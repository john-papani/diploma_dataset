Τετάρτη 15 Δεκεμβρίου 2004-12-16
ΣΥΝΕΔΡΙΑΣΗ ΠΒ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α. ΕΙΔΙΚΑ ΘΕΜΑΤΑ

1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 5ο Λύκειο Γλυφάδας, το City University of Athens και το Γ’ Γυμνάσιο Αιγίου, σελ.
3. Σύντομη αναφορά στα γεγονότα της λεωφοροπειρατείας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 16 Δεκεμβρίου 2004, σελ

Γ. ΝΟΜΟΘΕΤΙΚΗ ΕΡΓΑΣΙΑ

1. Συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας αδείας εργαζομένων και άλλες διατάξεις», σελ.
2. Κατάθεση Εκθέσεων Διαρκών Επιτροπών:
1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις Εκθέσεις της στις προτάσεις νόμων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης:
α) «Ρυθμίσεις για τους εργαζομένους ορισμένου χρόνου και μέτρα για την αποτροπή καταστρατήγησης των εργασιακών τους δικαιωμάτων στον ιδιωτικό και το δημόσιο τομέα», που υπέβαλαν Βουλευτές του ΠΑΣΟΚ, σελ.
β) «Ρυθμίσεις για τους εργαζομένους ορισμένου χρόνου και μέτρα για την αποτροπή καταστρατήγησης των εργασιακών τους δικαιωμάτων στον ιδιωτικό τομέα, στο Δημόσιο, τα νομικά πρόσωπα δημοσίου δικαίου και στον ευρύτερο δημόσιο τομέα», που υπέβαλαν Βουλευτές του Συνασπισμού Ριζοσπαστικής Αριστεράς, σελ.
2. Η Διαρκής Επιτροπή Κοινωνικών Υποθέσεων καταθέτει την ‘Εκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Εφαρμογή της Ιατρικών Υποβοηθούμενης Αναπαραγωγής»,σ ελ.

ΟΜΙΛΗΤΕΣ
Α. Επί της λεωφοροπειρατείας:
ΠΑΝΑΓΙΩΤΟΠΟΥΛΟΣ Π., σελ.
ΠΡΩΤΟΠΑΠΑΣ Χ., σελ.
ΣΚΥΛΛΑΚΟΣ Α., σελ.
ΣΟΥΡΛΑΣ Γ., σελ.

Β. Επί του σχεδίου νόμου του Υπουργείου Απασχόλησης και Κοινωνικής Προστασίας:
ΑΓΓΕΛΟΠΟΥΛΟΣ Ν., σελ.
ΑΔΡΑΚΤΑΣ Π., σελ.
ΑΝΤΩΝΙΟΥ Α., σελ.
ΔΕΝΔΙΑΣ Ν., σελ.
ΚΑΚΛΑΜΑΝΗΣ Α., σελ.
ΚΟΥΣΕΛΑΣ Δ., σελ.
ΛΕΒΕΝΤΗΣ Α., σελ.
ΜΠΟΥΓΑΣ Ι., σελ.
ΜΠΟΥΡΑΣ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΓΕΩΡΓΙΟΥ Γ., σελ.
ΠΑΠΑΙΩΝΝΟΥ Μ., σελ.
ΠΡΩΤΟΠΑΠΑΣ Χ., σελ.
ΣΚΥΛΛΑΚΟΣ Α., σελ.
ΤΣΙΑΡΑΣ Κ., σελ.
ΤΣΙΟΓΚΑΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α’
      ΣΥΝΕΔΡΙΑΣΗ  ΠΒ΄
      Τετάρτη 15 Δεκεμβρίου 2004
      Αθήνα, σήμερα στις 15 Δεκεμβρίου 2004, ημέρα Τετάρτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 14 Δεκεμβρίου 2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΠΑ΄ συνεδριάσεως του, της Τρίτης 14 Δεκεμβρίου 2004, σε ό,τι αφορά την ψήφιση στο σύνολό του σχεδίου νόμου: 1.«Κίνητρα Ιδιωτικών Επενδύσεων για την Οικονομική Ανάπτυξη και την Περιφερειακή Σύγκλιση.»
      2. «Κύρωση της Σύμβασης μεταξύ της Ελληνικής Δημοκρατίας και της Δημοκρατίας της Ιρλανδίας για την αποφυγή της διπλής φορολογίας και την αποτροπή της φοροδιαφυγής αναφορικά με τους φόρους εισοδήματος και ωφέλειας από κεφάλαιο.»)
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Τόνια Αντωνίου, Βουλευτή Φθώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Περιφέρειας Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Κεντρική Ένωση Δήμων και Κοινοτήτων Ελλάδας ζητεί να της αποδοθούν παρακρατηθέντες πόροι προηγουμένων ετών.
      2) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Γεώργιος Βασιλείου ζητεί να του αποδοθεί κυριότητα κτήματός του, που έχει χαρακτηριστεί ως δασική έκταση στο Νομό Ιωαννίνων.
      3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο κ. Πέτρος Κουκάκης, κάτοικος Αιγάλεω Αττικής ζητεί να διανοιχθεί το οδικό τμήμα Αγίου Σωτήρα έως Κάντζα της παλαιάς εθνικής οδού.
      4) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ένωση Ξενοδόχων Νομού Μαγνησίας ζητεί ένταξη των μελών της σε επενδυτικά προγράμματα.
      5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε έγγραφο του Διευθυντή του Ε.Ε.Ε.Ε.Κ. Αγίου Νικολάου Κρήτης με το οποίο ζητεί την επίλυση του προβλήματος στέγασης του πιο πάνω Κέντρου.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Δήμαρχοι Ιεράπετρας και Αγίου Νικολάου Κρήτης διαμαρτύρονται για τη μη ένταξη στο νέο Αναπτυξιακό Νόμο ιδιωτικών επενδύσεων κατασκευής αεροδρομίων και ζητούν την άμεση κατασκευή του αεροδρομίου Ανατολικής Κρήτης.
      7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας που αφορά στην ανάγκη αξιοποίησης και συντήρησης αρχαίων ευρυμάτων στην Κοινότητα Θυρρείου Βόνιτσας.   
      8) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία η Ένωση Συνταξιούχων ΙΚΑ, και τα Σωματεία ΤΕΒΕ και ΤΣΑ Ελασσόνας ζητούν την τοποθέτηση ειδικευμένων ιατρών στο Κέντρο Υγείας Ελασσόνας.         
      9) Ο Βουλευτής Θεσ/νίκης κ. ΚΩΝΣΤΑΝΤΙΝΟΣ ΖΑΧΑΡΑΚΗΣ κατέθεσε αναφορά με την οποία ο Δήμος Βερτίσκου Θεσσαλονίκης ζητεί τη χρηματοδότηση των εκδηλώσεων των αθλητικών συλλόγων της περιοχής του. 
      10) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Άγγελος Βουγιούκας ζητεί να ενταχθεί στο Ν.2643/28.9.98 ως συλληφθείς από τους Τούρκους υπηρετών στην ΕΛΔΥΚ στην Κύπρο το 1974.
      11) Οι Βουλευτές κ.κ. ΦΩΤΙΟΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΙ-ΑΙΚΑΤΕΡΙΝΑΡΗ κατέθεσαν αναφορά με την οποία οι Νομαρχιακές Αυτοδιοικήσεις Δωδεκανήσου, Κυκλάδων, Λέσβου, Σάμου και Χίου, ζητούν την επίλυση του ακτοπλοϊκού προβλήματος των νησιών του Αιγαίου.
      12) Οι Βουλευτές κ.κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Νομαρχιακό Συμβούλιο Χαλκιδικής, ζητεί την εισαγωγή της Γερμανικής ως κατ΄επιλογήν δεύτερης ξένης γλώσσας στις τελευταίες τάξεις του Δημοτικού. 
      13) Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Πανελλήνια Ναυτική Ομοσπονδία, ζητεί τη στήριξη και εξασφάλιση της εργασίας των ναυτεργατών κατωτέρου πληρώματος.
      14) Ο Βουλευτής Περιφέρειας Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία καταστηματάρχες των Δήμων Γλυκών Νερών και Παλλήνης καθώς και Δημοτικός Σύμβουλος του Δήμου Γλυκών Νερών Αττικής, ζητούν την ολοκλήρωση των έργων διαπλάτυνσης και τοποθέτησης αγωγού ομβρίων υδάτων της Λεωφόρου Λαυρίου. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1832/29.6.04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Β-723/23.7.04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της υπ’ αριθμ. 1832/29-06-04 ερωτήσεως που υπέβαλε ο Βουλευτής κ. Ντ. Ρόβλιας, και σύμφωνα με τις διευκρινήσεις, τις οποίες μας παρέσχε εγγράφως ο Ο.Τ.Ε, παρατηρούμε τα ακόλουθα:
      1. Ο Ελληνοκυπριακός Δορυφόρος Hellas Sat κατασκευάστηκε και τέθηκε σε τακτική παραγωγική λειτουργία, με βάση τα αποκλειστικά δικαιώματα του Ελληνικού Δημοσίου και της Κυπριακής Δημοκρατίας στην πρόσβαση και χρήση της ονομαστικής θέσης των 39ο ανατολικώς στην τροχιά των τεχνητών γεωστατικών δορυφόρων της γης και των συγγενών αυτής ραδιοσυχνοτήτων τηλεπικοινωνίας. Επισημαίνουμε δε ότι τα δικαιώματα αυτά έχουν παραχωρηθεί αντιστοίχως από το Ελληνικό Δημόσιο, προς την εταιρεία HELLAS SAT Α.Ε., και από την Κυπριακή Δημοκρατία προς την εταιρεία HELLAS SAT CONSORTlUM LTD, γεγονός που προκύπτει από τις σχετικώς εκδοθείσες Ειδικές Άδειες.
      Βάσει των υφισταμένων Συμβάσεων και Μνημονίων Συναντίληψης και Συνεργασίας, τόσον η HELLAS SAT ΑΕ όσο και η HELLAS SAT CONSORTlUM LTD δεν δύνανται να εκχωρήσουν ή εν γένει διαθέσουν τα εν λόγω κυριαρχικά αποκλειστικά δικαιώματα προς τρίτους χωρίς την προηγούμενη έγκριση του Ελληνικού Δημοσίου και της Κυπριακής Δημοκρατίας.
      Εντούτοις, βάσει των ανωτέρω Συμβάσεων και Μνημονίων οι προαναφερθείσες εταιρείες διατηρούν το δικαίωμα να προβαίνουν σε όλες εκείνες τις εμπορικές δράσεις και συνεργασίες, οι οποίες κατά την κρίση τους, είναι απαραίτητες για την οικονομική βιωσιμότητα και την κερδοφορία του εγχειρήματος.
      Η λειτουργία των δύο εταιριών είναι ζημιογόνος, για λόγους που εκτίθενται κατωτέρω. Μέχρι σήμερα, η οικονομική βιωσιμότητα του εγχειρήματος στηρίζεται αποκλειστικά από τον ΟΤΕ. Εάν, εντός εύλογου χρονικού διαστήματος, δεν καταστεί δυνατή η κερδοφόρα ή τουλάχιστον οικονομικά ισοσκελισμένη λειτουργία των δύο εταιριών τότε, λαμβανομένου υπ' όψη και του συγκεκριμένου χρόνου ζωής (15 έτη) του δορυφόρου, είναι προφανές και εκ των πραγμάτων επιβεβλημένο για τον ΟΤΕ και τις ανωτέρω εταιρείες ν' αναζητήσουν πρόσθετα μέσα οικονομικής ενίσχυσης σε συνδυασμό και με την επιδίωξη διεθνών συνεργασιών Ι συμμαχιών, γεγονός άλλωστε που αποτελεί συνήθη πρακτική στην παγκόσμια δορυφορική αγορά.
      Εν πάση περιπτώσει, στόχος μας παραμένει η οικονομική βιωσιμότητα και κερδοφορία, οι οποίες μπορεί να επιτευχθούν, μέσω της μίσθωσης, στους ενδιαφερομένους τηλεπικοινωνιακούς και ραδιοτηλεοπτικούς φορείς, του συνόλου της διαστημικής χωρητικότητας του δορυφόρου, γεγονός βεβαίως, το οποίο ουδόλως σχετίζεται με πώληση ή εκχώρηση των αποκλειστικών δικαιωμάτων του Ελληνικού και του Κυπριακού Δημοσίου.
      2. Επειδή η ερώτηση του κ. Βουλευτή αναφέρεται και στους εθνικούς στόχους του δορυφορικού εγχειρήματος, οφείλουμε να σημειώσουμε ότι αυτοί, στις δορυφορικές επικοινωνίες, σχετίζονται απόλυτα με τα χρησιμοποιούμενα κεφάλαια και τους χρήστες των υπηρεσιών. Συγκεκριμένα:
      2.1 Χρηματοδότηση
      Κατ' αρχήν, εκτιμούμε ότι, εάν η προηγούμενη Κυβέρνηση (η οποία άλλωστε' διαχειρίστηκε και το σύνολο των ζητημάτων που άπτονταν του Ελληνοκυπριακού Δορυφόρου), αλλά και προσωπικώς ο ερωτών (ο οποίος, επί μακρόν, υπήρξε Γεν. Γραμματέας του Υπουργείου Μεταφορών και Επικοινωνιών ), στα πλαίσια της τότε αρμοδιότητάς του, πίστευαν πραγματικά στην εθνική σημασία του, όφειλαν να είχαν μεριμνήσει για την χρηματοδότηση (μερικώς ή συνολικώς)των γνωστών σε αυτούς, τεράστιων επενδύσεων που απαιτούνταν να γίνουν από τον Κρατικό Προϋπολογισμό και ενδεχομένως να είχαν επιδιώξει την συμμετοχή τους στην διοίκηση των προαναφερθεισών εταιρειών, προκειμένου να διασφαλιστεί - εκ των ένδον - η προστασία των εθνικών στόχων και συμφερόντων. Αξίζει πάντως να τονισθεί ότι οι εθνικοί στόχοι συνηθίζεται να χρηματοδοτούνται με κρατικά κεφάλαια (εξ ολοκλήρου ή ως επί το πλείστον), χωρίς να επιδιώκεται η επιβολή αμέσως ή εμμέσως - της χρηματοδότησής τους από εταιρείες οι οποίες, βάσει του νόμου και του καταστατικού τους, λειτουργούν με ιδιωτικοοικονομικά κριτήρια και στόχο το κέρδος. Ενδεικτικώς αναφέρουμε ότι η προηγούμενη Κυβέρνηση, αλλά και ο ερωτών, στο μέτρο της τότε αρμοδιότητάς τους .
      (α) Απέφυγαν να λάβουν οποιαδήποτε απόφαση περί κρατικής συμμετοχής και χρηματοδότησης του «εθνικού εγχειρήματος», μεταθέτοντας στον ΟΤΕ, αμέσως ή εμμέσως, την υποχρέωση της ολικής σχεδόν χρηματοδότησης η οποία σήμερα ανέρχεται στο ποσόν των 178 εκατ. ΕΥΡΩ περίπου για το σύνολο των επενδύσεων και των 10 εκατ. ΕΥΡΩ περίπου ετησίως για την κάλυψη λειτουργικών εξόδων. Παρά ταύτα απορούν και εξίστανται.
      (β) Δεν φρόντισαν - στα πλαίσια των Συμφωνιών που συνήψαν με την Κυπριακή Δημοκρατία - να εξασφαλίσουν τη συμμετοχή αξιόλογων κεφαλαίων, κρατικών ή ιδιωτικών, προερχομένων από την Κύπρο, παρά το γεγονός ότι ο εν λόγω Δορυφόρος είναι Ελληνοκυπριακός. Παρά ταύτα απορούν και εξίστανται.
      (γ) Όχι μόνον δεν επέτρεψαν την συμμετοχή ,ούτε συνέδραμαν ούτε υποστήριξαν το όλο «εγχείρημα», αλλ' αντιθέτως επέβαλαν, μέσω της Σύμβασης Παραχώρησης, δυσβάστακτα οικονομικά βάρη στις εταιρείες HELLAS SAT ΆΕ και HELLAS SAT CONSORTlUM LTD, τα οποία - βάσει τρεχουσών αξιών και σύμφωνα με τις εκτιμήσεις της ίδιας της τότε Κυβέρνησης αποτιμώνται στο παράλογο ποσό των 103 εκατ. ΕΥΡΩ(πρόκειται συγκεκριμένα για την αντιπαροχή των δύο δωρεάν αναμεταδοτών προς το Ελληνικό Δημόσιο και επιπλέον την καταβολή του ποσού του 1 εκατ. ΕΥΡΩ). Αν δε η επιβάρυνση αυτή αναχθεί και υπολογισθεί σε συνάρτηση με το τέλος της δεκαπενταετούς ζωής του δορυφόρου, το ανωτέρω ποσό αποτιμάται σε 187,6 εκατ. ΕΥΡΩ. Πέραν του θέματος της χρηματοδότησης της παραγράφου 2.1 (α) ανωτέρω, γεννάται ευλόγως το ερώτημα: Για ποιο λόγο άραγε επιβλήθηκε αυτή η παγκοσμίως πρωτοφανής οικονομική επιβάρυνση, τη στιγμή που όπως ισχυρίζεται εκ των υστέρων πίστευε ειλικρινά στους εθνικούς σκοπούς του δορυφορικού προγράμματος; Ο τυχόν δε ισχυρισμός της τότε Κυβέρνησης ότι, η επιβάρυνση αυτή δικαιολογείται από την αξία των εκχωρούμενων από αυτήν αποκλειστικών δικαιωμάτων εκμετάλλευσης, δεν ευσταθεί λόγω του ότι, παρά τους διεθνείς διαγωνισμούς στους οποίους προέβη η τότε Κυβέρνηση με στόχο την εκδήλωση ενδιαφέροντος περί της εκμετάλλευσης των εν λόγω δικαιωμάτων, εντούτοις το ενδιαφέρον των Διεθνών Δορυφορικών Οργανισμών και των Εταιρειών ήταν περιορισμένο, οι δε αποτιμώμενες και προσφερόμενες εξ αυτών αντιπαροχές προς το Ελληνικό Δημόσιο υπήρξαν ασήμαντες, αν όχι μηδενικές.
      Συνοψίζοντας, καθίσταται σαφές ότι η ακολουθηθείσα πολιτική της οικονομικής αφαίμαξης των δύο εταιρειών από την τότε Κυβέρνηση έχει δημιουργήσει σημαντικότατα προβλήματα στην ανταγωνιστικότητα των υπηρεσιών του Hellas Sat και έχει θέσει σε κίνδυνο την επιχειρηματική βιωσιμότητα του δορυφορικού προγράμματος, λαμβανομένης υπ' όψιν και της διεθνούς κρίσης των δορυφορικών επικοινωνιών. Αξίζει πάντως να σημειωθεί, ότι ο ΟΤΕ και οι προαναφερθείσες δύο εταιρείες υποχρεούνται να ανταγωνιστούν, με τον μοναδικό δορυφόρο τους, Παγκόσμιους Δορυφορικούς Οργανισμούς, που κατέχουν' ήδη πολύ καλά εδραιωμένη θέση στη διεθνή αγορά και διαθέτουν έως και πενήντα (50) δικούς τους δορυφόρους. Παρά ταύτα απορούν και εξίστανται.
      Σnμείωση: Την ίδια τακτική της επιβολής οικονομικών επιβαρύνσεων (Αντιπαροχών) προς την HELLAS SAT CONSORTlUM LTD ακολούθησε και η Κυβέρνηση της Κυπριακής Δημοκρατίας. Οι επιβαρύνσεις δε αυτές αφορούν τόσο σε χρηματικές αντιπαροχές όσο και σε αντιπαροχές έργων και υπηρεσιών, οι οποίες, υπολογιζόμενες με χρονικό ορίζοντα τα δεκαπέντε έτη, ανέρχονται στο ύψος των 50 εκατ. δολαρίων ΗΠΑ περίπου. Είναι προφανές ότι οι εν λόγω επιβαρύνσεις επιδεινώνουν περαιτέρω την ανταγωνιστικότητα του Hellas Sat και την εν γένει θέση του στη διεθνή αγορά.
      (δ) Δεν φρόντισαν να εξασφαλίσουν τις απαιτούμενες συχνότητες στη ζώνη C για τους επίγειους σταθμούς ελέγχου του δορυφόρου, οι οποίοι είναι απολύτως απαραίτητοι για την καλή λειτουργία αυτού, με αποτέλεσμα η λειτουργία των σταθμών αυτών να εξαρτάται αποκλειστικώς και μόνον από τη βούληση της Κυπριακής Δημοκρατίας. Παρά ταύτα απορούν και εξίστανται.
      (ε) Δημιούργησαν ένα πολύπλοκο νομικό πλαίσιο, το οποίο πολλαπλασιάζει τα λειτουργικά έξοδα των ανωτέρω δύο εταιρειών και δημιουργεί σημαντικά προσκόμματα τόσο στη διαχείριση των επενδύσεων όσο και στην εμπορική δράση τους.
      Παρά ταύτα απορούν και εξίστανται.
      2.2 Χρήση του δορυφόρου 
      Εξ αφορμής της αναφοράς του κ. Βουλευτή στο δορυφορικό σύστημα της Τουρκίας, σημειώνουμε ότι η Τουρκία στηρίζει το δορυφορικό της σύστημα μέσω μισθώσεων(και όχι δωρεάν διάθεσης εν είδει αντιπαροχής) από το Τουρκικό Δημόσιο και τις Ένοπλες Δυνάμεις τουλάχιστον του 60 % της διαστημικής χωρητικότητας των δορυφόρων της. Αντιθέτως, στην Ελλάδα, η τότε Κυβέρνηση και ο ερωτών στο μέτρο της τότε αρμοδιότητάς του.
      (α) Παρά το γεγονός ότι η οριστική απόφαση για την κατασκευή του Hellas Sat είχε επισημοποιηθεί από τον Αύγουστο του 2001, ουδόλως μερίμνησαν, στα δύο έτη που μεσολάβησαν, για τις προπαρασκευαστικές ενέργειες που θα βοηθούσαν στη χρήση του δορυφόρου από φορείς του Ελληνικού Δημοσίου. Κατά συνέπεια και ενώ η εμπορική λειτουργία του δορυφόρου ξεκίνησε στις αρχές Σεπτεμβρίου 2003, οι δύο αναμεταδότες του δορυφόρου που έχουν παραχωρηθεί δωρεάν στο Ελληνικό Δημόσιο είναι κενοί, χωρίς οποιαδήποτε τηλεπικοινωνιακή κίνηση, γιατί ουδεμία έγκαιρη προετοιμασία υπήρξε για τη χρησιμοποίησή τους. Επιπλέον δε, η τότε Κυβέρνηση ουδεμία προσπάθεια κατέβαλε για τη δημιουργία εφαρμογών και υπηρεσιών του κρατικού τομέα, ώστε να χρησιμοποιηθούν και άλλοι δορυφορικοί αναμεταδότες, πλην των δωρεάν παραχωρουμένων, γεγονός που θα αποτελούσε σημαντική πηγή εσόδων για τον Hellas Sat.
      (β) Δεν μετέφεραν στον Ελληνοκυπριακό Δορυφόρο ήδη υφιστάμενες δορυφορικές εφαρμογές του Ελληνικού Δημοσίου που εξυπηρετούνται από άλλα ανταγωνιστικά προς τον Hellas Sat δορυφορικά συστήματα. Σημειώνουμε εν προκειμένω ότι ο Hellas Sat είναι ο καλύτερος δορυφόρος που υπάρχει σήμερα στην Ευρώπη από απόψεως γεωγραφικής κάλυψης και τεχνικών χαρακτηριστικών, χωρίς παράλληλα να επιβάλει υψηλότερα διαστημικά μισθώματα σε σύγκριση με τους ανταγωνιστές του.
      Σήμερα, οι σημαντικότεροι πελάτες της HELLAS SAT ΑΕ και της HELLAS SAΤ CONSORTlUM LTD είναι ξένες τηλεπικοινωνιακές και ραδιοτηλεοπτικές εταιρείες, η δε χρησιμοποίηση του δορυφόρου χαρακτηρίζεται απολύτως ως διεθνής και όχι εθνική.
      3. Λαμβανομένων υπ' όψιν των προεκτεθέντων, προκύπτουν, συνοπτικώς, τα κάτωθι συμπεράσματα:
      3.1 Η προηγούμενη Κυβέρνηση, παρά τις διακηρύξεις της περί εθνικού δορυφορικού προγράμματος και εθνικών στόχων, απέφυγε την κρατική συμμετοχή και χρηματοδότηση και μετέφερε αποκλειστικά στον ΟΤΕ το οικονομικό βάρος και την ευθύνη των τεράστιων επενδύσεων και των λειτουργικών εξόδων που σήμερα ανέρχονται στο ύψος των 178 εκατ. ΕΥΡΩ περίπου για τις επενδύσεις και των 10 εκατ. ΕΥΡΩ περίπου ετησίως για την κάλυψη λειτουργικών εξόδων. Επιπλέον επιβάρυνε το όλο εγχείρημα με αντιπαροχές προς το Δημόσιο οι οποίες επί τη βάσει τρεχουσών αξιών, αποτιμώνται σε 103 εκατ. ΕΥΡΩ και με χρονικό ορίζοντα δεκαπενταετίας σε 187,6 εκατ. ΕΥΡΩ, γεγονός που συνεπάγεται τη σημαντική μείωση της ανταγωνιστικότητας των υπηρεσιών του δορυφόρου.
      Επιπροσθέτως, δεν μερίμνησε για τη χρησιμοποίηση του δορυφόρου από κρατικούς φορείς, ούτε μετέφερε στον Ελληνοκυπριακό Δορυφόρο ήδη υφιστάμενες κρατικές δορυφορικές εφαρμογές, οι οποίες χρησιμοποιούν ανταγωνιστικά προς τον Hellas Sat διεθνή δορυφορικά συστήματα. Ως εκ τούτου, ένα από τα κρίσιμα ερωτήματα προς την τότε Κυβέρνηση και τον ερωτώντα παραμένει: για ποιούς εθνικούς σκοπούς ομιλούν;
      3.2 Ο ΟΤΕ και οι ανωτέρω αναφερθείσες δύο εταιρείες του, αντιμετωπίζοντας τις ανωτέρω περιγραφείσες καταστάσεις και λειτουργώντας σε ένα εξαιρετικά ανταγωνιστικό διεθνές περιβάλλον, υποχρεούνται, έχοντας ως σημείο αναφοράς το συμφέρον του Οργανισμού και των μετόχων του, να αναλάβουν όλες τις απαιτούμενες δράσεις για την οικονομική βιωσιμότητα και την κερδοφορία του δορυφορικού προγράμματος.
      Εν πάση περιπτώσει άρχισαν ήδη να διεξάγονται οι σχετικές συζητήσεις μεταξύ HELLAS SAT και της Κυπριακής Δημοκρατίας. Το γεγονός τούτο είναι ήδη γνωστό, σε τρόπον ώστε να αναδεικνύεται ο Φαρισαϊκός χαρακτήρας του τετάρτου σκέλους της παρούσας ερώτησης.
      Εξάλλου, οι αμέσως ανωτέρω σκέψεις, αλλά και εκείνες, υπό το Νο. 1 διασκεδάζουν τις (όψιμες πάντως) ανησυχίες του ερωτώντος και τις απορίες του που διατυπώνονται στα τρία πρώτα σκέλη της παρούσας ερωτήσεως.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      2. Στην με αριθμό 1861/29.6.04 ερώτηση των Βουλευτών κυρίων Νίκου Γκατζή και Τάκη Τσιόγκα δόθηκε με το υπ’ αριθμ. 196/23.7.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1861/29-06-2004 εγγράφου σας, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Την 25/06/2004 και περί ώρα 09:30, κατά τη διάρκεια φόρτωσης του πλοίου «RESΗlD BEHBUDOV», σημαίας Αζερμπαϊτζάν, με μπιγέτες και με τη βοήθεια γερανού ξηράς του «ΟΛΒ Α.Ε.», τραυματίστηκε θανάσιμα ο ευρισκόμενος στο κύτος του πλοίου λιμενεργάτης ΜΑΚΟΥΧΑΣ ΚΟΡΔΑΤΟΣ.
      2. Η Λιμενική Αρχή Βόλου στο πλαίσιο της αυτόφωρης διαδικασίας σχημάτισε δικογραφία και προσήγαγε τους υπευθύνους (χειριστή γερανού και υπεύθυνο φόρτωσης των λιμενεργατών) στον αρμόδιο Εισαγγελέα Πρωτοδικών Βόλου, ο οποίος τους άφησε ελεύθερους και διέταξε τη διενέργεια προανάκρισης από τη Λιμενική Αρχή.
      3. Μετά από συνάντηση με τη Λιμενική Αρχή Βόλου, οι εκπρόσωποι των λιμενεργατών διευκρίνισαν ότι ο χαρακτηρισμός του πλοίου ως «ακατάλληλου» αφορούσε στον τρόπο στοιβασίας του φορτίου στα κύτη και όχι στην ασφάλεια του ίδιου του πλοίου. Το προς φόρτωση πλοίο διέθετε σε ισχύ όλα τα προβλεπόμενα από τις ισχύουσες διατάξεις πιστοποιητικά ασφαλείας.
      4. Βούληση της Κυβέρνησης είναι η ύπαρξη διαφάνειας στα λιμάνια. Θέλουμε να αναλάβουμε πρωτοβουλίες για την αναβάθμιση της λειτουργίας των Οργανισμών Λιμένων και τη βελτίωση των παρεχόμενων υπηρεσιών, με πρωτοποριακά συστήματα και σε υλικοτεχνική υποδομή και σε λειτουργία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      3. Στην με αριθμό 768/14.5.04 ερώτηση του Βουλευτή κ. Δημήτρη Κουσελά δόθηκε με το υπ’ αριθμ. 122/8.6.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 768/14-05-2004 εγγράφου σας, με το οποίο μας διαβιβάστηκε ερώτηση του Βουλευτή Κ. Δ. Κουσελά που κατατέθηκε στη Βουλή των Ελλήνων, σας γνωρίζουμε τα ακόλουθα:
      1. Από τις διατάξεις του ν. 2932/2001 (Α΄145) για την ελεύθερη παροχή υπηρεσιών στις θαλάσσιες ενδομεταφορές, προβλέπεται η διαδικασία σύνδεσης και εξυπηρέτησης των νησιών μεταξύ τους και με την ηπειρωτική χώρα. Όπως είναι γνωστό, το δίκτυο ακτοπλοϊκών συνδέσεων είναι ενδεικτικό και ως εκ τούτου κάθε ενδιαφερόμενος πλοιοκτήτης έχει τη δυνατότητα να δηλώσει τακτική δρομολόγηση πλοίου και σε γραμμές οι οποίες δεν συμπεριλαμβάνονται σε αυτό.
      2. Σύμφωνα με τις δηλώσεις των πλοιοκτητών, δεν εκδηλώθηκε ενδιαφέρον για τακτική δρομολόγηση πλοίων σε Γραμμές για την εξυπηρέτηση των Κυθήρων και Αντικυθήρων από Πελοπόννησο και Περαιά. Το ΥΕΝ ακολούθως δημοσίευσε πρόσκληση σύναψης σύμβασης για την αποκλειστική εξυπηρέτηση Κυθήρων και Αντικυθήρων γραμμών διάρκειας τριών ετών, αλλά ούτε κατά τη διαδικασία αυτή εκδηλώθηκε ενδιαφέρον.
      3. Κατόπιν των ανωτέρω, το ΥΕΝ προχώρησε στην έκδοση προκήρυξης διενέργειας δημόσιων, διεθνών, ανοιχτών μειοδοτικών διαγωνισμών για την εξυπηρέτηση Κυθήρων και Αντικυθήρων με σύναψη σύμβασης ανάθεσης δημόσιας υπηρεσίας διάρκειας ενός έτους. Στις γραμμές που προκηρύχθηκαν συμπεριλαμβάνεται και η γραμμή Καλαμάτας Κυθήρων Αντικυθήρων Καστελίου Κισσάμου (και με την προϋπόθεση το πλοίο να διαθέτει τουλάχιστον εκατό κλίνες).
      Στόχος του ΥΕΝ με την παραπάνω προκήρυξη είναι η εξυπηρέτηση των συγκοινωνιακών αναγκών της ευρύτερης περιοχής με την επίτευξη όσο το δυνατόν περισσότερων συνδέσεων, με τα οικονομικότερα για το δημόσιο μισθώματα, δεδομένου ότι δεν εκδηλώθηκε κανένα επιχειρηματικό ενδιαφέρον.
      4. Σύμφωνα με τις Κοινοτικές Οδηγίες, όλες οι πρoκηρύξεις θα πρέπει να δημοσιοποιούνται όχι μόνο σε εθνικό επίπεδο αλλά και σε κοινοτικό επίπεδο και να είναι απόλυτα διαφανείς. Η απευθείας ανάθεση γραμμών σε συγκεκριμένη εταιρεία, θα αποτελούσε κρατική ενίσχυση με αποτέλεσμα την παρέμβαση της Ευρωπαϊκής Επιτροπής . την παραπομπή της Ελλάδος στο Eυρωπαϊκό Δικαστήριο για μη συμμόρφωση της με την ισχύουσα νομοθεσία.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      4. Στην με αριθμό 1800/28.6.04 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 191/23.7.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 1800/28-06 εγγράφου σας, με το οποίο μας διαβιβάστηκε ερώτηση του Βουλευτή κ. Χ. Παπουτσή που κατατέθηκε στη Βουλή των Ελλήνων και όπως σας γνωρίσαμε με το ανωτέρω σχετικό, αλλά και κατά τη συζήτηση της αριθ. πρωτ. 10/6/3.6.04 επίκαιρη ς επερώτησης Βουλευτών του ΠΑΣΟΚ:
      Όπως προβλέπεται από την παράγραφο 3 του άρθρου 8 του ν. 703/1977, στην Επιτροπή Ανταγωνισμού συμμετέχουν και εκπρόσωποι θεσμικών οργάνων όπως σύμβουλος Ν.Σ. του Κράτους, πρώην ανώτατος δικαστικός, εκπρόσωπος της Οικονομικής και Κοινωνικής Επιτροπής (Ο.Κ.Ε.), εκπρόσωπος του Συνδέσμου Ελληνικών Βιομηχανιών (Σ.Ε.Β.), εκπρόσωπος της Εθνικής Συνομοσπονδίας Ελληνικού Εμπορίου, εκπρόσωπος της Γενικής Συνομοσπονδίας Επαγγελματιών Βιοτεχνών και Εμπόρων ΕΛλάδας καθώς επίσης και μέλη Δ.Ε.Π. A.E.I. Έτσι διασφαλίζεται η θεσμική ανεξαρτησία της Επιτροπής, η δε συγκρότησή της ουδόλως μπορεί να είναι αποτέλεσμα  της εκάστοτε Κυβέρνησης. Αντιθέτως, ο διορισμός των μελών της ΡΑΘΕ από τον Υπουργό Εμπορικής Ναυτιλίας έλαβε χώρα κατόπιν προκηρύξεως, οι όροι της οποίας προκαλούν ερωτηματικά και στον πλέον καλόπιστο τρίτο. Τα δε προσόντα διορισμού των μελών μιας «ανεξάρτητης διοικητικής αρχής» με αρμοδιότητες τήρησης του κοινοτικού δικαίου και των κανόνων ανταγωνισμού, επιβολής προστίμων και γνωμοδότησης σε εξειδικευμένα θέματα δικαίου και οικονομικών του ανταγωνισμού, σύμφωνα με τις διατάξεις του ν. 2932/2001 μπορούσαν να πληρούνται ακόμη κι από κατώτερους αξιωματικούς του λιμενικού σώματος και δημοσίους υπαλλήλους «οι οποίοι κατά τη διάρκεια της θητείας τους θεωρείται ότι τελούν σε απόσπαση, κατά παρέκκλιση των ισχυουσών διατάξεων... ».
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      5. Στην με αριθμό 2616/10-8-04 ερώτηση του Βουλευτή κ. Μανόλη Στρατάκη δόθηκε με το υπ’ αριθμ. 7017/4/4475/19-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΣΤΡΑΤΑΚΗΣ, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Όμως, η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Αστυνομικής Διεύθυνσης Ηρακλείου και της αναγκαιότητας ίδρυσης Αστυνομικού Τμήματος στο Δήμο Μαλίων.
      Ο  Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      6. Στην με αριθμό 2469/28-7-04 ερώτηση των Βουλευτών κυρίων Ορέστη Κολοζώφ, Αντωνίου Σκυλλάκου και Λιάνας Κανέλλη δόθηκε με το υπ’ αριθμ. 7017/4/4462/19-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσαν οι Βουλευτές κ.κ. Ο. ΚΟΛΟΖΩΦ, Α. ΣΚΥΛΛΑΚΟΣ και κ. Λ. ΚΑΝΕΛΛΗ, σε ό,τι μας αφορά, σας γνωρίζουμε ότι το θέμα της ασφάλειας των Ολυμπιακών και Παραολυμπιακών Αγώνων του 2004, όπως κατ' επανάληψη έχουμε καταστήσει σαφές, είναι εθνική υπόθεση μείζονος σημασίας, γι' αυτό και η Κυβέρνηση το αντιμετωπίζει, ως έχει υποχρέωση, με την επιβαλλόμενη σοβαρότητα και τους απαιτούμενους λεπτούς χειρισμούς, με μοναδικό γνώμονα την προάσπιση των εθνικών μας συμφερόντων.
      Η ασφάλεια των αγώνων αυτών αποτελεί αποκλειστική ευθύνη και καθήκον της Ελληνικής Αστυνομίας και των άλλων συναρμοδίων Αρχών Ασφαλείας και υποστηρίζεται από τις Ένοπλες Δυνάμεις. Προκειμένου να στεφθούν με επιτυχία τα μέτρα ασφαλείας σε ένα γεγονός τέτοιας σημασίας και διάστασης, οι εν λόγω Αρχές, στα πλαίσια της αποστολής τους και των κατευθύνσεων του Υπουργείου μας, έχουν κάνει ό,τι είναι ανθρωπίνως δυνατό και καταβάλουν κάθε δυνατή προσπάθεια, ώστε, με τη συμβολή όλων μας, οι αγώνες να διεξαχθούν σε απολύτως ασφαλές περιβάλλον.
      Επισημαίνεται ότι τα μέτρα ασφαλείας των Ολυμπιακών και Παραολυμπιακών Αγώνων του 2004 υλοποιούνται σύμφωνα με το Σύνταγμα και την ισχύουσα νομοθεσία. Συνεπώς οποιοδήποτε μέτρο ληφθεί ή λαμβάνεται για την ολυμπιακή ασφάλεια συνάδει πλήρως με το Σύνταγμα και τους νόμους, χωρίς να θίγονται οι ατομικές ελευθερίες και τα συνταγματικώς κατοχυρωμένα δικαιώματα των πολιτών, η προάσπιση των οποίων αποτελεί πρώτη προτεραιότητα και καθημερινή επιδίωξη του Υπουργείου μας.
      Στο πλαίσιο αυτό, για το θιγόμενο στην ερώτηση θέμα της διαπίστευσης των προσώπων που είναι επιφορτισμένα με την προετοιμασία, την υποστήριξη ή τη διεξαγωγή των Ολυμπιακών και των Παραολυμπιακών Αγώνων του 2004, η Διεύθυνση Ασφάλειας Ολυμπιακών Αγώνων της Ελληνικής Αστυνομίας εκδηλώνει, εντός των αρμοδιοτήτων της, όλες τις απαραίτητες ενέργειες σύμφωνα με τις διατάξεις του άρθρου 16 του ν. 3103/2003, με τις οποίες ρυθμίζεται το αναφερόμενο θέμα.
      Ειδικότερα, σύμφωνα με τις ανωτέρω διατάξεις, στη διαπίστευση των εν λόγω προσώπων προβαίνει η Οργανωτική Επιτροπή Ολυμπιακών Αγώνων - Αθήνα 2004 Α.Ε. μετά από γνώμη της Διεύθυνσης Ασφάλειας Ολυμπιακών Αγώνων της Ελληνικής Αστυνομίας, η οποία, προκειμένου να εξασφαλισθεί πλήρως η ομαλή διεξαγωγή των αγώνων, λαμβάνει υπόψη τους προβλεπόμενους από τις εν λόγω διατάξεις, για όλους τους πολίτες, ανεξαρτήτως επαγγέλματος, περιορισμούς και ερευνά την ύπαρξη, σε βάρος του αιτούντος τη διαπίστευση προσώπου, στοιχείων που αναφέρονται στο άρθρο 16 παρ. 5 του ν.3103/2003.
      Διαπίστευση προσώπου δεν επιτρέπεται να χορηγηθεί από την Οργανωτική Επιτροπή Ολυμπιακών Αγώνων - Αθήνα 2004 Α.Ε. αν η γνώμη της Διεύθυνσης Ασφάλειας Ολυμπιακών Αγώνων της Ελληνικής Αστυνομίας είναι αρνητική σύμφωνα με τις διατάξεις της παρ. 5 του άρθρου 16 του ανωτέρω νόμου, εφόσον στο πρόσωπο του αιτούντος τη διαπίστευση συντρέχουν τα ρητώς αναφερόμενα στις διατάξεις αυτές, αρνητικά κριτήρια. Πρέπει δε να επισημανθεί ότι για την πλήρη προστασία των προσωπικών δεδομένων των πολιτών η ανωτέρω Υπηρεσία μας, σύμφωνα με τις διατάξεις της παρ. 8 του εν λόγω άρθρου, μετά την ολοκλήρωση της αναφερόμενης έρευνάς της, διαβιβάζει στην Οργανωτική Επιτροπή μόνο τη γνώμη της για την παροχή ή μη της διαπίστευσης στον αιτούντα, χωρίς να της γνωστοποιεί τους λόγους και τα ειδικότερα στοιχεία που την οδήγησαν σε αυτήν.
      Επανεξέταση του αιτήματος προσώπου για διαπίστευση που απορρίφθηκε, είναι δυνατή σύμφωνα με τα προβλεπόμενα από τις διατάξεις της παρ. 9 του ανωτέρω άρθρου. Στις περιπτώσεις που η απόρριψη στηρίχθηκε σε αρνητική γνώμη της ανωτέρω Υπηρεσίας μας, το αίτημα διαβιβάζεται σε αυτή και επανεξετάζεται. Μετά την επανεξέταση αυτή, η Υπηρεσία μας διαβιβάζει και πάλι τη γνώμη της στην αρμόδια για τη χορήγηση διαπίστευσης Οργανωτική Επιτροπή, η οποία αποφαίνεται οριστικά, ενημερώνοντας σχετικώς τον ενδιαφερόμενο, όμως και σε αυτήν την περίπτωση διαπίστευση δεν επιτρέπεται να χορηγηθεί αν η γνώμη της αρμόδιας Υπηρεσίας μας είναι αρνητική.
      Στο πλαίσιο αυτό, επί των 399.572 αιτήσεων προς διαπίστευση προσώπων που έχουν διαβιβασθεί από την Οργανωτική Επιτροπή Ολυμπιακών Αγώνων - Αθήνα 2004 Α.Ε. προς τη Διεύθυνση Ασφάλειας Ολυμπιακών Αγώνων της Ελληνικής Αστυνομίας για το σχετικό έλεγχο, η εν λόγω Υπηρεσία μας έχει γνωματεύσει αρνητικώς σε πρώτο βαθμό σε 603 περιπτώσεις, ποσοστό απειροελάχιστο. Όμως, για λόγους προστασίας δεδομένων προσωπικού χαρακτήρα και ευαίσθητων δεδομένων των ανωτέρω προσώπων, δεν είναι δυνατή η αναφορά των ονομάτων αυτών, ούτε και των αρνητικών κριτηρίων που ρητώς αναφέρονται στην παρ. 5 του άρθρου 16 του ανωτέρω νόμου και συντρέχουν στα πρόσωπα αυτά, δηλαδή των συγκεκριμένων λόγων για τους οποίους εκφράσθηκε η αρνητική γνώμη της Υπηρεσίας μας.
      Σύμφωνα με τα ανωτέρω όλες οι ενέργειες της αρμόδιας Υπηρεσίας μας (Διεύθυνσης Ασφάλειας Ολυμπιακών Αγώνων του Αρχηγείου Ελληνικής Αστυνομίας) στην προκειμένη περίπτωση εκδηλώθηκαν σύμφωνα με τα οριζόμενα από τις διατάξεις του άρθρου 16 του ν. 3103/2003, με πνεύμα αμεροληψίας και αντικειμενικότητας και τα περί του αντιθέτου ισχυριζόμενα απέχουν της πραγματικότητος, όπως δε είναι γνωστό, η εφαρμογή της νομοθεσίας δεν επαφίεται στη διακριτική ευχέρεια των αστυνομικών, αλλά αντιθέτως αποτελεί υποχρέωσή τους που επιβάλλεται από τους νόμους, αλλά και τους κανονισμούς της Υπηρεσίας.
      Επισημαίνεται ότι η πολιτική συμπεριφορά και το φρόνημα των πολιτών, σε καμία περίπτωση δεν αποτελεί αντικείμενο ενδιαφέροντος των Υπηρεσιών της Ελληνικής Αστυνομίας. Τέτοιοι μηχανισμοί δεν υπάρχουν σήμερα και τέτοιες μέθοδοι και τακτικές δεν μπορούν να χαρακτηρίσουν τη σημερινή Αστυνομία, η οποία είναι όσο ποτέ άλλοτε mστή και αφοσιωμένη στα δημοκρατικά ιδεώδη και επιτελεί με υψηλό αίσθημα ευθύνης της αποστολή της.
      Πέραν αυτών, σας γνωρίζουμε ότι από καμία διάταξη του αναφερόμενου νόμου δεν προβλέπεται, αλλά ούτε και προκύπτει αμέσως ή εμμέσως οποιοσδήποτε έλεγχος «των κοινωνικών φρονημάτων» των προσώπων που αιτούνται διαπίστευση. Πρέπει δε να επισημανθεί ότι ο ανωτέρω νόμος ψηφίσθηκε με τη προβλεπόμενη από το Σύνταγμα της χώρας διαδικασία και σε μία ευνομούμενη Πολιτεία οι νόμοι πρέπει να γίνονται σεβαστοί από όλους, ανεξαρτήτως από τυχόν αντιρρήσεις ή επιφυλάξεις ως προς τη φιλοσοφία τους ή τις επιμέρους διατάξεις.
      Κατόπιν τούτων, τα αναφερόμενα περί «κατηγοριοποίησης των πολιτών σε υπόπτους και μη», «λειτουργίας φακελώματος και δημιουργίας πολιτών β' κατηγορίας» κ.λ.π. δεν ανταποκρίνονται στην πραγματικότητα.
      Ο  Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στην με αριθμό 2480/28-7-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4463/19-8-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά, σας γνωρίζουμε ότι το θέμα της ασφάλειας των Ολυμπιακών και Παραολυμπιακών Αγώνων του 2004, όπως κατ' επανάληψη έχουμε καταστήσει σαφές, είναι εθνική υπόθεση μείζονος σημασίας, γι' αυτό και η Κυβέρνηση το αντιμετωπίζει, ως έχει υποχρέωση, με την επιβαλλόμενη σοβαρότητα και τους απαιτούμενους λεπτούς χειρισμούς, με μοναδικό γνώμονα την προάσπιση των εθνικών μας συμφερόντων.
      Η ασφάλεια των αγώνων αυτών αποτελεί αποκλειστική ευθύνη και καθήκον της Ελληνικής Αστυνομίας και των άλλων συναρμοδίων Αρχών Ασφαλείας και υποστηρίζεται από τις Ένοπλες Δυνάμεις. Προκειμένου να στεφθούν με επιτυχία τα μέτρα ασφαλείας σε ένα γεγονός τέτοιας σημασίας και διάστασης, οι εν λόγω Αρχές, στα πλαίσια της αποστολής τους και των κατευθύνσεων του Υπουργείου μας, έχουν κάνει ό,τι είναι ανθρωπίνως δυνατό και καταβάλουν κάθε δυνατή προσπάθεια, ώστε, με τη συμβολή όλων μας, οι αγώνες να διεξαχθούν σε απολύτως ασφαλές περιβάλλον.
      Επισημαίνεται ότι τα μέτρα ασφαλείας των Ολυμπιακών και Παραολυμπιακών Αγώνων του 2004 υλοποιούνται σύμφωνα με το Σύνταγμα και την ισχύουσα νομοθεσία. Συνεπώς οποιοδήποτε μέτρο ληφθεί ή λαμβάνεται για την ολυμπιακή ασφάλεια συνάδει πλήρως με το Σύνταγμα και τους νόμους, χωρίς να θίγονται οι ατομικές ελευθερίες και τα συνταγματικώς κατοχυρωμένα δικαιώματα των πολιτών, η προάσπιση των οποίων αποτελεί πρώτη προτεραιότητα και καθημερινή επιδίωξη του Υπουργείου μας.
      Στο πλαίσιο αυτό, για το θιγόμενο στην ερώτηση θέμα της διαπίστευσης των προσώπων που είναι επιφορτισμένα με την προετοιμασία, την υποστήριξη ή τη διεξαγωγή των Ολυμπιακών και των Παραολυμπιακών Αγώνων του 2004, η Διεύθυνση Ασφάλειας Ολυμπιακών Αγώνων της Ελληνικής Αστυνομίας εκδηλώνει, εντός των αρμοδιοτήτων της, όλες τις απαραίτητες ενέργειες σύμφωνα με τις διατάξεις του άρθρου 16 του ν. 3103/2003, με τις οποίες ρυθμίζεται το αναφερόμενο θέμα.
      Ειδικότερα, σύμφωνα με τις ανωτέρω διατάξεις, στη διαπίστευση των εν λόγω προσώπων προβαίνει η Οργανωτική Επιτροπή Ολυμπιακών Αγώνων - Αθήνα 2004 Α.Ε. μετά από γνώμη της Διεύθυνσης Ασφάλειας Ολυμπιακών Αγώνων της Ελληνικής Αστυνομίας, η οποία, προκειμένου να εξασφαλισθεί πλήρως η ομαλή διεξαγωγή των αγώνων, λαμβάνει υπόψη τους προβλεπόμενους από τις εν λόγω διατάξεις, για όλους τους πολίτες, ανεξαρτήτως επαγγέλματος, περιορισμούς και ερευνά την ύπαρξη, σε βάρος του αιτούντος τη διαπίστευση προσώπου, στοιχείων που αναφέρονται στο άρθρο 16 παρ. 5 του ν.3103/2003.
      Διαπίστευση προσώπου δεν επιτρέπεται να χορηγηθεί από την Οργανωτική Επιτροπή Ολυμπιακών Αγώνων - Αθήνα 2004 Α.Ε. αν η γνώμη της Διεύθυνσης Ασφάλειας Ολυμπιακών Αγώνων της Ελληνικής Αστυνομίας είναι αρνητική σύμφωνα με τις διατάξεις της παρ. 5 του άρθρου 16 του ανωτέρω νόμου, εφόσον στο πρόσωπο του αιτούντος τη διαπίστευση συντρέχουν τα ρητώς αναφερόμενα στις διατάξεις αυτές, αρνητικά κριτήρια. Πρέπει δε να επισημανθεί ότι για την πλήρη προστασία των προσωπικών δεδομένων των πολιτών η ανωτέρω Υπηρεσία μας, σύμφωνα με τις διατάξεις της παρ. 8 του εν λόγω άρθρου, μετά την ολοκλήρωση της αναφερόμενης έρευνάς της, διαβιβάζει στην Οργανωτική Επιτροπή μόνο τη γνώμη της για την παροχή ή μη της διαπίστευσης στον αιτούντα, χωρίς να της γνωστοποιεί τους λόγους και τα ειδικότερα στοιχεία που την οδήγησαν σε αυτήν.
      Επανεξέταση του αιτήματος προσώπου για διαπίστευση που απορρίφθηκε, είναι δυνατή σύμφωνα με τα προβλεπόμενα από τις διατάξεις της παρ. 9 του ανωτέρω άρθρου. Στις περιπτώσεις που η απόρριψη στηρίχθηκε σε αρνητική γνώμη της ανωτέρω Υπηρεσίας μας, το αίτημα διαβιβάζεται σε αυτή και επανεξετάζεται. Μετά την επανεξέταση αυτή, η Υπηρεσία μας διαβιβάζει και πάλι τη γνώμη της στην αρμόδια για τη χορήγηση διαπίστευσης Οργανωτική Επιτροπή, η οποία αποφαίνεται οριστικά, ενημερώνοντας σχετικώς τον ενδιαφερόμενο, όμως και σε αυτήν την περίπτωση διαπίστευση δεν επιτρέπεται να χορηγηθεί αν η γνώμη της αρμόδιας Υπηρεσίας μας είναι αρνητική.
      Στο πλαίσιο αυτό, επί των 399.572 αιτήσεων προς διαπίστευση προσώπων που έχουν διαβιβασθεί από την Οργανωτική Επιτροπή Ολυμπιακών Αγώνων - Αθήνα 2004 Α.Ε. προς τη Διεύθυνση Ασφάλειας Ολυμπιακών Αγώνων της Ελληνικής Αστυνομίας για το σχετικό έλεγχο, η εν λόγω Υπηρεσία μας έχει γνωματεύσει αρνητικώς σε πρώτο βαθμό σε 603 περιπτώσεις, ποσοστό απειροελάχιστο.
      Σύμφωνα με τα ανωτέρω όλες οι ενέργειες της αρμόδιας Υπηρεσίας μας (Διεύθυνσης Ασφάλειας Ολυμπιακών Αγώνων του Αρχηγείου Ελληνικής Αστυνομίας) στην προκειμένη περίπτωση εκδηλώθηκαν σύμφωνα με τα οριζόμενα από τις διατάξεις του άρθρου 16 του ν. 3103/2003, με πνεύμα αμεροληψίας και αντικειμενικότητας και τα περί του αντιθέτου ισχυριζόμενα απέχουν της πραγματικότητος, όπως δε είναι γνωστό, η εφαρμογή της νομοθεσίας δεν επαφίεται στη διακριτική ευχέρεια των αστυνομικών, αλλά αντιθέτως αποτελεί υποχρέωσή τους που επιβάλλεται από τους νόμους, αλλά και τους κανονισμούς της Υπηρεσίας.
      Πέραν αυτών, σας γνωρίζουμε ότι η πολιτική συμπεριφορά και το φρόνημα των πολιτών, σε καμία περίπτωση δεν αποτελεί αντικείμενο ενδιαφέροντος των Υπηρεσιών της Ελληνικής Αστυνομίας, ενώ από καμία διάταξη του αναφερόμενου νόμου δεν προβλέπεται, αλλά ούτε και προκύπτει αμέσως ή εμμέσως οποιοσδήποτε έλεγχος «των κοινωνικών φρονημάτων» των προσώπων που αιτούνται διαπίστευση. Πρέπει δε να επισημανθεί ότι ο ανωτέρω νόμος ψηφίσθηκε με την προβλεπόμενη από το Σύνταγμα της χώρας διαδικασία και σε μία ευνομούμενη Πολιτεία οι νόμοι πρέπει να γίνονται σεβαστοί από όλους, ανεξαρτήτως από τυχόν αντιρρήσεις ή επιφυλάξεις ως προς τη φιλοσοφία τους ή τις επιμέρους διατάξεις.
      Ο  Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      8. Στην με αριθμό 2093/12-7-04 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 69858/5-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2093/12.7.2004 ερώτηση που κατατέθηκε στη Βουλή από το Βουλευτή κ. Ε. Νασιώκα, σχετικά με την πλήρωση θέσεων ιατρών κλάδου ΕΣΥ του Π.Γ.Ν. Λάρισας οι οποίες προκηρύχθηκαν τον Νοέμβριο του 2003, σας γνωρίζουμε τα εξής:
      Στην αρμόδια υπηρεσία του Υπουργείου Υγείας και Κοινωνικής Αντίληψης κοινοποιήθηκαν, από τα αρμόδια για κρίση θέσεων στο Π.Γ.Ν. Λάρισας Περιφερειακά Συμβούλια του Πε.ΣΥ.Π. Θεσσαλίας, από αρχής έτους 2004, είκοσι ένα πρακτικά κρίσεων τα οποία αφορούν είκοσι πέντε θέσεις ιατρών κλάδου ΕΣΥ εκ των οποίων οι περισσότερες έχουν ολοκληρωθεί.
      Όσον αφορά στις δώδεκα αναφερόμενες θέσεις έχει ολοκληρωθεί η διαδικασία διορισμού για τις ειδικότητες αναισθησιολογίας Επιμελητών Β (θέσεις 5), γαστρεντερολογίας Επιμελητών Α' (θέση 1), Ενδοκρινολογίας Επιμ. Β΄ (θέση 1), ΜΕΘ Επιμ. Α΄ (θέση 1) και για τις υπόλοιπες τέσσερις (πνευμονολογίας Επιμ. Β΄ μικροβιολογίας Επιμ. Β΄ (θέσεις 2), χειρουργικής Επιμ. Β'), βρίσκονται στο στάδιο της ολοκλήρωσης.
      Ο Υπουργός
      ΝΙΚ. ΚΑΚΛΑΜΑΝΗΣ»
      9. Στην με αριθμό 2170/14-7-04 ερώτηση του Βουλευτή κ. Θανάση Λεβέντη δόθηκε με το υπ’ αριθμ. 71531/5-8-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2170/14.7.2004 ερώτηση που κατατέθηκε στη Βουλή από το Βουλευτή κ. Θ. Λεβέντη, σχετικά με την κατασκευή του Κέντρου Υγείας Κερατέας, σας γνωρίζουμε τα εξής:
      Το έργο «Μελέτη, κατασκευή και εξοπλισμός του Κέντρου Υγείας Αστικού Τύπου Κερατέας Αττικής», προϋπολογισμού 3.000.000 €, με φορέα υλοποίησης τη ΔΕΠΑΝΟΜ Α.Ε., δημοπρατήθηκε στις 7.4.2004.
      Η εκτέλεση του έργου σχετίζεται με την ολοκλήρωση του χάρτη υγείας. Ας σημειωθεί ότι ο χάρτης υγείας είναι έργο το οποίο υποτίθεται ότι έπρεπε να είχε ολοκληρώσει η προηγούμενη πολιτική ηγεσία του Υπουργείου Υγείας και Κοινωνικής Αλληλεγγύης, όπως άλλωστε είχε ανακοινωθεί.
      Ο Υπουργός
      ΝΙΚ. ΚΑΚΛΑΜΑΝΗΣ»
      10. Στην με αριθμό 2031/7-7-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 69186/4-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2031/7.7.2004 ερώτηση που κατατέθηκε στη Βουλή από το Βουλευτή κ. Α. Aλαβάνo, σχετικά με δημοσιεύματα του τύπου για περιορισμό άστεγων, τοξικομανών, λαθρομεταναστών κατά την διάρκεια των Ολυμπιακών Αγώνων 2004 και η οποία διαβιβάστηκε στο Υπουργείο Υγείας και Κοινωνικής Αλληλεγγύης, από το Υπουργείο Δημόσιας Τάξης (ΑΠ. 7017/4/4363/12.7.2004 έγγραφο), σας γνωρίζουμε τα εξής:
      Δηλώνουμε κατηγορηματικά, ότι το Υπουργείο Υγείας και Κοινωνικής Αλληλεγγύης, δεν συμμετέχει σε καμιά «γκετοποίηση» συνανθρώπων μας.
      Αντίθετα μάλιστα, ενεργοποιώντας το επιχειρησιακό σχέδιο - το οποίο έχει ήδη ξεκινήσει - σε συνεργασία με το ΕΚΑΚΒ (Εθνικό Κέντρο Άμεσης Κοινωνικής Βοήθειας) και τη ΓΡΑΜΜΗ «197», παρέχεται ολοκληρωμένη βoήθεια - χωρίς αστυνομικά μέτρα - με τους κοινωνικούς λειτουργούς και τους ψυχολόγους μας, σε όλους όσους έχουν ανάγκη φροντίδας και ψυχολογικής υποστήριξης, τοξικομανείς, ζητιάνους, λαθρομετανάστες, για όσο χρονικό διάστημα κριθεί απαραίτητη η παροχή ουσιαστικής κοινωνικής προστασίας και φυσικά όχι μόνο για την περίοδο των Ολυμπιακών Αγώνων.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      11. Στην με αριθμό 2241/16-7-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. Γ.Π. 72519/4-8-04 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 2241/16-7-2004 ερώτηση που κατατέθηκε στη Βουλή από τους Βουλευτές κ.κ. Άγγ. Τζέκη και Γ. Χουρμουζιάδη με θέμα «χρονίζοντα προβλήματα των μουσουλμάνων της Αλεξανδρούπολης», και για θέματα αρμοδιότητάς μας, σας πληροφορούμε τα εξής:
      Τα Προγράμματα Κοινωνικής Προστασίας εφαρμόζονται από το Υπουργείο μας για όλες τις Ευπαθείς Ομάδες πληθυσμού, τα οποία συμπεριλαμβάνουν και τα μέλη της Μουσουλμανικής μειονότητας στην Αλεξανδρούπολη.
      Στο πλαίσιο του μέτρου 3.1 του Επιχειρησιακού Προγράμματος «Υγεία - Πρόνοια» του Γ΄ ΚΠΣ (2000-2006) αναπτύσσεται η πρωτοβάθμια Κοινωνική Φροντίδα με την παροχή υπηρεσιών υποστηρικτικού χαρακτήρα με στόχο την καταπολέμηση της φτώχειας και του κοινωνικού αποκλεισμού.
      Το Μέτρο θα εφαρμοστεί σε εκατόν πενήντα (150) Δήμους της χώρας και στους εξυπηρετούμενους εντάσσονται και τα άτομα με γλωσσικές και θρησκευτικές ιδιαιτερότητες.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      12. Στην με αριθμό 4890/8-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 878/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε ο Βουλευτής κ. Β. Κεγκέρογλου, σας διαβιβάζουμε συνημμένα το με αριθ. πρωτ. 21397/15-11-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓ Α) για θέματα αρμοδιότητας του Υπουργείου Αγροτικής Ανάπτυξης και Τροφίμων.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 4463/25-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 344/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζoυμε συνημμένα το με αριθ. πρωτ. 95713/3-11-04 του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.), σε απάντηση των ανωτέρω εγγράφων του Βουλευτή κ. Μ. Καρχιμάκη.
      Όσον αφορά τις από 8-6-04 και 7-10-04 αντίστοιχα αιτήσεις θεραπείας των ελαιοτριβείων «Αγροτικός Συν/σμός Λατσίδας» και «Σμαργιαννάκης Εμμανουήλ», έχουν εξετασθεί από την αρμόδια δευτεροβάθμια επιτροπή.
      Για το μεν πρώτο με την αριθμ. 305800/29-10-04 απόφαση του Γεν. Γραμματέα του Υπουργείου δόθηκε εντολή στον Προϊστάμενο της Δ/νσης Αγροτικής Ανάπτυξης Λασιθίου να ανακαλέσει την απόφασή του περί ανάκλησης της αναγνώρισης του ελαιοτριβείου, ενώ για το δεύτερο επί του παρόντος δεν έχει εκδοθεί η σχετική απόφαση του ιδίου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 4520/27-10-04 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 825/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 98220/9-11-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης της Βουλευτού κας Θ. Τζακρή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 4607/1-11-04 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. Β-1483/19-11-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Αναφερόμενοι στην ερώτηση με αριθμ. πρωτ. 4607/01-11-04 που κατέθεσε στη Βουλή ο Βουλευτής κ. Ντ. Ρόβλιας, σχετικά με την πορεία του έργου του δυτικού σιδηροδρομικού άξονα, σας πληροφορούμε ότι το θέμα αυτό συζητήθηκε στην Ολομέλεια στις 18-11-04 με αφορμή την Επίκαιρη Ερώτηση 411/15-11-04 και στα Πρακτικά της Συνεδρίασης αυτής παραπέμπουμε τον ερωτώντα Βουλευτή, για την ενημέρωσή του.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      16. Στην με αριθμό 4523/27-10-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 826/19-11-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 20976/5-11-2004 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης των Βουλευτών κ.κ. Τ. Τσιόγκα, Ν. Γκατζή, Α. Σκυλλάκου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στις με αριθμό 2083, 2088/12-7-04, 2120/13-7-04, 2205/15-7-04, 2306/21-7-04 ερωτήσεις των Βουλευτών κυρίων Αναστασίου Σιδηρόπουλου, Άγγελου Τζέκη, Γεωργίου Χουρμουζιάδη, Θεοδώρας Τζακρή και Ασημίνας Ξηροτύρη - Αικατερινάρη  δόθηκε με το υπ’ αριθμ. 417/29-7-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στις παραπάνω ερωτήσεις που κατέθεσαν οι Βουλευτές κύριοι Α. Σιδηρόπουλος, Α. Τζέκης, Γ. Χουρμουζιάδης, Θ. Τζακρή, Α. Ξηροτύρη - Αικατερινάρη, σας πληροφορούμε τα εξής:
      Το Υπουργείο Αγροτικής Ανάπτυξης και' Τροφίμων στα πλαίσια της διευκόλυνσης της σύναψης συμφωνίας μεταξύ παραγωγών και μεταποιητών για τη διάθεση και την τιμή ροδάκινου, εξήγγειλε στις 16-7-04 τα ακόλουθα μέτρα, μερικά εκ των οποίων ελήφθησαν για πρώτη φορά και θα ισχύσουν για όσους μεταποιητές. συμφώνησαν και τήρησαν τη διεπαγγελματική συμφωνία:
      Θα χρηματοδοτηθούν με 100% οι μεταποιητικές βιομηχανίες με χρηματοπιστωτικές τραπεζικές διευκολύνσεις.
      2. Παρατάθηκε με απόφαση του Διοικητικού Συμβουλίου του ΕΛ.Γ.Α. από 26-7-04 έως και 10-8-04 η προθεσμία υποβολής δηλώσεων ζημίας για τα ροδάκινα των Νομών Ημαθίας, Πέλλας, Πιερίας, Λάρισας και Φλώρινας που υπέστησαν ζημιές ή ολοκληρωτική καταστροφή από χαλαζοπτώσεις καθώς και άλλες αντίξoες καιρικές συνθήκες κατά τη διάρκεια των περασμένων μηνών, διότι πολλές από τις δυσμενείς επιπτώσεις που προκάλεσαν οι καιρικές αυτές συνθήκες στα ροδάκινα εμφανίστηκαν μετά τη λήξη της αρχικής προθεσμίας.
      Συνιστάται στους παραγωγούς να διατηρήσουν την πληγείσα παραγωγή τους στα δέντρα δια τον απαιτούμενο έλεγχο.
      3. Θα αποσυρθεί το 13% που προβλέπεται στις ρυθμίσεις του Κοινοτικού Κανονισμού.
      4. Θα δοθεί επισιτιστική βοήθεια σε Τρίτες Χώρες.
      5. Θα υπάρξει δυνατότητα ένταξης κατά προτεραιότητα των επιχειρήσεων κονσερβοποίησης στο Μέτρο 4.3 - Δράση: «Προβολή και Προώθηση εξαγωγών» μέσω ολοκληρωμένων επιχειρησιακών σχεδίων για κάθε μία από τις μεταποιητικές βιομηχανίες.
      6. Ο ΟΑΕΔ μέσω του Προγράμματος Επαγγελματικής Κατάρτισης (ΛΑΕΚ) για τους εργαζόμενους στις βιομηχανίες μεταποίησης του τομέα ροδακίνου, θα προχωρήσει σε πρόσθετη κάλυψη κατ' εκτίμηση ύψους € 5.386.000,00.
      7. Μετά από παρέμβαση του Υπουργείου Αγροτικής Ανάπτυξης και Τροφίμων τα Υπουργεία α) Εθνικής Άμυνας, β) Υγείας και Κοινωνικής Αλληλεγγύης γ) Εθνικής Παιδείας και Θρησκευμάτων, δ) Τουριστικής Ανάπτυξης και ε) Πολιτισμού, ενεργοποιούνται για αύξηση της κατανάλωσης ροδακινοειδών σε μονάδες και ιδρύματα αρμοδιότητάς τους.
      Ας σημειωθεί δε ότι τα μέτρα αυτά εξαγγέλθηκαν μετά από αλλεπάλληλες συσκέψεις με τη συμμετοχή Νομαρχών, Βουλευτών και εμπλεκομένων φορέων των Νομών που επιζητούσαν λύση στο πρόβλημα καθορισμού της τιμής ώστε να επιτευχθεί η μεγαλύτερη διάθεση του προϊόντος, όπως επίσης και αναλύθηκαν επί μακρόν ώστε να γίνουν κατανοητά και ξεκάθαρα τόσο από τις Ομάδες Παραγωγών όσο και από τις βιομηχανίες μεταποίησης.
      Αποτέλεσμα όλων αυτών των ενεργειών ήταν η "επίτευξη συμφωνίας μεταξύ Ομάδων Παραγωγών και μεταποιητών, η ομαλοποίηση της αγοράς και η αποδοχή των κυβερνητικών μέτρων και παρεμβάσεων.
      Η Κυβέρνηση θα εφαρμόσει τις εξαγγελίες της εφόσον οι εμπλεκόμενοι φορείς τήρησαν τα συμφωνηθέντα στη Διεπαγγελματική με απώτερο σκοπό την αύξηση του εισοδήματος των ροδακινοπαραγωγών και τη στήριξη της τοπικής οικονομίας.
      Ο Υφυπουργός
      Ε. ΜΠΑΣΙΑΚΟΣ»
      18. Στην με αριθμό 1974/6-7-04 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Φ900α/4147/7328/13-7-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 1974/06-07-04 Ερώτησης, που κατέθεσε ο Βουλευτής κ. Νίκος Νικολόπουλος, με θέμα την επιχειρησιακή κατάσταση των αμυντικών βιομηχανιών, σας γνωρίζουμε τα ακόλουθα:
      α) Ως προς το πρώτο ερώτημα, κατατέθηκε στη ΒτΕ η υπ' αριθμ. 649/27/11-05-2004 Ερώτηση και ΑΚΕ, επί της οποίας δόθηκε από το ΥΠΕΘΑ η με αριθμό πρωτοκόλλου Φ900α/4041/7193/25-5-2004 απάντηση (σχετ 1).
      β) Ως προς το δεύτερο ερώτημα, κατατέθηκε στη ΒτΕ η υπ' αριθμ. 1069/53/26-5-2004 Ερώτηση και ΑΚΕ, επί της οποίας δόθηκε από το ΥΠΕΘΑ η με αριθμό πρωτοκόλλου Φ900α/4081/7240/14-6-2004 απάντηση (σχετ 2 και 2α).
      γ) Ως προς το τρίτο ερώτημα κατατέθηκε στη ΒτΕ η υπ' αριθμ. 757/14-52004 Ερώτηση, επί της οποίας δόθηκε από το ΥΠΕΘΑ η με αριθμό πρωτοκόλλου Φ900α/4057/7212/27-5-2004 απάντηση (σχετ 3).
      δ) Ως προς το τέταρτο και πέμπτο ερώτημα κατατέθηκε στη ΒτΕ η υπ' αριθμ. 26/30-3-2004 Ερώτηση, επί της οποίας δόθηκε από το ΥΠΕΘΑ η με αριθμό πρωτοκόλλου Φ900α/4028/ 7166/14-4-2004 απάντηση (σχετ 4).
      Και τέλος
      ε) Ως προς το έκτο ερώτημα κατατέθηκε στη ΒτΕ η υπ' αριθμ. 1162/28-5-2004 Ερώτηση, επί της οποίας δόθηκε από το ΥΠΕΘΑ η με αριθμό πρωτοκόλλου Φ900α/4084/7244/18-6-2004 απάντηση. (σχετ 5).
      Εν προκειμένω, όπως προκύπτει όλα τα ερωτήματα έχουν ήδη απαvτηθεί από το ΥΠΕΘΑ επί ερωτήσεων Βουλευτών της αντιπολίτευσης οι οποίες έχουν υποβληθεί με την ίδια ακριβώς μορφή.
      Συνακόλουθα, για την αποφυγή της επανάληψης αλλά και την συμβολή στην ορθότερη και ουσιαστικότερη λειτουργία του Κοινοβουλευτικού Ελέγχου, επισημαίνεται στον ερωτώντα Βουλευτή ότι οι δοθείσες απαντήσεις του ΥΠΕΘΑ τηρούνται κατά τα προβλεπόμενα στο αρχείο απαντήσεων που τηρείται στην Β.τ.Ε., καταχωρίζονται δε, κατ' άρθρο 126 παρ. 6 του Κανονισμού της, στα πρακτικά αυτής, απ' όπου δύναται να ενημερώνεται εκ των προτέρων.
      Για την διευκόλυνση του κ. Βουλευτή, υποβάλουμε συνημμένα τις άνω αναφερόμενες ερωτήσεις και τις απαντήσεις που δόθηκαν.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Πέμπτης 16 Δεκεμβρίου 2004. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 519/13.12.2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Οικονομίας και Οικονομικών, σχετικά με τις αθρόες και ανεξέλεγκτες εισαγωγές προϊόντων από την Κίνα, την Ταϊβάν μέσω πτήσεων ταχυμεταφορών κλπ.
      2. Η με αριθμό 524/13.12.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πατσιλινάκου προς τους Υπουργούς Εξωτερικών και Εθνικής Παιδείας και Θρησκευμάτων, σχετικά με τη χορήγηση βίζας για τους φοιτητές που σπουδάζουν στη Βουλγαρία κλπ.
      3. Η με αριθμό 521/13.12.2004 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την υποβάθμιση του ρόλου του Εθνικού Ιδρύματος Αγροτικής Έρευνας.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 2 και 3 του Κανονισμού της Βουλής)
      1. Η με αριθμό 523/13.12.2004 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Σκουλάκη προς τον Υπουργό Υγείας και Κοινωνικής Αλληλεγγύης, σχετικά με την ανάθεση σε ιδιωτική τεχνική εταιρεία της συντήρησης και λειτουργίας των ηλεκτρομηχανολογικών εγκαταστάσεων στο Νοσοκομείο Χανίων κλπ.
      2. Η με αριθμό 525/13.12.2004 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Απασχόλησης και Κοινωνικής Προστασίας, σχετικά με την οικονομική επιβάρυνση των δικαιούχων κατοικίας του Οργανισμού Εργατικής Κατοικίας στον οικισμό Νέας Ευκαρπίας στη Θεσσαλονίκη κλπ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις».
      Η Διάσκεψη των Προέδρων αποφάσισε στη συνεδρίασή της στις 8 Δεκεμβρίου 2004 η συζήτηση του νομοσχεδίου αυτού να γίνει σε δύο συνεδριάσεις. Σήμερα θα συζητήσουμε επί της αρχής και αύριο επί των άρθρων. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, μπορώ να πάρω το λόγο για λίγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Για την κοινοβουλευτική τάξη, έχουμε επαναδιατυπώσει δύο-τρεις φράσεις σε κάποια άρθρα. Θα αναφέρω τις διορθώσεις με την άδειά σας για να γραφτούν στα Πρακτικά. 
      Πριν απ’ αυτό, επειδή είναι η πρώτη συνεδρίαση της Βουλής για τη συζήτηση του νομοσχεδίου σήμερα, ας μου επιτραπεί ως εκπρόσωπος της Κυβέρνησης στην Αίθουσα της Εθνικής Αντιπροσωπείας να εκφράσουμε τη συμπαράστασή μας στις δεκάδες εκείνες οικογένειες των συμπολιτών μας που περνούν μία σκληρή δοκιμασία από τις πρώτες πρωινές ώρες σήμερα στη γνωστή υπόθεση της λεωφοροπειρατείας. Πιστεύουμε ότι με τη βοήθεια του Θεού όλα θα πάνε καλά. Έχουμε εμπιστοσύνη στην Ελληνική Αστυνομία. Μέσα σε κλίμα νηφαλιότητας και ψυχραιμίας η υπόθεση θα φτάσει σε αίσιο πέρας.
      Για να προχωρήσω στην επαναδιατύπωση, δεν ξέρω από την πλευρά του κ. Πρωτόπαπα αν θέλει να λάβει το λόγο γι’ αυτό το θέμα.
      ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει οριστεί ως Κοινοβουλευτικός Εκπρόσωπος του ΠΑΣΟΚ και μπορεί να λάβει το λόγο.
      Ακόμη, ανακοινώνω ότι ειδικός αγορητής του Συνασπισμού Ριζοσπαστικής Αριστεράς θα είναι ο κ. Λεβέντης.
      Ορίστε, κύριε Πρωτόπαπα, έχετε το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, νομίζω ότι πολύ καλά έπραξε ο κύριος Υπουργός. Θέλουμε κι εμείς, ως ΠΑΣΟΚ, να εκφράσουμε τη συμπάθειά μας προς τους ομήρους και προς τις οικογένειές τους. Είμαστε βέβαιοι ότι η Ελληνική Αστυνομία για μία ακόμη φορά θα κάνει σωστά το έργο της και πραγματικά αισιοδοξούμε ότι θα γίνουν όλες οι αναγκαίες ενέργειες για την ομαλή λήξη αυτής της περιπέτειας και για την απελευθέρωση των ομήρων. Θέλουμε να εκφράσουμε τη συμπάθειά μας και να πούμε ότι πραγματικά με αγωνία παρακολουθούμε την υπόθεση, βέβαιοι για το έργο που πρέπει να κάνει η Ελληνική Αστυνομία.
      ΠΡΟΕΔΡΕΥΩΝ (Γεώργιος Σούρλας): Ο κ. Σκυλλάκος έχει το λόγο επί του θέματος αυτού.
      ΑΝΤΩΝΗΣ ΣΚΥΛΛΑΚΟΣ: Κι εμείς εκφράζουμε τη συμπάθειά μας και την αγωνία μας για την εξέλιξη της υπόθεσης. Επειδή στο παρελθόν υπήρξαν άσχημες εξελίξεις σε περίπου ανάλογες περιπτώσεις, χρειάζεται ιδιαίτερη προσοχή, ώστε η υπόθεση να έχει αίσιο τέλος. Πιστεύω ότι το σχετικό Υπουργείο και οι σχετικές υπηρεσίες θα το καταφέρουν αυτό.
      ΠΡΟΕΔΡΕΥΩΝ (Γεώργιος Σούρλας): Το Προεδρείο της Βουλής των Ελλήνων εκφράζει τη συμπαράστασή του στους συμπολίτες μας που αυτήν τη στιγμή περνούν μία μεγάλη δοκιμασία. Το Προεδρείο εύχεται αυτή η υπόθεση να έχει αίσιο τέλος και ελπίζουμε με τις προσεκτικές κινήσεις των υπευθύνων αρχών και με τη θέληση του Θεού να πάνε όλα καλά.
      Ο κύριος Υπουργός έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, θα κάνω ορισμένες διορθώσεις μετά την επεξεργασία και από την κεντρική νομοπαρασκευαστική επιτροπή και από την επεξεργασία του σχεδίου νόμου από την ΟΚΕ. 
      Στο άρθρο 1, στην αρχή της δέκατης τέταρτης σειράς διαγράφεται ο αριθμός «1» πριν το «β. ο εργοδότης». 
      Στην εικοστή σειρά μετά τις λέξεις «δεύτερο εδάφιο» οι λέξεις « του στοιχείου» αντικαθίστανται με τις λέξεις «της περίπτωσης», για να είναι και φραστικά πιο σωστό. 
      Στο άρθρο 3, στο τέλος της δεύτερης σειράς, μετά τις λέξεις «μπορούν να» η λέξη «επιδοτηθούν» αντικαθίσταται με τη λέξη «επιδοτούνται».
      Στο άρθρο 5, στην αρχή της τέταρτης σειράς μετά τις λέξεις «δυνατή υποβολή» η λέξη «δευτέρου» αντικαθίσταται με τις λέξεις «και νέας».
      Στην αρχή της πέμπτης σειράς, μετά τις λέξεις «Οργανισμού», η λέξη «δεύτερη» αντικαθίσταται από τη λέξη «αυτή».
      Στο άρθρο 7, παράγραφος 1, στην αρχή της τρίτης σειράς, μετά τη λέξη «Αν» προστίθεται η λέξη «αιρετό».
      Στην παράγραφο 3, στην αρχή της τρίτης σειράς, μετά τις λέξεις «ο ΟΑΕΔ στις» προστίθεται η λέξη «θυγατρικές», το οποίο υπονοείται βέβαια.
      Φτάνουμε στο άρθρο 9 -και θα παρακαλέσω εδώ να έχουμε την προσοχή των συναδέλφων- παράγραφος 1, έκτη γραμμή. Έχουμε την ημερομηνία ότι μπορεί κανείς να μπει στη ρύθμιση μέχρι «31/10/2004», δηλαδή 31η Οκτωβρίου 2004. Δίνουμε ένα μήνα ακόμη και η ημερομηνία γίνεται 31 Νοεμβρίου 2004, «30/11/2004».
      Δεν θα ισχύσει η προσθήκη στην παράγραφο 2 που έχω καταθέσει και κατά συνέπεια στο τελευταίο εδάφιο της παραγράφου 3 θα προστεθεί ο αριθμός «4»
      Ακόμη –και τελειώνω- στο άρθρο 10, στην αρχή της έβδομης σειράς, μετά τις λέξεις «από σύμφωνη γνώμη του», η λέξη «Διοικητή», όπως ακριβώς διαβεβαιώσαμε στην επιτροπή, αντικαθίσταται με τις λέξεις «Διοικητικού Συμβουλίου».
      Στο άρθρο 13, ο τίτλος του άρθρου, όπως επίσης συνομολογήσαμε και συμφωνήσαμε κατά τη διάρκεια της συζήτησης στην αρμόδια Επιτροπή Κοινωνικών Υποθέσεων, γίνεται «Πρόγραμμα απόκτησης εργασιακής εμπειρίας ανέργων στους Ασφαλιστικούς Οργανισμούς».
      Αυτές είναι οι διορθώσεις, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να κατατεθούν για τα Πρακτικά και να διανεμηθούν στους Βουλευτές.
      (Στο σημείο αυτό ο Υπουργός Απασχόλησης και Κοινωνικής Προστασίας κ. Πάνος Παναγιωτόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      «Διορθώσεις στο σχέδιο νόμου
      «Pύθμιση ετήσιας άδειας εργαζομένων και άλλες διατάξεις»
      Άρθρο 1
      παρ. 1
      Στην αρχή της δέκατης σειράς διαγράφεται ο αριθμός ... «1»...
      Στην αρχή της εικοστής σειράς μετά τις λέξεις ... «δεύτερο εδάφιο»... οι λέξεις ...  «του στοιχείου» … αντικαθίσταται με τη λέξη … «της περίπτωσης»…
      Άρθρο 3
      παρ. 1
      Στο τέλος της δεύτερης σειράς μετά τις λέξεις … «μπορούν να» … η λέξη … «επιδοτηθούν» … αντικαθίσταται με τη λέξη… «επιδοτούνται» …
      Άρθρο 5
      Στην αρχή της τέταρτης σειράς μετά τις λέξεις … «δυνατή η υποβολή»… οι λέξεις … «δευτέρου βαθμού»… αντικαθίστανται με τις λέξεις … «και νέας»…	
      Στην αρχή της πέμπτης σειράς με τις λέξεις … «Οργανισμού. Η»… η λέξη… «δεύτερη» … διαγράφεται και μετά τη λέξη … «ένσταση» … προστίθεται η λέξη … «αυτή …
      Άρθρο 7
      παρ. 1
      	Στην αρχή της τρίτης σειράς μετά τη λέξη … «Αν» … προστίθεται η λέξη … «αιρετό» …
      παρ. 3
      Στην αρχή της τρίτης σειράς μετά τις λέξεις ... «Ο.Α.Ε.Δ. στις» … προστίθεται η λέξη … «θυγατρικές» …
      Άρθρο 9
      παρ. 1
      Στο μέσο της έκτης σειράς μετά τις λέξεις … «χρονικής περιόδου μέχρι» … η ημερομηνία … «31/10/2004» … αντικαθίσταται με …»30/11/2004» …
      παρ. 2
      Στο τέλος της παραγράφου 2 προστίθεται η παράγραφος ως ακολούθως … «3. Δημοτικές Επιχειρήσεις των οποίων μοναδικός μέτοχος είναι ο οικείος Οργανισμός Τοπικής Αυτοδιοίκησης εφόσον υπαχθούν στη ρύθμιση των ανωτέρω διατάξεων, σε περίπτωση μη τήρησης των όρων της ρύθμισης, το υπόλοιπο ποσό της οφειλής παρακρατείται μηνιαίως από τους Κεντρικούς Αυτοτελείς Πόρους (Κ.Α.Π.) και αποδίδεται στο ΙΚΑ-ΕΤΑΜ και στους οικείους επικουρικούς φορείς» … 
      Η παρ. 3 αναριθμείται ως παρ. 4
      Στην αρχή του τελευταίου εδαφίου της αναριθμησμένης παρ. 4 προστίθεται ο αριθμός … «5» …
      Στην ίδια σειρά μετά τις λέξεις … «από τις διατάξεις» … οι λέξεις  …»της παραγράφου αυτής» … αντικαθίστανται με τις λέξεις … «του άρθρου αυτού» …
      Άρθρο 10
      παρ. 1
      Στην αρχή της έβδομης σειράς μετά τις λέξεις  …»από σύμφωνη γνώμη του» … η λέξη … «Διοικητή»… αντικαθίσταται με τις λέξεις … «Διοικητικού Συμβουλίου» …
      Άρθρο 13
      Ο τίτλος του άρθρου … «Πρόσληψη ανέργων στους Ασφαλιστικούς Οργανισμούς» … αντικαθίσταται ως εξής … «Πρόγραμμα απόκτησης εργασιακής εμπειρίας ανέργων στους Ασφαλιστικούς Οργανισμούς» …»)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, κύριοι Υπουργοί, κυρία και κύριοι συνάδελφοι, θέλω κι εγώ να εκφράσω τη λύπη μου και τη συμπάθειά μου, ευχόμενος ταχύτατα να λήξει αυτή η περιπέτεια που ταλαιπωρεί κάποιους συμπολίτες μας -και ιδιαίτερα στη δική μου εκλογική περιφέρεια- και τις οικογένειές τους. Έχουμε εμπιστοσύνη στην Ελληνική Αστυνομία και πιστεύουμε ότι θα επικρατήσει η σύνεση και η ψυχραιμία για να λήξει αίσια αυτό το πρόβλημα.
      Κυρία και κύριοι συνάδελφοι, έχω την τιμή να εισηγούμαι ένα πολύ σημαντικό νομοσχέδιο, το οποίο αναφέρεται μεν στη ρύθμιση της ετήσιας άδειας εργαζομένων και σε άλλες διατάξεις, πλην όμως αγγίζει πάρα πολλά θέματα. 
      Με το παρόν σχέδιο νόμου ρυθμίζονται τόσο εργασιακά θέματα όσο και οργανωτικά θέματα του ΟΑΕΔ, του ΙΚΑ και των άλλων ασφαλιστικών οργανισμών αρμοδιότητας Υπουργείου Απασχόλησης και Κοινωνικής Προστασίας, τα οποία προέκυψαν τόσο από τη λειτουργία διατάξεων νομοθετημάτων προηγούμενων ετών που δημιουργούσαν σύγχυση, όσο και από την ανάγκη πιο ευέλικτης αντιμετώπισης θεμάτων από τον ΟΑΕΔ, το ΙΚΑ και τους άλλους ασφαλιστικούς οργανισμούς.
      Τον τίτλο του το νομοσχέδιο τον παίρνει από το πρώτο άρθρο που αναφέρεται στην ετήσια άδεια των εργαζομένων. 
      Με το άρθρο αυτό αίρονται οι παρεξηγήσεις που δημιουργούνται ανάμεσα στους εργαζόμενους και στις επιχειρήσεις. Ως προς τη βάση χορήγησης της ετήσιας κανονικής άδειας των μισθωτών στο εξής αυτή θα είναι το ημερολογιακό έτος και όχι το εργασιακό. Είναι γνωστό ότι ο ν.3227/04 που την τελευταία στιγμή και με προχειρότητα και βιασύνη ψήφισε η κυβέρνηση του ΠΑΣΟΚ λίγες μέρες πριν εγκαταλείψει την εξουσία, αποσυντόνισε κυριολεκτικά το καθεστώς των ετήσιων αδειών με αποδοχές στις επιχειρήσεις.
      Συγκεκριμένα, εισήγαγε εντελώς πρόχειρα και απερίσκεπτα το εργασιακό έτος ως βάση υπολογισμού των κανονικών αδειών. Αυτό αποσυντόνισε τόσο τις επιχειρήσεις, από τις πιο μικρές, τις οικογενειακές, που αποτελούν τη σπονδυλική στήλη της εθνικής οικονομίας μέχρι και τις μεγάλες επιχειρήσεις που έχουν οργανωμένα λογιστήρια. Κυρίως όμως, έφερε σε απόγνωση τους ίδιους τους εργαζόμενους που ακόμα και για τους ίδιους ήταν πλέον πολύ δύσκολο να υπολογίσουν τις ημέρες άδειας που τους αναλογούν, οποιαδήποτε στιγμή μέσα στο έτος, καθιστώντας τελικά το νομοθέτημα αντιεργατικό και αναποτελεσματικό.
      Το Υπουργείο Απασχόλησης και Κοινωνικής Προστασίας, βάζει τέλος στην ταλαιπωρία, επαναφέροντας ως βάση υπολογισμού της ετήσιας άδειας, το ημερολογιακό έτος, μετά τη λήξη  του εργασιακού έτους, έτσι ώστε ο εργαζόμενος να μη χάσει ούτε μια μέρα άδειας, ανεξάρτητα του πότε έληξε το εργασιακό έτος. 
      Με το άρθρο 2, διασφαλίζεται η αντικειμενική κρίση των συμβασιούχων υποψηφίων για νομιμοποίηση και τίθενται πλέον υπό την εγγύηση του ΑΣΕΠ οι  κρίσεις των διοικητικών συμβουλίων των πρώην ΔΕΚΟ νυν ανωνύμων εταιρειών, εισηγμένων όμως στο Χρηματιστήριο, αναδρομικά με τη συνδρομή των απαιτούμενων προϋποθέσεων για μονιμοποίηση των συμβασιούχων.
      Με αυτό τον τρόπο διασφαλίζεται η αντικειμενικότητα και η αμεροληψία και στον ιδιωτικό τομέα από μια ανεξάρτητη αρχή, όπως είναι το ΑΣΕΠ. 
      Στο επόμενο άρθρο 3, ρυθμίζεται ένα πολύ σημαντικό θέμα για τις επιχειρήσεις κυρίως που λειτουργούν εποχικά, όπως οι ξενοδοχειακές στις οποίες οι απασχολούμενοι, μετά τη λήξη ή λύση της σύμβασης, αποχωρούν ομαδικά και προσέρχονται στον ΟΑΕΔ για να επιδοτηθούν, ανεξάρτητα αν αυτή η αίτηση επιδότησης υποβληθεί μέσα σε εξήντα μέρες, η επιδότηση πλέον με το νομοθέτημα αυτό αρχίζει να καταβάλλεται από την έβδομη μέρα από τη λύση ή λήξη της σύμβασης.
      Προβλέπεται μάλιστα και η λήψη προκαταβολής. Μάλιστα ο κύριος Υπουργός πριν από λίγο έδωσε πιο ισχυρή λέξη όχι «δύνανται», αλλά «παίρνουν» προκαταβολή οι δικαιούχοι δύο μηνιαία επιδόματα ανεργίας.  Και επιτέλους σταματάει εκείνο το θλιβερό φαινόμενο να συνωστίζονται οι συμπολίτες μας στις ουρές προκειμένου να προλάβουν μέσα στο εξαήμερο να υποβάλλουν την αίτηση χορήγησης του επιδόματος ανεργίας. Όποτε εντός διμήνου θα υποβάλουν, θα πάρουν από την πρώτη μέρα που δικαιούνται το επίδομα. Και επομένως είναι πάρα πολύ σημαντική αυτή η διάταξη και διευκολύνει μια πολύ συμπαθή κατηγορία συμπολιτών μας, που για ένα διάστημα επειδή εργάζονται σε εποχικά επαγγέλματα, μπαίνουν στο ταμείο ανεργίας.
      Στο άρθρο 4 γίνεται μια προσπάθεια, έτσι ώστε ο υπολογισμός του ύψους του επιδόματος ανεργίας όσων μισθωτών απολύονται λόγω συγχώνευσης ή συνένωσης ή μεταφοράς της επιχείρησης που εργάζονται λαμβάνονται οι αποδοχές τους για τις οποίες έχουν καταβληθεί οι εισφορές υπέρ του κλάδου ανεργίας του ΟΑΕΔ. Με απόφαση δε του Υπουργού Απασχόλησης, καθορίζονται τα σχετικά δικαιολογητικά που απαιτούνται γι’ αυτή την επιδότηση. Γιατί μέχρι τώρα, υπήρχε κάθε φορά μια εγκύκλιος, η οποία έδινε διαφορετικές ερμηνείες. Τώρα, οριστικά με υπουργική απόφαση καθορίζονται όλα τα σχετικά δικαιολογητικά.
      Με το άρθρο 5, δίνεται δυνατότητα δεύτερης κρίσης των απορριπτικών αποφάσεων του ΟΑΕΔ στο αίτημα για καταβολή συμπληρωματικών παροχών μητρότητας είτε από το ΔΣ του οργανισμού είτε από άλλο όργανο πλην του ΔΣ του ΟΑΕΔ, οριζόμενο ως αρμόδιο με απόφαση του Υπουργού Απασχόλησης και Κοινωνικής Προστασίας, πάντα βέβαια με τη σύμφωνη γνώμη του ΟΑΕΔ εκπροσωπουμένων και των τριών μερών και των εργοδοτών και των εργαζομένων και της διοίκησης του ΟΑΕΔ. 
      Στο άρθρο 6 για τον έλεγχο συνδρομής των προϋποθέσεων υπαγωγής διαφόρων εργοδοτών σε επιδοτούμενα προγράμματα  ενίσχυσης της απασχόλησης του ΟΑΕΔ, πέραν του ΔΣ του ΟΑΕΔ, που πλημμυρίζεται από πληθώρα θεμάτων που δεν προλαβαίνει να τα διεκπεραιώσει, δύναται να ορίζεται από τον Υπουργό Απασχόλησης και άλλο όργανο με σύμφωνη πάντα γνώμη του ΟΑΕΔ. 
      Επίσης δίνεται η δυνατότητα απόσπασης στον ΟΑΕΔ προσωπικού από τις θυγατρικές εταιρείες του με απόφαση του Υπουργού Απασχόλησης για πέραν του έτους χρονικό διάστημα. Μέχρι τώρα  υπήρχε η δυνατότητα να αποσπώνται από τις θυγατρικές προς τον κεντρικό ΟΑΕΔ μόνο για ένα έτος. Δηλαδή όταν κάποιος αποσπούμενος αποκτούσε περισσότερη εμπειρία, μια πολύ μεγάλη εξειδίκευση σ΄έναν τομέα, αμέσως έληγε και ο χρόνος απόσπασής του. Επειδή πολλοί άνθρωποι είναι κατάλληλα εργαλεία για να συνεχίσουν κάποιο παραγωγικό έργο που δεν ολοκληρώνεται ίσως σ’ ένα χρόνο, δίνεται αυτή η δυνατότητα στον Υπουργό Απασχόλησης πάντα σε συμφωνία με τον ΟΑΕΔ, να ρυθμίζουν και την πέραν του έτους παράταση της απόσπασης.
      Στο άρθρο 7, προκειμένου να αποφεύγονται χρονοβόρες διαδικασίες και εκλογές, όταν ένα αιρετό μέλος εκπρόσωπος των εργαζομένων στο ΔΣ του ΟΑΕΔ παραιτηθεί ή χάσει την ιδιότητά του για οποιοδήποτε λόγο, προβλέπεται να καταλαμβάνει αμέσως, και έτσι να μην έχουμε λειτουργικό κενό, τη θέση του το πρώτο αναπληρωματικό μέλος του συνδυασμού που συμμετείχε το μέλος για οποιονδήποτε λόγο έχει φύγει από το ΔΣ, με αναπληρωματικό πλέον το δεύτερο στη σειρά μέλος κ.ο.κ. 
      Επίσης δίνεται η δυνατότητα χορήγησης επιδόματος εξόδων κίνησης και σε μια πάρα πολύ συμπαθή κατηγορία συμπολιτών μας που υπηρετούν στον ΟΑΕΔ, υποχρεωτικής εκπαίδευσης (ΥΕ), οι οποίοι μαζί με όσους βρίσκονται στις άλλες κατηγορίες, προσφέρουν και αυτοί το ίδιο έργο, έτσι ώστε να δικαιούνται και αυτοί το επίδομα εξόδων κίνησης, για τα προγράμματα και τις εργασίες που απασχολούνται στον οργανισμό και επιχορηγούνται από τα διαρθρωτικά ταμεία της Ευρωπαϊκής Ένωσης.
      Τέλος, στο ίδιο αυτό άρθρο η διάρκεια απόσπασης του προσωπικού στις εταιρείες -τώρα το αντίθετο απ’ ό,τι είπα προηγουμένως- παρατείνεται για δυο ακόμη έτη. Δηλαδή ενώ μπορούσε να αποσπαστεί κάποιος για δυο χρόνια από τον κεντρικό ΟΑΕΔ σε εταιρεία του ΟΑΕΔ -και ίσως και να μην ολοκληρωνόταν και το έργο για το οποίο αποσπάται- δίνεται η δυνατότητα παράτασης για ακόμα δυο χρόνια όπως προβλέπει και ο ν. 2956/2001. 
      Με το άρθρο 8 αναπροσαρμόζεται το ύψος των δαπανών ημερήσιας κίνησης, αποζημίωσης και διανυκτέρευσης των ειδικών επιθεωρητών του ΣΕΠΕ ανάλογα με αυτά που προβλέπονται για το Σώμα Επιθεωρητών Δημόσιας Διοίκησης, έτσι ώστε αυτό το σημαντικό κομμάτι των ανθρώπων που εργάζονται στα ΣΕΠΕ να έχει την ίδια αντιμετώπιση με τους Επιθεωρητές Δημόσιας Διοίκησης. 
      Στο άρθρο 9 ικανοποιείται το αίτημα και των εργοδοτών και μιας σειράς επιχειρήσεων, π.χ. των δημοτικών επιχειρήσεων, που οφείλουν στο ΙΚΑ ΕΤΑΜ για παρόμοια ρύθμιση των οφειλομένων εισφορών, ανάλογη με αυτή που έγινε πρόσφατα και στον ΟΑΕ. Έτσι με τη ρύθμιση του άρθρου 9 προβλέπεται η μείωση των επιβαρύνσεων που έχουν επιβληθεί για την καθυστέρηση πληρωμής κατά 80% σε περίπτωση εφάπαξ καταβολής και σε ογδόντα το πολύ μηνιαίες δόσεις. Όλα τα παραπάνω εφόσον υποβληθεί το σχετικό αίτημα μέχρι 30/4/2005 -όπως διόρθωσε και πριν από λίγο ο Υπουργός- η ρύθμιση αυτή ισχύει για τις περιπτώσεις επιβολών μέχρι 30 Νοεμβρίου. 
      Στο άρθρο 10 ήρθε μια πολύ σημαντική ρύθμιση. Δεν νομίζω να υπάρχει κανείς σ’ αυτήν την Αίθουσα, οποιαδήποτε περιοχή και αν εκφράζει, είτε ακριτική είτε αστική, που να είναι ευχαριστημένος θεωρώντας ότι οι ασφαλισμένοι στο ΙΚΑ συμπολίτες μας έχουν, σε όλες τις ειδικότητες και σε όλους τους τομείς, καλή αντιμετώπιση σ’ ένα πάρα πολύ σημαντικό θέμα που αναφέρεται στην υγεία τους. 
      Μέχρι τώρα ο νόμος, τον οποίο ψήφισε την τελευταία στιγμή η προηγούμενη κυβέρνηση, ο ν. 3232/2004, έβαζε  ένα πλαφόν ότι, για συμβάσεις έργου κατά πράξη και περίπτωση, ήταν δυνατόν η Διοίκηση του ΙΚΑ να προσλαμβάνει γιατρούς και οδοντιάτρους μέχρι ποσοστού 2% των οργανικών θέσεων. Αυτό έχει καλυφθεί από καιρού, πριν καν αναλάβει αυτή η Κυβέρνηση. Και αυτή τη στιγμή όλοι μας είμαστε γνώστες, όλοι μας ξέρουμε αυτό το τηλεφωνικό κέντρο στο οποίο απευθύνονται οι συμπολίτες μας, το «184», και όλοι ξέρουμε ότι πολλοί για πάρα πολύ επείγοντα ιατρικά θέματα υγείας παίρνουν ραντεβού μετά από έναν, δυο και τρεις μήνες. Αυτό πρέπει να σταματήσει. Και γι’ αυτό θεσπίζεται ότι αυτό το ποσοστό -που άμεσα μπορεί να προσλαμβάνονται- σε γιατρούς και οδοντιάτρους για την κάλυψη ιδιαιτέρων αναγκών σε πληθυσμιακές ομάδες σημαντικές και ειδικότητες που λείπουν, μπορεί να αυξηθεί στο 7%. Μ’ αυτόν τον τρόπο θα διευκολυνθούν πάρα πολύ οι χιλιάδες συμπολίτες μας ασφαλισμένοι στο ΙΚΑ.
      Στο άρθρο 11 ρυθμίζεται ένα πάρα πολύ σημαντικό θέμα. Ότι, δηλαδή, ο Διοικητής του ΙΚΑ μπορεί να δίνει το επίδομα διαχειριστικών λαθών όχι μόνο σ’ αυτούς που είναι ελάχιστοι που κατέχουν οργανικές θέσεις ταμία, αλλά και σ’ αυτούς που σε όλη την Ελλάδα δεν είναι ταμίες, αλλά ασκούν καθήκοντα ταμία. Και πρέπει να σας πω ότι το 50% των εισπράξεων του ΙΚΑ το εισπράττουν άνθρωποι οι οποίοι ασκούν τα καθήκοντα του ταμία, χωρίς να είναι ταμίες. Γι’ αυτό, λοιπόν, διορθώνεται αυτό το πράγμα και δίνεται αυτή η λύση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Το άρθρο 12 παρατείνει τη διάρκεια των προγραμμάτων κατάρτισης του ΟΑΕΔ. Στην ουσία είναι ένα άρθρο που περιεχόταν στο ν.3232/2004 και καθόριζε για αυτά τα προγράμματα δωδεκάμηνη διάρκεια. Τη δωδεκάμηνη αυτή διάρκεια, αυτό το νομοθέτημα την κάνει δεκαοκτάμηνη. 
      Στα επόμενα άρθρα 13, 14 και 15 ρυθμίζονται διάφορα λειτουργικά και διαδικαστικά θέματα, τα οποία δίνουν τη δυνατότητα σε ασφαλιστικούς οργανισμούς να διεκπεραιώνουν καλύτερα το έργο τους, έτσι ώστε και οι συμπολίτες μας να παίρνουν με πολύ ταχύτερες διαδικασίες τις συντάξεις τους και τα ασφαλιστικά ταμεία να τακτοποιούν όλες τις εκκρεμότητες των συμπολιτών μας. 
      Το νομοθέτημα αυτό είναι πάρα πολύ σωστό και καλώ την Εθνική Αντιπροσωπεία να το υπερψηφίσει, προκειμένου να λυθούν χρονίζοντα προβλήματα των εργαζομένων και των ασφαλισμένων. 
      Σας ευχαριστώ πάρα πολύ. 
      	(χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Η κ. Αντωνία Αντωνίου, εισηγήτρια του ΠΑΣΟΚ,  έχει το λόγο. 
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριοι Υπουργοί, κυρίες και κύριοι συνάδελφοι, θα ήθελα και εγώ απ’ αυτό το Βήμα της Βουλής να εκφράσω την συμπαράστασή μου στους συμπολίτες μας που αυτή την στιγμή βρίσκονται όμηροι, αλλά και στους συγγενείς τους, έτσι ώστε να ξεπεράσουν αυτή την δυσάρεστη περιπέτεια. Είμαστε, πιστεύω όλοι, αισιόδοξοι, ότι θα υπάρξει αίσιο τέλος σ’ αυτήν τη δύσκολη περιπέτεια, γιατί έχουμε εμπιστοσύνη στην Ελληνική Αστυνομία, η οποία με ψυχραιμία θ’ αντιμετωπίσει αυτό το δυσάρεστο γεγονός. 
      Κυρίες και κύριοι συνάδελφοι, εννέα μήνες μετά τις προγραμματικές δηλώσεις της Κυβέρνησης, ερχόμαστε να συζητήσουμε το πρώτο, ουσιαστικά, νομοσχέδιο του Υπουργείου Απασχόλησης και Κοινωνικής Προστασίας. 
      Δεν θα ήθελα, βεβαίως, να επιχειρήσω λεπτομερή κριτική στο μέχρι σήμερα έργο του συγκεκριμένου Υπουργείου. Όμως, το γεγονός και μόνο ότι το συζητούμενο νομοσχέδιο είναι ουσιαστικά η πρώτη νομοθετική πρωτοβουλία του, νομίζω ότι είναι ενδεικτικό για την απόσταση που υπάρχει μεταξύ προγραμματικών λόγων και κυβερνητικών έργων. Και δεν αναφέρομαι σε προεκλογικές υποσχέσεις που μετά τις εκλογές ξεχνιούνται, όπως έγινε με τους συμβασιούχους. Αναφέρομαι στον προγραμματικό λόγο της Κυβέρνησης με τον οποίο έλαβε την ψήφο εμπιστοσύνης στη Βουλή. 
      Θα ήθελα, λοιπόν, να σας θυμίσω, κύριε Υπουργέ, με πόση αυτοπεποίθηση και αποφασιστικότητα, κατά την ομιλία σας στις προγραμματικές δηλώσεις, αναφερθήκατε στα πάντα και δεσμευθήκατε για τα πάντα. Και μάλιστα θα ήθελα να κάνω και μια παρατήρηση και να πω ότι δεν μιλήσατε σε χρόνο μέλλοντα, αλλά σε ενεστώτα. Στο πνεύμα πάντα των δηλώσεων του Πρωθυπουργού ότι η Νέα Δημοκρατία δεν ζητάει πίστωση χρόνου. Δεν μιλήσατε για διευθέτηση των προβλημάτων σε ορίζοντα τετραετίας. Επί λέξει αναφέρατε ότι η ύψιστη προτεραιότητα, η προτεραιότητα άμεσης και επείγουσας σημασίας για την Κυβέρνηση της Νέας Δημοκρατίας ήταν η καταπολέμηση της ανεργίας. Θα περίμενα, λοιπόν, και εγώ προσωπικά το πρώτο σας νομοσχέδιο, που χρειάστηκε εννέα μήνες προετοιμασίας, να αναφέρεται σ’ αυτήν την ύψιστη προτεραιότητα. 
      
      
      
      Ακόμα και για συγκεκριμένες κατηγορίες ανέργων, όπως τα άτομα με αναπηρίες, εμφανίζεστε, κύριε Υπουργέ, να έχετε καθυστερήσει πάρα πολύ για να προκηρύξετε τις θέσεις που τους αναλογούν για το 2004.
      Θα περίμενα να ανακοινώσετε προγράμματα μεταολυμπιακής αντιμετώπισης της ανεργίας, όπως είχατε υποσχεθεί προεκλογικά, γιατί ο Έλληνας πολίτης τέτοιου είδους παρεμβάσεις περιμένει. 
      Θα περίμενα πρωτοβουλίες για την εφαρμογή των νόμων 3029 και 3232, που βέβαια θα ήθελα να τονίσω ότι ως Αντιπολίτευση τους καταψηφίσατε, ως Κυβέρνηση τους υιοθετήσατε, αλλά ακόμα δεν τους υλοποιήσατε. 
      Θα περίμενα να κάνετε πράξη τις υποσχέσεις σας για την ουσιαστική αύξηση του ΕΚΑΣ και μάλιστα με ανάλογη προσαρμογή των κλιμακίων, ώστε να μη ζημιώνονται τελικά οι δικαιούχοι.
      Θα περίμενα να καταθέσετε ένα νομοσχέδιο με ταυτότητα, με χρήσιμες πολιτικές και παρεμβάσεις, που να δίνουν λύση στα ζητήματα, τα οποία απασχολούν σήμερα τον περισσότερο κόσμο. 
      Αντί γι’ αυτό, όμως, χαμηλώσατε τον πήχη της πολιτικής σας. Αποφύγατε  να ασχοληθείτε με τα μείζονα θέματα. Σας είχα πει και στη συνεδρίαση της Επιτροπής ότι το προτεινόμενο νομοσχέδιο είναι ένα νομοσχέδιο μικρορυθμίσεων και μικροδιευθετήσεων. Τελικά βέβαια προκύπτει ότι είναι ένα νομοσχέδιο μικροεξυπηρητήσεων, ένα νομοσχέδιο που σας αφήνει έκθετους με τις ρυθμίσεις που επιχειρείτε να νομοθετήσετε.
      Ασφαλώς, κύριε Υπουργέ, υπάρχουν και διατάξεις με τις οποίες δεν διαφωνούμε. Δεν διαφωνούμε, για παράδειγμα, με το ημερολογιακό έτος ως βάση για τη χορήγηση της ετήσιας άδειας των εργαζομένων. Δεν διαφωνούμε με τη χορήγηση επιδόματος διαχειριστικών λαθών στους εργαζόμενους του ΙΚΑ, θα θέλαμε, όμως, αυτό το επίδομα να δοθεί και στους εργαζόμενους  των άλλων ταμείων. Δεν διαφωνούμε με τις διατάξεις που διευκολύνουν τους ανέργους του τουριστικού τομέα, έτσι ώστε να μπαίνουν άμεσα στο ταμείο ανεργίας και να μην έχουν προβλήματα. 
      Θα ήθελα, όμως, κυρίως να αναφερθώ σε όλα τα ζητήματα αρχής, που βαρύνουν ιδιαίτερα στην απόφασή μας να καταψηφίσουμε αυτό το νομοσχέδιο. 
      Το πρώτο ζήτημα, που για εμάς είναι η καρδιά του νομοσχεδίου, έχει σχέση με το είδος της ρύθμισης που προωθείτε για τις οφειλές ορισμένων επιχειρήσεων προς το ΙΚΑ, μια ρύθμιση που δεν υπακούει σε κανένα πάγιο, σταθερό και διαφανές σύστημα. Είναι μια εφάπαξ ρύθμιση, για την οποία καλλιεργήσατε από πριν το κλίμα με διαρροές στον Τύπο ότι θα την πραγματοποιήσετε. Δώσατε εδώ και μήνες κατεύθυνση στην αγορά να μην πληρώνει κανείς και σήμερα προωθείτε χαριστικές κινήσεις στους κακοπληρωτές εις βάρος των ασφαλισμένων του ΙΚΑ. 
      Θα σας θυμίσω απλώς τις δικές σας δηλώσεις στις 20 Μαρτίου του 2004, όταν λέγατε επί λέξει ότι προχωρείτε στην άμεση και αποφασιστική αντιμετώπιση της εισφοροδιαφυγής, που στερεί πολύτιμους πόρους από τα ασφαλιστικά ταμεία. 
      Δικά σας λόγια ήταν αυτά, κύριε Υπουργέ. Έτσι, λοιπόν, θα καταπολεμήσετε την εισφοροδιαφυγή; Έτσι προστατεύετε τα ταμεία; Έτσι προστατεύετε το ΙΚΑ, που είναι η ραχοκοκαλιά του ελληνικού κράτους και της κοινωνικής πολιτικής;
      Σας καλώ, κύριε Υπουργέ, να εγκαταλείψετε τις πολιτικές που βλάπτουν το δημόσιο συμφέρον, τις πολιτικές που παραβιάζουν την αρχή της ισότητας των πολιτών, τις πολιτικές που επιβραβεύουν τους κακοπληρωτές και περιφρονούν τους συνεπείς πολίτες. Σας καλώ να δεσμευτείτε σήμερα, ενώπιον της Βουλής, για ένα σταθερό, πάγιο και διαρκές σύστημα για τη ρύθμιση οφειλών από εταιρείες, που δεν είναι σε θέση να πληρώσουν. Οτιδήποτε διαφορετικό είναι κοινωνικά άδικο και πολιτικά επιλήψιμο.
      Το δεύτερο ζήτημα είναι ότι προωθείτε μαζικές προσλήψεις γιατρών και οδοντιάτρων στο ΙΚΑ με αδιαφανείς διαδικασίες. Αποφασίσατε να αυξήσετε τον αριθμό των γιατρών του ΙΚΑ που εργάζονται με σύμβαση έργου από το 2% στο 7% των οργανικών θέσεων. Μιλάμε, δηλαδή, για υπερτριπλασιασμό, μιλάμε για τουλάχιστον τετρακόσιους εξήντα επιπλέον γιατρούς και οδοντιάτρους. 
      Και κανένας βέβαια δεν έχει αντίρρηση να ενισχυθεί το ΙΚΑ με ιατρικό προσωπικό. Όλοι θέλουμε να βελτιωθούν οι υπηρεσίες υγείας, που προσφέρει το ίδρυμα στον ασφαλισμένο. Και φυσικά μπορεί να χρειαζόμαστε ακόμα και άλλους γιατρούς, ακόμη και μόνιμους γιατρούς. 
      Αλίμονο αν είχαμε αντίρρηση γι’ αυτό, όμως, όπως λέτε και εσείς, κύριε συνάδελφε, έχουμε πρόβλημα, γιατί άλλο είναι το ζήτημα. Για να σας εξουσιοδοτήσουμε και να προχωρήσετε σε όλες αυτές τις προσλήψεις, περιμένουμε να τηρηθούν κάποιες βασικές και αυτονόητες προϋποθέσεις, που, όμως, δεν τηρούνται. 
      Χρειάζεται, επίσης, να απαντηθούν ερωτήματα, που δεν απαντώνται. Το πρώτο είναι ότι δεν έχετε συνολικό σχέδιο και συγκεκριμένο προγραμματισμό, δεν μας λέτε, δηλαδή, ποιες ακριβώς είναι οι ανάγκες που έχει σήμερα το ΙΚΑ σε γιατρούς, σε ποιες ειδικότητες και σε ποιες περιοχές της χώρας. 
      Δεύτερον, δεν μας λέτε, γιατί υπάρχει τόσο μεγάλη βιασύνη για την πρόσληψη των γιατρών σ’ ένα σύστημα, που εσείς οι ίδιοι λέτε ότι θα αλλάξει, με το νομοσχέδιο που θα φέρει ο κ. Κακλαμάνης για την πρωτοβάθμια φροντίδα υγείας, ένα νομοσχέδιο, που όπως λέτε, θα έρθει σε ένα μήνα. Τελικά ισχύει αυτή η δέσμευση;
      Το τρίτο είναι ότι εάν τελικά προχωρήσουμε στις προσλήψεις αυτές, θα πρέπει να δούμε με ποιες διαδικασίες θα γίνουν, γιατί κάποια στιγμή θα πρέπει να τεθούν και αξιοκρατικά κριτήρια και να ξεπεράσουμε τις κακές πρακτικές του παρελθόντος, ανεξαρτήτως κυβέρνησης και πολιτικού χρώματος.
      Γι’ αυτό, κύριε Υπουργέ, δεν πρόκειται να συναινέσουμε σε τόσο αδιαφανείς διαδικασίες προσλήψεων. Προσωπικά, μου προκαλεί κατάπληξη πώς εσείς που σηκώνατε τη σημαία της διαφάνειας και της αξιοκρατίας έρχεστε σήμερα να υιοθετήσετε πρακτικές που σας αφήνουν έκθετους απέναντι στους νέους επιστήμονες αυτής της χώρας, εκτός εάν πλέον δεν σας ενδιαφέρει η νέα γενιά, αλλά μόνο η γαλάζια γενιά.
      Το τρίτο μείζον πολιτικό ζήτημα που θέλω να επισημάνω, είναι ότι με τις διατάξεις αυτού του νομοσχεδίου ανοίγετε διάπλατα παράθυρο για να δημιουργηθεί μια νέα γενιά συμβασιούχων, μια νέα κατηγορία ανθρώπων, που εσείς μέχρι χθες τους χαρακτηρίζατε «ομήρους της πολιτικής». Έρχεστε, δηλαδή, να υιοθετήσετε τη σύναψη συμβάσεων των ασφαλιστικών ταμείων με τον ΟΑΕΔ και τις θυγατρικές εταιρείες του, προκειμένου να διατεθούν άνεργοι, που θα ασχολούνται με τη διεκπεραίωση εργασιών σε περιπτώσεις που το τακτικό προσωπικό δεν επαρκεί και μάλιστα χωρίς ασφάλιση.
      Με τη διατύπωση που έχετε επιλέξει, είναι ξεκάθαρο ότι δεν πρόκειται στην πραγματικότητα για προγράμματα κατάρτισης, αλλά για κάλυψη πάγιων αναγκών, πράγμα που θεμελιώνει αξιώσεις για μονιμοποίηση στο μέλλον, γιατί περί αυτού πρόκειται και προκειμένου να το καλύψετε, το βαφτίζετε «πρόγραμμα κατάρτισης», το οποίο μάλιστα θα πληρώνεται από εθνικούς πόρους.
      Να σας θυμίσω απλώς ότι εσείς διαφωνούσατε, ως Αντιπολίτευση, ακόμα και με τα προγράμματα κατάρτισης για την απόκτηση εργασιακής εμπειρίας. Ισχυριζόσασταν ότι η ανεργία δεν αντιμετωπίζεται με τέτοια προγράμματα και σήμερα έρχεστε να χρησιμοποιήσετε αυτόν τον τίτλο, για να καλύψετε κάτι τελείως διαφορετικό.
      Κύριε Υπουργέ, σας καλώ να μην προχωρήσετε σε μία τέτοια ρύθμιση. Σας καλώ να διαβεβαιώσετε υπεύθυνα το Σώμα ότι δεν θα έχουμε μια νέα γενιά συμβασιούχων.
      Το τέταρτο ζήτημα για εμάς είναι ότι με το νομοσχέδιο θεσμοθετούνται αθέατα και αδιαφανή όργανα, που προβλέπονται από τα άρθρα 5 και 6. Δεν διαφωνούμε με τη δημιουργία τους, όμως, δεν αναφέρετε ποια είναι η σύνθεσή τους.
      Πώς είναι δυνατόν, κύριε Υπουργέ, να ζητάτε από τη Βουλή να θεσμοθετήσει όργανα που δεν ξέρουμε από ποιους θα αποτελούνται, ποια είναι η σύνθεσή τους; Η δική μας πρόταση, σε κάθε περίπτωση, είναι ότι η σύνθεση αυτών των οργάνων θα πρέπει να είναι τριμερής, όπως συμβαίνει και με το Διοικητικό Συμβούλιο του ΙΚΑ.
      Πέρα, όμως, από τα προβλήματα αρχής, υπάρχει για μας κι ένα άλλο θέμα. Σας είχαμε ζητήσει στην eπιτροπή να εντάξετε το άρθρο 6 της Εθνικής Γενικής Συλλογικής Σύμβασης Εργασίας στο πρώτο άρθρο του νομοσχεδίου, προκειμένου να κατοχυρωθούν οι εργαζόμενοι απέναντι στην αυθαιρεσία ορισμένων κακών εργοδοτών. Όμως εσείς δεν το πράξατε.
      Κύριε Υπουργέ, ασφαλώς υπάρχουν και ρυθμίσεις, που είμαστε πρόθυμοι να υποστηρίξουμε. Άλλωστε, δεν έχουμε αντίρρηση να αυξηθούν οι αμοιβές των επιθεωρητών του ΣΕΠΕ. Δεν έχουμε αντίρρηση να προσλάβετε πέντε επιπλέον ειδικούς συνεργάτες για το διοικητή και τους υποδιοικητές του ΙΚΑ. Δεν έχουμε αντίρρηση με τις διαδικασίες αναπλήρωσης μελών του Διοικητικού Συμβουλίου του ΟΑΕΔ και βέβαια δεν έχουμε αντίρρηση να παραταθεί για δύο επιπλέον έτη η δυνατότητα απόσπασης των υπαλλήλων του ΟΑΕΔ στις θυγατρικές του εταιρείες. Όμως όλες αυτές οι ρυθμίσεις μαζί δεν επαρκούν για να καλύψουν την απραξία και την ανεπάρκεια της πολιτικής σας. Γι’ αυτό και καταψηφίζουμε επί της αρχής το νομοσχέδιο ως σύμβολο αυτής της πολιτικής, γιατί θεωρούμε ότι θα πρέπει να αναδειχθεί η ακινησία τόσων μηνών και η ανυπαρξία πολιτικής της Κυβέρνησής σας στα ζητήματα της απασχόλησης, της ασφάλισης και της κοινωνικής προστασίας, ζητήματα δηλαδή ύψιστης προτεραιότητας για την ελληνική κοινωνία. 
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους αυτής, είκοσι τρεις μαθητές και ένας συνοδός -καθηγητής από το 5ο Λύκειο Γλυφάδας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, έχω επίσης την τιμή να ανακοινώσω στο Σώμα ότι:
      1. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στις προτάσεις νόμων αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης:
      α) «Ρυθμίσεις για τους εργαζόμενους ορισμένου χρόνου και μέτρα για την αποτροπή καταστρατήγησης των εργασιακών τους δικαιωμάτων στον ιδιωτικό και το δημόσιο τομέα», που υπέβαλαν Βουλευτές του ΠΑΣΟΚ.
      β) «Ρυθμίσεις για τους εργαζόμενους ορισμένου χρόνου και μέτρα για την αποτροπή καταστρατήγησης των εργασιακών τους δικαιωμάτων στον ιδιωτικό τομέα, στο Δημόσιο, τα νομικά πρόσωπα δημοσίου δικαίου και στον ευρύτερο δημόσιο τομέα», που υπέβαλαν Βουλευτές του Συνασπισμού Ριζοσπαστικής Αριστεράς.
      2. Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Εφαρμογή της Ιατρικώς Υποβοηθούμενης Αναπαραγωγής».
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Αντώνης Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Και το ΠΑΣΟΚ και η Νέα Δημοκρατία έχουν δοκιμασθεί στην πολιτική που αφορά τους εργαζόμενους. Θυμάμαι τα τρία χρόνια που κυβερνούσε η Νέα Δημοκρατία και έφερε μία σειρά αντι-ασφαλιστικούς νόμους –Υπουργός ήταν ο κ. Σιούφας, αν θυμάμαι καλά- και μια σειρά μέτρα ανατροπής εργασιακών δικαιωμάτων, σε σχέση με την εργασία. Το ΠΑΣΟΚ, ως Αντιπολίτευση, τα πολέμησε. Μαζί φωνάζαμε στους δρόμους και τα συνδικάτα κινητοποιούνταν εκείνες τις εποχές. Ήταν οι εποχές που το ΠΑΣΟΚ βοηθούσε στην κινητοποίηση των συνδικάτων. Όταν έγινε κυβέρνηση το σύνολο σχεδόν της νομοθεσίας εκείνης παρέμεινε και εφαρμόσθηκε και χειροτέρεψε. Ήρθαν τομές από την πλευρά του ΠΑΣΟΚ, και στο ασφαλιστικό και στα εργασιακά, χειροτέρευσης της κατάστασης.
      Παρακολουθούμε την πολιτική του ΠΑΣΟΚ, λοιπόν, αυτά τα χρόνια, την πολιτική της Νέας Δημοκρατίας, έχουμε δει το προεκλογικό πρόγραμμα της Νέας Δημοκρατίας. Είναι δυνατόν να αναμένουμε φιλεργατική πολιτική, να λυθούν προβλήματα στην κατεύθυνση των σύγχρονων αναγκών των εργαζομένων, είτε αφορά την εργασία είτε την ασφάλιση; Δεν περιμένουμε τέτοιο πράγμα από τη Νέα Δημοκρατία, όπως δεν περιμένουμε και το ΠΑΣΟΚ να αλλάξει θέσεις. Βεβαίως, κορώνες εντός και εκτός της Βουλής για όποιον τυχαίνει από τα δύο κόμματα να είναι Αντιπολίτευση είχαμε και θα έχουμε, όπως γίνεται και τώρα.
      Βεβαίως το νομοσχέδιο ασχολείται με επιμέρους ζητήματα. Εξάλλου στην επιτροπή ο κύριος Υπουργός είπε ότι ετοιμάζει άλλα νομοσχέδια –δύο-τρία, αν δεν κάνω λάθος- που μέχρι το καλοκαίρι θα έρθουν για συζήτηση. Είπε όμως και το εξής, με το οποίο συμφωνούμε απολύτως, ότι υπάρχει ήδη νομοθεσία που δεν έχει στο σύνολό της εφαρμοσθεί, νομοθεσία από τα χρόνια του ΠΑΣΟΚ. Εμείς θεωρούμε ότι η δυναμική της νομοθεσίας αυτής, η αντεργατική και αντιλαϊκή δυναμική της δεν έχει εξαντληθεί. Πολλές διατάξεις δεν εφαρμόσθηκαν είτε από αμέλεια είτε από καθυστερήσεις είτε γιατί έπρεπε να υπάρξουν υπουργικές αποφάσεις και προεδρικά διατάγματα. Δεν εφαρμόσθηκαν όλα, οπότε υπάρχει πεδίον δόξης λαμπρόν να εφαρμοσθούν από τη Νέα Δημοκρατία, που είναι σε βάρος των εργαζομένων το σύνολο σχεδόν των διατάξεων που έμεναν σε εκκρεμότητα. Τι να πάω στα ειδικά ταμεία, τι να πάω στα ασφαλιστικά, στα εργασιακά! Δεν είναι της ώρας. Αυτή είναι η γενική μας τοποθέτηση. Και το νομοσχέδιο αυτό δεν θα μπορούσε να ξεφεύγει από τη γενική κατεύθυνση. Εμείς θεωρούμε ότι στα περισσότερα άρθρα είτε με μικροβελτιώσεις είτε με μικρορρυθμίσεις δεν αλλάζει ο βασικός προσανατολισμός. Πρόκειται –επιτρέψτε μου την έκφραση- για «γαλάζια διαχείριση» της ίδιας πολιτικής που γνωρίσαμε μέχρι σήμερα, τα τελευταία χρόνια. 
      Όμως το κεντρικό άρθρο, που έχει τη μεγαλύτερη σημασία και θα ήταν αρκετή η ύπαρξη ενός τέτοιου άρθρου για να καταψηφίσουμε επί της αρχής το νομοσχέδιο, είναι το άρθρο 9 που ρυθμίζει χρέη επιχειρηματιών από εισφοροδιαφυγή. Τέτοιες διατάξεις έχουν έρθει πολλές κατά καιρούς σε όλες τις προηγούμενες κυβερνήσεις, και από τη Νέα Δημοκρατία και από το ΠΑΣΟΚ, και το φαινόμενο αυτό συνεχίζεται. Άκουσα τον κύριο Υπουργό, που διαβεβαίωνε στην επιτροπή ότι δεν θα ξαναέρθει τέτοια διάταξη. Το έχουμε ξανακούσει επανειλημμένα και παλαιότερα, αλλά και τώρα σε μια σειρά άλλου είδους ρυθμίσεις, όπως έγιναν από τον κ. Ορφανό για τις ΠΑΕ. Πάλι το ίδιο. Επειδή υπάρχει κατακραυγή για τέτοιου είδους χαριστικές ρυθμίσεις, μπαίνει το ζήτημα: Μία φορά ακόμα και σταματάμε.
      Το ερώτημα είναι γιατί συνεχίζεται η ίδια κατάσταση, να εισφοροδιαφεύγουν οι εργοδότες. Γιατί; Γιατί αναμένουν τέτοιου είδους διατάξεις είτε με τη μορφή τροπολογίας είτε με νομοσχέδιο. Όταν, λοιπόν, αναμένουν ότι κάποια στιγμή θα ρυθμισθούν τα χρέη, ότι θα βγουν κερδισμένοι από την υπόθεση αυτή, βεβαίως και δεν καταβάλλουν τις εισφορές. Και εδώ θα πρέπει να σημειώσω: Όχι τις δικές τους εισφορές, που υποχρεούνται αυτοί, αλλά και αυτές που έχουν παρακρατήσει από τους εργαζόμενους, που θα έπρεπε, κατά τη γνώμη μας, να φθάνει μέχρι και ποινικό αδίκημα. Πρόκειται για ξένα χρήματα που δεν κατατίθενται στους ασφαλιστικούς οργανισμούς.
      Όσον αφορά το ΙΚΑ, 2.000.000.000.000 είναι τα ελλείμματα από εισφοροδιαφυγή συν 1.000.000.000.000 που είναι τα τέλη, οι προσαυξήσεις, δηλαδή 3.000.000.000.000. Έρχεται, λοιπόν, αυτή η ρύθμιση και λέει «σας χαρίζω το 80% των προσαυξήσεων». Δηλαδή, χαρίζει 800.000.000.000 δραχμές στην εργοδοσία και άμα δεν πληρώσουν αυτοί, πάλι τα ίδια από την αρχή, πάλι νέα ρύθμιση παραπέρα, κ.ο.κ. Αποτέλεσμα; Λόγω αυτής της κατάστασης, αλλά λόγω και της διάταξης που μπήκε επί ΠΑΣΟΚ και που λέει ότι μέχρι 1% θα δίνει το κράτος για την ενίσχυση του ΙΚΑ, οδηγείται το ΙΚΑ σε ασφυξία. Αποτέλεσμα; Η ασφυξία στο ΙΚΑ και σε άλλα ασφαλιστικά ταμεία θα οδηγήσει στο να μπει επί τάπητος και να λέει η Κυβέρνηση: «Τι να κάνουμε; Πρέπει να ανοίξουμε το ασφαλιστικό διότι δεν μπορούν να σωθούν τα ταμεία» και να ανοίξει το ασφαλιστικό στην κατεύθυνση να βγαίνουν αργότερα στη σύνταξη, να είναι χαμηλότερες οι συντάξεις κλπ..
      Γι’ αυτούς τους λόγους εμείς όχι μόνο δεν ψηφίζουμε αυτήν τη διάταξη, αλλά δεν μπορούμε να ψηφίσουμε επί της αρχής το νομοσχέδιο. Ποια είναι η πρόταση του ΠΑΣΟΚ; Δεν άκουσα κριτική. Η κριτική είναι ότι φέρνετε μία διάταξη μια συγκεκριμένη στιγμή για μια φορά και δεν υπάρχει πάγιο σύστημα, ενώ θα έπρεπε να προτείνετε πάγιο σύστημα. Εγώ ρωτάω: υπάρχει πάγιο σύστημα σήμερα; Γιατί δεν λέτε να μείνει αυτό και δέχεστε να ανοίξει ξανά το πάγιο σύστημα ώστε να είναι ευνοϊκότερο για την εργοδοσία; Έτσι είναι η ουσία του συστήματος. Υπάρχει πάγιο σύστημα σήμερα; Υπάρχουν κάποιοι κανόνες που για μας δεν είναι ικανοποιητικοί, όπου πάει η επιχείρηση σε κεντρικές επιτροπές, σε επιτροπές περιφερειακές και ζητάει ρύθμιση των χρεών. Υπάρχουν κάποια όρια, κάποιοι κανόνες.
      Δεν άκουσα κριτική ότι είναι υψηλό το 80% και να χαρίζουμε προσαυξήσεις 80%. Τι εννοείτε καινούργιο πάγιο σύστημα; Να έχει το 80% μέσα; Γιατί είναι θολή η πρότασή σας;
      Βασικό επίσης επιχείρημα είναι ότι αυτό θα βοηθήσει τους μικρομεσαίους. Τώρα έπιασε ο πόνος τα δύο μεγάλα κόμματα για τους μικρομεσαίους; Όταν τους κυνηγάει φορολογικά και επί ΠΑΣΟΚ και τώρα συνεχίστηκε η ίδια κατάσταση με τη συνάφεια κλπ; Όταν δεν έχουν λεφτά οι εργαζόμενοι και δεν πάνε να ψωνίσουν και υπάρχει κρίση στην αγορά; Όταν ο ανταγωνισμός μεγάλων και μικρομεσαίων είναι άνισος; Ποιοι παίρνουν τα κίνητρα; Οι μικρομεσαίοι ή οι μεγάλες επιχειρήσεις; Στην πράξη τι γίνεται. Όταν επιλέγετε πού θα τα δώσετε. Και τώρα μας έπιασε ο πόνος με την εισφοροδιαφυγή; Όχι. Εμείς λέμε ότι πρέπει να πληρώνουν και οι μικρομεσαίοι. Αλλού να δείξετε την ευαισθησία σας στους μικρομεσαίους.
      Υπάρχουν και άλλες διατάξεις με τις οποίες είμαστε αντίθετοι και βαραίνουν στο να μην ψηφίσουμε επί της αρχής το νομοσχέδιο. Εδώ θα κάνω μια προσπάθεια να εξηγήσω το μέγεθος των διορθώσεων, των βελτιώσεων που επικαλείστε ότι έγιναν.
      Οι άδειες: Υπάρχει κάποιο πρόβλημα. Καλώς πάτε να το διορθώσετε, αν και υπάρχουν τόσα κενά, κύριε Υπουργέ, σε σχέση με τις άδειες. Το Επιστημονικό Συμβούλιο της Βουλής βάζει πάρα πολλά ερωτηματικά. Δεν ξέρω αν διαβάσατε το κείμενο. Έχετε όμως ευχέρεια μέχρι αύριο να δείτε τι μπορείτε να προσθέσετε για να μην υπάρχουν κάποια πράγματα ή ορισμένα πράγματα να μπουν στο νομοσχέδιο ή να γίνουν διευκρινιστικές δηλώσεις, όπου χωράει να γίνουν, ώστε να λυθούν και ιδιαίτερα το χρηματικό ζήτημα: θα τα παίρνουν τα λεφτά ή δεν θα παίρνουν τίποτα για το ποσοστό της άδειας που πάτε να εξασφαλίσετε για τους εργαζόμενους; 
      Το κύριο πρόβλημα όμως είναι να κάνουμε κάποια επιμέρους διορθωτική κίνηση στο σύστημα των αδειών, όταν θα έπρεπε η άδεια να φτάσει στα τριάντα ημερομίσθια, τριάντα ημέρες να είναι η άδεια; Και το κυριότερο, παραμένει σταθερά επί χρόνια ότι πληρώνονται το επίδομα για δεκατρία μεροκάματα ή δεκαπέντε. Το ήμισυ του μισθού. Όπως γινόταν όταν ήταν οι μισές οι άδειες απ’ ό,τι είναι σήμερα. Εκεί είναι το ζήτημα. Το ζήτημα από το οποίοι κρίνουμε αν μία κυβέρνηση προχωράει φιλεργατικά ή μένει στάσιμη ή προχωράει με βήματα σημειωτόν ή με βήματα προς τα πίσω.
      Καλώς κάνετε για τους ξενοδοχοϋπαλλήλους και για κάποιες επισιτιστικές επιχειρήσεις να μην τρέχουν όλοι μαζί, να υπάρχει ευχέρεια χρόνου για να φέρουν τα χαρτιά και τα δικαιολογητικά τους. Κι εδώ πρέπει να προσθέσετε, κύριε Υπουργέ, ότι υπάρχουν κι άλλες επιχειρήσεις -δεν είναι μόνο οι ξενοδοχοϋπάλληλοι και οι επισιτιστικές επιχειρήσεις- που έχουν τέτοιο πρόβλημα να τρέχουν όλοι μαζί. Θα σας τα πει ο κ. Τσιόγκας. Είναι τα κονσερβάδικα και μία σειρά άλλες. Πρέπει να επεκταθεί και σ’ αυτές. Είναι, ακριβώς, το ίδιο πρόβλημα. Πρέπει να βάλετε και άλλες επιχειρήσεις μέσα.
      Όμως, εκεί είναι μόνο το πρόβλημα, να τους διευκολύνουμε, δηλαδή, στην κατάθεση των δικαιολογητικών; Καλό είναι να γίνεται και αυτό. Το κύριο όμως είναι τι κάνουμε με τα ? των πεντακοσίων χιλιάδων που είναι καταγεγραμμένοι στον ΟΑΕΔ και δεν παίρνουν επίδομα ανεργίας. Τι κάνουμε με το επίδομα αυτό που είναι χαμηλό; Αυτό είναι το μέτρο σύγκρισης για μας, για το Κομμουνιστικό Κόμμα της Ελλάδας, για το αν είναι φιλεργατική ή όχι η πολιτική και όχι αν λύνουμε γραφειοκρατικά ζητήματα. Να τα λύσουμε και αυτά, αλλά δεν είναι αυτό το κύριο ζήτημα.
      Τρίτη παρατήρηση σε σχέση με προσλήψεις προσωπικού στο ΙΚΑ. Είναι δύο κατηγορίες: οι γιατροί και οι οδοντίατροι και είναι και το υπόλοιπο προσωπικό για τη διεκπεραίωση. Η δικιά μας θέση και στις δύο περιπτώσεις είναι ότι χρειάζεται να έχουμε μόνιμους εργαζόμενους, είτε επιστήμονες είτε απλούς εργαζόμενους και ιδιαίτερα για τους γιατρούς, οι οποίοι να εργάζονται αποκλειστικά και πλήρως στο ΙΚΑ. Αυτός πρέπει να είναι ο κανόνας. Χρειάζεται και αγώνας τόσου διαστήματος για να γίνουν αορίστου χρόνου. Και τώρα πάτε να προσθέσετε νέα κατηγορία με σύμβαση έργου, όπου θα υποκρύπτεται σύμβαση εργασίας. Και αν όχι σε όλες τις περιπτώσεις των τετρακοσίων, πόσων σκοπεύετε να πάρετε, πάντως σε πάρα πολλές απ’ αυτές θα υποκρύπτεται σύμβαση εργασίας. Βεβαίως και στην περίπτωση αυτή χρειάζονται αντικειμενικά κριτήρια. Δεν υπήρχαν ούτε επί ΠΑΣΟΚ, δεν βλέπω ούτε εσείς να βάζετε αντικειμενικά και μετρήσιμα  κριτήρια για το πώς θα επιλέγονται αυτοί. 
      Υπάρχει και το ζήτημα με τους εργαζόμενους για κατάρτιση ή για εργασιακή εμπειρία. Αυτά είναι τεχνάσματα. Το τέχνασμα της εργασιακής εμπειρίας και της κατάρτισης το εφηύρε το ΠΑΣΟΚ, το συνεχίζετε κι εσείς και το επεκτείνετε στους δεκαοκτάμηνες αντί για τους δώδεκα. Καλύπτουν ανάγκες. Και αν δεν καλύπτουν ανάγκες, να μην προσλαμβάνονται. Δώστε τους επίδομα ανεργίας. Όχι με αυτόν τον τρόπο να παίρνουν επίδομα. Αλλά εκεί που εργάζονται και προσφέρουν εργασία, είναι απαράδεκτο να γίνεται με 120.000 δραχμές το μήνα και ανασφάλιστοι συν το στοιχείο του πώς επιλέγονται. Υπάρχει ολόκληρος μηχανισμός χειραγώγησης: «Έλα εσύ γιατί είσαι δικός μου και δεν παίρνω τον άλλον». Δεν υπάρχουν κανόνες, αντικειμενικά και μετρήσιμα κριτήρια γι’ αυτές τις προσλήψεις του δωδεκάμηνου και σήμερα, όπως το τροποποιείτε, του δεκαοκτάμηνου. Εφόσον καλύπτουν πάγιες ανάγκες –και πιστεύουμε ότι καλύπτουν- γι’ αυτό τους παίρνετε. Εν πάση περιπτώσει, πρέπει να είναι μόνιμο προσωπικό.
      Κι εμείς έχουμε διαφωνία σε σχέση με την εξουσιοδότηση που ζητάτε για να αποφασίζετε ποιες επιχειρήσεις θα μπαίνουν στα κατάπτυστα αυτά προγράμματα κατάρτισης, που πολλά είναι μαϊμούδες. Αλλά εν πάση περιπτώσει, να υπάρχει ένας έλεγχος –εμείς επιμένουμε- από το διοικητικό συμβούλιο. Δεν συμφωνούμε με άλλο όργανο ούτε με ένα μικρό τμήμα του διοικητικού συμβουλίου, όπως γίνεται μέχρι τώρα, μια τριμελή δηλαδή επιτροπή: Διοικητής και δύο εκπρόσωποι των κλάδων.
      Τέλος, είχα πει και στη συζήτηση επί των άρθρων να ξαναδείτε το ζήτημα και στο συγκεκριμένο νομοσχέδιο, αλλά και σαν Κυβέρνηση συνολικά, όταν κάνετε απόκλιση από τους κανόνες για το πώς θα αποζημιώνετε κάποιους, να υπάρχει ένα όριο, ένα πλαφόν. Στο άρθρο 8 αναφέρομαι. Λέτε αυτοί να παίρνουν κάτι περισσότερο, είναι οι ειδικοί επιθεωρητές και ο ειδικός γραμματέας, αλλά όχι να υπάρχει ευχέρεια να κάνει ο κάθε Υπουργός –δεν μιλάω για σας προσωπικά- ό,τι θέλει. Πρέπει να υπάρχουν κάποια όρια. Ήταν και δική σας αντίληψη όταν ήσασταν Αντιπολίτευση. Κι εμείς προτείνουμε το επίδομα για τα διαχειριστικά λάθη να επεκταθεί σε όλα τα ασφαλιστικά ταμεία.
      Για όλους τους λόγους αυτούς δεν μπορούμε να ψηφίσουμε το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Ο κ. Αθανάσιος Λεβέντης, Ειδικός αγορητής του Συνασπισμού, έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση ύστερα από δέκα μήνες που είναι στην εξουσία έφερε ένα εργασιακό νομοσχέδιο, το οποίο προσπαθεί να ρυθμίσει ορισμένες εκκρεμότητες που υπάρχουν στο χώρο των εργαζομένων, στο χώρο της εργασίας. Είναι όμως ένα νομοσχέδιο χωρίς ουσιαστικά αρχή, μέση και τέλος. Το πρώτο και κύριο που έχουμε να παρατηρήσουμε είναι να ρυθμιστούν τα θέματα της εργασίας, αλλά πρέπει να υπάρχει κατ’ αρχήν εργασία. Εργασία κανονική, καθημερινή, πλήρης απασχόληση με πλήρεις αποδοχές σε συνθήκες υγιεινής και ασφάλειας στους χώρους της εργασίας.
      Με τις πολιτικές που ασκήθηκαν από το ΠΑΣΟΚ προηγούμενα και συνεχίζουν να ασκούνται από τη Νέα Δημοκρατία σήμερα οι αδικίες δεν μίκρυναν, απεναντίας μεγάλωσαν. Οι ανισότητες διευρύνθηκαν και ταυτόχρονα εντάθηκαν οι εισοδηματικές πιέσεις, οι φορολογικές αδικίες, οι οικονομικές ανισότητες και οι κοινωνικές ανασφάλειες, ανισότητες στις ευκαιρίες, στα βάρη και στα ωφελήματα, ανισότητες στη δουλειά, στην κατάρτιση, στο περιβάλλον διαβίωσης, ανασφάλειες για προοπτική απασχόλησης ακόμα και για την ανεκτή διαβίωση, για την κάλυψη βασικών αναγκών υγείας, φροντίδας και ασφάλισης. 
      Το ποσοστό ανεργίας στη χώρα μας εξακολουθεί να είναι υψηλότατο -από τα υψηλότερα στην Ευρώπη- το ποσοστό των μακροχρόνια ανέργων είναι από τα μεγαλύτερα και το επίδομα ανεργίας από τα μικρότερα. Στην Ευρωπαϊκή Ένωση η Ελλάδα είναι η μόνη χώρα που δεν έχει θεσμοθετήσει ακόμα το ελάχιστο εγγυημένο εισόδημα και υπάρχουν το λιγότερο επτακόσιες πενήντα χιλιάδες άτομα στη χώρα μας που ζουν κάτω και από τις ακραίες συνθήκες της φτώχειας και κινδυνεύουν κυριολεκτικά από την πείνα.
      Σε ό,τι αφορά το ζήτημα των συμβασιούχων, η Κυβέρνηση δέκα μήνες μετά την ανάληψη της εξουσίας δεν έχει ακόμα προχωρήσει στην ορθή εφαρμογή της οδηγίας της Ευρωπαϊκής Ένωσης στη χώρα μας, μια δέσμευση την οποία είχε αναλάβει προεκλογικά και η Νέα Δημοκρατία σαν κόμμα και ο κ. Καραμανλής σαν Αρχηγός της Νέας Δημοκρατίας.
      Τέλος, σε ό,τι αφορά την κοινωνική ασφάλιση, τα σοβαρότερα προβλήματά της έχουν να κάνουν με το χαμηλό ύψος των συντάξεων που χορηγούνται και δη των κατώτερων με τη χρηματοδότηση και την εξεύρεση πόρων, με τα χρέη τόσο του κράτους όσο και των ιδιωτών, με την εισφοροδιαφυγή, με τη μη επαρκή αξιοποίηση της περιουσίας των ταμείων, με την ανασφάλιστη εργασία, με το επιπρόσθετο κόστος που θα επιφέρουν στο σύστημα οι ενοποιήσεις που προβλέπονται στο ν. 3029/2002 και το κύμα εθελούσιας εξόδου που φαίνεται να κυριαρχεί σε ΔΕΚΟ και τράπεζες, καθώς και με την εύρυθμη λειτουργία του συστήματος το οποίο σε ορισμένες περιπτώσεις -όπως η απονομή συντάξεων- καθυστερεί προκλητικά. 
      Σύμφωνα με τη δική μας προσέγγιση, η κοινωνική προστασία και η αμοιβή της εργασίας συνδέονται με μια σειρά θεσμικών μέτρων που στοχεύουν στη σταθερή και πλήρη απασχόληση, στην κοινωνικά δίκαιη φορολογική μεταρρύθμιση με ταυτόχρονη και ουσιαστική ελάφρυνση των μικρομεσαίων εισοδημάτων, στην καθιέρωση μιας χάρτας κοινωνικών εγγυήσεων που θα καταγράφει τις υποχρεώσεις του κράτους απέναντι στους πολίτες, στη θέσπιση ελάχιστου εγγυημένου κοινωνικού εισοδήματος από το κράτος, στη τριμερή χρηματοδότηση στη βάση του 2-1, 3-1 και 4-1 για εργαζόμενους, εργοδότες και κράτος της κοινωνικής ασφάλισης και τέλος στην αναβάθμιση των κοινωνικών δαπανών -παιδεία, υγεία- ώστε να μην απαξιώνεται το εργατικό εισόδημα λόγω της εξάρτησής του από τον ιδιωτικό τομέα.
      Αντί λοιπόν, όπως προαναφέραμε, να ληφθούν από την Κυβέρνηση οι απαραίτητες πρωτοβουλίες προς τις παραπάνω κατευθύνσεις δέκα μήνες τώρα, έχουμε ένα νομοσχέδιο που ασχολείται με διάφορα θέματα, που εμπεριέχει και θετικές αλλά και αρνητικές ρυθμίσεις, τις οποίες θα κρίνουμε στα επιμέρους άρθρα. Πιο συγκεκριμένα:
      Στο άρθρο 1 γίνεται μια δίκαιη ρύθμιση. 
      Όμως στο άρθρο 2 το μείζον ζήτημα είναι η εφαρμογή της οδηγίας της Ευρωπαϊκής Ένωσης για τους συμβασιούχους που αφορά διακόσιες πενήντα χιλιάδες εργαζομένους και όπως είπα είχε δεσμευθεί η Νέα Δημοκρατία και ο κύριος Πρωθυπουργός να το αντιμετωπίσουν ριζικά.
      Συμφωνούμε με το άρθρο 3, αλλά το μεγάλο πρόβλημα είναι η ανεργία που πλήττει ιδιαίτερα τους εργαζόμενους στις τουριστικές, ξενοδοχειακές και άλλες επιχειρήσεις και όπως είπε ο κ. Σκυλλάκος πρέπει να διευρυνθεί και σε πολύ περισσότερες ακόμη επιχειρήσεις. Επίσης αυτό το επίδομα που παίρνουν οι εργαζόμενοι δεν το παίρνουν όλοι, το παίρνει ένα μέρος, γιατί υπάρχει μια σειρά προϋποθέσεις που πολλές φορές λόγω της εποχικής εργασίας δεν μπορούν να τις εξασφαλίσουν και βέβαια αυτό το επίδομα είναι πολύ χαμηλό.
      Με αυτήν την ευκαιρία θα ήθελα να πω ότι θα πρέπει να δούμε και γενικότερα πώς αντιμετωπίζουμε τον τουρισμό στη χώρα μας. Θα πρέπει να επεκταθούν οι τουριστικές δραστηριότητες σε πολύ μεγαλύτερο χρονικό εύρος απ’ ό,τι είναι σήμερα. Περιττό βέβαια να τονίσουμε ότι οι Ολυμπιακοί Αγώνες από τους οποίους περιμέναμε τόσα πολλά και ελπίζαμε, δεν απέδωσαν τα αναμενόμενα, παρά την τεράστια σπατάλη οικονομικών πόρων και τη βάναυση κακοποίηση του περιβάλλοντος σε πολλές περιοχές ιδιαίτερα της χειμαζόμενης Αττικής.
      Στο άρθρο 4 το επίδομα ανεργίας πρέπει να ανέρχεται στο 80% των αποδοχών του ανειδίκευτου εργάτη και πρέπει να αυξηθεί ο χρόνος χορήγησής του. Πρέπει να υπάρχει εξομοίωση της αποζημίωσης των εργατών μ’ αυτήν των υπαλλήλων και λήψη μέτρων, ώστε να μη χάνουν τα δικαιώματά τους οι εργαζόμενοι σε περίπτωση μετεγκατάστασης, όπως γίνεται τόσο συχνά ιδιαίτερα το τελευταίο διάστημα.
      Επειδή στα άλλα άρθρα θα ακολουθήσει συζήτηση, δεν θέλω επιμέρους να αναφερθώ. Θέλω όμως σε κάποια απ’ αυτά που είναι καθοριστικά και μέσα στο νομοσχέδιο να επεκταθώ λίγο περισσότερο.
      Στο άρθρο 8 πρέπει να ορίζεται το ύψος των δαπανών και να αυξηθούν ενδεχομένως οι δαπάνες μετακίνησης, διανυκτέρευσης και λοιπά των επιθεωρητών. Όμως το κρίσιμο θέμα είναι να ενισχυθεί η υπηρεσία με προσωπικό και να υπάρχει ορθολογικά καταμερισμένο αυτό το προσωπικό ανάλογα με την πυκνότητα των επιχειρήσεων και των ζωνών επικινδυνότητας. 
      Θα ήθελα εδώ να τονίσω ότι θα πρέπει να γίνεται ολοκληρωμένη και αντικειμενική επιθεώρηση, να μην κλείνουν τα μάτια στα κελεύσματα ή τις πιέσεις της εργοδοσίας. Τόσα ατυχήματα συμβαίνουν, πολλά θανατηφόρα. Τι είδους επιθεωρήσεις γίνονται; Πού είναι τα πορίσματα για τους δεκαπέντε και πλέον νεκρούς στα ολυμπιακά έργα; Αναζητήθηκαν ευθύνες; Αποδόθηκαν ευθύνες; 
      Πριν μερικά χρόνια δεκαπέντε άτομα κάηκαν σε μια έκρηξη στην «ΠΕΤΡΟΛΑ». Εκ των υστέρων διαπιστώθηκε ότι οι σωληνώσεις ήταν φθαρμένες και διαβρωμένες, ενώ μερικές μέρες νωρίτερα –πριν την έκρηξη- ο έλεγχος σύμφωνα με τις εκθέσεις είχε δείξει ότι όλα ήσαν τέλεια. Η κατακλείδα; Κανένας δεν θεωρήθηκε τελικά υπεύθυνος ούτε από τους αρμόδιους της επιχείρησης ούτε από όσους επιθεωρούσαν τους χώρους εργασίας. Δεκαπέντε άνθρωποι κάηκαν σε μια μεγάλη επιχείρηση, σε εγκαταστάσεις προβληματικές και όμως ούτε αναζητήθηκε ούτε βρέθηκε ποτέ κάποιος ως υπεύθυνος και ένοχος. 
      Επομένως, πρέπει να δούμε πώς θα αναβαθμιστούν οι επιθεωρήσεις εργασίας, πώς θα αναβαθμιστεί ο ρόλος τους και πώς θα παίζουν πραγματικά το ρόλο για τον οποίο υποτίθεται ότι έχουν θεσπιστεί.
      Στο άρθρο 9 προβλέπεται η ρύθμιση των οφειλόμενων εισφορών του ΙΚΑ. Ασφαλώς και πρέπει να γίνει η ρύθμιση. Έπρεπε να είχε γίνει, όμως με ποιον τρόπο; Ουσιαστικά χαρίζοντάς τις; Τεράστια ποσά έχουν χαθεί. Κάποιοι συστηματικά δεν πληρώνουν και το ανέφερα και στην επιτροπή την προηγούμενη εβδομάδα. 
      Παραδείγματος χάρη, στο Μενίδι στη διάρκεια των Ολυμπιακών Αγώνων χιλιάδες εργαζόμενοι ήσαν εκεί, οι περισσότεροι ανασφάλιστοι. Το ΙΚΑ δεν είχε τη δυνατότητα να ελέγξει και να επιβλέψει. Δεν είχε ούτε το προσωπικό ούτε τον εξοπλισμό ούτε άλλες δυνατότητες παρά τις επανειλημμένες εκκλήσεις που είχαν γίνει και εξακολουθούν να γίνονται και όχι μόνο από το Μενίδι αλλά και από όλες τις περιοχές της χώρας. Χάνονται δισεκατομμύρια και όμως κλείνουμε τα μάτια. Τι γίνεται προς αυτήν την κατεύθυνση; 
      Εμείς με τη ρύθμιση που γίνεται να χαριστούν αυτά τα χρέη είμαστε αντίθετοι και αυτός είναι ένας από τους λόγους –γιατί υπάρχουν και άλλοι, τους προανέφερα και θα συνεχίσω- που δεν ψηφίζουμε επί της αρχής το νομοσχέδιο.
      Στο άρθρο 10 λέει ότι πρέπει να γίνουν προσλήψεις και βλέπουμε μια αδυναμία που έχει η Κυβέρνηση της Νέας Δημοκρατίας ουσιαστικά να καταργεί τα θεσμοθετημένα όργανα και ειδικότερα το ΑΣΕΠ, όσον αφορά τις προσλήψεις. Αυτό το είδαμε και τις προηγούμενες μέρες όταν είχε έλθει εδώ το νομοσχέδιο για την Ολυμπιακή Πολυκλινική, όπου πέρασε ένα άρθρο και στο εξής όλοι οι εργαζόμενοι στο χώρο της υγείας, όλο το νοσηλευτικό και άλλο προσωπικό θα προσλαμβάνεται εκτός διαδικασιών ΑΣΕΠ –υποτίθεται- για να συντομεύσουμε τις διαδικασίες. 
      Παρά το ότι το έχουμε πει και το έχουμε τονίσει, είναι πάρα πολύ εύκολο να συντομευθούν αυτές οι διαδικασίες προσλαμβάνοντας προσωπικό, εξοπλισμό κλπ. Παραδείγματος χάρη, το ΑΣΕΠ δεν έχει ούτε ένα φωτοτυπικό μηχάνημα. Πώς μπορεί να λειτουργήσει; Βρίσκουμε αυτήν την ευκαιρία για να μπορέσουμε να υπερκεράσουμε τις δυσκολίες και να προσλαμβάνουμε το προσωπικό με διαδικασίες αδιαφανείς και δεν ξέρουμε καθόλου πόσο θα είναι αξιοκρατικές. 
      Γι’ αυτό είμαστε αντίθετοι στο να προσλαμβάνονται μ’ αυτόν τον τρόπο. Ασφαλώς να προσληφθούν και τόσοι και πολύ περισσότεροι να καλύπτουν τις πάγιες και διαρκείς ανάγκες, αλλά να είναι μόνιμοι να έχουν συνεχή πλήρη και αποκλειστική απασχόληση στο ΙΚΑ και να αμείβονται ανάλογα με την προσφορά τους.
      Είναι, λοιπόν, σαφής η πρόθεση να ανοίξουν το δρόμο εδώ για προσλήψεις με ψευδεπίγραφες μισθώσεις έργου όμως σαφέστατα υποκρύπτουν εξαρτημένη εργασία και έρχονται να καλύψουν πάγιες και διαρκείς ανάγκες του ΙΚΑ. Και δυστυχώς μ’ αυτόν τον τρόπο δημιουργούνται καινούργιες ομάδες συμβασιούχων οι οποίες δεν μπορούν να εξασφαλίσουν τα ασφαλιστικά τους δικαιώματα, ιδιαίτερα το δικαίωμα της σύνταξης. 
      Στο άρθρο 11 ασφαλώς να δοθεί το επίδομα των διαχειριστικών λαθών και κανονικά θα πρέπει, κύριε Υπουργέ, να έχει αναδρομική ισχύ γιατί είναι τουλάχιστον ένας χρόνος από ό,τι πληροφορήθηκα που δεν δίνεται αυτό το επίδομα.
      Επίσης το άρθρο 13 να γίνονται λέει προσλήψεις από τους ανέργους του ΟΑΕΔ όταν το τακτικό προσωπικό των φορέων δεν επαρκεί. Όμως πάλι κι εδώ μπαίνει το ίδιο θέμα όπως και με τους γιατρούς που αναφέραμε προηγουμένως ότι εφόσον δεν επαρκεί γιατί δεν γίνονται κανονικά οι προσλήψεις για να καλύψουν τις άγιες και διαρκείς ανάγκες με μόνιμο προσωπικό το οποίο θα αμείβεται κανονικά και θα έχει εξασφαλισμένα όλα τα εργασιακά του δικαιώματα.
      Και τέλος στο άρθρο 15 που λέει ότι θα πρέπει να υπάρξει σύσταση θέσεων ειδικών συνεργατών ασφαλώς θα πρέπει να προσληφθούν αλλά θα πρέπει να καθοριστούν κριτήρια. Ποια θα είναι τα κριτήρια πρόσληψης, ποιες θα είναι οι αρμοδιότητες, ποιες θα είναι οι αμοιβές;
      Κυρίες και κύριοι συνάδελφοι, επειδή το νομοσχέδιο αυτό κατ’ αρχήν δεν έχει αρχή μέση και τέλος και καλούμαστε να ψηφίσουμε επί της αρχής και επειδή στα άρθρα του υπάρχουν μια σειρά διατάξεις οι οποίες δεν μας βρίσκουν σύμφωνους γι’ αυτό σε γενική άποψη επί της αρχής εμείς δεν θα το ψηφίσουμε. Στα άρθρα βέβαια επειδή πολλά απ’ αυτά λύνουν προβλήματα, θα τοποθετηθούμε και θα ψηφίσουμε ανάλογα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των ομιλητών. 
      Το λόγο έχει ο κ. Τσιάρας.
      ΚΩΝΣΤΑΝΤΙΝΟΣ ΤΣΙΑΡΑΣ: Κύριε Πρόεδρε, κυρίες και κύριοι συνάδελφοι, όπως επισημάνθηκε από τον εισηγητή της Πλειοψηφίας το παρόν νομοσχέδιο δεν έρχεται να θεσμοθετήσει νέα δεδομένα στον εργασιακό χώρο ούτε να προτείνει καινοτόμες λύσεις. Έρχεται όμως να τακτοποιήσει προβλήματα που εδώ και χρόνια παρέμεναν λιμνάζοντα δημιουργώντας θα έλεγα σοβαρές επιπτώσεις σε διαφορετικές κοινωνικές ομάδες. Και βέβαια αν σταθεί κανείς σε κάθε άρθρο του νομοσχεδίου θα κατανοήσει πως οι επιμέρους ρυθμίσεις μπορούν να φέρουν και τις προαναφερόμενες λύσεις.
      Συγκεκριμένα με το πρώτο άρθρο του νομοσχεδίου τακτοποιείται το θέμα των αδειών των εργαζομένων προς όφελος των ιδίων αλλά και των επιχειρήσεων επαναφέροντας ως βάση υπολογισμού της ετήσιας άδειας το ημερολογιακό έτος. Ήταν σε όλους μας γνωστά τα προβλήματα που είχαν δημιουργηθεί από μια κακή και ασαφή ρύθμιση που ίσχυε μέχρι και σήμερα.
      Η θέσπιση της προκαταβολής δύο μηνών του επιδόματος ανεργίας στους εργαζόμενους σε εποχικές επιχειρήσεις αναδεικνύει για άλλη μια φορά τη σοβαρή πολιτική βούληση της Κυβέρνησης να στηρίξει τις αδύναμες κοινωνικές ομάδες όπως επίσης και οι περαιτέρω ρυθμίσεις των άρθρων 4-7 που αφορούν εκκρεμότητες του ΟΑΕΔ και συνιστούσαν σημαντικά προβλήματα για τους εργαζομένους. Φυσικά αναφέρομαι στον υπολογισμό του επιδόματος ανεργίας στις περιπτώσεις συγχώνευσης συνένωσης ή μεταφοράς των επιχειρήσεων, στη δυνατότητα της ένστασης κατά απορριπτικών αποφάσεων του ΟΑΕΔ –γνωρίζουμε πάρα πολύ καλά ότι μέχρι τώρα δεν υπήρχε ένα αντίστοιχο θεσμοθετημένο όργανο- και στη σύσταση ενός οργάνου κρίσεως των εργοδοτών, οι οποίοι επιθυμούν να υπαχθούν σε επιδοτούμενα προγράμματα. 
      Βεβαίως το πρώτο επίμαχο όσο και ιδιαίτερα σημαντικό άρθρο του νομοσχεδίου είναι το 9, το οποίο δημιουργεί ένα νέο πλαίσιο ρυθμίσεων των οφειλομένων εισφορών στο ΙΚΑ.  Στο συγκεκριμένο άρθρο προβλέπεται η ρύθμιση των οφειλών έως ογδόντα μηνιαίες δόσεις με κατώτερο όριο δόσης τα 200 ευρώ. Μέσα από τη συγκεκριμένη ρύθμιση προκύπτουν δύο σημαντικά οφέλη. 
      Πρώτον δίνεται η δυνατότητα της ρύθμισης στους οφειλέτες αφού οι όροι των ρυθμίσεων είναι ευνοϊκοί και γνωρίζουμε ότι στην αναμονή της εν λόγω ρύθμισης είχαν συσσωρευτεί χιλιάδες οφειλέτες. 
      Δεύτερον να δοθεί η δυνατότητες στο ΙΚΑ να εισπράξει μεγάλα ποσά αφού αναμένεται στην προτεινόμενη ρύθμιση να προστρέξει μεγάλος αριθμός επιχειρήσεων. Εφόσον όλοι μας λίγο ή πολύ συχνά τονίζουμε τη μεγάλη σημασία της ευρωστίας των ασφαλιστικών ταμείων πρέπει να εκτιμήσουμε ότι με τη συγκεκριμένη ρύθμιση θα προσφέρουμε μια μεγάλη ανακούφιση στο ΙΚΑ αυξάνοντας άμεσα τα έσοδά του. 
      Αξίζει όμως να σταθούμε στην πρόταση του Υπουργού για τη συμφωνία όλων των κομμάτων με σκοπό την αποδοχή σταθερών κανόνων, σταθερών ρυθμίσεων που θα ισχύουν για ένα συγκεκριμένα μεγάλο χρονικό διάστημα. Διότι μ’ αυτόν τον τρόπο θα είναι γνωστό στους επιχειρηματίες και στους συναλλασσόμενους με το ΙΚΑ ότι οι συγκεκριμένες ρυθμίσεις θα ισχύουν σε βάθος χρόνου και δεν θα περιμένουν οι αλλαγές των κυβερνήσεων να επιφέρουν και αλλαγή των κανόνων. Νομίζω ότι λίγο ή πολύ στη συζήτηση που έγινε στην Επιτροπή Κοινωνικών Υποθέσεων υπήρχε η ομοφωνία όλων των πλευρών για τη συγκεκριμένη πρόταση.
      Σίγουρα όμως για να συνεχίσουμε το άρθρο που προκάλεσε τη μεγαλύτερη συζήτηση στην επιτροπή είναι αυτό που αφορά την πρόσληψη γιατρών και οδοντιάτρων στο ΙΚΑ. Είναι σε όλους μας γνωστό ότι το ΙΚΑ παρέχει πρωτοβάθμια φροντίδα υγεία σε περίπου έξι εκατομμύρια Έλληνες. Είναι ο μεγαλύτερος ασφαλιστικός φορέας στη χώρα μας. Κατά γενική ομολογία όμως –και το ξέρουμε όλοι πάρα πολύ καλά- οι παρεχόμενες υπηρεσίες υγείας είναι χαμηλού επιπέδου ενώ τα προβλήματα που καθημερινά περιγράφονται είναι πολλαπλά. Πρόθεση του Υπουργού είναι να αναβαθμίσει τις ιατρικές υπηρεσίες του ΙΚΑ καλύπτοντας τις μεγάλες ανάγκες και τα κενά που έχουν καταγραφεί. Έτσι σε γεωγραφικές περιοχές που διαπιστώνονται ελλείψεις αλλά και για ευαίσθητες κοινωνικές ομάδες προβλέπεται η συνεργασία του ΙΚΑ με γιατρούς και οδοντιάτρους με σύμβαση μίσθωσης έργου. 
      Η συζήτηση που έγινε στην επιτροπή άφησε στους περισσότερους την εντύπωση ότι οι ενστάσεις των συναδέλφων της Αντιπολίτευσης όχι μόνο δεν ήταν βάσιμες αλλά ουσιαστικά μέσα από μια απλή και στείρα αντιπαράθεση δεν εκτιμήθηκαν οι σοβαρές ανάγκες μιας μεγάλης ομάδας ασφαλισμένων για ποιοτικές υπηρεσίες υγείας. Ακούστηκε το ότι δεν προχωρούμε στην πρόσληψη μονίμων γιατρών του ΙΚΑ. Ξέρετε πάρα πολύ καλά τι προϋποθέσεις και τι χρόνος χρειάζεται προκειμένου να φτάσουμε σε μια τέτοια ρύθμιση. Και βεβαίως όταν όλα αυτά τα εκτιμούμε θα έλεγα χωρίς να τα βλέπουμε με τη σοβαρότητα που επηρεάζουν τη συγκεκριμένη κοινωνική ομάδα των ασφαλισμένων του ΙΚΑ, είναι σαν να κρυβόμαστε πίσω από το δάχτυλό μας. Όταν αγνοούμε τις θλιβερές εικόνες που καθημερινά επισημαίνονται στους χώρους των ιατρείων του ΙΚΑ και οφείλονται εν πολλοίς στην έλλειψη του ιατρικού προσωπικού είναι σαν να αγνοούμε την ίδια την πραγματικότητα. Όλοι μας καταγράφουμε σοβαρές παραλείψεις στην προσπάθεια των ασφαλισμένων να βρουν ανακούφιση στα προβλήματα της υγείας τους και βέβαια έχω την αίσθηση ότι κανείς μας δεν μπορεί να εναντιώνεται σε μια πρωτοβουλία που θα δώσει λύσεις προς αυτήν την κατεύθυνση. Γνωρίζετε πώς λειτουργεί το τηλεφωνικό ραντεβού, από όλους μας επισημάνθηκε. Ασφαλισμένοι οι οποίοι προσπαθούν να κλείσουν ένα ραντεβού με καρδιολόγο ή με οφθαλμίατρο με προβλήματα υγείας τα οποία χρίζουν άμεσης αντιμετώπισης συχνά αντιμετωπίζονται με μια πολύ μεγάλη καθυστέρηση με ένα ραντεβού όχι απλώς ημερών αλλά ενδεχομένως και μήνα. Οπότε η δυνατότητα σύμβασης με αριθμό γιατρών και οδοντιάτρων έως και το 7% του συνολικού αριθμού των οργανικών θέσεων δεν μπορεί παρά να θεωρηθεί ως ένα θετικό βήμα από το οποίο προσδοκούμε την αποσυμφόρηση των υπηρεσιών υγείας του ΙΚΑ. 
      Κυρίες και κύριοι συνάδελφοι, πιστεύω πως όλοι μας συχνά δεχόμαστε τα προβλήματα και τις παραλείψεις της πολιτικής εξουσίας σε ζητήματα στα οποία εδώ και καιρό έπρεπε να δοθεί λύση. Και είναι εξίσου αποδεκτό πως νόμοι ή και ρυθμίσεις του παρελθόντος μπορεί στο παρόν να καταγράφονται προβληματικές και ελλιπείς. Είναι τόσο επιβεβλημένο όσο και γενναίο από την άλλη πλευρά να δεχόμαστε την αναγκαιότητα των αλλαγών και προσαρμογών σε ρυθμίσεις που δείχνουν ξεπερασμένες. Οι απαιτήσεις του χθες είναι σχεδόν πάντα διαφορετικές απ’ αυτές του σήμερα. Και αυτό είναι που οφείλουμε να εντοπίζουμε αυτό είναι που οφείλουμε να προλαμβάνουμε. Αυτός άλλωστε είναι και ο ρόλος της νομοθετικής εξουσίας.
      Κύριε Υπουργέ, θα ήθελα να σας αναφέρω πως υπερψηφίζω το σημερινό σχέδιο νόμου και να σας τονίσω πως αναμένουμε τις πρωτοβουλίες σας για τις σημαντικές τομές που έχει ανάγκη και στο χώρο της εργασίας αλλά και στο χώρο των ασφαλιστικών ταμείων, η ελληνική κοινωνία.
      Σας ευχαριστώ για την προσοχή σας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ και εγώ τον κ. Τσιάρα που ήταν πάρα πολύ σύντομος. Το ίδιο πιστεύω να κάνει και ο κ. Κουσελάς Δημήτριος που έχει τώρα το λόγο. 
      Ορίστε, έχετε το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Αγαπητοί συνάδελφοι, το παρόν νομοσχέδιο είναι το δεύτερο κατά σειρά νομοσχέδιο του Υπουργείου Εργασίας μετά το καλοκαιρινό. Δύο νομοσχέδια χωρίς κανένα ειδικό βάρος, δύο νομοσχέδια που στοχεύουν σε μικροδιορθώσεις, σε μικρορυθμίσεις και το τελευταίο, θα έλεγα, σε μικροεξυπηρετήσεις, ενώ ταυτόχρονα το τελευταίο δημιουργεί και μία σειρά από προβλήματα. 
      Δεν βλέπουμε, δυστυχώς, σ’ αυτό κανένα ίχνος φρέσκιας πολιτικής. Αυτής ακριβώς της πολιτικής που υποσχέθηκε η Νέα Δημοκρατία προεκλογικά για την αντιμετώπιση των μεγάλων προβλημάτων της ανεργίας και της απασχόλησης. 
      Προσωπικά βέβαια, δεν εκπλήσσομαι. Εδώ εκκρεμεί η εφαρμογή ισχυόντων νόμων για την απασχόληση, όπως του άρθρου 2 του ν.3227/04 για την παροχή κινήτρων, για την απασχόληση των νέων, των γυναικών, των ηλικιωμένων.
      Μολονότι ζητήσαμε με ερώτησή μας από την πολιτική ηγεσία του Υπουργείου Εργασίας τις προτάσεις σας και το σχεδιασμό του Υπουργείου σας για την αντιμετώπιση της μετα-ολυμπιακής ανεργίας απάντηση ουσιαστική δεν πήραμε. 
      Ο κύριος Υπουργός μας έστειλε έναν κατάλογο προγραμμάτων του ΟΑΕΔ, προγραμμάτων που είχε σχεδιάσει και εντάξει στα κοινοτικά κονδύλια η προηγούμενη κυβέρνηση. 
      Κατά τα άλλα, αυτό που φαίνεται, αγαπητοί συνάδελφοι, είναι ότι το Υπουργείο Εργασίας χρησιμοποιεί αποσπασματικά, θα έλεγα, τα ίδια εργαλεία με την προηγούμενη κυβέρνηση. Αυτά, δηλαδή, που κατήγγειλε όταν ήταν αντιπολίτευση ως εσφαλμένα και ανεπαρκή. Τα χρησιμοποιεί και μάλιστα σαν τσιρότα προκειμένου να θεραπεύσει μία ανοικτή πληγή στην κοινωνία και την οικονομία μας.
      Κύριοι της Κυβέρνησης, πορεύεστε με βάρκα την ελπίδα ότι η ιδιωτική πρωτοβουλία με τις επιδοτήσεις των μεγάλων προσδοκιών και των ελάχιστων πόρων στον αναπτυξιακό νόμο μέσα στο γενικότερο πνεύμα της απελευθέρωσης, θα κάνει το θαύμα της, έτσι χωρίς πρόγραμμα, χωρίς στρατηγική για τις αγορές εργασίας, χωρίς σχεδιασμό κατά κλάδο και κατά περιοχή για την αντιμετώπιση της ανεργίας, όπως και για κάθε κατηγορία εργαζομένων. 
      Ως πολίτης, αγαπητοί συνάδελφοι, αισθάνομαι βαθιά απογοήτευση από μία πολιτική που προτιμά να διαχειρίζεται τα ελάσσονα και να αφήνει στην τύχη τους τα μείζονα. Δηλαδή, πρώτον, τις ολοκληρωμένες πολιτικές για την απασχόληση, την υλοποίηση ασφαλιστικών και εργασιακών νόμων, όπως είναι ο πρόσφατος νόμος, ο ν. 3029/02 που η Κυβέρνηση της Νέας Δημοκρατίας δεν θέλει να τον υλοποιήσει, και την αντιμετώπιση της αύξησης των επιδομάτων της ανεργίας. 
      Θα περιμέναμε τουλάχιστον σ’ αυτό το νομοσχέδιο, κύριε Υπουργέ, τρεις ρυθμίσεις που είναι σε εκκρεμότητα: Τη ρύθμιση για το ΕΚΑΣ με τις αναπροσαρμογές των κλιμακίων του ΕΚΑΣ, την αντιμετώπιση των αναδρομικών του ΛΑΦΚΑ, αντί να παραπέμπονται οι δικαιούχοι σε δικαστικές και χρονοβόρες διαδικασίες και τέλος, την επικύρωση του άρθρου 6 της Εθνικής Γενικής Συλλογικής Σύμβασης Εργασίας. 
      Πέραν όμως, από τις παραπάνω σοβαρές ελλείψεις το νομοσχέδιο αυτό εισάγει μία σειρά από πρωτοφανείς ρυθμίσεις, χαριστικές ρυθμίσεις για τους οφειλέτες του ΙΚΑ Αποκαρδιώνει έτσι και αδικεί τους συνεπείς εργοδότες που καταβάλλουν τις εισφορές τους κανονικά. Είναι –και αποτελεί αυτό- μία ευθεία επιβράβευση όχι –προσέξτε- όσων δεν πληρώνουν τις δικές τους εισφορές, όπως τέτοια προβλήματα έχουμε στην περίπτωση του ΤΕΒΕ, αλλά όσων κατακρατούν παράνομα τις εισφορές των ίδιων των εργαζομένων.
      Πρέπει, επιτέλους, να μπει φραγμός στην πάγια προσμονή –γιατί αυτό έχει δημιουργηθεί- ορισμένων εργοδοτών ότι θα γίνει ρύθμιση και θα εξασφαλίσουν εκ νέου την πολυπόθητη ασφαλιστική ενημερότητα σε βάρος των ασφαλιστικών ταμείων. 
      Έτσι, κύριε Υπουργέ, θα αντιμετωπίσετε την εισφοροδιαφυγή που φτάνει σήμερα τα 3.000.000.000 ευρώ; Γιατί δεν συγκρούεστε με την παραοικονομία; Από την άλλη πλευρά 2.000.000.000 είναι αυτά που χρωστούν οι επιχειρήσεις στο ΙΚΑ, και μετά μιλάνε ορισμένοι για μείωση των παροχών για τους ασφαλισμένους. 
      Δεύτερον, το νομοσχέδιο πατώντας σε προηγούμενες ρυθμίσεις για τις ελλείψεις γιατρών επιχειρεί γενικευμένες προσλήψεις γιατρών στο ΙΚΑ με το 7% με αδιαφανείς διαδικασίες. Δεν θεωρώ ότι οι ελλείψεις σε γιατρούς κάποιων περιοχών ή ευαίσθητων κοινωνικών ομάδων είναι κάτι το πρόσκαιρο, το παροδικό που πρέπει να το καλύψουμε με συμβασιούχους ιδιώτες γιατρούς. 
      Μιλάμε μήπως για περιοχές και για πολίτες δεύτερης κατηγορίας που θα εξυπηρετούνται κατά περίπτωση, πρόσκαιρα και περιστασιακά; Φαντάζομαι πως όχι. Ας δημιουργηθούν, λοιπόν, οι αναγκαίες κανονικές θέσεις εργασίας γιατρών και οδοντιάτρων του ΙΚΑ και ας τελειώνουμε με τα ημίμετρα. 
      Τρίτον, το νομοσχέδιο αναπαράγει και διευρύνει μία τελείως εσφαλμένη λογική προβλέποντας, θα έλεγα, το αδιανόητο: Οι ίδιοι ασφαλιστικοί οργανισμοί να απασχολούν, με το πρόσχημα της απόκτησης εργασιακής εμπειρίας στην ουσία όμως για ανέξοδη κάλυψη πάγιων και διαρκών αναγκών τους, χαμηλά αμειβόμενο και ανασφάλιστο –μάλιστα ανασφάλιστο- προσωπικό. 
      Επειδή είμαι αντίθετος σε κάθε μορφής στρέβλωση της πραγματικής έννοιας του STAGE, που το μετατρέπει σε κερκόπορτα εκμετάλλευσης «γκρίζας» εργασίας, μου είναι αδύνατο να συναινέσω σε μία τέτοια ρύθμιση. 
      Τέλος, όπως άλλωστε επεσήμανε και η ΟΚΕ, θεωρώ ότι τα άρθρα 5 και 6 είναι εξόχως προβληματικά, εάν ο σκοπός της εκχώρησης αρμοδιοτήτων στο Διοικητικό Συμβούλιο του ΟΑΕΔ είναι να πετάξουμε έξω τους κοινωνικούς φορείς για να ανοίξει ο διάδρομος για αδιαφανείς και πελατειακές προσλήψεις. 
      Για όλα τα παραπάνω καταψηφίζω επί της αρχής αυτό το νομοσχέδιο διότι, όπως είπα, το θεωρώ ιδιαίτερα προβληματικό σε επιμέρους διατάξεις του που αντί να λύνουν προβλήματα, τα χειρίζονται και τα αναπαράγουν σε λάθος λογική και το θεωρώ κατώτερο των περιστάσεων, αλλά και των δυνατοτήτων που έχει η σημερινή πολιτική ηγεσία του Υπουργείου Εργασίας. Πιστεύω ότι η ανεργία μας πονά όλους ανεξάρτητα από πολιτική τοποθέτηση. Η αντιμετώπισή της, λοιπόν, η αναγκαία και σχεδιασμένη τόνωση της απασχόλησης, η πλήρης εφαρμογή των νόμων και η αναβάθμιση των εργασιακών σχέσεων δεν είναι κάτι που ανήκει στη σφαίρα του ιδιωτικού, ούτε μπορούμε να το αφήσουμε μόνο στην ιδιωτική πρωτοβουλία. Δεν μπορεί να επαφίεται σε αποσπασματικά μέτρα και στις εκάστοτε διαθέσεις της αγοράς και σίγουρα η ανεργία δεν μπορεί να περιμένει άλλο. 
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε τον κ. Κουσελά.
      Το λόγο έχει ο κ. Δημήτριος Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Το σχέδιο νόμου το οποίο συζητάμε σήμερα «Ρύθμιση ετήσιας άδειας εργαζομένων και άλλες διατάξεις», κατά τη γνώμη μας, θα έπρεπε να έχει άλλο τίτλο. Σχέδιο νόμου: «Ρύθμιση δισεκατομμυρίων από οφειλές βιομηχάνων στο Ι.Κ.Α. και άλλες διατάξεις» αυτός θα έπρεπε να είναι το τίτλος του σημερινού νομοσχεδίου. 
      Ξεκινώντας θέλω να πω ότι το κεντρικό ζήτημα του νομοσχεδίου είναι βεβαίως το άρθρο 9 με αυτές τις ρυθμίσεις με τις οποίες χαρίζονται δισεκατομμύρια στους βιομηχάνους. Θα πει κάποιος ότι χαρίζονται κάποιες οφειλές μικρομεσαίων επιχειρήσεων, όμως η μεγάλη μερίδα του λέοντος, αυτοί οι οποίοι ωφελούνται είναι το μεγάλο κεφάλαιο, το οποίο γνωρίζει πολύ καλά αυτές τις ρυθμίσεις.
      Πολλοί από τους μικρούς ή δεν τις γνωρίζουν ή φοβούνται ή, αν θέλετε, η πλειοψηφία πληρώνει τις οφειλές στο ΙΚΑ. Είναι πολύ λίγοι αυτοί από τους μικρομεσαίους οι οποίοι δεν τακτοποιούν τις υποχρεώσεις τους προς το ΙΚΑ, ενώ αυτοί οι οποίοι θα καρπωθούν για άλλη μία φορά απ’ αυτό το νομοσχέδιο, είναι οι μεγαλοβιομήχανοι.
      Σε ό,τι αφορά στη ρύθμιση και την επαναφορά με το προηγούμενο καθεστώς της ετήσιας άδειας, η βασική μας διαφωνία σ’ αυτό το άρθρο είναι ότι η άδεια πρέπει να γίνει άδεια τριάντα ημερών από τον πρώτο χρόνο απασχόλησης του εργαζόμενου και το επίδομα ανεργίας μισός μήνας, δεκαπέντε μεροκάματα.
      Έτσι, λοιπόν, σήμερα όσοι εργάζονται στον ίδιο εργοδότη δέκα χρόνια ή έχουν προϋπηρεσία συνολική δώδεκα χρόνια ή τρεις χιλιάδες εξακόσια ένσημα δικαιούνται τριάντα μέρες ή πέντε εβδομάδες κανονική άδεια. Εμείς λέμε ότι αυτό θα πρέπει να επεκταθεί από τον πρώτο χρόνο απασχόλησης του κάθε εργαζόμενου με την ταυτόχρονη αύξηση του επιδόματος άδειας. 
      Σε ό,τι αφορά στο άρθρο 2, το οποίο αναφέρεται και στους συμβασιούχους, πρέπει να τονίσω ότι με τα δύο προεδρικά διατάγματα, στην ουσία η συντριπτική πλειοψηφία των συμβασιούχων συνεχίζει να βρίσκεται σε πολιτική ομηρία. Λίγοι είναι αυτοί που θα τακτοποιηθούν και θα απασχολούνται με σχέσεις εργασίας αορίστου χρόνου ή θα γίνουν μόνιμοι. Η συντριπτική πλειοψηφία, λοιπόν, θα παραμείνουν συμβασιούχοι ή θα απολυθούν το επόμενο διάστημα, αφού δεν θα τους ανανεωθούν οι συμβάσεις.
      Όμως, συμβαίνει κάτι πολύ σημαντικό με το δεύτερο προεδρικό διάταγμα, το οποίο αναφέρεται στον ιδιωτικό τομέα. Εκεί, στο δεύτερο προεδρικό διάταγμα δεν υπάρχει αναδρομική ισχύ. Δηλαδή ό,τι έγινε, έγινε μέχρι τώρα και από εδώ και πέρα κοιτάξτε, βιομήχανοι, ανοίξτε τα μάτια σας και κανονίστε για τα επόμενα δύο χρόνια να τακτοποιήσετε τις υποχρεώσεις με τους συμβασιούχους που απασχολείτε. Αυτό αναφέρεται κυρίως στον ιδιωτικό τομέα.
      Δεύτερον, δεν έχει κενό για τρεις μήνες, αλλά έχει κενό για σαράντα πέντε μέρες, για ενάμιση μήνα. Δηλαδή, είναι ουσιαστικά ένα δώρο στους βιομηχάνους στον ιδιωτικό τομέα και γιατί δεν έχει αναδρομική ισχύ και γιατί έχει κενό σαράντα πέντε ημερών, ενάμιση μηνός, αντί για τρεις μήνες που έχει το πρώτο Προεδρικό Διάταγμα που αφορά στο δημόσιο τομέα.
      Σε ό,τι αφορά στο άρθρο 3, θέλουμε να επεκταθεί αυτή η ρύθμιση με την οποία αναφέρεστε στα τουριστικά επαγγέλματα, σε όλες τις εποχικές εργασίες, σε όλους τους εποχικά απασχολούμενους που αναφέρονται στο ν.1836/1989. Κύριε Υπουργέ, θέλω να το προσέξετε αυτό. Είναι μία πρότασή μας και θέλουμε να τη λάβετε υπόψη γιατί κάναμε και δύο συναντήσεις με τον κ. Γιακουμάτο, στις  οποίες συμφώνησε και μάλιστα δεσμεύτηκε στο ότι πριν τελειώσει ο χρόνος θα φέρνατε νομοσχέδιο. Μιλούσε γι’ αυτό το νομοσχέδιο που συζητάμε σήμερα.
      Σας προτείνουμε, λοιπόν, όπως είπε και ο κ. Σκυλλάκος, να επεκταθεί αυτή η ρύθμιση σε όλα τα εποχικά επαγγέλματα που αναφέρονται στο ν.1836/1989, όπως είπα, αλλά και σ’ άλλα τρία που σας προτείνουμε εμείς, δηλαδή σε όσους εργάζονται στα τυροκομεία, στα εκκοκκιστήρια βάμβακος και στα κονσερβοποιεία που φτιάχνουν τις κομπόστες. 
      Εκεί, πρέπει να γίνουν και κάποιες ρυθμίσεις, για τις οποίες προφορικά έχει δεσμευτεί ο κ. Γιακουμάτος σε συναντήσεις με τις συνδικαλιστικές οργανώσεις, όπως είπα. Δηλαδή, οι εργαζόμενοι στα κονσερβοποιεία χρειάζονται εκατόν είκοσι πέντε ημέρες απασχόλησης για να πάρουν το επίδομα –όσο, δηλαδή, χρειάζεται και ένας ο οποίος απολύεται- ενώ είναι εποχική απασχόληση και πρέπει να κατέβουν στα εκατό ημερομίσθια, αφαιρουμένων των δύο τελευταίων μηνών, όπως ισχύει και για τους άλλους. 
      Δεύτερον, οι εργαζόμενοι στα εκκοκκιστήρια βάμβακος δουλεύουν τρεις μήνες το χρόνο, Οκτώβριο, Νοέμβριο και Δεκέμβριο. Εμείς λέμε ότι τους υπόλοιπους εννέα μήνες πρέπει να πάρουν από το Ταμείο Ανεργίας. 
      Αυτήν τη ρύθμιση θέλουμε να την εισάγετε στο νομοσχέδιο και γι’ αυτούς. Βεβαίως, δεν μπορούμε να συμφωνήσουμε γιατί αυτοί δεν παίρνουν από πουθενά και δεν παίρνουν ποτέ κανένα βοήθημα, καμία ενίσχυση, κανένα επίδομα.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα μου δώσετε ένα λεπτό.
      Συνεπώς, λοιπόν, θα πρέπει να ρυθμιστεί και αυτό.
      Βεβαίως, εμείς λέμε ότι το επίδομα ανεργίας θα πρέπει να είναι στο 80% του βασικού μισθού, όχι αυτό που υπάρχει σήμερα των 25 ευρώ για το μεροκάματο και των 560 ευρώ το μήνα, αλλά αυτό των 1200 ευρώ το μήνα και των 48 ευρώ για το μεροκάματο. Αυτή είναι και η ουσιαστική μας διαφορά.
      Καλό είναι που δίνεται η δυνατότητα να πάει στο δεύτερο βαθμό, να κάνει και νέα ένσταση, όπως μας είπατε τώρα με τις τροποποιήσεις που μας δώσατε. Όμως, θέλουμε κάτι πολύ πιο ουσιαστικό να το εισάγετε στο νομοσχέδιο. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τι ζητούμε; Θέλουμε το οικογενειακό επίδομα που παίρνει ο ένας σύζυγος στον ιδιωτικό τομέα να το παίρνουν και οι δύο σύζυγοι, όπως είναι στο δημόσιο και να είναι στο ύψος των αμοιβών του επιδόματος που παίρνουν οι δημόσιοι υπάλληλοι, γιατί στον ιδιωτικό τομέα σε όσους δεν προβλέπεται μέσα από τη σύμβαση –όσοι το παίρνουν από τον ΟΑΕΔ- δίδεται ένα πολύ μικρό ποσό το οποίο δεν ανταποκρίνεται καν στις ανάγκες που έχει κάθε γονιός. 
      Προτείνουμε, λοιπόν, να το παίρνουν και οι δύο γονείς και να είναι το ποσό που δίδεται στους δημοσίους υπαλλήλους.
      Βεβαίως, είμαστε αντίθετοι με την επιδότηση των εργοδοτών. Είμαστε αντίθετοι με τις λεγόμενες ενεργητικές πολιτικές που έλεγε το ΠΑΣΟΚ και συνεχίζετε και εσείς τώρα, γιατί αυτές οι ενεργητικές πολιτικές που εφαρμόστηκαν όλα τα χρόνια και ξεκοκαλίστηκαν δισεκατομμύρια από τους βιομήχανους μέσα από τα διάφορα προγράμματα, δεν απέδωσαν. Η ανεργία στριφογυρίζει στο 12%.
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
       Η ανεργία αυξάνεται και έχουν «φαγωθεί» από τις κρατήσεις των εργαζομένων δισεκατομμύρια χωρίς να υπάρχει κανένα αποτέλεσμα.
      Συνεπώς, λοιπόν, οι ενεργητικές πολιτικές που ξεκίνησε το ΠΑΣΟΚ και συνεχίζετε να τις εφαρμόζετε, δεν έχουν κανένα αποτέλεσμα και δεν μπορούν να έχουν αποτελέσματα ούτε στο μέλλον.
      Τα υπόλοιπα θα τα πούμε και στα άρθρα.
      ΠΡΟΕΔΡΕΥΩΝ (Γεώργιος Σούρλας): Ο κ. Ιωάννης Μπούγας έχει το λόγο.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, το παρόν σχέδιο νόμου ασφαλώς και δεν φιλοδοξεί να επιλύσει όλα τα σοβαρά ζητήματα που απασχολούν τον εργαζόμενο ούτε να κάνει τομές στις εργασιακές σχέσεις. Στοχεύει όμως στο να αντιμετωπίσει άμεσα μία σειρά εκκρεμοτήτων και δυσλειτουργιών στο χώρο της εργασίας, καθώς και προβλήματα των εργαζομένων που η παρούσα Κυβέρνηση παρέλαβε και οφείλει άμεσα να αντιμετωπίσει.
      Ως γενική παρατήρηση που θα μπορούσε να κάνει κανείς, είναι ότι το σύνολο των διατάξεων του παρόντος σχεδίου νόμου, αλλά και το πνεύμα του, διαπνέονται από την αρχή της εύνοιας προς τον κάθε εργαζόμενο που παρέχει τις υπηρεσίες του στη χώρα μας, δίδοντας έτσι ένα πρώτο δείγμα της ευαισθησίας της Κυβέρνησης για την ανθρώπινη εργασία, η οποία πρέπει σαφώς να διακρίνεται από τα υπόλοιπα κοινωνικά αγαθά.
      Νομίζω ότι είναι αναγκαίο και με την ευκαιρία της συζήτησης του παρόντος νομοσχεδίου, να τονίσουμε ότι όλοι οι νόμοι που αφορούν την εργασία είναι ιδιαίτερα σημαντικοί, διότι έχουν άμεσο αντίκτυπο στην κοινωνική ζωή. Κανείς, λοιπόν, δεν δικαιούται να υποβαθμίζει το παρόν σχέδιο νόμου. Αυτό συμβαίνει επειδή επηρεάζουν όλοι οι νόμοι και το παρόν νομοσχέδιο ουσιώδη στοιχεία της οικονομικής δράσης, όπως είναι η παραγωγικότητα των εργαζομένων, η αγοραστική τους δύναμη, οι επιβαρύνσεις των επιχειρήσεων όπου αυτοί εργάζονται και άλλα.
      Σε ό,τι αφορά τώρα στις επιμέρους διατάξεις του υπό συζήτηση σχεδίου νόμου, πρέπει ιδιαίτερα να τονίσουμε τη διάταξη του άρθρου 1, με βάση την οποία κάθε εργαζόμενος από την έναρξη της εργασίας του δικαιούται να λαμβάνει ποσοστό της ετήσιας κανονικής του άδειας με αποδοχές.
      Ο εργοδότης, από την άλλη πλευρά, έχει υποχρέωση να χορηγεί την αναλογία της άδειας στους εργαζόμενους στην επιχείρησή του, μέχρι τη λήξη του πρώτου ημερολογιακού έτους, εντός του οποίου προσελήφθησαν. 
      Οι ρυθμίσεις αυτές είναι προφανώς ωφέλιμες για τους εργαζόμενους, αλλά και για τις επιχειρήσεις, οι οποίες απαλλάσσονται από γραφειοκρατικού τύπου διαδικασίες να παρακολουθούν τη συμπλήρωση του εργασιακού έτους για καθένα από τους εργαζόμενους ξεχωριστά. 
      Για να αποφευχθεί οποιαδήποτε παρερμηνεία για την αρμοδιότητα του ΑΣΕΠ στις κρίσεις των διοικητικών συμβουλίων των ανωνύμων εταιρειών που ανήκαν πριν στο δημόσιο τομέα και παρέχουν υπηρεσίες κοινής ωφέλειας, αναφορικά με τις αιτήσεις των συμβασιούχων για τη μετατροπή των συμβάσεών τους σε αορίστου χρόνου διαρκείας, αποσαφηνίζεται πλήρως, με την ερμηνευτική διάταξη του άρθρου 2 του νομοσχεδίου, ότι η αρμοδιότητα του ΑΣΕΠ εκτείνεται και σ’ αυτές τις κατηγορίες των εργαζομένων.
      Έτσι, παρέχονται επαρκέστατες εγγυήσεις δίκαιης, αντικειμενικής και ισότιμης με τους συμβασιούχους του δημόσιου τομέα κρίσης των εργαζομένων στις επιχειρήσεις αυτές, οι οποίες καταλαμβάνονται από τις ρυθμίσεις του άρθρου 2 του υπό συζήτηση νομοσχεδίου.
      Κυρίες και κύριοι συνάδελφοι, είναι επίσης γνωστό το φαινόμενο του συνωστισμού των υπαλλήλων που εργάζονται σε εποχιακά λειτουργούσες επιχειρήσεις στα γραφεία του ΟΑΕΔ για τη χορήγηση του επιδόματος ανεργίας. 
      Με το παρόν νομοσχέδιο παρέχεται η δυνατότητα υποβολής της αίτησης εντός εξήντα ημερών και η χορήγηση προκαταβολής ίσης προς δύο βασικά μηνιαία επιδόματα ανεργίας, το ποσό της οποίας συμψηφίζεται με τα επιδόματα των επομένων μηνών. 
      Σημαντική επίσης είναι η διάταξη του άρθρου 5 του νομοσχεδίου, με την οποία καθιερώνεται μια νέα κρίση -και όχι ένας δεύτερος βαθμός κρίσης, όπως εσφαλμένα αναφερόταν αρχικά στο νομοσχέδιο- για τις υποθέσεις των ασφαλισμένων, των οποίων απορρίφθηκε από τον ΟΑΕΔ το αίτημα για την καταβολή συμπληρωματικών παροχών μητρότητας. 
      Κάτι το οποίο δεν αναφέρθηκε και νομίζω ότι πρέπει ιδιαίτερα να τονιστεί, είναι ότι η δυνατότητα προσφυγής σ’ αυτό το δευτεροβάθμιο δικαιοδοτικό όργανο παρέχεται μόνο υπέρ των ασφαλισμένων και όχι υπέρ του ΟΑΕΔ. Συνεπώς πρόκειται για μια καθ΄ όλα ευνοϊκή για τους εργαζόμενους διάταξη.
      Επίσης με το υπό συζήτηση σχέδιο νόμου παρέχεται η δυνατότητα εφάπαξ εξόφλησης ή ρύθμισης με μηνιαίες δόσεις των ληξιπρόθεσμων και απαιτητών μέχρι 31/12/04 εισφορών προς το ΙΚΑ. Η ρύθμιση αυτή ανακουφίζει πολλούς μικροοφειλέτες του ΙΚΑ και όχι μόνο τους εργοστασιάρχες ή τους μεγαλοβιομηχάνους. 
      Και όσο και αν φαίνεται με την πρώτη προσέγγιση να υπάρχει απώλεια εσόδων για το ΙΚΑ, οι απαιτήσεις αυτές είναι ουσιαστικά, κυρίες και κύριοι συνάδελφοι, επισφαλείς για τον οργανισμό -και το γνωρίζουμε όλοι μας- και η όποια θεωρητική απώλεια, προφανώς αντισταθμίζεται από την εξασφάλιση και επίσπευση είσπραξης των εισφορών. 
      Και, βέβαια, για να μη μιλάμε χωρίς να έχουμε υπόψη μας τι έχει προηγηθεί, θα πρέπει να σας θυμίσω ότι κατά το παρελθόν έχουν έλθει και έχουν ψηφιστεί από την ελληνική Βουλή παρόμοια νομοθετήματα, έτσι ώστε να έχει διαμορφωθεί ένα πάγιο καθεστώς ρυθμίσεων. Προς τι, λοιπόν, αυτή η κριτική, η οποία έγινε απ’ όλα τα κόμματα της Αντιπολίτευσης για τη συζητούμενη διάταξη; Μήπως –και αναφέρομαι στην εισηγήτρια του ΠΑΣΟΚ- και το ΠΑΣΟΚ όταν έκανε αντίστοιχες ρυθμίσεις, είχε τάχα προετοιμάσει την ελληνική κοινωνία και την αγορά ότι θα έλθουν αυτές οι ρυθμίσεις και είχε δώσει το μήνυμα «μην πληρώνετε, κύριοι, τις εισφορές σας»; 
      Κάνοντας κριτική σ’ αυτήν τη διάταξη το ΠΑΣΟΚ, είναι σαν να κάνει κριτική στο ίδιο το σύστημα που το ίδιο διαμόρφωσε, με τις ρυθμίσεις που είχε κάνει τα προηγούμενα χρόνια.
      Πριν φύγω από τη συγκεκριμένη διάταξη, θα πω κάτι το οποίο ανέφερα και στην επιτροπή. Για την πληρότητα της ρύθμισης, κύριε Υπουργέ, πρέπει να προβλεφθεί ότι σε περίπτωση ρύθμισης αναστέλλεται η ποινική δίωξη όσων οφείλουν εισφορές και τις ρυθμίζουν, εφ’ όσον αυτή έχει αρχίσει.
      Επίσης το επίδομα των διαχειριστικών λαθών παρέχεται πλέον και σε όσους υπαλλήλους του ΙΚΑ ασκούν καθήκοντα ταμειακής διαχείρισης, δίχως να κατέχουν οργανική θέση. Το επίδομα αυτό, ασφαλώς, το εδικαιούντο οι εργαζόμενοι, πλην όμως για να το διεκδικήσουν και να το πάρουν, έπρεπε να προσφύγουν σε μια δαπανηρή και χρονοβόρα διαδικασία με δικαστικούς αγώνες, διότι δεν υπήρχε νομοθετική ρύθμιση. Απ’ αυτήν τη διαδικασία απαλλάσσονται οι εργαζόμενοι με τη ρύθμιση που εισάγει το υπό συζήτηση νομοσχέδιο.
      Τέλος, με τη διάταξη του άρθρου 13, δεν επέρχεται καμία απολύτως αλλαγή στο καθεστώς που είχε θεσπίσει ο ν.3232 του ΠΑΣΟΚ, αλλά απλώς επιμηκύνεται από δώδεκα σε δεκαοκτώ μήνες ο χρόνος απασχόλησης σε προγράμματα κτήσεως εργασιακής εμπειρίας. Η μεταβολή αυτή επιβάλλεται, αφ’ ενός λόγω του μεγάλου όγκου αιτημάτων ασφαλισμένων για τη διεκπεραίωση εργασιών χορήγησης ασφαλιστικών παροχών, ώστε να μην επαρκεί το τακτικό προσωπικό και αφ’ ετέρου, για να αποκτήσουν σημασία τα προγράμματα αυτά, αφού ο χρόνος απασχόλησης των δώδεκα μηνών είναι λίγος για την κατάρτιση των απασχολουμένων.
      Κυρίες και κύριοι συνάδελφοι, ουδείς σήμερα μπορεί καλόπιστα να εκφράζει επιφυλάξεις ότι οι διατάξεις του υπό συζήτηση σχεδίου νόμου επηρεάζουν θετικά τους εργαζόμενους και τις σχέσεις τους με τους εργοδότες. 
      Το παρόν νομοσχέδιο, καθώς και το προηγούμενο σχέδιο νόμου, ήδη νόμος, που καταργούσε την εισφορά υπέρ του ΛΑΦΚΑ, δείχνουν, ασφαλώς, το μέτρο της ευαισθησίας της Κυβέρνησης και του Υπουργείου για τους Έλληνες εργαζόμενους. Και βέβαια –και αναφέρομαι, κυρίως, στην Αντιπολίτευση και στο ΠΑΣΟΚ ιδιαίτερα- κανείς δεν μπορεί ένα θετικό νομοσχέδιο, ένα νομοσχέδιο το οποίο επιλύει προβλήματα, με δικαιολογίες του τύπου «το καταψηφίζουμε επειδή δεν αντιμετωπίζει το σύνολο των προβλημάτων στο χώρο της εργασίας» και με τέτοια μέσα κοινοβουλευτικού ελέγχου να αρνείται την ψήφισή του. Τέτοιες κοινοβουλευτικές πρακτικές τις απορρίπτει η ελληνική κοινωνία, τις καταδικάζουν οι Έλληνες εργαζόμενοι και δείχνουν ότι δεν μπορούμε να κάνουμε εποικοδομητική αντιπολίτευση μετερχόμενοι τέτοιους τρόπους. 
      Σας καλώ, κυρίες και κύριοι συνάδελφοι του ΠΑΣΟΚ, ν’ αλλάξετε την τακτική σας, ν’ αλλάξετε τα αντιπολιτευτικά σας επιχειρήματα, αν θέλετε να είστε πειστικοί και αν θέλετε η φωνή σας να ακούγεται στην ελληνική κοινωνία. 
      Ευχαριστώ, κύριε Πρόεδρε.
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Γεώργιος Σούρλας): Ο κ. Μιλτιάδης Παπαϊωάννου έχει το λόγο.
      ΜΙΛΤΙΑΔΗΣ ΠΑΠΑϊΩΑΝΝΟΥ:  Κύριε Πρόεδρε, κυρίες και κύριοι συνάδελφοι, το σχέδιο νόμου που σήμερα συζητάμε, ασφαλώς και δεν αντέχει ούτε σε πολλή κριτική, ούτε σε μεγάλες αναλύσεις, αφού είναι ένα σχέδιο νόμου μικρών προσδοκιών. Δεν δίνει απάντηση σε κανένα από τα ουσιαστικά προβλήματα του ασφαλιστικού μας ζητήματος, ούτε καν αναδεικνύει και δίνει απαντήσεις σε θέματα που έχουν ένα χαρακτήρα επείγοντος -αναφέρθηκε στην αρχή η εισηγήτριά μας κ. Αντωνίου- παραδείγματος χάρη στις υποσχέσεις της Κυβέρνησης σε σχέση με το ΕΚΑΣ και τις κλίμακες. Ήθελα, λοιπόν, να προσεγγίσω το θέμα από μια διαφορετική σκοπιά. 
      Αναμφίβολα, κυρίες και κύριοι συνάδελφοι, το σύστημα της κοινωνικής ασφάλισης στην Ελλάδα έχει κτιστεί σε σαθρά θεμέλια. Δεν υπήρξαν ποτέ κανόνες. Ήταν το αποτέλεσμα, τις περισσότερες φορές, πιέσεων. Αρκεί να σας θυμίσω εδώ ότι το ΙΚΑ επεκτάθηκε σε ολόκληρη την Ελλάδα το 1984, ότι ο ΟΓΑ έγινε κύριο ταμείο ασφάλισης αγροτών, που σημαίνει ότι όλοι οι ΄Ελληνες μπήκαν στο ασφαλιστικό σύστημα, το 1997. Υπάρχουν μεγάλες ανισότητες στις εισφορές και τις παροχές. Το ζούμε σήμερα, με ό,τι συμβαίνει στο χώρο των τραπεζοϋπαλλήλων. Υπάρχουν ταμεία με κοινωνικούς πόρους, υπάρχει η κρατική ενίσχυση που δεν δίνεται με σταθερά κριτήρια, αλλά με βάση τις ανάγκες. 
      Οι υποχρεώσεις του κράτους μεταβιβάστηκαν στο ασφαλιστικό σύστημα. Ο θεσμός της κατώτατης σύνταξης απαντιέται μόνο στην Ελλάδα, γιατί όπως ξέρετε οι συντάξεις πρέπει να έχουν ανταποδοτικό χαρακτήρα. Αλλά επειδή η ελληνική πολιτεία, από την απελευθέρωση και μετά, δεν είχε τις δυνατότητες να καθιερώσει και στη χώρα μας το ελάχιστο εγγυημένο εισόδημα, εφεύρε το θεσμό της κατώτατης σύνταξης, με επιπτώσεις βέβαια στο ίδιο το ασφαλιστικό σύστημα. Οι επικουρικές συντάξεις είναι σχεδόν στην ίδια δομή και στην ίδια λογική με τις κύριες συντάξεις. Στη χώρα μας δεν έχει δημιουργηθεί η ασφαλιστική, όπως και η φορολογική συνείδηση. 
      Όλα αυτά που συνθέτουν το πρόβλημα της κοινωνικής ασφάλισης, προσπαθήσαμε, κύριοι συνάδελφοι το 1997, μέσα από ένα δημοκρατικό διάλογο με ουσιαστική συμμετοχή να τα βάλουμε σε μια σειρά και καταλήξαμε σε ένα σχέδιο ασφαλιστικής μεταρρύθμισης, το οποίο είχε στάδια και είχε όμως και ρεαλιστικές προσεγγίσεις, σε σχέση με το ζήτημα.
      Όλες αυτές οι ρυθμίσεις αποτυπώθηκαν και σε συγκεκριμένους νόμους, όπως ο ν.2676/1999, που έλυσε πάρα πολλά προβλήματα, η μετατροπή του ΟΓΑ σε κύριο ταμείο ασφάλισης αγροτών, η ένταξη των οικονομικών μεταναστών στο κοινωνικόασφαλιστικό σύστημα, οι ν.3029/2003 και ο ν.3032/2004, που έχουν θεσμοθετήσει ένα πλαίσιο ασφαλιστικής μεταρρύθμισης.
      Ακούμε πολλές φορές τον κύριο Πρωθυπουργό, αλλά, κυρίως, τον κύριο Υπουργό να λένε: «Εμείς θα συνεχίσουμε αυτές τις μεταρρυθμίσεις, θα συνεχίσουμε την ασφαλιστική μεταρρύθμιση». Μέχρι σήμερα ακούμε μόνο υποσχέσεις και τίποτε άλλο.
      Εγώ, κύριε Υπουργέ, θα σας πω «οι καιροί ου μενετοί». Το πρόβλημα είναι μεγάλο. Είναι το μεγαλύτερο διαρθρωτικό πρόβλημα της ελληνικής κοινωνίας και οικονομίας και πρέπει να προχωρήσετε με τόλμη και αποφασιστικότητα. Δεν κάνετε, όμως, αυτό. Αναλίσκεστε σε μικρορυθμίσεις. Σας ακούμε πολλές φορές τελείως δευτερεύοντα και τριτεύοντα ζητήματα να τα αναγορεύετε ως κυρίαρχα –θα σας ακούσουμε δυστυχώς και σήμερα- και όλα αυτά σε μια λογική επικοινωνιακού τρυκ και επιφανειακών προσεγγίσεων για ένα τόσο σοβαρό πρόβλημα, στο οποίο δεν αρμόζουν τέτοιες προσεγγίσεις.
      Σήμερα βιώνουμε και κάτι άλλο, κυρίες και κύριοι συνάδελφοι. Η Κυβέρνηση λέει ότι δεν ανοίγει το ασφαλιστικό και θα προχωρήσει με λόγια που κανείς δεν καταλαβαίνει. Βλέπουμε, όμως, τους τραπεζίτες να ανοίγουν το ασφαλιστικό, όπως ο κ. Βρανόπουλος, ο κ. Αράπογλου, αλλά και ο κ. Βουρλούμης. Η Κυβέρνηση δείχνει προς τα έξω ότι παρακολουθεί, ενώ δεν παρακολουθεί. Είναι μέσα στις συμφωνίες που έχουν γίνει κάτω από το τραπέζι. 
      Άκουσα και χθες να λένε ότι το κράτος ή το ΙΚΑ θα αναλάβει μέρος της δαπάνης για να λυθεί το πρόβλημα που σήμερα απασχολεί τους ασφαλισμένους, τους τραπεζοϋπαλλήλους. 
      Ασφαλώς και πρέπει να λυθεί και αυτοί οι άνθρωποι πρέπει να διεκδικήσουν και να κατοχυρώσουν τα δικαιώματά τους αλλά, όμως, κύριε Υπουργέ –θα το επαναλάβω για μία ακόμη φορά αυτό- όπως είπαν και πολλά στελέχη της παράταξής σας, αλίμονο εάν τις αμαρτίες –δεν θέλω να επεκταθώ σήμερα, γιατί δεν έχω χρόνο- του πώς λειτούργησε το τραπεζικό σύστημα της χώρας, κληθεί να τις πληρώσει το σύνολο του ελληνικού λαού και ιδιαίτερα το ΙΚΑ. Θα είναι μια αρνητική εξέλιξη στη συλλογική πορεία των πραγμάτων.
      Έρχομαι τώρα στο νομοσχέδιο που συζητάμε, για να σας αποδείξω πολύ απλά ότι δεν έχει αρχή και τέλος. Είπαν όλοι ότι η καρδιά του σχεδίου νόμου είναι η ρύθμιση των οφειλομένων εισφορών στο ΙΚΑ. Διατάξεις; Αυτές του άρθρου 9; Είναι χαριστικές. Είναι άδικες. Εγγίζουν τα όρια της αντισυνταγματικότητας. Αυτό δεν το λέω εγώ, το λένε και οι αποφάσεις του Συμβουλίου της Επικρατείας, διότι όλοι οι Έλληνες είναι ίσοι απέναντι στο νόμο ως προς τα δικαιώματα και τις υποχρεώσεις τους. Δηλαδή, όσοι μέχρι τώρα πλήρωναν στο ΙΚΑ ήταν κορόιδα; 
      Ο κύριος Υπουργός, κάνοντας το μέγιστο πολιτικό λάθος, έχει ανακοινώσει ότι θα γίνουν ρυθμίσεις εδώ και έξι μήνες, με συνέπεια να μην πληρώνει κανένας στο ΙΚΑ για να μπει σε αυτές τις ευνοϊκές ρυθμίσεις. Πώς διαμορφώνεται η ασφαλιστική συνείδηση; Πώς οι πολίτες να πιστέψουν το κράτος;
      Θυμίζω εδώ ότι όταν ξεκινήσαμε την ασφαλιστική μεταρρύθμιση με το ν.2676, θεσπίσαμε πάγιο σύστημα εξόφλησης των ασφαλιστικών εισφορών. Άκουσα κάποιο συνάδελφο από τους νέους συναδέλφους της Βουλής να λέει ότι πρέπει να ανταποκριθούμε στο κάλεσμα του κυρίου Υπουργού και να φτιάξουμε πάγιο σύστημα εξόφλησης εισφορών.
      Υπάρχει, κύριοι συνάδελφοι, και, δυστυχώς, σήμερα το καταστρατηγούμε. Αυτή είναι  η όλη ουσία. Λέτε να καταθέσουμε τις προτάσεις μας. Εμείς τις έχουμε καταθέσει. Είναι ο ν.2676/99. Εάν εσείς έχετε κάποιες βελτιωτικές προτάσεις προς αυτήν την κατεύθυνση, να τις ακούσουμε, αλλά όχι κάθε τόσο να κάνουμε ρύθμιση ασφαλιστικών εισφορών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα παρακαλέσω για την ανοχή σας, για πολύ λίγο. Δεν θα κάνω χρήση της δευτερολογίας μου και δεν θα μπω στα άρθρα. Άλλωστε, τελειώνω πολύ σύντομα.
      Πάω στο δεύτερο ζήτημα, κύριοι συνάδελφοι. Άρθρο 13: Το άρθρο 13, κύριε Υπουργέ, είναι ρουσφετολογικές προσλήψεις. Είναι καταστρατήγηση του ΑΣΕΠ. Είναι καταστρατήγηση του Συντάγματος. Δεν πρόκειται περί προγράμματος απόκτησης εργασιακής εμπειρίας, διότι οι προσλαμβανόμενοι μέχρι δεκαοκτώ μήνες ή για δεκαοκτώ μήνες πληρώνονται από το ΙΚΑ, από τον ΟΓΑ, από τον Οργανισμό Απασχόλησης Ελεύθερων Επαγγελματιών και προσλαμβάνονται χωρίς κριτήρια.
      Ακόμα και τα προγράμματα του Υπουργείου Εργασίας, τα περίφημα STAGES, για την απόκτηση εργασιακής εμπειρίας είχαν προκηρύξεις και κριτήρια. Σήμερα δεν βάζετε κανένα και επικαλείσθε ένα ενδεχόμενο δικό μας κακό παρελθόν. Η χώρα πρέπει να πάει μπροστά. Δεν μπορεί να στέκεται στο παρελθόν. Είμαι βέβαιος ότι το Ελεγκτικό Συνέδριο δεν θα εγκρίνει τις σχετικές δαπάνες.
      Τελειώνω με την τελευταία παρατήρηση. Φέρνετε κάποιες βελτιωτικές διατάξεις σε σχέση με τον ΟΑΕΔ. Καλές είναι και θα τις ψηφίσουμε, αλλά έχετε την αίσθηση ότι ο ΟΑΕΔ μπορεί να πάει μπροστά, όταν προχθές με βάση το νόμο του κ. Παυλόπουλου, συγκαλέσατε υπηρεσιακά συμβούλια και κάνατε εκκαθαρίσεις άλλων εποχών; Δεν έμεινε ούτε ένας διευθυντής, που να ανήκει…
      ΠΑΝΑΓΙΩΤΗΣ ΑΔΡΑΚΤΑΣ: Ποιων εποχών;
      ΜΙΛΤΙΑΔΗΣ ΠΑΠΑΪΩΑΝΝΟΥ: Των δικών σας εποχών, της σκληρής ΕΡΕ. Μη με προκαλείτε. Βάλατε σε θέσεις ανίκανους πολλές φορές και άχρηστους υπαλλήλους –δεν είναι όλοι.
      Φέρνετε αυτές τις μικρορυθμίσεις, κάνετε τις εκκαθαρίσεις και έτσι πιστεύετε ότι η Δημόσια Διοίκηση της χώρας θα πάει μπροστά.
      Πλανάστε, κύριε Υπουργέ. Αλλάξτε δρόμο, αλλάξτε ρώτα. Δεν βαδίζετε σε καλό δρόμο.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Γεώργιος Παπαγεωργίου έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κύριε Πρόεδρε, θεωρούσα και θεωρώ ακόμη ότι νομοσχέδια που έρχονται να τακτοποιήσουν εκκρεμότητες και παραλείψεις του παρελθόντος, θα έπρεπε να δημιουργούν τις προϋποθέσεις για μια συναινετική προσέγγιση και για ανάλογη αυτοκριτική. Αυτό μπορεί να γίνει είτε από μια κυβέρνηση που αναγνωρίζει τα λάθη, τις ασάφειες, τις ατέλειες των νομοθετημάτων της, είτε από μια νέα κυβέρνηση που προήλθε από πρόσφατες εκλογές και κληρονόμησε αυτά τα προβλήματα από την προηγούμενη κυβέρνηση. Είναι ενέργειες και πρωτοβουλίες που διευρύνουν και προάγουν τον πολιτικό μας πολιτισμό και τη λειτουργία της ίδιας της δημοκρατίας.
      Θα έλεγα δε, επιπλέον, ότι εάν αυτές οι ρυθμίσεις αφορούν κοινωνικά θέματα, όπως είναι η υγεία και η ανεργία, τότε -όπως περιλαμβάνονται και στο συζητούμενο σήμερα νομοσχέδιο- θεωρώ ότι η ευκαιρία αυτή είναι πρόκληση.
      Αντί, λοιπόν, οι συνάδελφοι της Αξιωματικής Αντιπολίτευσης να εκμεταλλευτούν αυτήν την ευκαιρία, με έναν ανεξήγητο τρόπο –είναι όμως ανεξήγητος;- βρίσκονται στην εντελώς αντίθετη πλευρά. Αυτό συμβαίνει κάθε φορά και σε κάθε νομοσχέδιο. Το 90% αυτών που προτείνουν και συζητούν, δεν αφορά το νομοσχέδιο, αλλά πιθανότατα αποτελεί το αντικείμενο μιας επερώτησης την οποία ποτέ δεν καταθέτουν. 
      Τους διαφεύγει, δυστυχώς, ότι η πολιτική έχει και παιδευτικό χαρακτήρα. Οι νεώτεροι συνάδελφοι θα πρέπει να πάρουν μαθήματα από αυτήν την τακτική. Αυτή η τακτική ακολουθείται από παλαιότερους συναδέλφους, από συναδέλφους που χρημάτισαν Υπουργοί. Ευτυχώς, όμως, μέχρι σήμερα αυτήν την τακτική οι νεώτεροι συνάδελφοι της παράταξής σας δεν την ακολουθούν. Χαρακτηριστικό παράδειγμα η συζήτηση του σημερινού νομοσχεδίου.
      Ξέρετε γιατί συμβαίνει αυτό, κυρίες και κύριοι; Διότι φοβάμαι ότι δεν έχετε αντιληφθεί πού βρίσκεσθε, τι σας οδήγησε εκεί που βρίσκεσθε και ποιος είναι ο ρόλος τον οποίο σήμερα πρέπει να ακολουθήσετε. Δυστυχώς, χαρακτηριστικό σας γνώρισμα εξακολουθεί να παραμένει ο παρωχημένος πολιτικός λόγος, αυτός που η κοινωνία έχει ξεπεράσει και εσείς δεν το αντιλαμβάνεσθε.
      Είναι ευκαιρία και επιτρέψτε μου να σας συμβουλέψω να αναθεωρήσετε την αντιπολιτευτική σας τακτική, να εκσυγχρονισθείτε πραγματικά -δεν είναι κακό- να καταλάβετε τι ακριβώς συνέβη με την πολιτική αλλαγή της 7ης Μαρτίου, όσο και με την υπερβατική κίνηση του Πρωθυπουργού Κώστα Καραμανλή για το όνομα του Προέδρου της Δημοκρατίας.
      Για να είμαι ειλικρινής, δεν το λέω για το δικό σας καλό. Το λέω για το καλό και την υγεία του πολιτικού συστήματος. Εμείς ως Κυβέρνηση με βήματα σταθερά και προσεκτικά προχωράμε στην εφαρμογή του κυβερνητικού μας προγράμματος με ορίζοντα την τετραετία και πάμε πολύ καλά. Δεν μας αρκεί. Θέλουμε το καλύτερο, θέλουμε το άριστο. Αυτό προϋποθέτει, όμως, και μια αντιπολίτευση σωστή. Εσείς ακόμα μακράν αυτού βρίσκεσθε. Εάν αυτό δεν το κάνετε σύντομα, πάρα πολύ φοβάμαι ότι θα είσθε υπόλογοι απέναντι στον ελληνικό λαό, απέναντι στο δημοκρατικό μας πολίτευμα, απέναντι στην υγεία του πολιτικού μας συστήματος.
      Έρχομαι τώρα στις διατάξεις του νομοσχεδίου που σήμερα συζητάμε.
      Θα ήθελα να κάνω επιγραμματικά δύο-τρεις αναφορές, αφού τα περισσότερα τα κουβεντιάσαμε στη Διαρκή Επιτροπή Κοινωνικών Υποθέσεων, όπου οι συνάδελφοι του ΠΑΣΟΚ με ένταση προσπάθησαν να ισοπεδώσουν τα πάντα και να κάνουν το άσπρο μαύρο σε μία μάταιη προσπάθεια να μας πείσουν για κάτι που και οι ίδιοι δεν έχουν αντιληφθεί ακόμη.
      Η ρύθμιση του άρθρου 9 θα διευκολύνει αναμφίβολα πάρα πολλές επιχειρήσεις για να αποδώσουν τα οφειλόμενα στο ΙΚΑ. Το ΙΚΑ, ο μεγαλύτερος ασφαλιστικός οργανισμός της χώρας, θα μπορέσει να αυξήσει τα έσοδά του, αλλά ταυτόχρονα θα διευκολυνθεί η λειτουργία των μικρομεσαίων επιχειρήσεων. Τέτοιες επιχειρήσεις ευνοούνται από αυτήν την ρύθμιση, δηλαδή επιχειρήσεις που στραγγαλίστηκαν από την οικονομική και φορολογική πολιτική των τελευταίων χρόνων και όχι οι μεγάλες βιομηχανίες, όπως χαρακτηριστικά αναφέρθηκε. Οι μεγάλες βιομηχανίες ευνοήθηκαν τα προηγούμενα χρόνια και το γνωρίζετε πολύ καλά. 
      Έρχομαι στο άρθρο 10. Τονίσαμε και στην επιτροπή ότι διανύουμε μία μεταβατική περίοδο, όπου από την παντελή έλλειψη πρωτοβάθμιας φροντίδας και περίθαλψης στην Ελλάδα θα πάμε σε ένα Εθνικό Σύστημα Πρωτοβάθμιας Περίθαλψης. Έτσι το ΕΣΥ θα γίνει και εθνικό και σύστημα, γιατί αυτήν την στιγμή, με την απαξίωση που δημιούργησαν οι δικές σας πολιτικές, έχει παραμείνει να είναι απλές εργασιακές διατάξεις των νοσοκομειακών γιατρών.
      Στο Εθνικό Σύστημα Πρωτοβάθμιας Περίθαλψης τα ασφαλιστικά ταμεία, όπως συμβαίνει σε όλη την Ευρώπη, δεν παράγουν υπηρεσίες υγείας. Ο κυριότερος ασφαλιστικός οργανισμός, το ΙΚΑ, σαφώς θα ακολουθήσει αυτήν την πολιτική και εμείς δεν θέλουμε να προσθέσουμε καινούργια προβλήματα εν όψει αυτής της εφαρμογής. 
      Επίσης, πρέπει να επισημάνω ότι υπάρχει τεράστια έλλειψη υγειονομικού προσωπικού σε όλη την Ελλάδα. Σας πληροφορώ ότι στην εκλογική μου περιφέρεια, την Άρτα, για πενήντα χιλιάδες άμεσα και έμμεσα ασφαλισμένους του ΙΚΑ υπάρχουν μόνο ένας οφθαλμίατρος, ένας ωτορινολαρυγγολόγος και κανένας γυναικολόγος. Τα εργατικά κέντρα πιέζουν, ώστε να προχωρήσουμε σε προσλήψεις. Φοβάμαι, κύριε Υπουργέ, ότι το ποσοστό του 7% υπολείπεται των πραγματικών αναγκών.
      Κύριοι συνάδελφοι της Αντιπολίτευσης, αυτή είναι η κατάσταση και μην προσπαθείτε να κάνετε το άσπρο μαύρο, γιατί δεν πείθετε κανέναν.
      Εγώ προτείνω την υπερψήφιση του νομοσχεδίου, γιατί θεωρώ ότι ναι μεν δεν είναι θεσμικό νομοσχέδιο που αντιμετωπίζει τα προβλήματα του χώρου, όπως τόνισε και ο ίδιος ο Υπουργός, αλλά έρχεται να ρυθμίσει λάθη και παραλείψεις των δικών σας κυβερνήσεων. Όπως είπα, προηγουμένως, θα έπρεπε να αρπάξετε την ευκαιρία και να μιλήσετε με πνεύμα συναίνεσης και αυτοκριτικής, όπως επιβάλλεται σε τέτοιες καταστάσεις.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός Απασχόλησης και Κοινωνικής Προστασίας, ο κ. Παναγιωτόπουλος.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, με σεβασμό και προσοχή άκουσα την κυρία και τους κυρίους συναδέλφους που προηγήθηκαν. Θα ήθελα από την αρχή στο πλαίσιο των γενικών παρατηρήσεων, που αφορούν όμως το πνεύμα και το γράμμα του σχετικού σχεδίου νόμου, να ξεκαθαρίσω ορισμένα πράγματα.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, μήπως θα έπρεπε να μιλήσουν πριν από τον κύριο Υπουργό οι τρεις συνάδελφοι που απομένουν από τον κατάλογο των ομιλητών;
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Εγώ δεν έχω αντίρρηση. Είναι τέσσερις συνάδελφοι ακόμη; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, είναι ακόμα τρεις συνάδελφοι να μιλήσουν. Συνήθως προηγείται ο Υπουργός, αλλά εάν εσείς συμφωνείτε, μπορούν να προηγηθούν οι συνάδελφοι. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ο Κανονισμός μου δίνει την δυνατότητα να μιλήσω, αλλά με σεβασμό θα ακούσω και τους υπόλοιπους συναδέλφους. Δεν έχω καμία αντίρρηση, κύριε Πρόεδρε.
      ΧΡΗΣΤΟΣ ΠΡΩΤΟΠΑΠΑΣ: Κοινή συναινέσει, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Άλλωστε, παρέχεται το δικαίωμα στον Υπουργό μετά από ομιλητή να έχει ένα πεντάλεπτο αρχικά και ένα τρίλεπτο στη συνέχεια. Ο κύριος Υπουργός δεν έκανε χρήση αυτού του δικαιώματός του μέχρι τώρα και καλώς έπραξε, για να δώσει τη δυνατότητα στους Βουλευτές να τοποθετούνται με άνεση χρόνου.
      Το λόγο έχει ο κ. Αδρακτάς.
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, κυρίες και κύριοι συνάδελφοι, ακούγοντας την εισηγήτρια της Αξιωματικής Αντιπολίτευσης και βλέποντας τις ενστάσεις που έχει για το νομοσχέδιο, θεωρώ ότι αδίκησε τον εαυτό της και την παράταξή της που δεν κατέληξε στο να εισηγηθεί την ψήφισή του. Αυτό κατεδείχθη από τη γενική τοποθέτηση και κριτική που έκανε σε ό,τι αφορά το νομοθετικό έργο του Υπουργείου, συγκρίνοντας τους εννέα μήνες με τα έντεκα χρόνια και δίνοντας γενικές αρχές περί ανεργίας και άλλων θεμάτων, ενώ, ουσιαστικά, για το νομοσχέδιο οι αντιρρήσεις της αφορούσαν δύο-τρία σημεία που, αν τα είχε προσέξει, αν είχε μελετήσει τι είχαν κάνει οι κυβερνήσεις του ΠΑΣΟΚ επί τόσα χρόνια, τότε πιστεύω ότι δεν θα πρότεινε να μην ψηφιστεί το νομοσχέδιο.
      Πρώτα-πρώτα δεν είναι σωστό να ακούμε την σύγκριση των εννέα μηνών με τα έντεκα χρόνια. Εγώ θέλω να σας θυμίσω ότι για δέκα ολόκληρα χρόνια ακούγαμε για τη διακυβέρνηση των τριών ετών επί της Πρωθυπουργίας του κ. Μητσοτάκη. Για όλα όσα δεν κάνατε επί έντεκα χρόνια έφταιγαν τα τρία χρόνια.
      ΤΟΝΙΑ ΑΝΤΩΝΙΟΥ: Τα διαγράφετε αυτά τα χρόνια.
      ΠΑΝΑΓΙΩΤΗΣ ΑΔΡΑΚΤΑΣ: Δεν διαγράφουμε τίποτα. Όμως, με αυτήν την επιμονή σας να συγκρίνετε τους εννέα μήνες που είχαμε Ολυμπιακούς Αγώνες, Ευρωεκλογές κλπ., μου θυμίζει αυτό που λέγατε πως για ό,τι δεν κάνατε τα έντεκα χρόνια έφταιγαν τα τρία χρόνια διακυβέρνησης της Νέας Δημοκρατίας. Εγώ σ’ αυτό το σημείο θέλω να θυμίσω πως ήταν είδηση ότι πληρώνονταν οι συντάξεις, όταν παραλάβαμε τη εξουσία το 1990.
      Έγινε μεγάλη συζήτηση για τους διορισμούς και η κ. Αντωνίου ανέφερε την έκφραση «γαλάζια γενιά». Το μήνυμα και η απόφαση της Κυβέρνησης είναι για όλους τους πολίτες. Εσείς θα έπρεπε να θυμάστε ότι δεν υπήρξε σε καμία περίοδο της διακυβέρνησής σας τοποθέτηση άλλου μη δικού σας τέκνου. Αυτό το ξέρει όλη η κοινωνία. Ο Καραμανλής πήρε την απόφαση και όλοι τον στηρίζουμε, για να σταματήσει αυτή η πολιτική και να απευθυνθούμε σε όλους τους πολίτες.
      Δεν είναι δυνατόν να μιλά ο κ. Παπαϊωάννου, όταν σε ένα βράδυ με διάταξη άλλαξε όλους τους διευθυντές των ΕΛΤΑ και χωρίς προσόντα. Σήμερα τι έχουμε; Άνθρωποι με πτυχία, με μετεκπαιδεύσεις δεν μπορούν να γίνουν διευθυντές σε αυτές τις κρίσεις και δεν έγιναν. Για παράδειγμα, στην περιφέρειά μου, την Αμαλιάδα και τον Πύργο, και οι δύο διευθυντές είναι του ΠΑΣΟΚ. Ξέρετε ποια είναι τα προσόντα; Προϋπηρεσία. Αυτό προέβλεπε -και δυστυχώς ισχύει ακόμη- το δικό σας νομοσχέδιο. Άνθρωποι με ουσιαστικά προσόντα δεν μπόρεσαν να γίνουν διευθυντές σήμερα που κρίνονται. Εσείς τι λέγατε;
      ΤΟΝΙΑ ΑΝΤΩΝΙΟΥ: Θα σας πω για την Φθιώτιδα.
      ΠΑΝΑΓΙΩΤΗΣ ΑΔΡΑΚΤΑΣ: Υπερηφανευόσασταν, μάλιστα, ότι δεν έχουμε στελέχη. Μα δεν αφήσατε κανένα στέλεχος να ορθοποδήσει στα χρόνια της διακυβέρνησής σας. Αυτή είναι μία πραγματικότητα και το ξέρει ο ελληνικός λαός. 
      Εμείς είπαμε όχι σ’ αυτήν την πολιτική, τέλος στους διαχωρισμούς των πολιτών και τέλος σε όλα όσα συνόδευαν τη διακυβέρνησή σας για τόσα χρόνια. Εμείς λέμε ότι σε όλους τους πολίτες θα δώσουμε ίσες ευκαιρίες.
      Εσείς για ποια δεκαοκτάμηνα μιλάτε; Ακόμα δεν έχει λήξει το δεκαοκτάμηνο στο Υπουργείο Υγείας. Δεν ήταν δωδεκάμηνα. Είχατε κάνει πολλά ανάλογα στο παρελθόν και δεν τολμούσαμε να προτείνουμε έναν άνθρωπο με προσόντα. Γιατί η δική μας παράταξη είναι πρωτοπόρος στην αξιοκρατία και το πλήρωσε αυτό κατά την περίοδο 1990-1993, αλλά δεν μας πειράζει. Τότε ο Υπουργός, ο κ. Έβερτ μαζί με τον κ. Κακλαμάνη, μίλησαν περί αξιοκρατίας.
      Από τότε το προσπαθήσαμε, κάναμε την προσπάθεια. Δυστυχώς, ήλθε το 1993, γίνατε πάλι κυβέρνηση και συνεχίσατε με την ίδια τακτική.
      	Είναι ρουσφετολογικές οι προσλήψεις των ιατρών, όταν σήμερα έχουμε ένα και ενάμιση μήνα για ραντεβού; Αυτήν την περίθαλψη επιδιώκετε, μ’ αυτήν είστε ευχαριστημένοι για τους συμπολίτες μας, τους αναξιοπαθούντες που έχουν την ανάγκη του ιατρού, να περιμένουν ένα και ενάμιση μήνα για ραντεβού, ή τα ελλείμματα των ειδικοτήτων που υπάρχουν μέχρι σήμερα;
      	Μπορούμε όλοι μας να απαριθμήσουμε πλειάδα τέτοιων παραδειγμάτων και κενών που υπάρχουν στο ΙΚΑ σε καίριες ειδικότητες. Δεν υπάρχουν ενδοκρινολόγοι σε δεκάδες καταστήματα. Είναι τόσο ρουσφετολογικές, λοιπόν, αυτές οι προσλήψεις; Σας ωθεί η Νέα Δημοκρατία –να το δούμε και πρακτικά- αν προσλάβει διακόσιους γιατρούς; Για όνομα του Θεού!
      	Θέλετε να σας θυμίσω τι κάνατε μ’ εκείνο το 2%; Τους νομιμοποιήσατε γιατί τους είχατε ήδη πάρει, τους είχατε ήδη προσλάβει. Θέλετε να σας πω κάτι; Οδοντίατροι: Σε μερικά καίρια καταστήματα, όπως της Β΄ Αθηνών, για παράδειγμα, ΙΚΑ Περιστερίου, που μπορεί να είναι η περιφέρεια του Υπουργού, αλλά δε θα έχει ποτέ και καμία δυνατότητα να βάλει ούτε έναν οδοντίατρο, δεν υπάρχει καρέκλα. Δείξατε κι εκεί την κομματική σας διάθεση, διότι δε βάλατε γιατρούς όπου υπήρχαν, τουλάχιστον, ελλείψεις από ειδικότητες, αλλά όποιον ερχόταν, τηρώντας με ευλάβεια αυτήν την τακτική σας, τα «δικά σας παιδιά», τους δικούς σας ψηφοφόρους. 
      	Κύριοι συνάδελφοι, αντιληφθείτε ότι τα χρόνια άλλαξαν. Η στείρα αντιπολίτευση, ο πολιτικός λόγος που δε συνεισφέρει και δε βοηθάει στη σύνθεση και δεν κάνει προτάσεις έχουν τελειώσει. Δε θα σας ακολουθήσουμε. Θέλετε πραγματικά, να σας ακολουθήσουμε; Δε θα σας ακολουθήσουμε. Είμαστε αποφασισμένοι να αλλάξουμε τούτο τον τόπο. 
      	(Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Μιλάτε για επιβραβεύσεις αυτών που θέλουμε να ρυθμίσουμε τα χρέη τους. Το 97% είναι μικρομεσαίες επιχειρήσεις. Τις ταλαιπωρήσατε τόσο πολύ αυτές τις μικρομεσαίες επιχειρήσεις που «χύνατε δάκρυα» κάποτε. Για όνομα του Θεού. Το 3% είναι οι επιχειρήσεις με πάνω από πενήντα εργαζόμενους. Σας πληροφορώ ότι σε ποσοστό 34% είναι αυτοί που πρέπει να πάρουν από το ΙΚΑ ότι έχουν εξοφλήσει το ΙΚΑ για να συναλλαγούν με το δημόσιο. Προς Θεού. Αν κάποιοι έκαναν τέτοιες χαριστικές ρυθμίσεις –τις ξέρετε- αν κάποιοι δε ζήτησαν ποτέ από τα Μέσα Μαζικής Ενημέρωσης τι χρωστάνε στο ΙΚΑ, αν κάποιοι ρύθμισαν σε προσωπικό επίπεδο μεγάλες επιχειρήσεις, το γνωρίζετε και αν μη τι άλλο εμάς, που έχουμε θητεύσει κάποια χρόνια σε τούτη την Αίθουσα, μη μας προκαλείτε.
      Σας ευχαριστώ.
      	(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Αδρακτά.
      Το λόγο έχει ο κ. Δένδιας.
      ΝΙΚΟΛΑΟΣ-ΓΕΩΡΓΙΟΣ ΔΕΝΔΙΑΣ: Ευχαριστώ, κύριε Πρόεδρε.
      Κατ’ αρχήν αν μου επιτρέπετε –δεν είχα κανένα σκοπό να το κάνω- θα κάνω ένα μικρό σχόλιο για τα περί «δικών μας παιδιών» κλπ. 
      Νομίζω ότι μετά από την τελευταία πρόταση του Πρωθυπουργού κ. Κωνσταντίνου Καραμανλή για τον Πρόεδρο της Δημοκρατίας, αυτές οι ιστορίες περί «δικών μας παιδιών» πρέπει να σταματήσουν. Μεγαλύτερο δείγμα γραφής δεν υπάρχει στην ιστορία. Εμείς προτείναμε τον κ. Κάρολο Παπούλια, στέλεχος της σημερινής Αξιωματικής Αντιπολίτευσης και δεν μπορούμε, λοιπόν, να απολογούμεθα περί «δικών μας παιδιών». Δώσαμε σαφέστατο δείγμα γραφής.
      Αν μου επιτρέπετε τώρα, θα μιλήσω λίγο επί του γενικού και μετά για ένα ειδικό θέμα που με αφορά, ή μάλλον αφορά την περιφέρειά μου. 
      Δημιουργήθηκε η εντύπωση, κυρίως, από την τοποθέτηση του πρώην Υπουργού κ. Παπαϊωάννου ότι υπήρχε στη χώρα ένα μόνιμο σύστημα ρυθμίσεων οφειλών προς το ΙΚΑ το οποίο ήταν βέβαιο, το οποίο ίσχυε για όλους και το οποίο είχε ρυθμίσει το ζήτημα. Έρχεται αιφνιδίως ο κ. Υπουργός να αλλάξει αυτό το σύστημα με μία εμβαλωματική ρύθμιση κλπ. 
      Εγώ δεν αντιλαμβάνομαι. Υπήρχε πράγματι ο ν. 2676/1999. Αυτός ήταν ο νόμος τον οποίο επικαλέσθηκε ως σύστημα ρυθμίσεων. Το ίδιο το ΠΑΣΟΚ δεν τον άλλαξε δεκαπέντε χιλιάδες φορές; Ο ν. 2747/1999 τι είναι; Ο ν. 2874/2000 τι είναι; Ο ν. 2971/2001 τι είναι; Ο ν. 3050/2002 τι είναι; Αν το ΠΑΣΟΚ είχε φτιάξει σύστημα, γιατί χρειάστηκε να το τροποποιήσει τέσσερις φορές που ξέρω εγώ και πολλές άλλες που πιθανότατα δε γνωρίζω; 
      Μετά κατηγορηθήκαμε ότι το παρόν νομοθέτημα δεν λύνει τα τεράστια προβλήματα του ασφαλιστικού συστήματος, δεν, δεν, δεν…Μα, ποιος είπε ότι ήλθε αυτό το νομοθέτημα για κάτι τέτοιο; Αυτό είναι ένα σεμνότατο νομοθέτημα το οποίο λύνει συγκεκριμένα προβλήματα. Αρκεί κανείς να διαβάσει τον τίτλο του: «Ρύθμιση ετήσιας άδειας εργαζομένων και άλλες διατάξεις». Κανένα νομοθέτημα δεν έχει έλθει μέχρι σήμερα στη Βουλή των Ελλήνων με σεμνότερο τίτλο. Αν είναι δυνατόν! Τι πρέπει να κάνει δηλαδή η Εθνική Αντιπροσωπεία; Να μην ψηφίζει νομοθετήματα που λύνουν συγκεκριμένα προβλήματα και να ασχολείται μόνο με τα γενικά και μεγάλα; 
      Θα αναφερθώ τώρα στο συγκεκριμένο θέμα που αφορά την περιφέρειά μου και πιθανόν και άλλες δημοτικές επιχειρήσεις. Λέχθηκε ότι η «καρδιά», η πιο σημαντική διάταξη του νομοθετήματος είναι αυτή του άρθρου 9 που αφορά τη ρύθμιση οφειλομένων εισφορών. Βλέπω εδώ στις βελτιώσεις που μας διανεμήθηκαν ότι, πράγματι, περιλαμβάνονται τώρα ρητά από τον κ. Υπουργό και οι δημοτικές επιχειρήσεις, των οποίων μοναδικός μέτοχος είναι ο οικείος Οργανισμός Τοπικής Αυτοδιοίκησης. 
      Θα μου επιτραπεί, όμως, να πω ότι παρά ταύτα, η ρύθμιση αυτή είναι κατά τι δυσμενέστερη ακόμα και της προϋπάρχουσας ρύθμισης του άρθρου 33 του ν. 3232/2004. Γιατί; Εκείνος ο νόμος προέβλεπε εκατόν είκοσι ισόποσες δόσεις και 70% προκαταβολή, κύριε Υπουργέ, με μία δυσμενή προϋπόθεση, ότι έπρεπε να καταβληθεί το σύνολο των οφειλομένων από την 1η Ιανουαρίου 2003 μέχρι την ημερομηνία που ψηφίστηκε αυτό το νομοθέτημα και πολλές δημοτικές επιχειρήσεις δεν μπόρεσαν να το κάνουν αυτό. Όμως, η τωρινή διάταξη είναι δυσμενέστερη και θα σας πω τι έχω στο μυαλό μου και γιατί τα λέω. Τα λέω ευθέως για να γραφούν και στα Πρακτικά, γιατί όταν μιλάμε για ρυθμίσεις οφειλών, πρέπει να είμαστε πάρα πολύ προσεκτικοί. 
      Υπάρχει μία αναπτυξιακή εταιρεία του Δήμου Κερκυραίων η οποία οφείλει προς το ΙΚΑ το ουδόλως ευκαταφρόνητο ποσό του ενός δισεκατομμυρίου σε δραχμές, δηλαδή 2.980.000 ευρώ. Η επιχείρηση αυτή δεν έχει καμία δυνατότητα να εξοφλήσει αυτό το ποσό, τελεία και παύλα, και δεν έχει και κανένα στοιχείο ακίνητης περιουσίας που να επιτρέπει στο ΙΚΑ να εισπράττει αυτό το ποσό. Το μόνο που κάνει το ΙΚΑ είναι να διώκει ποινικά το διοικητικό συμβούλιο της εταιρείας, το οποίο σημειωτέον –το παλαιό, διότι δεν έχει ασκήσει νέες ποινικές διώξεις ακόμα- δεν ανήκει στο χώρο της Νέας Δημοκρατίας.
      Γιατί τώρα έχει το παθητικό αυτή η εταιρεία; Διότι η εταιρεία αυτή είναι υπεύθυνη για τη συντήρηση των ενετικών φρουρίων της Κέρκυρας. Για όσους δε γνωρίζουν την ιστορία, είναι ενετικά φρούρια που υπέστησαν δύο πολιορκίες από τους Οθωμανούς, είναι φρούρια τα οποία σταμάτησαν το στόλο του Σουλεϊμάν του Μεγαλοπρεπούς. 
      Το Υπουργείο Πολιτισμού, τόσο επί των ημερών ΠΑΣΟΚ –επειδή πρέπει να είμαι ειλικρινής- όσο και επί των δικών μας, δεν έχει υπογράψει και δεν έχει εκτελέσει τις παρατάσεις προγραμματικών συμβάσεων, ώστε να μεταφέρει στη συγκεκριμένη επιχείρηση τα χρήματα που οφείλει από το Ταμείο Αρχαιολογικών Πόρων, ώστε να καλύψει τη μερίδα του Υπουργείου για τη συντήρηση των φρουρίων. Έτσι η φτωχή και μικρούλα επιχείρηση του Δήμου Κερκυραίων έχει δύο μόνο δρόμους, ή να αφήσει τα ενετικά φρούρια να καταρρεύσουν, ή να πληρώνει τους εργαζόμενους και να εκτίθεται στο ΙΚΑ και αλλού. 
      Παρακαλώ, λοιπόν, κύριε Υπουργέ –και σας το έχω διατυπώσει και εγγράφως- για τη ρύθμιση του συγκεκριμένου προβλήματος.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Δένδια και για την οικονομία του χρόνου.
      Το λόγο έχει ο κ. Χωρέμης.
      ΑΝΑΣΤΑΣΙΟΣ ΧΩΡΕΜΗΣ: Κύριε Πρόεδρε, κυρίες και κύριοι συνάδελφοι, νομίζω ότι η πλήρης και περιεκτική αναφορά της κ. Αντωνίου, της εισηγήτριας του ΠΑΣΟΚ, έχει καλύψει το σύνολο της κριτικής γι’ αυτό το νομοσχέδιο, αλλά επιτρέψτε μου να κάνω κι εγώ κάποιες παρατηρήσεις. Έθεσα το ερώτημα και στην επιτροπή συζήτησης του νομοσχεδίου. Νομίζω ότι οι απαντήσεις δόθηκαν, αλλά δόθηκαν με έναν αόριστο και γενικό τρόπο και πιστεύω ότι παραμένει το ερώτημα το οποίο θα θέσω στην πορεία.
      Αναμφίβολα πρόκειται για ένα νομοσχέδιο το οποίο ρυθμίζει ζητήματα και θα έλεγε κανείς ότι απέναντι σ’ αυτήν τη φιλοδοξία το νομοσχέδιο λειτουργεί θετικά, προκειμένου να ρυθμίσει εκκρεμότητες που υφίστανται σε σχέση με τις άδειες και τις άλλες διατάξεις και ρυθμίσεις. 
      Ασφαλώς, όμως, δε θα πρέπει να διαφεύγει από το μυαλό κανενός ότι η Κυβέρνηση αυτή πλησιάζει το ? της συνολικής θητείας της και συνεπώς θα περίμενε κανείς να υλοποιηθεί μία πολιτική, κυρίως, από το Υπουργείο Απασχόλησης η οποία να απαντά όχι μόνο στα δευτερεύοντα, αλλά και στα μείζονα προβλήματα που αντιμετωπίζει η ελληνική κοινωνία και ιδιαίτερα στα ζητήματα της ανεργίας, της ακρίβειας και των απολύσεων.
      Εννέα μήνες μετά την ανάληψη της ευθύνης από την κυβέρνηση της Νέας Δημοκρατίας, τα ζητήματα αυτά δεν προσεγγίζονται, παραπέμπονται στην αντιμετώπιση δια νομοθετημάτων σε μελλοντικό χρόνο και νομίζω ότι έτσι δεν απαντάμε στα οξυμένα και επείγοντα αυτά κοινωνικά προβλήματα. 
      Η διαχείριση, δηλαδή, των ελασσόνων ζητημάτων είναι μια πολιτική αλλά πολύ κατώτερη των περιστάσεων. Επιτρέψτε μου να πω ότι και μέσα από τον αναπτυξιακό νόμο και από άλλα νομοθετήματα, αλλά και από τις προγραμματικές δηλώσεις και την αντιστοίχισή τους με την πρακτική της Κυβέρνησης, προκύπτει σαφώς και μέσω της απελευθέρωσης της αγοράς περιμένοντας να επιλυθούν μια σειρά ζητήματα συμβαίνει το αντίθετο, επιδεινώνονται και συνιστούν τεράστιο βάρος για τον Έλληνα πολίτη. 
      Συνεπώς επιμένω και πάλι ότι επιτέλους η Κυβέρνηση θα πρέπει να αναλάβει πρωτοβουλίες συγκεκριμένα προκειμένου να απαντήσει σε αυτά τα ζητήματα και, κυρίως, στο ζήτημα της μετα-Ολυμπιακής ανεργίας. Εκεί κυρίως θα κριθεί αν είναι αντίστοιχη. Αυτό δεν μπορεί να το κάνει στο μέλλοντα χρόνο. Είναι επείγον, είναι οξυμένο. 
      Ερχόμενος τώρα στις παρατηρήσεις τις οποίες θέλω να κάνω, νομίζω ότι ασφαλώς και η ύπαρξη ενός ενιαίου συστήματος με κανόνες σαφείς και συγκεκριμένους σε σχέση με τις ρυθμίσεις των εισφορών των επιχειρήσεων απέναντι στο ΙΚΑ είναι επιβεβλημένη ανάγκη και προκύπτει ως διαδικασία που μας έρχεται και από το παρελθόν. Γιατί επικαλείστε συνέχεια την αναφορά μας στο επιχείρημα αυτό ή σε παρόμοια αλλά νομίζω ότι αν θα θέλατε να είσαστε αντίστοιχοι με τις δεσμεύσεις σας, θα έπρεπε να μη μηδενίζετε αρχικά τις όποιες θετικές  προσεγγίσεις υπάρχουν σε μια σειρά ζητήματα που αφορούν τους εργαζόμενους. Αλλά από την άλλη μεριά να αξιοποιήσετε αυτές τις θετικές ρυθμίσεις μη ανακυκλώνοντας τις όποιες αρνητικές. Και αν συμφωνούν όλες οι πτέρυγες της Βουλής ότι, πραγματικά, πρέπει να προχωρήσουμε σε ένα πάγιο σύστημα αυτό να το δούμε και όχι να συνεχίσουμε να κάνουμε αντιπολίτευση στην Αντιπολίτευση. Και επειδή κάποιος κύριος συνάδελφος, προηγουμένως, αναφέρθηκε στα ζητήματα συναίνεσης ασφαλώς και η συναίνεση πρέπει να είναι μόνιμη κατεύθυνση στα ζητήματα που έχουν να κάνουν με τα κύρια προβλήματα του ελληνικού λαού και ιδιαίτερα τα μεγάλα. Αλλά συναίνεση η οποία θα κατακτάται στην κατεύθυνση πραγματικής επίλυσης των προβλημάτων, όχι ως αόριστη συνθηματολογία. 
      Επιτρέψτε μου να κάνω επίσης μια παρατήρηση την οποία έθεσε κατά την διάρκεια της συζήτησης μας στην επιτροπή. Έχω την εντύπωση ότι με το άρθρο 10 μέσα από το οποίο ρυθμίζεται ο τρόπος πρόσληψης των γιατρών του ΙΚΑ, αποκαλύπτει όχι την, πράγματι, υπάρχουσα αναγκαιότητα κάλυψης αυτών των κενών, απέναντι σε αυτό κανείς δεν διαφωνεί, αλλά κάνοντας τον συνειρμό σε σχέση με την προγραμματική δέσμευση της Νέας Δημοκρατίας ως προς την ανάπτυξη ενός συστήματος πρωτοβάθμιας υγείας ενταγμένου μέσα στο δημόσιο σύστημα υγείας, έχω την εντύπωση ότι μέσα απ’ αυτήν την ρύθμιση αποκαλύπτεται πλήρως, η μη διάθεση της Κυβέρνησης να προχωρήσει στην ανάπτυξη αυτού του συστήματος, ενοποιώντας όλες τις υπηρεσίες υγείας και των ασφαλιστικών οργανισμών με το ΕΣΥ. 
      Συνεπώς εδώ πρέπει να υπάρξει σαφής απάντηση κάτι που ζητήσαμε και στην επιτροπή, προκειμένου ο Υπουργός Απασχόλησης αλλά σε συνεννόηση φαντάζομαι με τον Υπουργό Οικονομικών και Υγείας να απαντήσουν σαφώς και όχι γενικά και αόριστα ότι θα συμβεί στο μέλλον μιας και είναι προγραμματική δέσμευση της Κυβέρνησης. Αλλά πως με ποιο τρόπο και με ποιο χρονοδιάγραμμα. Γιατί αν προτίθεστε να υλοποιήσετε δια νομοθετικών πρωτοβουλιών τη δέσμευσή σας, αυτή ασφαλώς και δεν μπορεί να γίνει προς το τέλος της τετραετίας. Να πάρετε σαφή θέση και να μας απαντήσετε αν με αυτήν τη ρύθμιση, ουσιαστικά, ναρκοθετείτε η προσπάθεια ενοποίησης όλων των υπηρεσιών υγείας. 
      Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώθηκε ο κατάλογος των ομιλητών και το λόγο έχει ο κύριος Υπουργός. 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριες και κύριοι συνάδελφοι, παρακολούθησα με εξαιρετική προσοχή και σεβασμό όλα όσα ειπώθηκαν, προηγουμένως, από την πλευρά σας. Και θέλω όπως έκανα και στην επιτροπή όχι προσχηματικά αλλά ουσιαστικά να σας ευχαριστήσω για τη συμβολή σας στη συζήτηση ενός νομοσχεδίου το οποίο ναι μεν δεν φιλοδοξεί να προχωρήσει σε τομές στο χώρο των ασφαλιστικών μας πραγμάτων αλλά και  εκεί νομίζω κατά την ταπεινή μου γνώμη  δοκιμάζεται η αποτελεσματικότητα του πολιτικού συστήματος και των λειτουργών του, δηλαδή όλων μας που έρχεται να δώσει λύσεις σε συγκεκριμένα προβλήματα που αντιμετωπίζουν οι συμπολίτες μας. 
      Η συζήτηση αυτή διεξάγεται στη Βουλή σε έναν πραγματικό χρόνο ο οποίος σφραγίζεται από την πρωτοβουλία του Πρωθυπουργού και Αρχηγού της Νέας Δημοκρατίας κ. Καραμανλή για μια πρόταση για το ανώτατο πολιτειακό αξίωμα του Προέδρου της Δημοκρατίας η οποία έχει υπερβατικό χαρακτήρα, απέναντι στις διαχωριστικές γραμμές του παρελθόντος. Ανοίγει τις λεωφόρους του μέλλοντος. 
      Η πρόταση αυτή, δεν αποτελεί ένα στοιχείο τακτικισμού από την πλευρά της ηγεσίας της Κυβέρνησης, αποτελεί μια επιλογή η οποία διαποτίζει και διατρέχει όλο το φάσμα της πολιτικής στάσης της Κυβέρνησης και του κόμματος της Νέας Δημοκρατίας. 
      Μέσα, λοιπόν, σε αυτό το κλίμα της συναίνεσης, συνδιαλλαγής όχι συναλλαγής και συνεννόησης προσερχόμαστε και στη σημερινή συζήτηση ενώπιον της Ολομέλειας της Βουλής. Φαίνεται όμως ότι αυτά που αποτελούν δεδομένα γεγονότα στον πραγματικό χρόνο δεν παρακολουθούνται κατά τον ίδιο τρόπο στον πολιτικό χρόνο μέσα στον οποίο επιλέγει να κινηθεί το ΠΑΣΟΚ. Και όταν αναφέρομαι στον πολιτικό χρόνο του ΠΑΣΟΚ μπορεί κανείς να διαπιστώσει από τα όσα μέχρι τώρα ακούστηκαν, αντί να μας πάνε μπροστά γυρίζουν τους δείκτες του ρολογιού προς τα πίσω. Γυρίζουν προς την προεκλογική περίοδο όπου βλέπαμε την ηγετική ομάδα του τότε ΠΑΣΟΚ, πριν τις εκλογές του Μαρτίου του 2004 να προσπαθεί με φοβικά σύνδρομα πολιτικής προέλευσης να τρομάξει τους ψηφοφόρους και τον ελληνικό λαό. Τι έλεγαν τότε; Θυμόσαστε και από μια παραδρομή σε μια ακροτελεύτια παράγραφο του προγράμματος της Νέας Δημοκρατίας ότι «θα έρθει η Νέα Δημοκρατία και θα εκθεμελιώσει τα ασφαλιστικά δικαιώματα των εργαζομένων. Αλίμονο στους εργαζομένους». Και ήρθε η Νέα Δημοκρατία με νηφαλιότητα, με δημοκρατικό ήθος και απέδειξε ότι η επιλογή της είναι μια και είναι ξεκάθαρη. Επιλέγουμε την μεταρρύθμιση στην ελληνική κοινωνία και στο ελληνικό κράτος μέσα από τη συνέχεια.
      Επιδιώκουμε την ήπια και ομαλή μετάβαση από το χθεσινό στο αυριανό, στο καινούριο. Επιδιώκουμε την ήπια προσαρμογή, χωρίς διαχωρισμούς των Ελλήνων σε δικά σας και δικά μας παιδιά. 
      Παρακολούθησα την κριτική που ασκήθηκε για το νομοθετικό έργο το οποίο έχουμε καταρτίσει ως αρμόδια πολιτική ηγεσία του Υπουργείου. Και βλέπω ότι, τόσο στην αρμόδια κοινοβουλευτική επιτροπή όσο και σήμερα στην Ολομέλεια της Βουλής των Ελλήνων, οι καλοί συνάδελφοι, κυρία και κύριοι του Πανελληνίου Σοσιαλιστικού Κινήματος, έχουν κάνει την εφαρμογή της επιλεκτικής μνήμης. Σκοπίμως παραβλέπουν να αναφέρονται στο πρώτο νομοσχέδιο που φέραμε στη Βουλή -το ακούσαμε από τους συναδέλφους της κυβερνώσας πλειοψηφίας- για την κατάργηση της παρακράτησης στις συντάξεις υπέρ του Λογαριασμού Αλληλεγγύης Φορέων Κοινωνικής Ασφάλισης, υπέρ του ΛΑΦΚΑ. Με το νομοσχέδιο αυτό, ήρθαμε ως πολιτική ηγεσία του Υπουργείου, ήρθαμε ως Κυβέρνηση, με πλήρη συνέπεια στις δεσμεύσεις που είχαμε αναλάβει προεκλογικά, να δώσουμε μια μικρή αλλά σημαντική αύξηση στις συντάξεις και, κυρίως, να τιμήσουμε το λόγο του Καραμανλή και της Νέας Δημοκρατίας κατά την προεκλογική περίοδο.
      Επιτρέψτε μου να πω, είναι να απορεί κανείς για το μέτρο αξιολόγησης του νομοθετικού έργου που επιλέγουν να προβάλλουν κάποιοι συνάδελφοι του ΠΑΣΟΚ. Είναι, δηλαδή, τα νομοσχέδια ή οι νόμοι με τις ρυθμίσεις στον αέρα –και θα το αποδείξουμε αυτό- αυτά που συγκροτούν τις γενναίες νομοθετικές πρωτοβουλίες των κυβερνήσεων; Μα τότε, είναι κανείς να απορεί γιατί, για παράδειγμα, σε ένα νομοσχέδιο όπως ο ν.3232 –βασικός ασφαλιστικός νόμος των κυβερνήσεων του ΠΑΣΟΚ- γίνεται αναφορά στον θεσμό της διαδοχικής ασφάλισης. Αν ανατρέξετε στην εισηγητική έκθεση του σχετικού νόμου, δεν θα βρείτε πουθενά να γίνεται λόγος για το συγκεκριμένο θεσμό και για το Δελτίο Διαδοχικής Ασφάλισης. Και, όπως γνωρίζετε, η αιτιολογική έκθεση είναι αυτή που περιλαμβάνει και καταγράφει το πνεύμα του νομοθέτη. Το πνεύμα, λοιπόν, του νομοθέτη της τότε πλειοψηφίας του ΠΑΣΟΚ περιφρόνησε και άφησε εκτός αιτιολογικής έκθεσης και την παραμικρή αναφορά στην διαδοχική ασφάλιση. 
      Άλλωστε, για να έχουμε ένα μέτρο στην αξιολόγηση και να αντιλαμβανόμαστε το χρόνο ως πραγματικό χρόνο και όχι μέσα από τα παραμορφωτικά κάτοπτρα του πολιτικού χρόνου του ΠΑΣΟΚ, θα πρέπει να πούμε τα πράγματα με το όνομά τους. 
      Μας κανοναρχούν περί νομοθετικών πρωτοβουλιών κλπ. Μα δυο από τους βασικότερους νόμους –υποτίθεται- των κυβερνήσεων του ΠΑΣΟΚ, ξέρετε πότε τους έφεραν; Τον Φεβρουάριο του 2004, λίγα εικοσιτετράωρα πριν εγκαταλείψουν την εξουσία. Για παράδειγμα, αυτός είναι ο ν.3232. Το ΦΕΚ γράφει 12 Φεβρουαρίου 2004. Τόσο πίστευαν τα νομοθετήματά τους, με τέτοια αξιοπιστία είχαν δεσμευθεί ενώπιον του ελληνικού λαού, ώστε πριν τελευτήσει ο κυβερνητικός βίος, λίγα εικοσιτετράωρα πριν, μέσα από έναν ορυμαγδό προτάσεων νόμων, το έφεραν στη Βουλή. 
      Μα δεν είναι το πρώτο. Είναι και ο ν. 3227 για τις ενεργητικές πολιτικές στο χώρο της απασχόλησης για την καταπολέμηση της ανεργίας, ο οποίος ήρθε στη Βουλή λίγες μέρες πριν εκπνεύσει η κυβερνητική εντολή που είχαν οι κυβερνήσεις του κ. Σημίτη, γι’ αυτό και δεν εφαρμόστηκε. Και βεβαίως δεν εμπεριείχε τη σοφία ή τη φιλοσοφία των τότε κυβερνώντων του ΠΑΣΟΚ, εμπεριείχε τις εντολές εκείνες και τις συστάσεις της Ευρωπαϊκής Επιτροπής οι οποίες δεν είχαν τηρηθεί στο παρελθόν και εξαιτίας της μη συμμόρφωσης προς τις οποίες, είχε τεθεί ο ΟΑΕΔ για μεγάλο χρονικό διάστημα υπό επιτήρηση. 
      Αυτές τις ενεργητικές πολιτικές που αποτελούν κτήμα των υπολοίπων ευρωπαϊκών χωρών και εφαρμόζονται εδώ και χρόνια τις έφεραν να τις θεσμοθετήσουν λίγα εικοσιτετράωρα πριν εγκαταλείψουν την εξουσία. Αυτό είναι το μνημειώδες νομοθετικό οικοδόμημα των κυβερνήσεων του ΠΑΣΟΚ για το οποίο επαίρονται σήμερα. 
      Αλλά εμείς έχουμε ξεκαθαρίσει ότι η ελληνική πολιτεία πρέπει να έχει συνέχεια. Δεν μπορεί να έρχεται το ένα κόμμα και να εκθεμελιώνει αυτά που έγιναν από το προηγούμενο. Εμείς έχουμε ξεκαθαρίσει την πολιτική μας στο ασφαλιστικό. Δεν αλλάζουμε το γενικό πλαίσιο του ασφαλιστικού. Και επαναλαμβάνω ότι ισχύουν τα τρία «ΔΕΝ» του Πρωθυπουργού κ. Κώστα Καραμανλή, τα οποία αφορούν στη μη αλλαγή των συνταξιοδοτικών ορίων ηλικίας, τη μη αύξηση των εισφορών και το θέμα του εφάπαξ. Αλλά, προσέξτε, από εκεί και πέρα, υπάρχουν δύο ασφαλιστικοί νόμοι ο ν. 3029 και ο ν. 3232. Εμείς είπαμε ότι αποδεχόμαστε -και το επαναλαμβάνω για πολλοστή φορά- το γενικό πλαίσιο των δύο νόμων. Αλλά στα πλαίσια της συγχύσεως και της ελλείψεως αξιοπιστίας μεταξύ πολιτικών λόγων και κυβερνητικής πράξεως σας διαβεβαιώ –και μπορεί ο κάθε καλόπιστος παρατηρητής να το διαπιστώσει- ότι αυτοί οι δύο νόμοι έχουν πλήθος διατάξεων που είναι κατά κυριολεξία στον αέρα. 
      Για να μη σας κουράσω, θα σας δώσω δύο – τρία παραδείγματα. Ο ν. 3029 που δημοσιεύθηκε τον Ιούλιο 2002 εμπεριέχει σαφείς νομοθετικές προβλέψεις για το Επικουρικό Ταμείο Ασφάλισης Μισθωτών, το Ενιαίο Ταμείο Επικουρικής Ασφάλισης Μισθωτών, το ΕΤΕΑΜ. Λέει, λοιπόν, σαφώς ο νόμος ότι μέχρι 31/12/2003 –ιδού ο νόμος, ιδού η σχετική διάταξη- θα πρέπει να έχει αποδώσει το ΙΚΑ τα οφειλόμενα, τα παρακρατηθέντα στο ΕΤΕΑΜ. Παρέδωσαν την εξουσία το Μάρτιο του 2004 και αυτή είναι μια ακόμα ουσιαστική διάταξη των νόμων της προηγούμενης κυβερνήσεως που ουδέποτε υλοποιήθηκε. 
      Όταν, λοιπόν –όπως είναι η πραγματικότητα και όπως πολλές φορές έχουμε καταγγείλει και είναι γνωστό- εγκαταστήσαμε τον νέο Πρόεδρο του ΕΤΕΑΜ, τον κύριο Γκιάτα, ο κ. Γκιάτας δεν βρήκε ούτε περιουσία, δεν βρήκε ούτε γραφείο, ούτε το κατάλληλο υπαλληλικό προσωπικό για την υποστήριξη και βεβαίως δεν βρήκε ούτε καν τηλέφωνο για να συνομιλεί. Οι πρώτες συνομιλίες του νέου προέδρου έγιναν από κινητό. Το έχει πει στη Βουλή ο κ. Υφυπουργός, μπορεί να ακούγεται υπερβολικό αλλά είναι αληθές, διότι σχηματοποιεί την κατάσταση στην οποία παραλάβαμε το ΕΤΕΑΜ. 
      Και δεν είναι μόνον αυτό. Τι έκαναν οι προηγούμενες κυβερνήσεις του ΠΑΣΟΚ για το θέμα της ένταξης των ειδικών ταμείων κυρίας σύνταξης -που προβλέπεται από τους δικούς τους νόμους- στο ΙΚΑ; Μήπως θα πρέπει να επαίρονται για το κατόρθωμα της εντάξεως του ΤΑΠΥΤ; 
      Όλοι σήμερα οι κοινωνικοί εταίροι και πριν απ’ όλα η ίδια η ΓΣΕΕ έχουν συμφωνήσει μαζί μας -και οι δηλώσεις είναι απομαγνητοφωνημένες και είναι στη διάθεση της Εθνικής Αντιπροσωπείας- ότι ο τρόπος εντάξεως του ΤΑΠΥΤ στο ΙΚΑ αποτελεί παράδειγμα προς αποφυγήν. Το «δώρο» που έγινε, όχι στους εργαζομένους, φτάνει στο ύψος των 600.000.000 ευρώ. 
      Και θέλετε να σας δώσω και ένα μέτρο του τεράστιου λάθους, για να μην πω τίποτε βαρύτερο, το οποίο διέπραξαν οι τότε κυβερνήσεις του ΠΑΣΟΚ προωθώντας αυτήν τη ρύθμιση στα τέλη Φεβρουαρίου; Προσέξτε. Στα τέλη Φεβρουαρίου, πάλι, του 2004. Ο μοιραίος μήνας Φεβρουάριος της αποχώρησης του ΠΑΣΟΚ από την εξουσία. Τι έκαναν λοιπόν; Βρήκαν την εισφορά του εργοδότη στο 30,5%. Η εισφορά εργοδότη του ιδίου κλάδου του ταμείου είναι 30,5% πριν από την ισχύ της συγκεκριμένης απόφασης.
      Το πήραν από το 30,5% για να το φτάσουν με τη συνομολογηθείσα συμφωνία μέχρι το Δεκέμβριο του 2007 στο 13,33%. Μπορείτε να βγάλετε τα συμπεράσματά σας και μπορείτε να αντιληφθείτε γιατί και η ΓΣΕΕ σήμερα λέει ποτέ να μην επαναληφθεί το κακό παράδειγμα προς αποφυγή του ΤΑΠΥΤ. Αυτός είναι ο τρόπος με τον οποίο λειτούργησαν, αυτός είναι ο τρόπος με τον οποίο είχαν αντιληφθεί και την εφαρμογή των δικών τους νόμων, της δικής τους νομοθεσίας. 
      Θα αναφέρω ένα ακόμη παράδειγμα, έχω πληθώρα παραδειγμάτων: 
      Στο νόμο 3029 γίνεται πρόβλεψη για τη λειτουργία της εθνικής αναλογιστικής αρχής. Σωστό. Αλλά για να λειτουργήσει στοιχειωδώς η εθνική αναλογιστική αρχή, θα έπρεπε να έχει γίνει μια πρόβλεψη και για τον κανονισμό λειτουργίας της. Ο ν. 3029, λοιπόν, προέβλεπε προεδρικό διάταγμα, στελέχωση κλπ. Το προεδρικό διάταγμα ουδέποτε προωθήθηκε προς υπογραφή από τον Ιούλιο του 2002 που δημοσιεύθηκε ο σχετικός νόμος. Όταν έφεραν στη Βουλή τον ν.3232 το 2004, λίγες μέρες πριν φύγουν από την εξουσία, σκέφθηκαν ότι είχαν ξεχάσει να προχωρήσουν το προεδρικό διάταγμα για να λειτουργήσει επιτέλους η εθνική αναλογιστική αρχή. Είπαν, λοιπόν, να κάνουν μια νομοθετική έκπτωση. Εκεί που μιλούσαν για προεδρικό διάταγμα, είπαν «τώρα θα το ρυθμίσουμε με κοινή υπουργική απόφαση». Μετά από λίγες μέρες εγκατέλειψαν την εξουσία και αντιλαμβάνεστε ότι και αυτή η σοβαρή ρύθμιση είναι στον αέρα.
      Εμείς, λοιπόν, στα πλαίσια της συνέχισης της ελληνικής διοίκησης, μέσα σε κλίμα συναίνεσης, θεωρούμε ότι όλα αυτά τα επιμέρους θέματα, κεφαλαιώδους σημασίας, από τα οποία τα πρώτα αφορούν στην ένταξη των ειδικών ταμείων κύριας σύνταξης στο ΙΚΑ -όπως ξέρετε έχει μπει το ΤΑΠΥΤ, υπάρχει μόνο η αίτηση του ΤΑΠ-ΟΤΕ- και τα υπόλοιπα είναι ανοικτά γιατί υπάρχουν διαδικασίες που προβλέπουν οι ίδιοι οι νόμοι του ΠΑΣΟΚ οι οποίες δεν δρομολογήθηκαν και δεν τηρήθηκαν, τα θέματα των επικουρικών κ.ο.κ., αποτελούν στοιχείο του ευρωπαϊκού ασφαλιστικού νομοθετικού πολιτισμού και αναλαμβάνουμε εμείς να τα εφαρμόσουμε, εκεί που δεν τα εφήρμοσαν οι κυβερνήσεις του ΠΑΣΟΚ. Μέσα, όμως, σ’ αυτά υπάρχουν πελώρια ζητήματα, τα οποία πρέπει να απαντηθούν. Αυτά τα επιμέρους, αλλά κεφαλαιώδους σημασίας ζητήματα, τα θέτουμε στον κοινωνικό διάλογο και από κει και πέρα, με τη συμφωνία των κοινωνικών εταίρων –γιατί πιστεύουμε στον κοινωνικό διάλογο και δεν τον επικαλούμεθα προσχηματικά, όπως κάποιοι άλλοι στο παρελθόν-  θα έλθουμε και θα νομοθετήσουμε.
      Όσον αφορά τώρα θέματα που εθίγησαν επίσης από την κυρία και τους κυρίους εισηγητάς. 
      Το θέμα των θέσεων στο δημόσιο για τα προστατευόμενα άτομα του ν. 2643, που είναι και αυτό θέμα απασχόλησης και μάλιστα μιας κατηγορίας προς την οποία θα πρέπει το κράτος να δείξει το ανθρώπινο πρόσωπό του, σας θυμίζω ότι το ΠΑΣΟΚ έκανε την τελευταία προκήρυξη τέτοιων θέσεων τον Οκτώβριο του 2002 και εμείς μέσα σε χρόνο ρεκόρ ερχόμαστε και σήμερα δημοσιεύουμε το ΦΕΚ. Και θα ζητήσω την κατανόησή σας γιατί κάποια στιγμή θα πρέπει να φύγω -θα μείνει ο συνάδελφος ο κ. Αγγελόπουλος- για να πάω στο Υπουργείο να συναντήσω τον Πρόεδρο, τον κ. Βαρδακαστάνη -τον γνωρίζετε- για να εξαγγείλουμε και επισήμως την προκήρυξη αυτών των θέσεων -είναι κοντά στις χίλιες- οι οποίες δίνουν ανακούφιση –μιλάω για το δημόσιο τομέα, θα ακολουθήσει ο ιδιωτικός- σε θέματα απασχόλησης στα προστατευόμενα άτομα, σε συμπολίτες μας που υπόκεινται στις προστατευτικές διατάξεις του ν. 2643.
      Όπως σας είπα και πριν, το νομοσχέδιο έρχεται να δώσει λύση σε συγκεκριμένα προβλήματα της καθημερινότητας. Εκεί άλλωστε δοκιμάζεται η αποτελεσματικότητα ή η αναποτελεσματικότητα του πολιτικού συστήματος και των λειτουργών του. 
      Όσον αφορά το θέμα των αδειών: Ερχόμαστε να διορθώσουμε ένα λάθος που έγινε από τις κυβερνήσεις του ΠΑΣΟΚ κατά τη διάρκεια του νομοθετικού τους έργου: Επαναφέρουμε ως βάση υπολογισμού της άδειας μετ’ αποδοχών το ημερολογιακό και όχι το εργασιακό έτος. Έτσι, όπως εξηγήσαμε και στην επιτροπή, δίνουμε περισσότερες μέρες αδείας στον εργαζόμενο και βοηθάμε την καλύτερη και πιο εύρυθμη λειτουργία των επιχειρήσεων.
      Στη συνέχεια, με το επόμενο άρθρο –θα έχουμε την ευκαιρία να τα αναλύσουμε πιο διεξοδικά στην αυριανή συζήτηση- ερχόμαστε να θέσουμε τη διαδικασία εφαρμογής του προεδρικού διατάγματος που είχα την τιμή να καταρτίσω ως αρμόδιος Υπουργός, του δευτέρου προεδρικού διατάγματος, που αφορά στον ιδιωτικό τομέα, αλλά κυρίως τις πρώην ΔΕΚΟ, νυν εισηγμένες ανώνυμες εταιρείες στο ελληνικό Χρηματιστήριο. Ερχόμαστε να το θέσουμε υπό την αιγίδα του ΑΣΕΠ, κάτω δηλαδή από ένα όργανο του οποίου η αδέκαστος κρίση νομίζω ότι δεν τίθεται εν αμφιβόλω.
      Θα πάω απευθείας στις ρυθμίσεις εκείνες που συγκέντρωσαν τα πυρά συναδέλφων που μίλησαν κυρίως από το χώρο της Αξιωματικής Αντιπολίτευσης.
      Όσον αφορά τη ρύθμιση του ΙΚΑ. Ποιος είπε ότι ερχόμαστε να ρυθμίσουμε εισφοροδιαφεύγοντες, οφειλόμενα από εισφοροδιαφυγή; Είναι λάθος. Ερχόμαστε να ρυθμίσουμε βεβαιωμένες οφειλές, οι οποίες αφορούν εκατό δεκαεπτά χιλιάδες περίπου επιχειρήσεις, ο συντριπτικός όγκος των οποίων είναι μικρομεσαίες επιχειρήσεις. Ερχόμαστε να αναζητήσουμε και να πετύχουμε μια εύθραυστη, αλλά ταυτόχρονα αποτελεσματική ισορροπία, με βάση την οποία θα επιτρέψουμε στο ΙΚΑ να αυξήσει περαιτέρω τα έσοδά του και ταυτόχρονα θα δώσουμε τη δυνατότητα σε εκατοντάδες χιλιάδες μικρομεσαίους επαγγελματίες να μπορέσουν και αυτοί να φανούν συνεπείς και να μην κατεβάσουν ρολά. 
      Δεν είναι στόχος της Κυβέρνησης Καραμανλή, κυρίες και κύριοι συνάδελφοι, να κατεβάζουν ρολά ιδιαίτερα οι μικρομεσαίες επιχειρήσεις. Αυτά έγιναν δυστυχώς επί κυβερνήσεων που προηγήθηκαν πριν από τις εκλογές του 2004 και είδατε σε τι δυσάρεστη κατάσταση παραλάβαμε τη χώρα. Σας θυμίζω ότι το πρώτο τρίμηνο του 2004 –και δεν ακούω να το αμφισβητεί κανείς βασίμως- μας παραδώσατε ανεργία της τάξεως του 11,2%. Αυτή είναι η πραγματικότητα, παρ΄ όλο που η χώρα –οφείλουμε να το ομολογήσουμε- επί των ημερών των κυβερνήσεων Σημίτη πέτυχε ρυθμούς αύξησης του ΑΕΠ μεγαλύτερους από το μέσο κοινοτικό όρο. Αυτό οφείλεται ακριβώς στη δραστηριότητα λόγω της προετοιμασίας της Ολυμπιάδας. Όμως, η αδυναμία σας και -επιτρέψτε μου να πω- η αποτυχία των κυβερνήσεων του ΠΑΣΟΚ έγκειται –και το λέω καλόπιστα και με μετριοπαθή λόγο, αλλά αυτή είναι η πραγματικότητα- στο ότι δεν φροντίσατε να μετατρέψετε αυτόν τον υψηλό ρυθμό αύξησης του ΑΕΠ σε περισσότερη απασχόληση. Και αυτό φαίνεται σε όλα τα μεγέθη.
      Εμείς τώρα ρυθμίζουμε τα χρέη με τρόπο ακριβοδίκαιο και διαφανέστατο και καλούμε όλες τις πτέρυγες της Βουλής –είναι πρότασή μου και αν θέλετε ελάτε να ανταποκριθούμε ευθύς αμέσως- να διακηρύξουν από αυτό το επισημότατο Βήμα του ελληνικού πολιτειακού και θεσμικού οικοδομήματος ότι ο πολιτικός κόσμος δεν θα προχωρήσει σε άλλη ρύθμιση των χρεών προς το ΙΚΑ τουλάχιστον σε μια προοπτική πενταετίας ή δεκαετίας. Εμείς ως Κυβέρνηση είμαστε έτοιμοι να δεσμευθούμε, εφόσον το πράξετε όλοι, ότι για την επόμενη δεκαετία δεν θα υπάρξει άλλη ρύθμιση.
      Όσον αφορά τώρα το θέμα των προσλήψεων. Να το εξηγήσουμε και να το ξεκαθαρίσουμε. 
      Προς τι αυτή η καχυποψία και ο θόρυβος; Τα εξηγήσαμε, κυρίες και κύριοι συνάδελφοι, και κατά τη διάρκεια της συζήτησης στην Επιτροπή Κοινωνικών Υποθέσεων. Απ’ αυτήν την Αίθουσα πρέπει να φύγουμε έτοιμοι να δώσουμε μία απάντηση στο συμπολίτη μας ασφαλισμένο, δικαιούχο των παροχών υγείας του Ιδρύματος Κοινωνικών Ασφαλίσεων. Να του πούμε γιατί ψάχνει ενδοκρινολόγο και δεν βρίσκει; Να του πούμε γιατί πάει να ζητήσει γιατρό να τον δει, διότι έχει ένα σοβαρό πρόβλημα υγείας και του λένε «έλα μετά από ένα μήνα»; Εμείς δεν αρνούμεθα ότι ο θεσμός του 184 είναι θετικός. Τα θετικά που πράξατε τα παίρνουμε και τα εφαρμόζουμε. Δεν μας αρέσει η μικροπολιτική και κομματική μισαλλοδοξία, οι στείρες αντιπαραθέσεις.
      Γνωρίζετε, όμως, ότι το 184, αν δεν ενισχύσουμε το ΙΚΑ με ιατρικό και άλλο προσωπικό, θα καρκινοβατεί. Και θα καρκινοβατεί διότι θα αυτοϋπονομεύεται στα μάτια των συμπολιτών μας που έχουν ένα ιατρικό περιστατικό και τους λέει: «έλα μετά από ένα μήνα». Το ΙΚΑ χρειάζεται γιατρούς. Και βγαίνοντας από αυτήν την Αίθουσα με τη λήξη της συζήτησης του νομοσχεδίου, αν θέλουμε να ανταποκριθούμε στους συμπολίτες μας, σ’ αυτήν την υπαρκτή ανάγκη της καθημερινότητας που κάνει τη ζωή του Έλληνα και της Ελληνίδας, οτιδήποτε κι αν ψηφίζει, πιο δύσκολη, θα πρέπει να δώσουμε λύση. 
      Εμείς τι κάναμε; Πήραμε ένα δικό σας νόμο. Ναι, είναι δικός σας ο συγκεκριμένος νόμος. Είναι το άρθρο 27, παράγραφος 5, του ν.3232/2004. Εσείς προβλέπετε ότι εάν υπάρχουν έκτακτες ανάγκες και σε εξαιρετικές περιπτώσεις, σε όποια γεωγραφική περιοχή διαπιστώνεται έλλειψη, αλλά και για ευαίσθητες κοινωνικές ομάδες ασθενών, να μπορούμε να προχωρήσουμε σε συμβάσεις μισθώσεως έργου ιατρών και οδοντιάτρων. Το 2% που βάζατε τότε, εμείς το κάνουμε 7% γιατί αυτές είναι οι ανάγκες. Πιεζόμαστε από συναδέλφους βουλευτές από όλη την Ελλάδα, από εργατικά κέντρα.
      Και άκουσα με προσοχή συναδέλφους, όπως τον κ. Παπαγεωργίου της Άρτας που, εκτός από διακεκριμένος κοινοβουλευτικός, είναι και έγκριτος επιστήμων γιατρός, να μας λένε -και το είπαν πολλοί συνάδελφοι και στην επιτροπή- ότι και το 7% -το οποίο είναι οροφή, δεν λέμε 7%, λέμε μέχρι και 7%- δεν θα δώσει τον αριθμό εκείνον τον απαραίτητο, πρώτον για να καλυφθούν τα κενά και δεύτερον, για να μειωθεί ο χρόνος των ραντεβού, ο χρόνος αναμονής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Ένα λεπτό ακόμη, κύριε Πρόεδρε, με την άδειά σας. 
      Όσον αφορά τώρα για το άρθρο 13, και γι’ αυτό το άρθρο άκουσα να διατυπώνονται θέσεις μέσα σε μια αχλύν καχυποψίας. Πάλι για το άρθρο 13 παίρνουμε το άρθρο 32, παράγραφος 12, του νομοθετήματος 3232/04 του ΠΑΣΟΚ. Εκεί δίνετε τη δυνατότητα να λειτουργήσουν τέτοιου είδους προγράμματα κατάρτισης και εργασιακής εμπειρίας δωδεκάμηνης διάρκειας. Εμείς τους δώδεκα μήνες τους κάνουμε δεκαοκτώ και τηρούμε ακριβοδικαίως τις δικές σας διαδικασίες, αυτές που εσείς νομοθετήσατε. Γιατί; Διότι θα συμφωνήσετε πως είναι κατεπείγον το θέμα του να μπορέσουμε να δώσουμε τις συντάξεις που είναι ανεκτέλεστες.
      Κλείνω, κύριε Πρόεδρε, λέγοντας απλώς ότι μόνο στο ΙΚΑ όταν ανέλαβε η νέα Κυβέρνηση βρήκαμε εκατό είκοσι επτά χιλιάδες στην ουρά, ανεκτέλεστες συντάξεις. Αυτό αποτελεί προσβολή για τον πολιτικό και κοινωνικό μας πολιτισμό, αποτελεί προσβολή στον Έλληνα και στην Ελληνίδα που έχουν βγει στη σύνταξη μετά από τόσα χρόνια τίμιου μεροκάματου και αγώνα και περιμένουν τη σύνταξη ως μέσο βιοπορισμού και τους τη δίνουν πολλά ασφαλιστικά ταμεία μετά από δώδεκα μήνες.
      Προστρέχουμε, λοιπόν, σ’ αυτήν τη διάταξη. Δίνουμε τη δυνατότητα στο δεκαοκτάμηνο και να ενημερωθούν και να δώσουν πολύτιμα χέρια βοήθειας, αποκτώντας και την ανάλογη εργασιακή εμπειρία, στους κοινωνικούς ασφαλιστικούς οργανισμούς. Και εν προκειμένω, εφαρμόζουμε πλήρως και απαρεγκλίτως τη σχετική διάταξη που νομοθέτησαν οι κυβερνήσεις που προηγήθηκαν μέχρι το Μάρτιο του 2004.
      Κύριε Πρόεδρε, κλείνω. Κυρίες και κύριοι συνάδελφοι, με αυτό το πνεύμα, το πνεύμα της συναίνεσης, θέλουμε να σας καλέσουμε να σκύψουμε όλοι πάνω στο μεγάλο ζήτημα που ονομάζεται ασφαλιστικά δικαιώματα, ασφαλιστικά ζητήματα και λειτουργία των κοινωνικών ασφαλιστικών οργανισμών. Όλοι μπορούμε να συνεννοηθούμε και να πετύχουμε το καλύτερο. Χωρίς φοβικά σύνδρομα, χωρίς να θίξουμε δικαιώματα τα οποία ανήκουν στον Έλληνα και στον Ελληνίδα, μπορούμε και καταστάσεις να διασώσουμε και να κάνουμε τη λειτουργία αυτών των ευαίσθητων Οργανισμών να είναι περισσότερο ανθρώπινη και περισσότερο αποτελεσματική. 
      Ευχαριστώ πάρα πολύ.
      (Χειροκροτήματα από την Πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους αυτής, δεκαεπτά μαθητές και μαθήτριες και ένας συνοδός καθηγητής από το City University of Athens.
      	Η Βουλή τους καλωσορίζει.
      (Χειροκροτήματα από όλες τις Πτέρυγες της Βουλής)
      Κύριε Πρωτόπαπα, έχει ζητήσει το λόγο ο Πρόεδρος κ. Κακλαμάνης.
      	ΧΡΗΣΤΟΣ ΠΡΩΤΟΠΑΠΑΣ: Να προηγηθεί ασφαλώς.
      	ΠΡΟΕΔΡΕΥΩΝ (Σωτήριος Χατζηγάκης): Απλώς σας το ανακοινώνω. 
      	Ορίστε, κύριε Πρόεδρε, έχετε το λόγο.
      	 ΑΠΟΣΤΟΛΟΣ ΚΑΚΛΑΜΑΝΗΣ: Δεν θα σας απασχολήσω πολύ. Απλώς ήθελα να συγχαρώ τον ούτως ή άλλως φίλο Υπουργό Απασχόλησης και Κοινωνικής Προστασίας διότι πράγματι μίλησε, αρχίζοντας και κλείνοντας, με μετριοπάθεια, με χαμηλούς τόνους και συναινετικές διαθέσεις. Αν το έκανε αυτό και στη διάρκεια της ομιλίας του –όχι στην εισαγωγή και τον επίλογο- θα ήμασταν όλοι καλύτερα ενημερωμένοι και πιο διαθέσιμοι και πρόθυμοι σε όσα αρχίζοντας και κλείνοντας είπε ο κύριος Υπουργός.
      	Ξέρετε, έζησα την πρώτη εποχή ΠΑΣΟΚ που μιλούσαμε για την «επάρατο» Δεξιά. Με το να αρχίζετε κι εσείς με το «επάρατο» ΠΑΣΟΚ δεν θα κάνετε τίποτα άλλο παρά να ακολουθήσετε και να αντιγράψετε ουσιαστικά αυτό που αποτελούσε το αρνητικό του ΠΑΣΟΚ των πρώτων χρόνων, που κοντά στα καλά, όπως οι τέσσερις εβδομάδες άδειας για τους εργαζόμενους με τη συμπλήρωση ενός έτους, η ο νόμος 1264/82 για τα συνδικάτα είχαν και τα αρνητικά: Κάποιους κομματικούς φανατισμούς και διάφορα άλλα, τα οποία πριν από είκοσι πέντε χρόνια ίσως να είχαν κάποια σημασία, θετική ή αρνητική, τώρα όμως τα πράγματα έχουν αλλάξει, είμαστε στον 21ο αιώνα. 
      Και επειδή άκουσα κι άλλους αγαπητούς συναδέλφους, όπως τον Παναγιώτη Αδρακτά, με τον οποίο είμαστε εδώ από την πρώτη μετά τη Μεταπολίτευση Βουλή, να λένε «τα δικά σας» και «τα δικά μας παιδιά» κι ότι δεν μπορεί να βρει ο κ. Αδρακτάς έναν υπάλληλο της Νέας Δημοκρατίας και είναι όλοι μόνο του ΠΑΣΟΚ, αυτά νομίζω ότι είναι παλιά, τετριμμένα και πρέπει με άλλη αντίληψη να προχωρήσουμε, αν θέλουμε να κάνουμε κάτι χρήσιμο στον τόπο. Διότι –θα μας τα πει ο κ. Πρωτόπαπας βέβαια- αν ο ΟΑΕΔ ήταν υπό την επιτήρηση της Ευρωπαϊκής Ένωσης και αναγκάστηκαν να πάρουν κάποια μέτρα, εδώ τώρα είναι όλη η χώρα υπό επιτήρηση κι ολόκληρη η οικονομία. Ας δούμε λοιπόν, πώς μπορούμε να προχωρήσουμε, όχι μόνο στα λόγια αλλά στην ουσία, στο περιεχόμενο των λόγων μας, όπως και της ομιλίας σας σήμερα, όχι μόνο στην αρχή και στο τέλος, αλλά εκεί όπου είναι η ουσία, στο περιεχόμενο, με μετριοπάθεια και συναίνεση. Χωρίς απαλλακτικά βουλεύματα για ό,τι υπήρξε κακό, αλλά και χωρίς εκ των προτέρων συγχωροχάρτι για ό,τι θα γίνει αρνητικό. Αν ακολουθήσετε αυτήν τη λογική, είναι βέβαιον ότι θα κάνετε κι εσείς κάτι καλό. 
      ΠΑΝΑΓΙΩΤΗΣ ΑΔΡΑΚΤΑΣ: Κύριε Πρόεδρε, με συγχωρείτε, η παραίνεση για συναίνεση πρέπει να είναι και προς την άλλη πλευρά. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ στον Υπουργό απάντησα. Αυτή την άποψη έχω. Θα πει ο κ. Πρωτόπαπας κάτι και θα καταλάβετε τι διόριζε το ΠΑΣΟΚ και τι απόψεις και θέσεις έχουν οι υπάλληλοι. Αυτά γίνονταν τον παλιό καιρό κι ευτυχώς σιγά σιγά τα ξεπεράσαμε.
      	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πρόεδρε. Το λόγο έχει ο κ. Χρήστος Πρωτόπαπας.
      	ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, νομίζω ότι η τελευταία παρέμβαση του τέως Προέδρου της Βουλής, κ. Απόστολου Κακλαμάνη, ήταν πράγματι ιδιαίτερα επιτυχής. Με την εμπειρία και τη γνώση οι οποίες τον διακρίνουν νομίζω ότι συνέβαλε -έστω και σύντομα- πολύ σημαντικά στο διάλογό μας. 
      	Κύριε Υπουργέ, θέλω να σας συγχαρώ. Για μια ακόμη φορά επιβεβαιώσατε αυτό το οποίο έχουμε πει ως κοινοβουλευτικός τομέας απασχόλησης και κοινωνικής προστασίας του ΠΑΣΟΚ, ότι είστε ο καταλληλότερος για υπουργός επερωτήσεων προς την προηγούμενη κυβέρνηση, όχι όμως –φοβάμαι- οι καταλληλότεροι, ως κυβέρνηση εννοώ, για να δώσετε πραγματική λύση στα προβλήματα της ανεργίας και του Ασφαλιστικού.
      Θεωρείτε ότι είναι πολύ σημαντική η πρόταση του Πρωθυπουργού του κ. Καραμανλή για τον κ. Παπούλια. Είναι πράγματι πολύ σημαντική. Θεωρώ δείγμα ωριμότητας για τον πολιτικό κόσμο της χώρας ότι μπορεί, σύμφωνα με τις επιταγές του Συντάγματος, να εκλέγει με την πρώτη ψηφοφορία πιθανότατα -τουλάχιστον έτσι ελπίζουμε- Πρόεδρο της Δημοκρατίας και μάλιστα ένα πρόσωπο καταξιωμένο τόσο στο εσωτερικό όσο και στο εξωτερικό της χώρας.
      Εκείνο που θέλω να σημειώσω είναι ότι αυτή η συναίνεση που είναι απαραίτητη και επιβαλλόμενη από το Σύνταγμα και –επαναλαμβάνω- σημείο ωριμότητας για την πολιτική ζωή δεν μπορεί να εκλαμβάνεται ως συναίνεση στην πολιτική σας, ιδιαίτερα στα σημεία εκείνα –και δυστυχώς είναι πολλά- που η πολιτική σας θίγει ευθέως τον πολίτη και κυρίως τον άνεργο, το μισθωτό και το συνταξιούχο. 
      Θα γίνω συγκεκριμένος. Θα περίμενα, κύριε Υπουργέ, να έχετε προβληματιστεί ιδιαίτερα αυτές τις ημέρες και να έχετε αλλάξει και τη συνήθη ομιλία, την οποία έχουμε ακούσει πολλές φορές. Γιατί; Για δείτε τις έρευνες της «ΚΑΠΑ RESEARCH» και της «MRB» και δείτε τις σε ό,τι αφορά το Υπουργείο σας αλλά και ό,τι αφορά γενικότερα την Κυβέρνηση. 
      Μέχρι το Μάιο ο κόσμος έλεγε ότι η ανεργία είναι το κυριότερο πρόβλημα κατά περίπου 60%-61%. Σήμερα, επτά μήνες από τότε, ομιλεί για 69%. Έχουμε μία πολύ μεγάλη, σημαντική αύξηση, ένα φόβο για την ανεργία που ανεβαίνει και λύσεις δεν βρίσκει. 
      Μέχρι πριν από λίγο, το Μάιο, έλεγε για την ακρίβεια ότι τη θεωρεί πολύ μεγάλο πρόβλημα κατά 50,6%, σήμερα κατά 62,1%. Ο πολίτης είχε εμπιστοσύνη στην οικονομική σας πολιτική σύμφωνα με μέτρηση της ίδιας εταιρείας του Μαΐου κατά 51,7%, σήμερα κατά 43,4%. Και άμα βιώσει την εκτέλεση του προϋπολογισμού, το ποσοστό θα πάει στο 33% και στο 23%, κύριε Υπουργέ. Δεν σας έχουν εμπιστοσύνη! 
      Θα προσέξατε στην έρευνα της «ΚΑΠΑ RESEARCH» ότι ο κόσμος θεωρεί πως η πολιτική σας, η πολιτική της Κυβέρνησης, η πολιτική του Υπουργείου σας είναι ανεπαρκής για να πείσει ότι κάτι γίνεται στα θέματα της ανεργίας, της ασφάλισης, της ακρίβειας, κάτι βεβαίως που αφορά τους μισθούς και τις συντάξεις σε ποσοστό 70%-75%. Και εκεί καταγράφονται και οι μισοί ερωτώμενοι οπαδοί της Νέας Δημοκρατίας.
      Καλά δεν σας προβλημάτισε τίποτα; Δεν καταλάβατε τίποτα; Δεν μετρήσατε τίποτα από όλα αυτά και απλώς επαναλαμβάνετε την επερώτησή σας προς την προηγούμενη κυβέρνηση -ανεξάρτητα εάν έχει αρκετά ανακριβή στοιχεία- χωρίς να προσθέσετε κάτι καινούργιο που να αναγνωρίζει έμπρακτα τα μηνύματα που σας δίνει ο πολίτης; Δεν ξέρω, πραγματικά δεν ξέρω.
      Για παράδειγμα, θα περίμενα, αυτόν τον τόσο «κακό» νόμο, όπως είπατε τον ν.3227 -έστω και αν τον ψηφίσαμε το Φεβρουάριο του 2004- νόμο που καταψηφίσατε, αλλά εσείς ο ίδιος κατά τον πανηγυρικότερο τρόπο αναγνωρίσατε στις προσωπικές προγραμματικές σας δηλώσεις –εννοώ βεβαίως ως Υπουργός- το Μάρτιο στη Βουλή, να τον έχετε εφαρμόσει. 
      Έβλεπα χθες τις προγραμματικές σας δηλώσεις. Έχετε αντιληφθεί πόσα στοιχεία από τις προγραμματικές σας δηλώσεις δεν έχουν γίνει πράξη; Έχετε αντιληφθεί ότι στο κρίσιμο άρθρο του ν. 3227 που αφορά στα κίνητρα για την ένταξη-συνεργασία των ανέργων, μητέρων, νέων και μακροχρονίων ανέργων, τα οποία ο ίδιος εξαγγείλατε –βεβαίως υλοποιώντας πολιτική της Νέας Δημοκρατίας- και απόλυτα υιοθετήσατε, μέχρι τώρα δεν έχετε κάνει τίποτα; 
      Έχετε αντιληφθεί -για παράδειγμα- ότι στις κλίμακες του ΕΚΑΣ που αφορούν τον αριθμό των δικαιούχων και όπου ο ίδιος κατ’ επανάληψη έχετε αναφερθεί, μέχρι στιγμής δεν έχετε κάνει τίποτα και μας απαντάτε σε ερώτησή μας ότι το μελετάτε; Εννέα μήνες το μελετάτε; Αλλά ο αριθμός των δικαιούχων θα μειωθεί, κύριε Υπουργέ, εάν δεν πάρετε κάποια συγκεκριμένα μέτρα. 
      Έχετε αντιληφθεί ότι για τη μετα-ολυμπιακή ανεργία –και υπάρχουν δηλώσεις σας του Ιουνίου- δεν έχετε κάνει τίποτα μέχρι τώρα για την αντιμετώπισή της από αυτά τουλάχιστον που ο ίδιος έχετε εξαγγείλει; Έχετε αντιληφθεί ότι για τη σύνδεση της αρχικής με τη συνεχιζόμενη κατάρτιση δεν έχει γίνει τίποτα και απαντάτε ότι το μελετάμε, το μελετάμε, το μελετάμε; Έχετε αντιληφθεί ότι η κ. Γιαννάκου κυκλοφορεί σχέδιο νόμου, το οποίο λέει τελείως διαφορετικά πράγματα, ναι ή όχι; Πραγματικά ήθελα να ρωτήσω επ’ αυτού. 
      Για το ασφαλιστικό τι να πω; Μας λέτε κατ’ επανάληψη ότι δεν έχει τηλέφωνο ο νεοδιορισμένος Διοικητής του ΕΤΕΑΜ Πότε τον διορίσατε, κύριε Υπουργέ; Θα περίμενα να τον διορίσετε στις αρχές. Υπήρχε η κυρία Τσουμάνη. Η κυρία Τσουμάνη έφυγε και πήγε στη Γενική Γραμματεία Ισότητας και επί επτά μήνες δεν υπήρχε διοικητής στο ΕΤΕΑΜ Το ότι δεν είχε τηλέφωνο και γραφείο βαρύνει εσάς. Επί επτά μήνες αφήσατε ακέφαλο το ΕΤΕΑΜ.! Και έρχεστε τώρα να μας πείτε αν είχε τηλέφωνο ή δεν είχε, αυτό για το οποίο είχατε αδιαφορήσει για να διορίσετε διοίκηση;
      Ξέρετε ότι σε πάρα πολλά ταμεία ακόμη δεν έχετε διορίσει νέες διοικήσεις και ουσιαστικά έχετε δέσει τα χέρια των παλαιών με την εγκύκλιό σας από Μαρτίου, που ουσιαστικά τους απαγορεύετε να προβούν σε πράξεις ουσιαστικές για τη διοίκηση των ταμείων τους; 
      Ξέρετε ότι το λογαριασμό της Αγροτικής Εστίας που λειτουργεί στον ΟΓΑ τον ενεργοποιήσατε με καθυστέρηση, με αποτέλεσμα οι αγρότες να πάνε διακοπές τον Οκτώβριο και όχι το καλοκαίρι όπως θα έπρεπε; Γνωρίζετε φαντάζομαι ότι εξαιρέσατε κατά απαράδεκτο τρόπο τις περιφέρειες του Βορείου Αιγαίου, του Νοτίου Αιγαίου, των Ιονίων και του Υπολοίπου Αττικής. Ναι ή όχι; Και επαίρεστε για αυτή την ανυπαρξία πολιτικής; Απορώ πράγματι. 
      Μας λέτε ότι ανοίγεστε προς όλους, το είπαν πολλοί συνάδελφοι της Νέας Δημοκρατίας. Κύριοι συνάδελφοι της Νέας Δημοκρατίας, έχω εδώ ένα έγγραφο το οποίο ο ίδιος πήρα από το site του Υπουργείου Απασχόλησης και Κοινωνικής Προστασίας. Αυτό το site είναι κρατικό, άρα πρέπει να μας δίνει δηλώσεις του Υπουργού, εγκυκλίους του Υπουργού, υπουργικές αποφάσεις, νόμους, προγράμματα, προκηρύξεις του Υπουργείου κλπ. 
      Ξέρετε τι είχε την Παρασκευή αυτό το site; Τις ανακοινώσεις της ΔΑΚ.Ε. πανηγυρικά. Σε site του Υπουργείου Απασχόλησης και Κοινωνικής Προστασίας ετέθη και προπαγανδίζετο –τουλάχιστον μέχρι και την Παρασκευή- η ανακοίνωση Τύπου της ΔΑΚΕ του Υπουργείου Απασχόλησης. Αυτό είναι κομματισμός, ναι ή όχι; Είναι διαχωρισμός των υπαλλήλων, ναι ή όχι; 
      ΑΘΑΝΑΣΙΟΣ ΜΠΟΥΡΑΣ: Τι λέει; 
      ΧΡΗΣΤΟΣ ΠΡΩΤΟΠΑΠΑΣ: Για τις εκλογές τους. 
      ΑΘΑΝΑΣΙΟΣ ΜΠΟΥΡΑΣ: Να το καταθέσετε. 
      ΧΡΗΣΤΟΣ ΠΡΩΤΟΠΑΠΑΣ: Θα το καταθέσω.
      ΑΠΟΣΤΟΛΟΣ ΚΑΚΛΑΜΑΝΗΣ: Τι λέει, κύριε Πρωτόπαπα; Έχει σημασία. 
      ΧΡΗΣΤΟΣ ΠΡΩΤΟΠΑΠΑΣ: Λέει, κύριε Πρόεδρε, το εξής: «Θρίαμβος της ΔΑΚΕ στις εκλογές για την ανάδειξη αιρετών εκπροσώπων στο σώμα Κεντρικής Υπηρεσίας». Η ανακοίνωση είναι της ΔΑΚΕ. 
      ΑΘΑΝΑΣΙΟΣ ΜΠΟΥΡΑΣ: Καταθέστε το! Μία ανακοίνωση είναι, δεν είναι κομματισμός.
      ΧΡΗΣΤΟΣ ΠΡΩΤΟΠΑΠΑΣ: Βεβαίως, την καταθέτω. 
      (Στο σημείο αυτό ο Βουλευτής κ. Χρήστος Πρωτόπαπας                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήριος Χατζηγάκης): Παρακαλώ πολύ, κύριοι συνάδελφοι!
      ΧΡΗΣΤΟΣ ΠΡΩΤΟΠΑΠΑΣ: Το θέμα είναι ότι δεν νομιμοποιείται το κράτος να προπαγανδίζει τη συνδικαλιστική παράταξη «Χ» ή «Ψ» στο επίσημο site του Υπουργείου. Και αν θεωρήσω ότι ο Υπουργός –και του δίνουμε μια ευκαιρία- δεν το ήξερε και το είδε εκ των υστέρων, τον παρακαλώ πολύ να μας πει ποιον υπηρεσιακό παράγοντα ή ποιον άνθρωπο του γραφείου του «ξήλωσε», ώστε να τον τιμωρήσει γι’ αυτήν την απρεπή πράξη. 
      Έρχομαι στα θέματα του νομοσχεδίου. Αρκετά με την εισαγωγή, την θεώρησα όμως αναγκαία, προκειμένου ίσως να βάλουμε κάποια πράγματα στη θέση τους. Θα πω στον αγαπητό μου συνάδελφο, τον κ. Αδρακτά, τον οποίον τιμώ και σέβομαι και πάντα προσπαθεί ενωτικά στην επιτροπή, να λειτουργεί καλύτερα η μνήμη του πριν μας απευθύνει ορισμένες κατηγορίες. 
      Θέλω, για παράδειγμα, να του πω ότι ο Αρχηγός της Αστυνομίας -επί ΠΑΣΟΚ εννοώ- που είναι πραγματικά μια καίρια θέση στον κρατικό μηχανισμό, αξιοποιείται σήμερα από την Κυβέρνηση της Νέας Δημοκρατίας, ότι ο Αρχηγός της Πυροσβεστικής που υπήρχε επί ΠΑΣΟΚ –καθ’ όλα άξιος και ο ένας και ο άλλος, να το τονίσω αυτό- αξιοποιείται σήμερα σε πολιτική θέση από την Κυβέρνηση της Νέας Δημοκρατίας. Κι εγώ το χαιρετίζω αυτό γιατί είναι δείγμα εκσυγχρονισμού του πολιτικού συστήματος; Αλλά τι σημαίνει; 
      ΠΑΝΑΓΙΩΤΗΣ ΑΔΡΑΚΤΑΣ: Εμάς επιβεβαιώνει αυτό!
      ΧΡΗΣΤΟΣ ΠΡΩΤΟΠΑΠΑΣ: Σημαίνει ότι το ΠΑΣΟΚ πραγματικά διάλεγε τους άξιους, τόσο άξιους για καίριες θέσεις που και εσείς επιλέξατε να τους αξιοποιήσετε και μάλιστα σε πολιτικές θέσεις, δείγμα και πολιτικής εμπιστοσύνης -και καταλαβαίνετε τι εννοώ. 
      Εξάλλου και ο ομιλών είχε γενική διευθύντρια, διευθυντές και διευθύντριες σε κρίσιμες θέσεις στο Υπουργείο, στο οποίο τελευταία είχα την τιμή να υπηρετώ, ανθρώπους που δεν έκρυβαν τη συμπάθειά τους προς το κόμμα της Νέας Δημοκρατίας, αλλά αυτό ουδόλως μας πείραξε και αυτούς τους ανθρώπους επίσης σήμερα αξιοποιείτε σε πολιτικές θέσεις. Να δω όμως εάν θα υπάρχει κανένας μετά από τριάμισι χρόνια που θα φύγετε να αξιοποιηθεί από τις Κυβερνήσεις του ΠΑΣΟΚ από τα κύρια στελέχη του δημοσίου τομέα.
      Έρχομαι στα ειδικότερα άρθρα του νομοσχεδίου. 
      Το άρθρο 1 σαφώς είναι βελτιωτικό, περί αυτού δεν υπάρχει καμία αμφιβολία. Εκείνο που θέλω να πω στον κύριο Υπουργό –και το λέω και με την ευκαιρία της Επιστημονικής Έκθεσης της Βουλής- είναι να μελετήσει -και νομίζω ότι μέχρι αύριο προλαβαίνετε, κύριε Υπουργέ- και κάποιες εναλλακτικές διατυπώσεις. Εγώ κατεβαίνοντας θα σας δώσω δύο εναλλακτικές διατυπώσεις για το άρθρο 1, τις οποίες έχουμε επεξεργαστεί. Δείτε τις, δείτε και την Έκθεση της Βουλής και πιστεύω ότι κάτι καλύτερο μπορεί να γίνει μέχρι αύριο σε σχέση με την ετήσια άδεια των εργαζομένων.
      Εκείνο επίσης που θέλω να τονίσω είναι ότι μπορείτε να βάλετε την κύρωση της εθνικής γενικής συλλογικής σύμβασης εργασίας …
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Δεν χρειάζεται.
      ΧΡΗΣΤΟΣ ΠΡΩΤΟΠΑΠΑΣ: Κατά ανάγκη δεν χρειάζεται. Αλλά και εκ του περισσού να είναι, είναι καλό. Το είπα και στην ομιλία μου στην επιτροπή….
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Ισχύει.
      ΧΡΗΣΤΟΣ ΠΡΩΤΟΠΑΠΑΣ: Δεν σημαίνει ότι δεν ισχύει, ισχύει αλλά πάντα η κύρωση σε αυτές τις περιπτώσεις δημιουργεί μια ενίσχυση η οποία κατά τη γνώμη μου είναι πάρα πολύ απαραίτητη.
      Έρχομαι τώρα στα άρθρα 5 και 6. Θα περίμενα στα άρθρα 5 και 6 να φέρετε την τροπολογία την οποία μας υποσχεθήκατε. Δεν το κάνατε. Γιατί; Έχετε καιρό και αύριο βεβαίως να το κάνετε. Θέλουμε να μας διαβεβαιώσετε ότι τα όργανα αυτά τα οποία θα κληθούν να κρίνουν είτε τις αιτήσεις των εργοδοτών –και σε αυτό χρειάζεται ιδιαίτερη προσοχή, κύριε Υπουργέ, και καταλαβαίνετε τι εννοώ- για την ένταξη στα προγράμματα είτε την ένσταση σε δεύτερο βαθμό στον ΟΑΕΔ ότι θα είναι τριμερής. Δεν ζητάμε κάτι παραπάνω. Να κατοχυρωθεί η τριμερής εκπροσώπηση η οποία υπάρχει μέσα στο Διοικητικό Συμβούλιο του ΟΑΕΔ και στα όργανα που θα εξουσιοδοτεί το ΔΣ του ΟΑΕΔ προκειμένου να επιτελούν αυτούς τους πάρα πολύ σημαντικούς κατά τη γνώμη μου στόχους.
      Παρατήρηση τρίτη για τη ρύθμιση. Ας μην κρυβόμαστε. Από τη ρύθμιση αυτή δεν ωφελούνται κάποιοι ταλαίπωροι κυρίως των μικρών επιχειρήσεων. Οι ταλαίπωροι όπως είπατε των μικρών επιχειρήσεων ή των μικρομεσαίων μπορούσαν κάλλιστα να επωφεληθούν –και υπάρχουν τέτοιοι άνθρωποι που ταλανίζονται- από την πάγια ρύθμιση την οποία περιελάμβανε ο νόμος 2676.
      Η πάγια ρύθμιση την οποία είχαμε καθιερώσει με το νόμο 2676 έδινε τη δυνατότητα σε αυτές τις εξαιρετικές περιπτώσεις εγνωσμένης αδυναμίας ορισμένων μικρών ή μεσαίων επιχειρήσεων να έχουν μια ρύθμιση την οποία σαφώς, διαφανώς και χωρίς καμία αμφιβολία αυτό, προέβλεπε ο νόμος. Γίνεται, όμως, αυτό; Όχι. Γίνεται μια γενικευμένη ρύθμιση δίκαιη και άδικη μαζί. Έχοντες πρόβλημα και συνειδητοί εισφοροφυγάδες, συνειδητώς παρακρατούντες τα χρήματα των εργαζομένων –διότι περί αυτού πρόκειται- μπαίνουν στη ρύθμιση. Είναι δυνατόν; Είναι δυνατόν άνθρωποι οι οποίοι έβαλαν στην τσέπη τους χρήματα τα οποία τους έδωσαν οι εργαζόμενοι για να τα δώσουν στο ΙΚΑ και τα κρατούν στην τσέπη και τους έπιασε το ΙΚΑ και τα βεβαίωσε και δεν τα πληρώνουν, να τους δίνουμε τη δυνατότητα με αυτές τις ρυθμίσεις να τα πληρώσουν σε ογδόντα δόσεις; Στις καλένδες δηλαδή; Και λέτε ότι αυτό είναι υγιές; Και λέτε ότι αυτό είναι δείγμα εκσυγχρονισμού του πολιτικού μας συστήματος; Και λέτε ότι αυτό μπορεί κανείς να το ανεχθεί; Σαφώς και στο παρελθόν έχουν γίνει τέτοιες ρυθμίσεις –κακώς έχουν γίνει- και από τις δικές μας κυβερνήσεις. Γι αυτό και είπαμε με το νόμο 2676 να βάλουμε ένα τέλος σε αυτήν την ασυδοσία. Τουλάχιστον αφού επιμένετε να περάσετε αυτή τη ρύθμιση που την καταψηφίζουμε δεσμευθείτε, και δεσμευθείτε σαφώς ότι σύντομα θα φέρετε ρύθμιση ανάλογη του νόμου 2676 –αυτή είναι η δική μας πρόταση- προκειμένου να κλείσει μια και καλή αυτή η πόρτα. 
      ΑΝΤΩΝΗΣ ΣΚΥΛΛΑΚΟΣ: Να την αλλάξει.
      ΧΡΗΣΤΟΣ ΠΡΩΤΟΠΑΠΑΣ: Εγώ δεν λέω να την αλλάξει, λέω αν έχει κάτι καλύτερο να πει. Αν του αρέσει αυτή, την ίδια. 
      Έρχομαι στο θέμα των γιατρών. Το πρόβλημα μας δεν είναι να μην πάρετε γιατρούς και να τους βάλετε στις θέσεις που έχουν ανάγκη αλλά το πρόβλημά μας είναι τι μήνυμα θα δώσουμε. Γιατρούς που χρειαζόμαστε θα πάρουμε ή γιατρούς που χρειάζονται πελατειακές σχέσεις θα πάρουμε; Και θα εξανεστεί πιθανώς ο κύριος Υπουργός και θα μου πει, εγώ δεν κάνω τέτοια πράγματα. Να το δεχθώ αλλά ο νόμος είναι νόμος. Μετά από σας αύριο μπορεί να είναι κάποιος άλλος που να θέλει να το κάνει. Θα ξέρουμε ποιος θα είναι μήπως; Τη δυνατότητα θα την έχει. Και ξαφνικά πάμε το 2% στο 7% και βάζουμε τριακόσιους, τετρακόσιους, πεντακόσιους γιατρούς παραπάνω. Ε, δεν είναι και λίγοι. 
      Και ποιος σας είπε κύριε Αδρακτά ότι ξέρουμε που θα μπουν αυτοί οι άνθρωποι; Το λέει πουθενά; 
      ΠΑΝΑΓΙΩΤΗΣ ΑΔΡΑΚΤΑΣ: Το λέει σαφώς. Για τις ανάγκες.
      ΧΡΗΣΤΟΣ ΠΡΩΤΟΠΑΠΑΣ: Για τις ανάγκες. Ποιος τις καθορίζει; Γιατί δεν φέρνετε εδώ π.χ. για να δικαιολογήσετε τις ανάγκες έναν πίνακα που θα με πείθατε, ένα πίνακα που θα λέει τόσους χρειαζόμαστε εκεί, τόσους εκεί και με αυτές τις ειδικότητες. Αυτές είναι οι καθαρές δουλειές, κύριοι συνάδελφοι. Οι καθαρές δουλειές είναι, χρειάζομαι τόσους γιατρούς, αυτών των ειδικοτήτων στο τάδε μέρος. Και δεύτερον γιατί δεν τους παίρνετε μόνιμους. Γιατί δεν προκηρύσσετε για μόνιμους; Έπρεπε να φέρετε το Γενάρη το νόμο για την πρωτοβάθμια φροντίδα υγείας. Αυτό είχε πει ο κ. Κακλαμάνης στις προγραμματικές δηλώσεις.
      ΓΕΩΡΓΙΟΣ ΠΑΠΑΓΕΩΡΓΙΟΥ: Θα έρθει.
      ΧΡΗΣΤΟΣ ΠΡΩΤΟΠΑΠΑΣ: Ο Γενάρης έγινε Ιούνης. Εν πάση περιπτώσει, φέρτε το τον Ιούνιο. Μέχρι τον Ιούνιο πεντακόσιους γιατρούς και μάλιστα εκτάκτους και μάλιστα με σύμβαση; Πάρτε κάποιους μόνιμους. 
      ΑΘΑΝΑΣΙΟΣ ΜΠΟΥΡΑΣ: Αυτή είναι η σωστή κατεύθυνση.
      ΧΡΗΣΤΟΣ ΠΡΩΤΟΠΑΠΑΣ: Με σύμβαση; Για να τους κρατήσετε μετά δημιουργώντας μόνιμη αναταραχή; 
      ΠΡΟΕΔΡΕΥΩΝ ( Σωτήριος Χατζηγάκης): Κύριε Μπούρα, σας παρακαλώ πολύ. Κύριε Πρωτόπαπα μην απαντάτε.
      ΧΡΗΣΤΟΣ ΠΡΩΤΟΠΑΠΑΣ: Κατανοώ, κύριε Πρόεδρε, ότι οι συνάδελφοι έχουν τα επιχειρήματά τους αλλά ας το σκεφτούν αυτό. Ας σκεφτούν ότι ούτε οι ίδιοι ωφελούνται από αυτού του τύπου τις ρυθμίσεις.
      Αν είχε φέρει, λοιπόν, ο κύριος Υπουργός –που δεν μπορεί να μην ξέρει που έχει ανάγκες και τι ειδικότητες, το ξέρει- αυτόν τον πίνακα σίγουρα και η κριτική μας θα ήταν διαφορετική. 
      Και κλείνω. Όσον αφορά για το θέμα των προσλήψεων το είπε η κυρία Αντωνίου. Ήταν μία κατάσταση που υπήρχε. Και να σας πω και κάτι. Ο νόμος 3232 πράγματι περιλαμβάνει την ίδια ρύθμιση. Απλώς αυξάνει τον χρόνο ο κύριος Υπουργός. Το ζήτημα είναι να μην μιμούμαστε μόνον κάτι που μπορεί να δημιουργήσει πρόβλημα αλλά να μιμούμαστε αυτά που είναι τα καλά. Και εδώ υπάρχει μια ανάγκη να μην δημιουργήσουμε νέες στρατιές συμβασιούχων και να μην συνεχίζουμε να δίνουμε μια μάχη λέγοντας το άλφα ευνοϊκό ή το βήτα μη ευνοϊκό για ανθρώπους που ουσιαστικά θα είναι σε ομηρία. 
      Άρα αυτοί οι άνθρωποι πρέπει να είναι μόνο σε προγράμματα και τα προγράμματα αυτά να είναι σαφή ότι τελειώνουν μετά –γι αυτό χρειάζεται μια άλλη διατύπωση- τη λήξη της σχετικής ημερομηνίας.
      Κύριε Πρόεδρε, για όλους αυτούς τους λόγους αλλά και ως σύμβολο της γενικότερης ανεπάρκειας απραξίας και αδυναμίας του Υπουργείου την οποία ανέλυσα στην αρχή, καταψηφίζουμε αυτό το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ζήτησε το λόγο ο κύριος Υπουργός. Πόση ώρα θέλετε κύριε Υπουργέ..
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Επτά, οκτώ λεπτά κύριε Πρόεδρε.
      ΠΡΟΕΔΡΕΥΩΝ (Σωτήριος Χατζηγάκης): Ορίστε έχετε το λόγο για οκτώ λεπτά.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Κύριε Πρόεδρε κυρίες και κύριοι συνάδελφοι η ομιλία του συναδέλφου κ. Πρωτόπαπα έχει μια ξεχωριστή πολιτική σημασία. Τον ίδιο τον γνωρίζω χρόνια από την εποχή που ήταν πρόεδρος της ΓΣΕΕ και ξέρω ότι δεν διακρίνεται για ακραίες πολιτικές τοποθετήσεις. Για το ακραίο περιεχόμενο αλλά και την ακραία εκφορά του πολιτικού λόγου που ακούσαμε πριν από λίγο δίνει το στίγμα του τρόπου με τον οποίο η πολιτική ηγεσία του ΠΑΣΟΚ –δεν το αποδίδω σε δική του πρόθεση- αντιλαμβάνεται τη λειτουργία της πολιτικής ζωής μετά την σύμπτωση των δύο πολιτικών κομμάτων κατ΄αρχήν στο πρόσωπο του υποδεικνυομένου ως νέου Προέδρου της Ελληνικής Δημοκρατίας.
      Από τη μια, λοιπόν, έχουμε τη γενναία πρωτοβουλία του Κώστα Καραμανλή, υπερβατική πρωτοβουλία που ανοίγει δρόμους προς το μέλλον και από την άλλη έχουμε τη γραμμή, όχι προσωπικά του κ. Πρωτόπαπα –είπα ότι δεν τον διακρίνουν οι ακραίες τοποθετήσεις- αλλά της πολιτικής ηγεσίας του ΠΑΣΟΚ η οποία σε ένα θέμα για το οποίο η Κυβέρνηση προσφέρει το χέρι και λέει, ελάτε να καθίσουμε και να συνεννοηθούμε, έρχεται να πυροδοτήσει εντάσεις οξύτητες και εκρήξεις. Δεν το αποδίδω στον ίδιο το αποδίδω στη γραμμή της πολιτικής ηγεσίας του κινήματος. Έτσι αντιλαμβάνεται τη συναίνεση, έτσι ανταποκρίνεται στη γενναία πρωτοβουλία του Πρωθυπουργού Κώστα Καραμανλή.
      Ακούσαμε, λοιπόν, ένα πλήθος γεγονότων να απαριθμούνται και να επισωρεύονται τα οποία δεν έχουν καμία σχέση με την πραγματικότητα. Για να πάρουμε τα πράγματα με τη σειρά τους. Δεν πήρα καμία απάντηση στα όσα είπα ούτε για το  ΤΑΠΥΛΘ ούτε γιατί οι ρηξικέλευθοι νόμοι 3232 και 3227 ψηφίστηκαν το Φεβρουάριο μέσα σε μια βιομηχανία νομοθετημάτων. Τίποτε. Δεν άκουσα καμία απάντηση. Για το ΤΑΠΥΛΘ, για την απαράδεκτη αυτή διαδικασία καμία απάντηση. Οφείλω, λοιπόν, να ενημερώσω την Εθνική Αντιπροσωπεία ότι για τις σχετικές διατάξεις του νόμου 3232 για τις οποίες δεν κάνατε τίποτα εγώ μαζί με τον παριστάμενο Υφυπουργό κ. Αγγελόπουλο υπογράψαμε μέχρι τώρα εβδομήντα υπουργικές αποφάσεις!
      Και ιδού ένα παράδειγμα. Διαδοχική ασφάλιση. Το δελτίο διαδοχικής ασφάλισης είναι ένας θεσμός που λειτουργεί σε άλλες ευρωπαϊκές χώρες και είναι απαραίτητος να λειτουργήσει και στην Ελλάδα. Τον θεσμοθέτησαν λίγες ώρες πριν εγκαταλείψουν την εξουσία και δεν έκαναν τίποτα ως εκ τούτου. Εμείς ερχόμαστε στις 24 Μαίου 2004: Πρώτο έγγραφο για να τρέξουμε την εφαρμογή του δελτίου σύμφωνα με τα διαλαμβανόμενα από το νόμο. Στις 17.6.2004. Εγκύκλιος για να τρέξει οικεία διάταξη του νόμου. Στις 1.7.2004. Άλλο έγγραφο για να προσαρμόσουμε την πραγματικότητα στις διατάξεις του νόμου. 
      Στις 1.10.04 άλλο υπηρεσιακό έγγραφο. Τα έγγραφα αυτά κάποια υπογράφονται από εμένα, κάποια από τον παριστάμενο συνάδελφο κ. Αγγελόπουλο και ταυτόχρονα οι απαντήσεις των διοικητών που διόρισε αυτή η Κυβέρνηση είναι απάντηση του Διοικητού του ΟΓΑ του κ. Παπαγεωργόπουλου για τις δυνατότητες και αδυναμίες εφαρμογής του δελτίου διαδοχικής ασφάλισης στον ΟΓΑ.
      Λοιπόν, έτσι η Κυβέρνηση αυτή τρέχει τις διαδικασίες, έτσι προσπαθεί να καλύψει τις τεράστιες «μαύρες» τρύπες που άφησε η επιπόλαιη και εσφαλμένη διαχείριση των κυβερνήσεων του ΠΑΣΟΚ. 
      Πόσα αφήσατε, κύριοι του ΠΑΣΟΚ, στο Ταμείο Νομικών; 400.000.000 ευρώ «μαύρη» τρύπα. Και ήρθε αυτή η Κυβέρνηση, των εννέα μηνών την οποία κατηγορείτε αδίκως και προδήλως αδικείτε με τη λανθασμένη αξιολόγησή σας, να κλείσει το θέμα μέσα από δημοσιονομικές Συμπληγάδες. 400.000.000 ευρώ ρύθμιση. Ήρθε το σχετικό νομοθέτημα στη Βουλή σαν τροπολογία. 
      Άλλο θέμα, το οποίο βγήκε από το Υπουργείο μας. Το κτήμα Δίμογλη. Εκεί που θαυμάζουμε όλοι το Ολυμπιακό Χωριό, ξέρετε ότι υπήρξαν χιλιάδες οικογένειες, οι οποίες είχαν χάσει τον ύπνο τους εξαιτίας της αδιαφορίας, της αβελτηρίας και των λαθών των κυβερνήσεων του ΠΑΣΟΚ; Και ήρθε η δική μας Κυβέρνηση με γενναίες πρωτοβουλίες των Βουλευτών του υπολοίπου να το ρυθμίσει. Και εδώ θέλω να τονίσω τις πρωτοβουλίες και του κ. Μπούρα και του κ. Βλάχου και των άλλων συναδέλφων της Νέας Δημοκρατίας, αλλά και τις πρωτοβουλίες των τοπικών Βουλευτών του ΠΑΣΟΚ και των υπολοίπων κομμάτων, της Αριστεράς. 
      Οι κυβερνήσεις όμως του ΠΑΣΟΚ τι έκαναν μέχρι το Μάρτιο; Τους είχαν αφήσει μετέωρους. Είχαν χάσει οι άνθρωποι τον ύπνο τους. Δεν είχαν πάρει φράγκο και χρειάστηκε να τρέξουμε τις διαδικασίες, να νομοθετήσουμε για να μπορέσουμε να τους ικανοποιήσουμε.
      Δεν θέλω να σας κουράσω. Είναι πάρα πολλές οι εκκρεμότητες σε όλους τους τομείς που άφησε η Κυβέρνηση Σημίτη πίσω της. Δεν σεβάστηκε ούτε την ανάγκη να εφαρμόσει τους δικούς της νόμους. Σας είπα. Εβδομήντα υπουργικές αποφάσεις για το ν. 3232 με την υπογραφή του κ. Αγγελόπουλου και τη δική μου. 
      Αλλά, επειδή άκουσα πάρα πολλά για το θέμα των συμβάσεων μισθώσεως έργου των γιατρών, ακούστε. Πρέπει να κινηθούμε σε πλαίσια μετριοπάθειας και αποδέχομαι τη σύσταση του αγαπημένου και σεβαστού Προέδρου του κ. Κακλαμάνη. Τον γνωρίζω από την εποχή που ήταν Υπουργός Εργασίας αυτός, μικρός ρεπόρτερ του Υπουργείου Εργασίας εγώ πήγαινα εκεί για να καλύψω τις δραστηριότητες. 
      Επιτρέψτε μου να πω ότι αποτελεί πρόκληση για τη νοημοσύνη …
      ΑΠΟΣΤΟΛΟΣ ΚΑΚΛΑΜΑΝΗΣ: Στο Υπουργείο Παιδείας μείναμε πολύ μαζί.
      ΠΑΝΑΓΙΩΤΗΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Και στο Παιδείας. 
      Αποτελεί πρόκληση για τη νοημοσύνη του Έλληνα και της Ελληνίδας. Οι κυβερνήσεις, οι οποίες έχουν την παγκόσμια πρωτοτυπία να έχουν συλλάβει και να έχουν εφαρμόσει στην πράξη το θεσμό των «κατεψυγμένων» υπαλλήλων, «ψυγεία» υπαλλήλων στη Δημοσία Διοίκηση, να εγκαλούν την Κυβέρνηση των εννέα μηνών της Νέας Δημοκρατίας για τη μεταχείριση –λέει- και την προώθηση των «δικών μας» παιδιών. 
      Εγώ στο Υπουργείο του οποίου έχω την τιμή να έχω την ευθύνη της πολιτικής διαχείρισης, δεν έχω χρησιμοποιήσει καν το νόμο «Παυλόπουλου», που είναι νόμος του ελληνικού κράτους, για να κάνω ανάθεση καθηκόντων. Δουλεύω με τους γενικούς διευθυντές και τις γενικές διευθύντριες που είχαν διορισθεί επί των κυβερνήσεων του ΠΑΣΟΚ. Αυτή είναι η πραγματικότητα. Δεν διαχωρίζουμε τους υπαλλήλους σε γαλάζια και πράσινα και κόκκινα παιδιά. Αυτά έγιναν επί των ημερών του ΠΑΣΟΚ. Ο θεσμός του «κατεψυγμένου» υπαλλήλου αποτελεί παγκόσμια πρωτοτυπία και, επιτρέψτε μου να πω, ελληνική ντροπή. Αυτά που έγιναν δεν θα τα επαναλάβουμε.
      Τώρα –και κλείνω, κύριε Πρόεδρε- για το θέμα των προσλήψεων των γιατρών. Δεν είχαν ανάγκη το 2% που είχαν βάλει στο δικό τους νόμο το ν.3232, διότι με τον ίδιο τρόπο εκτός ΑΣΕΠ και από το «παράθυρο» προσλάμβαναν γιατρούς του ΙΚΑ με σύμβαση έργου χρησιμοποιώντας το ν.δ1204/1972, ώσπου η διαδικασία κρίθηκε αντισυνταγματική με την απόφαση 517/2003 από τον Άρειο Πάγο και σε συμμόρφωση αυτής της διαδικασίας ψήφισαν το άρθρο 27 του ν.3232 για το 2%.
      Εμείς, κυρίες και κύριοι συνάδελφοι, δεν έχουμε σκοπό να παίξουμε με το μεγάλο θέμα της υγείας του συμπολίτη μας που πάει στο ΙΚΑ για να ζητήσει από το γιατρό της οικείας ειδικότητας να του αντιμετωπίσει αυτό το άμεσο πρόβλημα. Δεν υπάρχουν προβλήματα υγείας των συμπολιτών μας με χρώμα πράσινο, γαλάζιο και κόκκινο. Τα προβλήματα των Ελλήνων πολιτών και των Ελληνίδων έχουν ένα χρώμα και αυτό μας απασχολεί και αυτά κοιτάμε να αντιμετωπίσουμε. Και θα κριθούμε όλοι αν βγαίνοντας από αυτήν την Αίθουσα δεν δώσουμε αυτήν τη δυνατότητα στο Ίδρυμα Κοινωνικών Ασφαλίσεων, που αποτελεί τη σπονδυλική στήλη του κοινωνικού κράτους στην Ελλάδα και το οποίο στηρίζει ανεπιφύλακτα και με κάθε τρόπο η Κυβέρνηση της Νέας Δημοκρατίας, εξασφαλίζοντας την οικονομική ευρωστία του και την ομαλή λειτουργία του. Θα είμαστε όλοι έκθετοι αν δεν απαντήσουμε σε αυτό το αίτημα του συμπολίτη μας. Να του δώσουμε γιατρό με την κατάλληλη ειδικότητα τοποθετημένο στο κατάλληλο κατάστημα του ΙΚΑ για να μπορέσει να βρει την υγειά  του.
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Κοινοβουλευτικός Εκπρόσωπος της Αξιωματικής Αντιπολίτευσης κ. Πρωτόπαπας, για να δευτερολογήσει.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, δεν αισθάνομαι την ανάγκη γι’ αυτό και δεν θέλω πολύ χρόνο για να απαντήσω αναλυτικά στον κύριο Υπουργό…
      ΠΡΟΕΔΡΕΥΩΝ (Σωτήρης Χατζηγάκης): Εγώ σας δίνω το χρόνο, δικός σας είναι, κάντε ό,τι θέλετε.
      ΧΡΗΣΤΟΣ ΠΡΩΤΟΠΑΠΑΣ: Εκείνο που θέλω να πω είναι το εξής. Είχα ζητήσει από τον κύριο Υπουργό στην επιτροπή να φέρει το γιατί ζητάει την αύξηση των γιατρών από δύο σε επτά ... 
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Το εξήγησα. 
      ΧΡΗΣΤΟΣ ΠΡΩΤΟΠΑΠΑΣ: Εξηγήσατε θεωρητικά, δεν μας έχετε πείσει. 
      Και δεν μας έχετε πείσει για τον εξής απλούστατο λόγο, κύριε Υπουργέ, και έχετε περιθώριο και αύριο, σας το δίνουμε και σήμερα. Έχει το ΙΚΑ έτοιμες τις ανάγκες του και τις έχει έτοιμες και κατά περιοχή και κατά ειδικότητα. 
      Ζητήστε από το Διοικητή του ΙΚΑ τώρα που θα πάτε στο γραφείο σας να σας στείλει σήμερα την κατάσταση και φέρτε αύριο την κατάσταση στη Βουλή, ώστε να μπορούμε και εμείς να παρακολουθήσουμε στη συνέχεια εάν οι προσλήψεις που θα κάνετε μόλις περάσετε το σχετικό άρθρο –σας ενδιαφέρει και εσάς, κύριε Μπούρα, ως εισηγητή και τους άλλους συναδέλφους- θα γίνουν εκεί που είπατε, στις ειδικότητες που είπατε και σ’ αυτό το οποίο είναι διαφανές μέσα από το γράμμα του Διοικητικού Συμβουλίου του ΙΚΑ. 
      Εάν αυτό το φέρετε, είναι σαφές ότι τουλάχιστον δεν θα έχετε ζητήσει και πάρει μία ανεξέλεγκτη εντολή προκειμένου να τη χρησιμοποιήσετε –κι αν όχι εσείς, κάποιος άλλος αύριο μετά από εσάς- για λόγους πελατειακών σχέσεων. Και αυτό δεν μας τιμά, να αφήνουμε να περνάνε από εδώ μέσα, έστω και για το μέλλον, αν δεν θέλετε να τις αναλάβετε ατομικά –και αυτό μπορώ να σας το αναγνωρίσω- δυνατότητες πελατειακών σχέσεων. Και αυτό είναι που μας καίει και γι’ αυτό θα επιμένουμε μέχρι να κάνετε τις σχετικές κινήσεις.
      Δεύτερον, είπατε για τους διαχωρισμούς και μας είπατε για πολλοστή φορά για το Υπουργείο σας και τους γενικούς διευθυντές. Επειδή πρέπει κάποτε να μιλάμε συγκεκριμένα σ’ αυτήν την Αίθουσα, θα περιμένουμε αύριο την απάντησή σας για το πώς βρέθηκε στο επίσημο site του κράτους ανακοίνωση πολιτικής συνδικαλιστικής παράταξης. Οπότε οι λύσεις είναι δύο: Ή θα ανοίξει το site του Υπουργείου σε ανακοινώσεις όλων των παρατάξεων που μέχρι τώρα δεν έχει γίνει –κι αν το κερδίσουμε αυτό σήμερα έχουμε βγάλει και κάτι, αγαπητέ Αντώνη- ή, δεύτερον, θα τιμωρηθεί ο υπάλληλος ο οποίος έχει την ευθύνη της ιστοσελίδας και προφανώς κατά υπερβάλλοντα ζήλο άφησε να γίνει αυτή η απαράδεκτη κίνηση κομματισμού.
      Όσον αφορά τα ασφαλιστικά, κύριε Υπουργέ, την Παρασκευή συζητούμε τον κοινωνικό προϋπολογισμό. Φαντάζομαι ότι δεν θα έρθετε πάλι να μας πείτε για το τηλέφωνο …
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Αλήθεια είναι.
      ΧΡΗΣΤΟΣ ΠΡΩΤΟΠΑΠΑΣ: …και για το ΕΤΑΜ. Φαντάζομαι ότι την Παρασκευή θα έρθετε και θα μας πείτε –γιατί κι εγώ θα σας πω για τους επτά μήνες που καθυστερήσατε- τι σκέφτεσθε να κάνετε, επιτέλους, με την εφαρμογή των ν. 3029 και ν. 3232.
      Διότι, κύριε Υπουργέ, καλές οι εγκύκλιοι του κ. Αγγελόπουλου αλλά υπάρχει και η πραγματικότητα. Η πραγματικότητα είναι πάρα πολύ κακή. 
      Ξέρετε τι λέει η πραγματικότητα; Ότι ούτε ένα ταμείο κύριας ασφάλισης δεν έχει ενταχθεί επί υπουργίας σας στο ΙΚΑ-ΕΤΑΜ και οι διοικητές υπονομεύουν και αυτήν τη δυνατότητα της αυριανής ένταξης με τις συνεχείς και απαράδεκτες εθελούσιες εξόδους τις οποίες προωθούν.
      Η πραγματικότητα επίσης, κύριε Υπουργέ, λέει ότι δεν έχει προχωρήσει ούτε στο ελάχιστο η ομαδοποίηση των επικουρικών ταμείων. 
      Η πραγματικότητα, κύριε Υπουργέ, επίσης λέει ότι δεν υπάρχει το δελτίο διαδοχικής ασφάλισης. 
      Η πραγματικότητα, κύριε Υπουργέ, επίσης λέει ότι σε πολλά ταμεία δεν έχετε ακόμα διορίσει τις νέες διοικήσεις, ενώ των παλαιών τους έχετε δέσει τα χέρια. 
      Και η πραγματικότητα επίσης λέει, κύριε Υπουργέ, ότι η λέξη «μεταρρύθμιση» εκλείπει παντελώς –και λυπούμαι γι’ αυτό- από την πρακτική του Υπουργείου Απασχόλησης και Κοινωνικής Προστασίας μέχρι αυτήν τη στιγμή.
      Επειδή η Κυβέρνησή σας θα είναι για τρία χρόνια και τρεις μήνες ακόμη ή κάτι σχετικό, φροντίστε τουλάχιστον το Γενάρη, όπως έχετε δεσμευθεί, να αποδείξετε ότι είστε σε θέση ως Κυβέρνηση να κάνετε τις αναγκαίες τομές και μεταρρυθμίσεις που έχει ανάγκη το ασφαλιστικό μας σύστημα και επαναλαμβάνω με βάση το ν. 3029 και το ν. 3232 –για να μην υπάρχουν και παρεξηγήσεις- και, δεύτερον, ότι είστε σε θέση να υλοποιήσετε τουλάχιστον το ν. 3227. 
      Μας κατηγορείτε γιατί τον φέραμε το Φλεβάρη. Τον φέραμε και τον ψηφίσαμε, κύριε Υπουργέ. Εσείς τον καταψηφίσατε. Τον υιοθετήσατε στο προεκλογικό πρόγραμμα της Νέας Δημοκρατίας, τον υιοθετήσατε αμέσως μετά τις προεκλογικές σας δηλώσεις και τον έχετε στείλει στις καλένδες. 
      Αυτό είναι πολύ αρνητικό και αν σήμερα καταγράφεται ότι το 75% του ελληνικού λαού λέγει ότι η Κυβέρνηση δεν κάνει τίποτα για την ανεργία, όταν αυτό γίνει 90% και 95% σε μερικούς μήνες και η ανεργία αυξάνει, τότε θα έχει γίνει μια πλημμυρίδα που το δυστύχημα είναι ότι δεν θα έχει θίξει μόνο την Κυβέρνησή σας, αλλά θα είναι κάτι ιδιαίτερα αρνητικό συνολικά για τον τόπο, γιατί όταν υπάρχει τόσο μεγάλη ανεργία –γι’ αυτό μας ανησυχεί και πιέζουμε- όταν υπάρχουν τόσες χιλιάδες άνεργοι, όταν υπάρχουν τόσα προβλήματα στον ελληνικό λαό, τότε συνολικά το πολιτικό σύστημα χάνει και οι άνθρωποι αυτοί δεν στρέφονται κατ’ ανάγκη πάντα σε υγιείς λύσεις. Φροντίστε να κάνετε κάτι τουλάχιστον, κάτι σωστό και όχι μικροεξυπηρετήσεις, όσο είναι νωρίς. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΠΑΝΟΣ ΠΑΝΑΓΙΩΤΟΠΟΥΛΟΣ (Υπουργός Απασχόλησης και Κοινωνικής Προστασίας): Θα ήθελα να διευκρινίσουμε ορισμένα πράγματα. Όσον αφορά το θέμα του ΕΚΑΣ, ο τρόπος με τον οποίο εφαρμόσατε το θεσμό –ένα σωστό θεσμό που άργησε να εφαρμοστεί στην Ελλάδα, ενώ προηγήθηκε η εφαρμογή του σε πολλές ευρωπαϊκές χώρες- άφησε απ’ έξω κάπου είκοσι πέντε με τριάντα χιλιάδες δικαιούχους. Εμείς, στα θέματα, ας πούμε, των δικαιούχων του ΟΕΚ φροντίσαμε να εξαλείψουμε αυτές τις αδικίες, να μην έχουμε σωρευτικό προσδιορισμό του εισοδήματος. Το προχωρήσαμε, τους βάλαμε μέσα στο σύστημα. 
      Όσον αφορά στην αλλαγή των κλιμάκων του ΕΚΑΣ, έχω δηλώσει ότι εμείς έχουμε τελειώσει την επεξεργασία, τις δουλέψαμε προσωπικά με τον Υφυπουργό κ. Αγγελόπουλο και το Γενικό Γραμματέα κ. Κωστόπουλο, έχουμε στείλει τη σχετική πρόταση στο Υπουργείο Οικονομίας και Οικονομικών για την αύξηση των κλιμάκων του ΕΚΑΣ και βεβαίως εναπόκειται στο Υπουργείο Οικονομικών, το οποίο κάνει τις πολιτικές του επιλογές να ενεργοποιήσει τη σχετική διάταξη, μέσα στις συμπληγάδες της οικονομικής στενότητας που κατέλειπαν οι κυβερνήσεις του ΠΑΣΟΚ. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Υπουργού) 
      Κλείνω, κύριε Πρόεδρε, λέγοντας κάτι όσον αφορά στη δημοσίευση της ΔΑΚΕ. Εγώ προσωπικά θεωρώ, κύριε Πρωτόπαπα, ότι αν αυτό γίνεται μονομερώς, είναι απαράδεκτο. Γι’ αυτό είπα ότι θα διαθέτουμε στο site του Υπουργείου, τον επίσημο χώρο, σε όλες τις παρατάξεις –και στην ΠΑΣΚΕ και στις υπόλοιπες παρατάξεις- να διατυπώνουν χωρίς τη δική μας επέμβαση τις συγκεκριμένες θέσεις τους. 
      Όσον αφορά δε στο άρθρο 2 του ν. 3227 για τις επιδοματικές πολιτικές στα πλαίσια των ενεργητικών πολιτικών υπέρ της απασχόλησης, εμείς τελειώσαμε τη δική μας δουλειά και είμαστε έτοιμοι. Όχι μόνο υιοθετούμε το άρθρο αλλά πάμε και σε περαιτέρω ρυθμίσεις που προτείνει το πρόγραμμα της Νέας Δημοκρατίας. Η υπόθεση έχει φύγει από το Υπουργείο Απασχόλησης και βρίσκεται στο Υπουργείο Οικονομίας και Οικονομικών, για το οποίο όμως δεν πρέπει να αναρωτιέστε, διότι καλείται να διαχειριστεί ταμεία μισοάδεια τα οποία κατέλειπε η δική σας εσφαλμένη δημοσιονομική διαχείριση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κλείνοντας θέλω να διαβεβαιώσω την Εθνική Αντιπροσωπεία ότι για την Κυβέρνηση Καραμανλή η καταπολέμηση της ανεργίας αποτελεί υψίστη εθνική και κοινωνική προτεραιότητα. Στα τέλη της τετραετίας είμαστε έτοιμοι να ανταποκριθούμε και να φέρουμε σε πέρας τη δέσμευσή μας που λέει ότι θα κατεβάσουμε την ανεργία κατά τρεις τουλάχιστον μονάδες. Βεβαίως, θα πρέπει να λάβουμε υπ’ όψιν ότι η ανεργία που παραλάβαμε είναι 11,2%, αγαπητοί φίλοι και φίλες της Αξιωματικής Αντιπολίτευσης και νομίζω ότι θα είναι κωμικός ο ισχυρισμός ότι αυτή η Κυβέρνηση δημιούργησε την ανεργία με πολιτική εννέα μηνών. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Το λόγο έχει ζητήσει ο Πρόεδρος κ. Απόστολος Κακλαμάνης. 
      Ορίστε, κύριε Κακλαμάνη, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Μια φράση θα ήθελα να πω στον κύριο Υπουργό, κύριε Πρόεδρε. Είπε ο κύριος Υπουργός κάτι σωστό, ότι δηλαδή δεν έκανε καμία ανάθεση προσωρινών καθηκόντων σε θέση προϊσταμένου των υπηρεσιών του Υπουργείου του, παρά το γεγονός ότι ο νόμος που πριν από λίγους μήνες ψήφισε η Βουλή του έδινε αυτό το δικαίωμα. Είναι ο νόμος που όπως όλοι ξέρουμε, ορίζει ότι λήγει η θητεία των προϊσταμένων όλων των υπηρεσιών του δημοσίου, των Υπουργείων, των ΝΠΔΔ, κλπ. 
      Αυτό ήταν ένα μεγάλο λάθος, διότι πυροδότησε μέσα στη Δημόσια Διοίκηση και δημιούργησε τεράστια προβλήματα, διότι σήμαινε ότι απ’ αυτήν τη στιγμή όλες οι θέσεις είναι στη διάθεση του όποιου πολιτικού προϊσταμένου και μετά θα έρθουν τα υπηρεσιακά συμβούλια να κρίνουν κλπ.
      Ήταν ένα μεγάλο λάθος και φαίνεται, κύριε Υπουργέ, ότι σε αυτό το λάθος οφείλεται και η ανακοίνωση στο site του Υπουργείου σας. Γιατί τι διάβασα εγώ τώρα; Η οργάνωση αυτή που πρόσκειται στο κυβερνών κόμμα, θέλει να πείσει ότι δεν υπάρχουν διασπάσεις, όπως διέδιδε η άλλη παράταξη προσκείμενη στο κόμμα της Αξιωματικής Αντιπολιτεύσεως, στο κόμμα του ΠΑΣΟΚ. 
      Καταλαβαίνουμε όλοι πού συνήθως οφείλονται αυτές οι διενέξεις αυτήν τη στιγμή. Και αυτό για το οποίο θα σας επαινέσω εγώ προσωπικά περισσότερο είναι, αν αποδειχθεί ότι η κίνησή σας να μην ορίσετε προϊσταμένους δεν οφείλεται στους διαπληκτισμούς των συνδικαλιστών της ΔΑΚΕ που εσείς –φρονίμως ποιών- είπατε «απελθέτω απ’ εμού το ποτήριον, θα γίνουν εκλογές όπου να’ ναι για τους εκπροσώπους των εργαζομένων στα υπηρεσιακά συμβούλια και νίπτω τας χείρας μου». 
      Εγώ θα σας δώσω μια συμβουλή την οποία ακολούθησα –αν θέλετε πιστέψτε το, μπορείτε να ρωτήσετε- σε όλα τα Υπουργεία από τα οποία πέρασα, επτά Υπουργεία, δέκα χρόνια σχεδόν γιατί ήμουν και στην Οικουμενική Υπουργός και δεκάμισι χρόνια στη Βουλή. Δείτε λοιπόν ποιοι είναι οι ικανότεροι όχι μόνο για λόγους αρχής, αλλά γιατί αυτό θα είναι το συμφέρον σας που κρίνεται και αποδεικνύεται από το αν θα αποδώσετε έργο. 
      Αυτοί που θα είναι κοντά στο κόμμα το δικό σας, θα είναι πάντοτε υπό τον πειρασμό να μη σας συμβουλεύσουν υπηρεσιακά, αλλά να σας νουθετήσουν και πολιτικά. Αυτό συμβαίνει πολλές φορές στη Δημόσια Διοίκηση και εξαρτάται απ’ αυτόν που είναι πολιτικά προϊστάμενος και έχει την ευθύνη, διότι ας μην κρυβόμαστε πίσω από το δάκτυλό μας, όταν άλλαξε η σύνθεση των υπηρεσιακών συμβουλίων, κύριε Πρόεδρε και ορίστηκε ότι δεν θα είναι Πρόεδρός τους ο Γενικός Γραμματέας –αυτό έγινε επί κυβερνήσεως της Νέας Δημοκρατίας- εγώ ο ίδιος εδώ υπεστήριξα ότι πρέπει να παραμείνουν οι Γενικοί Γραμματείς Πρόεδροι των Υπηρεσιακών Συμβουλίων, ώστε η πολιτική ηγεσία του κάθε Υπουργείου να αναλαμβάνει τις ευθύνες της και να είναι σε θέση να αρνηθεί στις πλάγιες παρεμβάσεις που κάνουν συνήθως είτε το κόμμα είτε οι παράγοντες είτε οι Βουλευτές, οι συνδικαλιστές κλπ. 
      Όλα λοιπόν τώρα, μετά το νόμο του κ. Παυλόπουλου, θα κριθούν ως προς το τι αποφάσεις επιλογών θα παρθούν και τοποθετήσεων στη συνέχεια από σας τους αρμόδιους πολιτικά Υπουργούς, διοικητές οργανισμών κλπ., ποια πρόσωπα δηλαδή θα τοποθετηθούν, αν θα έχουν τα υπηρεσιακά κριτήρια και δεν θα δικαιωθούν προσωρινές τοποθετήσεις που έγιναν σε πάρα πολλά Υπουργεία με κομματικά κριτήρια. 
      Έχω υπ’ όψιν μου το Υπουργείο Οικονομικών, στο οποίο διευθύντρια μιας οικονομικής υπηρεσίας είχε την ατυχία να λέγεται Κακλαμάνη και να είναι ανηψιά μου. Είχε τριάντα δύο χρόνια υπηρεσίας, ήταν ικανότατη υπάλληλος, αλλά ο συνάδελφός σας Υφυπουργός των Οικονομικών έκρινε ότι πρέπει να τοποθετηθεί κάποιος με δώδεκα έτη υπηρεσίας, διότι αυτός ανήκε στη ΔΑΚΕ, ενώ η άλλη προφανώς –διότι την γνωρίζω, είναι συγγενής μου- ανήκει στο ΠΑΣΟΚ. 
      Αυτό είναι που βλάπτει περισσότερο από οτιδήποτε άλλο στις διάφορες υπηρεσίες. Αν κατορθώσετε να εμπνεύσετε στο προσωπικό ότι δεν σας ενδιαφέρει το πού ανήκει ο καθένας, αλλά τι δουλειά βγάζει, θα έχετε κάνει το 50% του δρόμου για να επιτύχετε και σεις και οποιοσδήποτε άλλος. Μόνο που είναι δύσκολο να επιβληθείτε και στους εξωγενείς παράγοντες και στους εσωτερικούς, οι οποίοι και θα σας πολεμούν. Θα πρέπει να το έχετε υπ’όψιν σας αυτό. Εάν θα είστε σωστός ως Υπουργός, θα γκρινιάζουν αυτοί που θα ανήκουν στο κόμμα το δικό σας, αλλά αυτοί θα είναι λίγοι. Θα είναι αυτοί που θα διεκδικούν ρόλους, πολλές φορές ρόλους και πάνω από σας. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Πρόεδρε.
      Έχει ζητήσει να δευτερολογήσει για λίγο ο κ. Μπούρας.
      ΑΘΑΝΑΣΙΟΣ ΜΠΟΥΡΑΣ: Έχω ζητήσει να δευτερολογήσω. Δεν είπα ούτε για πολύ ούτε για λίγο. Εξάλλου είμαι εισηγητής.
      Μετά βέβαια το σεβαστό και αγαπητό σε όλους μας Πρόεδρο, πρέπει να έχουμε όλοι προσαρμοστεί σε ορισμένα πράγματα που είπε, αλλά ίσως ο σεβαστός και αγαπητός κύριος Πρόεδρος δεν είχε παρακολουθήσει όλη τη συζήτηση, για την οποία ο κύριος Υπουργός απήντησε, όπως απήντησε, αλλά και εγώ προσωπικά είμαι υποχρεωμένος να το κάνω.  
      Ειλικρινά για το νομοθέτημα, τόσο η συνάδελφός μου εισηγήτρια του ΠΑΣΟΚ όσο και ο Κοινοβουλευτικός Εκπρόσωπος κ. Πρωτόπαπας, ανάλωσαν πάρα πολύ λίγο χρόνο. Μέτρησα συγκεκριμένα ότι στα δεκαπέντε λεπτά της ομιλίας του κ. Πρωτόπαπα τα δέκα τα αφιέρωσε σε γενικότητες και σε πράγματα που αφορούν ακόμα και τις δημοσκοπήσεις –και αυτό μας το είπε- λες και είναι ευχαριστημένος ο ελληνικός λαός, είναι ευτυχισμένος και δεν υπάρχει αγωνία για την ανεργία. Αλίμονο των αλιμόνων. Αυτό δεν είναι ανάγκη να το μετρήσει κανείς με νούμερο. Το βιώνει μόνο η κοινωνία και ξέρει ότι δεν δημιουργήθηκε μόνο τον τελευταίο καιρό. 
      Εγώ μάλιστα –γιατί βλέπω και την κ. Διαμαντοπούλου εδώ- έχω και την κίτρινη κάρτα που είχε βγάλει ως αρμόδια επίτροπος το 2002 και συγκεκριμένα τον Ιούνιο, όπως θυμάμαι, με πολλές παρατηρήσεις και προτάσεις προς την ελληνική κυβέρνηση για την ανεργία, γι’ αυτό το θέμα που ούτε γεννιέται σε μια μέρα ούτε λύνεται σε μερικούς μήνες. 
      Είναι ένα πρόβλημα το οποίο είναι αποτέλεσμα και της γενικότερης οικονομικής ύφεσης και της παγκόσμιας, αν θέλετε, συγκυρίας, αλλά και των πολιτικών που ασκήθηκαν όλα τα πολλά τελευταία χρόνια, που ήταν παθητικές πολιτικές για την απασχόληση και δεν ήταν ενεργητικές πολιτικές, όπου στο τέλος    -και θα το διευκρινίσω μάλιστα και θα επικαλεστώ και τη μαρτυρία του κ. Κακλαμάνη- εμείς για το ν.3232 και το ν.3227 δεν μετείχαμε στη διαδικασία ψήφισης. Δεν καταψηφίσαμε, αλλά δεν μετείχαμε. Και μάλιστα τότε εγώ, μαζί με τον κ. Παυλόπουλο –και θα ενθυμείται ο Πρόεδρος για τη διαδικασία των τροπολογιών- δεν μετείχαμε ούτε καν στη συζήτηση για τα εμπορευματικά κέντρα, διότι δεν χώραγε στην αρμόδια επιτροπή και έβαλαν τη συζήτηση των εμπορευματικών κέντρων στο Υπουργείο Ανάπτυξης, ενώ ήταν απόλυτα νομοθέτημα του Υπουργείου Μεταφορών και Επικοινωνιών.
      Σημείωσα ορισμένα πράγματα τα οποία ειπώθηκαν εδώ, γιατί το να έχουμε μονομέρεια στη μνήμη είναι πάρα πολύ κακό. Η κ. Αντωνίου είναι νέα συνάδελφος, αλλά πολύ παλιό στέλεχος του κόμματος που είχε τη διακυβέρνηση. Δεν μπορεί να επικρίνει σήμερα τη σημερινή Κυβέρνηση ότι καθυστέρησε να κάνει την προκήρυξη για τα άτομα με ειδικές ανάγκες, όταν ο Υπουργός ανακοίνωσε ότι ήδη έγινε η προκήρυξη για φέτος. 
      Και πρέπει να θυμίσω εγώ, παρά το γεγονός ότι το είπε ο κύριος Υπουργός, ότι η τελευταία προκήρυξη, βάσει του ν. 2643, έγινε το 2002. Και θα πρέπει να θυμίσω και κάτι άλλο, ότι πριν από το 2002, με το ν.1648, αν θυμάστε τότε, ο οποίος έγινε στη συνέχεια 2643, είχε γίνει η τελευταία προκήρυξη το 1998. Αναζητήστε τα, θα τα βρείτε εύκολα.
      Πρέπει να πω ότι δεν είναι νομοσχέδιο μικρορυθμίσεων, όπως είπατε και μικροδιευθετήσεων. Κάπου έχετε αντιθέσεις στη σκέψη σας. Όταν το περπατούσατε σιγά-σιγά, άρθρο-άρθρο, συμφωνούσατε σε πάρα πολλά πράγματα. Όπως θα πρέπει να πω ότι συμφωνεί στο 100% συγκεκριμένα  και η ΟΚΕ, η Οικονομική και Κοινωνική Επιτροπή.
       Θέλετε να σας το διαβάσω; Στο άρθρο 2: «Η ΟΚΕ συμφωνεί...». Στο άρθρο 3: «Η διάταξη κρίνεται σκόπιμη...». Επίσης, στο άρθρο 5, στο άρθρο 6 και ιδιαίτερα στο άρθρο 10 που αναφέρεται στην πρόσληψη γιατρών και οδοντιάτρων και λέει «προβλέπεται η δυνατότητα». Η έλλειψη είναι δεδομένη και πρέπει να προχωρήσει η ρύθμιση. Το ίδιο κάνει και για το άρθρο 13. 
      Κλείνοντας πρέπει να πω κάτι, για να γίνει αντιληπτό, σχετικά με τις ρυθμίσεις του άρθρου 10 που γίνονται για την πρόσληψη γιατρών και οδοντιάτρων. Προς Θεού, κύριε Πρωτόπαπα! Δεν είναι στατικό φαινόμενο η ανάγκη, όπως και σε σας δεν ήταν. Πώς θεμελιώσατε εσείς το ποσοστό 2% τον Ιανουάριο που ψηφίσατε το νόμο; Είχατε μελέτη; Είχατε έκθεση; Οι ανάγκες δημιουργούνται. Ανάγκη δημιουργείται, παραδείγματος χάρη, αν κάποιος γιατρός αρρωστήσει. Έχει δικαίωμα. Ανάγκη δημιουργείται, όταν κάποιος γιατρός συνταξιοδοτηθεί. Ανάγκη δημιουργείται από τις ειδικές πληθυσμιακές και γεωγραφικές ενότητες που υπάρχουν στη χώρα μας. Χίλιες δυο ανάγκες δημιουργούνται.
      Τι λέει ο νομοθέτης τώρα; Λέει «έως 7%». Δηλαδή η Βουλή, κύριε Πρωτόπαπα, να φέρει μια έκθεση και μια αναγκαιότητα να λύσει άπαξ το θέμα; Εμείς βάζουμε το «έως», έχουμε και το νομοσχέδιο επί θύραις για την πρωτοβάθμια φροντίδα υγείας και λύνουμε ένα θέμα. Η διατύπωση δε –και το τονίζω να το ακούει ο ελληνικός λαός- η οποία χρησιμοποιείται στο άρθρο 10, είναι ακριβώς η ίδια που χρησιμοποιείται και στο δικό σας νομοθέτημα. 
      Έγινε πολύς λόγος για το άρθρο 13 και μάλιστα είπε η κ. Αντωνίου για γαλάζια γενιά. Εσείς δηλαδή, κατ’ αντιστοιχία με το άρθρο 27, του ν. 3232, στα πράσινα παιδιά είχατε τη σκέψη σας τότε; Και όπως είπε ο Υπουργός υπήρχαν εκατόν είκοσι επτά χιλιάδες αιτήσεις συνταξιοδότησης σε εκκρεμότητα τον Μάρτιο του 2003.
      Επιπλέον, νομίζω ότι γνωρίζετε –και πρέπει να το γνωρίζουμε όλοι- ότι είναι απαίτηση της Ευρωπαϊκής Ένωσης η απόκτηση εργασιακής εμπειρίας, επαγγελματικής εμπειρίας, η οποία αποκτάται μ’ αυτόν τον τρόπο και διευκολύνει δύο σκοπούς.
      Κύριε Πρόεδρε, η διαφορά μας, ξέρετε ποια είναι; Ότι το μεν δικό σας νομοθέτημα –απόλυτα ίδια διατύπωση- μίλαγε για δώδεκα μήνες των ανθρώπων που ασχολούνται στα ταμεία ασφάλισης, αυτών που αποκτούν εργασιακή εμπειρία και η δική μας πρόταση είναι για δεκαοκτώ. Γιατί  το δικό μας είναι ύποπτο; Δηλαδή το ύποπτο είναι το δεκαοκτώ; Το δώδεκα δεν ήταν;
      ΠΡΟΕΔΡΕΥΩΝ ( Σωτήρης Χατζηγάκης): Ολοκληρώστε, κύριε συνάδελφε με μια φράση.
      ΑΘΑΝΑΣΙΟΣ ΜΠΟΥΡΑΣ: Θα πούμε περισσότερες λεπτομέρειες, γιατί δεν έχω παραπάνω χρόνο, αύριο στη συζήτηση επί των άρθρων. 
      Σας ευχαριστώ πολύ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε συνάδελφε.
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριε Υπουργέ, κυρίες και κύριοι συνάδελφοι, η εισήγησή μου σήμερα στο Σώμα ήταν ότι αυτό το νομοσχέδιο δεν έρχεται να αναδείξει πολιτικές, να αντιμετωπίσει σοβαρά προβλήματα και προβλήματα που περιμένουν οι πολίτες εδώ και πάρα πολύ καιρό να λυθούν, όπως είναι το ΕΚΑΣ, όπως είναι οι προσλήψεις για τα άτομα με αναπηρίες, όπως είναι πάρα πολλά ζητήματα που καθημερινά θέτει ο ελληνικός λαός και μέσω ημών που είμαστε αντιπρόσωποί του στο ελληνικό Κοινοβούλιο.
      Βεβαίως, από όσα άκουσα από τις τοποθετήσεις των συναδέλφων της Πλειοψηφίας, ακόμα και από τον ίδιο τον Υπουργό, κατάλαβα ότι αυτό το νομοσχέδιο δεν έρχεται να κάνει τομές στο ασφαλιστικό σύστημα, αλλά κάνει κάποιες ρυθμίσεις. Είναι ένα νομοσχέδιο κανονιστικού τύπου και όχι ριζοσπαστικό.
      Κύριε Υπουργέ, με τα δεδομένα χαρακτηριστικά αυτού του νομοσχεδίου και όταν διαφωνούμε στα βασικά του άρθρα, είναι πολύ λογικό και κατανοητό για ποιους λόγους καταψηφίζουμε αυτό το νομοσχέδιο.
      Πριν αναλύσω τις διαφωνίες μας, θα ήθελα να πω ότι η συναίνεση είναι ένας στόχος που έχουν όλοι οι πολιτικοί φορείς και το πολιτικό σύστημα για να επιλύονται τα προβλήματα, ανεξάρτητα με το αν συμφωνούμε στις πολιτικές και στις τακτικές. Αυτό το λέω, διότι ο κύριος Υπουργός είπε ότι εμείς δεν κατανοήσαμε την κίνηση του κ. Καραμανλή να προτείνει για Πρόεδρο της Δημοκρατίας τον κ. Παπούλια. Είπε ότι αυτή ήταν μία κίνηση όχι συνδιαλλαγής αλλά συναίνεσης και συνεννόησης. 
      Κύριε Υπουργέ, γνωρίζετε πάρα πολύ καλά ότι ο Πρόεδρος μας, ο Γιώργος Παπανδρέου, είχε πει από την αρχή ότι θα ψηφίσουμε το πρόσωπο που θα έχει τα κριτήρια, τα οποία πληροί άψογα ο κ. Κάρολος Παπούλιας. Ο κ. Παπούλιας είναι ένας άνθρωπος που έχει δώσει αγώνα για τη δημοκρατία, που μπορεί να ενώσει τους Έλληνες και να εκπροσωπήσει τη χώρα μας στο εξωτερικό με τον καλύτερο τρόπο. Είπαμε ότι θα στηρίξουμε μία τέτοια πρόταση, εφόσον πληροί το πνεύμα και το γράμμα του Συντάγματος. Αυτήν ήταν η πρόταση του ΠΑΣΟΚ, την οποία ψηφίσαμε. Τέτοια βήματα, τα οποία ο κ. Παναγιωτόπουλος τα θεωρεί τολμηρά, το ΠΑΣΟΚ τα έχει ακολουθήσει στην πράξη και το 1995 και το 2000.
      Από εκεί και πέρα, η θέση μας είναι καθαρή. Ως Αξιωματική Αντιπολίτευση θα ασκούμε εποικοδομητική κριτική στο κυβερνητικό σας έργο και θα υπερασπιστούμε τα συμφέροντα των εργαζομένων και τις κατακτήσεις όλων αυτών των χρόνων που επήλθαν μέσω της κυβερνητικής μας πολιτικής. Εάν εμείς οι ίδιοι έχουμε κάνει παραλείψεις και λάθη στις πολιτικές μας, αυτό δεν σημαίνει ότι θα τις συνεχίσουμε.
      Το λέω αυτό, διότι ο ν.3232, για τον οποίον έγινε μεγάλη συζήτηση και στην επιτροπή, αλλά και σήμερα είναι ένας νόμος που έφερε το ΠΑΣΟΚ. Κατηγορηθήκαμε γιατί φέραμε αυτόν το νόμο το Φεβρουάριο. Εγώ δεν μπορώ να το κατανοήσω αυτό. Η Νέα Δημοκρατία, την οποία θα κρίνουμε και στο μέλλον ως κυβέρνηση, μέχρι πότε θα νομοθετεί; Το λέει αυτό λες και ήμασταν έξω από τα συνταγματικά πλαίσια.
       Επίσης, γνωρίζετε πολύ καλά ότι αυτός ο νόμος ήταν αποτέλεσμα ενός πολύ ουσιαστικού διαλόγου με όλους τους φορείς που είχαν εμπλοκή, ήταν μία επίπονη παραγωγική προσπάθεια που τελικά καρποφόρησε. Λέω καρποφόρησε, διότι το ΠΑΣΟΚ τόλμησε, πήρε μέτρα για τα ασφαλιστικά θέματα και έφερε τις διατάξεις της διαδοχικής ασφάλισης. Πρόκειται για πολύ κρίσιμα θέματα που η Νέα Δημοκρατία όλα αυτά τα χρόνια είτε δεν είχε θέσει είτε έλεγε πολλά και δεν ξεκαθάριζε τη θέση της, διότι είναι θέματα που πονάνε. Όταν κυβερνάμε, πρέπει να παίρνουμε πολιτικές αποφάσεις και να κάνουμε επιλογές, για να ξεκαθαρίζουμε στον κόσμο με ποιους είμαστε και που πάμε. 
      Όλα αυτά τα λέω, γιατί η Νέα Δημοκρατία καταψήφισε τέτοιους νόμους και σήμερα έρχεται να τους υλοποιήσει. Όλα αυτά τα θέματα της κοινωνικής ασφάλισης, όπως είπε και ο κύριος Υπουργός, είναι κεντρικά θέματα που αφορούν τον Έλληνα πολίτη, αλλά ακόμα περιμένουμε τις πρωτοβουλίες του. 
      Θα ήθελα να αναφερθώ σε τοποθετήσεις συναδέλφων της Πλειοψηφίας. Έγινε πολύ μεγάλη συζήτηση για το αν υπάρχει αυτήν τη στιγμή κομματικό κράτος από την πλευρά της Νέας Δημοκρατίας ή όχι. 
      Εγώ πιστεύω ότι εσείς, κύριε Υπουργέ, ως Κυβέρνηση έχετε την ευθύνη να κυβερνήσετε τον τόπο. Θα κριθείτε για τις πολιτικές σας, για το μοντέλο διακυβέρνησης και για τα πρόσωπα που θα επιλέξετε. Όμως δεν μπορούμε να πούμε σ’ αυτήν την Αίθουσα ότι το ΠΑΣΟΚ είχε κομματικό κράτος.
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου, εδώ και έξι λεπτά μιλάτε εκτός νομοσχεδίου.
      ΤΟΝΙΑ ΑΝΤΩΝΙΟΥ: Κύριε Πρόεδρε, έχω το χρόνο και νομίζω ότι μπορώ να πω ό,τι θέλω.
      ΠΡΟΕΔΡΕΥΩΝ (Σωτήρης Χατζηγάκης): Όχι, κυρία Αντωνίου. Εγώ προσωπικά μπορώ να σας επιτρέψω ιδιωτικώς να πείτε ό,τι θέλετε, αλλά ο Κανονισμός έχει ορισμένους κανόνες.
      ΤΟΝΙΑ ΑΝΤΩΝΙΟΥ: Όταν με κατηγορούν συνάδελφοι της Πλειοψηφίας ότι είπα για τα «γαλάζια παιδιά», θα πρέπει να πω την άποψή μου και γιατί τοποθετήθηκα με αυτόν τον τρόπο.
      ΠΡΟΕΔΡΕΥΩΝ (Σωτήρης Χατζηγάκης): Κυρία Αντωνίου, ο Κανονισμός έχει συγκεκριμένες διατάξεις. Ένας από τους κανόνες είναι πως, όταν δευτερολογείτε, θα πρέπει να αναφέρεσθε στο αντικείμενο του νομοσχεδίου. Μπορώ να σας δώσω ένα περιθώριο, για να πείτε ορισμένες σκέψεις, αλλά όχι όλη η δευτερολογία σας να είναι οι σκέψεις σας εκτός νομοσχεδίου.
      ΤΟΝΙΑ ΑΝΤΩΝΙΟΥ: Κύριε Πρόεδρε, έρχομαι τώρα ακριβώς στο άρθρο, για το οποίο μιλήσαμε για τη «γαλάζια γενιά» και τα κομματικά παιδιά.
      ΠΡΟΕΔΡΕΥΩΝ (Σωτήρης Χατζηγάκης): Δεν έχει σχέση με το νομοσχέδιο.
      ΤΟΝΙΑ ΑΝΤΩΝΙΟΥ: Πώς δεν έχει σχέση; Στη δική μου τοποθέτηση είπα ότι το άρθρο 13 δεν μας βρίσκει σύμφωνους, διότι δημιουργεί μία νέα γενιά συμβασιούχων και πολιτικές, οι οποίες δεν θα πρέπει να συνεχισθούν. Είναι ξεκάθαρο πως είναι ρουσφετολογικές προσλήψεις και κατάργηση του ΑΣΕΠ. Εγώ το κατανοώ, γιατί υπάρχει πολύ μεγάλη πίεση και αυτό το γνωρίζουμε όλοι. Βλέπουμε καθημερινά στα τηλεοπτικά παράθυρα στελέχη της ΔΑΚΕ να λένε ποια είναι η αντίληψή τους για το πώς θα πρέπει να λειτουργήσετε εσείς και τι πρέπει να κάνετε σε σχέση με τη συγκρότηση του κράτους και τα δικά σας παιδιά. 
      Κατά την άποψή μας, αυτές είναι πολιτικές που ηττήθηκαν. Το ΠΑΣΟΚ έκανε βήματα σ’ αυτόν τον τομέα και νομίζω ότι στον 21ο αιώνα δεν μπορούμε να μην κοιτάμε μπροστά. Γι’ αυτόν το λόγο καταψηφίζουμε το άρθρο 13.
      Για το άρθρο 9 έγινε πολύ μεγάλη συζήτηση. Για εμάς είναι η καρδιά του νομοσχεδίου. Θεωρούμε ότι δεν είναι δυνατόν, αντί να αντιμετωπίσουμε την εισφοροδιαφυγή, να την ενισχύουμε. Έτσι, πληρώνουν οι συνεπείς πολίτες και όχι οι κακοπληρωτές.
      Όσον αφορά το άρθρο 10, θα ήθελα να πω ότι εμείς περιμένουμε μέχρι αύριο να μας φέρετε τα στοιχεία, να μας πείτε σε ποιες περιοχές υπάρχει πρόβλημα και πού πρέπει να καλυφθούν τα κενά. 
      Τέλος, ο κύριος Υπουργός μίλησε για ένα κλίμα συναίνεσης και προσπάθειας να συμφωνήσουμε για το νομοσχέδιο. Εγώ περίμενα σήμερα, σύμφωνα και με την τοποθέτησή του κυρίου Υπουργού στην επιτροπή, περισσότερα στοιχεία όσον αφορά τα άρθρα 5 και 6. Αυτήν τη στιγμή καλείται η Βουλή να νομοθετήσει για ένα όργανο που δεν ξέρουμε πώς θα συγκροτηθεί και ποια θα είναι η σύνθεσή του. Ο κύριος Υπουργός είχε πει  ότι σήμερα θα είχε την πρότασή του. Εμείς την αναμένουμε μέχρι αύριο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υφυπουργός.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Κύριοι συνάδελφοι, θα έχουμε την ευκαιρία την Παρασκευή, κατά τη συζήτηση του κοινωνικού προϋπολογισμού, να κάνουμε μία εκτενέστερη αναφορά για τα ζητήματα που συνδέονται με το σύστημα κοινωνικής ασφάλισης της χώρας μας. Είμαι υποχρεωμένος να πω ότι στο τέλος όλοι θα κριθούμε όχι από το τι λέμε, αλλά από το τι κάνουμε. Η καθημερινή πρακτική είναι αυτή που κρίνει όλους μας και η συνέπεια που επιδεικνύουμε ανάμεσα στα λόγια, τις διακηρύξεις και στα έργα. 
      Ειλικρινά έχω εκπλαγεί, γιατί άκουσα τους περισσότερους συνάδελφους του ΠΑΣΟΚ να μιλούν λες και δεν ήταν το κόμμα τους μέχρι προχθές στην κυβέρνηση. Λες και φεύγοντας από την κυβέρνηση δεν άφησαν πίσω τους προβλήματα. Λες και είχατε λύσει τα πάντα, κύριε Πρωτόπατα, λες και όλα τα προβλήματα δημιουργήθηκαν ξαφνικά μετά από την 7η Μαρτίου, λες και για πρώτη φορά παρουσιάστηκαν στην Ελλάδα στις 7 Μαρτίου τα ελλείμματα στα ασφαλιστικά ταμεία, τα προβλήματα βιωσιμότητας που συνδέονται με το σύστημα κοινωνικής ασφάλισης, η διόγκωση της ανεργίας.
      Τότε, πώς κάποιος άλλος συνάδελφος μίλησε για ανοικτές πληγές που προσπαθούμε να τις κλείσουμε με τσιρότο; Αν ήταν ανοικτές οι πληγές, προϋπήρχαν της Κυβέρνησης της Νέας Δημοκρατίας.
      Πρέπει να πω επίσης ότι μας ζητάτε -επιλεκτικά όμως- να ξεχάσουμε τις πρακτικές των προηγούμενων κυβερνήσεων, των δικών σας κυβερνήσεων, να πάθουμε σε μία σειρά από ζητήματα αμνησία, για να σας δώσουμε εν συνεχεία αμνηστία για όλα αυτά τα ζητήματα. Μα, αν σας δώσουμε εμείς αμνηστία, δε θα σας τη δίνει ο ελληνικός λαός, ο οποίος σας θεωρεί υπόλογους και υπεύθυνους για τα προβλήματα αυτά.
      Μας κατηγορήσατε ότι δεν φέρνουμε νόμους στη Βουλή. Εγώ εκτιμώ και πιστεύω πως κι εσείς εκτιμάτε ότι νομοθετικό πλαίσιο αρκετό υπάρχει και για τα ζητήματα της απασχόλησης και για τα ζητήματα της κοινωνικής ασφάλισης. Πολιτική βούληση δεν υπήρχε, υλοποίηση του νομοθετικού πλαισίου που υπήρχε μέχρι χθες…
      	ΧΡΗΣΤΟΣ ΠΡΩΤΟΠΑΠΑΣ: Το καταψηφίσατε…
      	ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Θα σας απαντήσω πού καταψηφίστηκε και γιατί καταψηφίστηκαν δύο νόμοι, ο ν. 3029 και ο ν. 3232 και αφού μου το ζητάτε, θα σας το πω τώρα. Υπήρχαν διαφωνίες σε ορισμένα σημεία του νόμου και κυρίως γιατί δεν υπήρχε πρόβλεψη για την πηγή χρηματοδότησης για τα χρήματα που απαιτούνταν για να υλοποιηθούν αυτοί οι νόμοι. Δεν διαφωνούσε κανείς με την ένταξη των ειδικών ταμείων στο ΙΚΑ ΕΤΑΜ, παραδείγματος χάρη, ούτε μπορούσε να διαφωνήσει κανείς με την ομαδοποίηση των επικουρικών ταμείων ή με την ένταξή τους στο ΙΚΑ ΕΤΕΑΜ. Αντίθετα, δεν ανέφερε ο νόμος, δεν είχε τη σχετική πρόβλεψη από πού θα βρεθούν τα 22.600.000.000 ευρώ που απαιτούνται για την ένταξη των ειδικών ταμείων στο ΙΚΑ ΕΤΑΜ και, δεύτερον, δεν μας είπε κανείς –κι εδώ συμμερίζομαι και τις ανησυχίες του συνδικαλιστικού κινήματος και του Προέδρου της ΓΣΕΕ του κ. Πολυζωγόπουλου- για το αν η ένταξη των επικουρικών ταμείων στο ΙΚΑ ΕΤΕΑΜ ή αντίστοιχα η ένταξη των ειδικών ταμείων στο ΙΚΑ ΕΤΕΑΜ χωρίς πρόβλεψη για την πηγή χρηματοδότησης, μήπως θέσει εν αμφιβόλω την ίδια τη βιωσιμότητα του ΙΚΑ και του αντίστοιχου ταμείου του ΕΤΕΑΜ. 
      Αυτές ήταν οι ανησυχίες μας και αυτοί ήταν οι λόγοι για τους οποίους επιφυλαχθήκαμε και καταψηφίσαμε το ν. 3029 και το ν. 3232, γιατί ο ένας ήταν ένας νόμος που πραγματικά έδινε παροχές σε πολλές κατηγορίες εργαζομένων, δεν είχε τη σχετική πρόβλεψη και, όπως γνωρίζετε, επειδή ήμουν αυτός που είχε την ευθύνη για την υλοποίηση του δικού σας νόμου και πρέπει να σας πω ότι δεν υπάρχει καμία μα καμία εκκρεμότητα από το ν. 3232, υπήρξε πολύ μεγάλη δυσκολία για να βρούμε την πρόσθετη χρηματοδότηση που απαιτείτο μέσα από τροποποίηση του κρατικού προϋπολογισμού και πρόσθετες επιχορηγήσεις προς το σύστημα κοινωνικής ασφάλισης για να υλοποιήσουμε τις διατάξεις του ν. 3232. 
      Θα ήθελα επίσης να πω ότι, αν είναι να γίνουν εντάξεις –γιατί ρωτήσατε γιατί καθυστερούμε και δεν προχωρούν οι εντάξεις των ειδικών ταμείων στο ΙΚΑ ΕΤΑΜ- εδώ τουλάχιστον ξέρετε ότι προσωπικά είμαι απόλυτα σαφής. Αν είναι να γίνουν και άλλες εντάξεις στο ΙΚΑ ΕΤΑΜ με τους όρους και τις προϋποθέσεις που έγινε η ένταξη του ΤΑΠΙΛ στο ΙΚΑ ΕΤΑΜ, καλύτερα να μη γίνει καμία, ποτέ. Είμαι απόλυτα σαφής. Είναι βέβαιο ότι αν δεν διασφαλιστούν τα χρήματα που απαιτούνται, τότε το ΙΚΑ θα έχει σοβαρά προβλήματα βιωσιμότητας και πιστεύω ότι κανείς δεν συμφωνεί -και πρώτη η ΓΣΕΕ- για να γίνει ένταξη και των άλλων ειδικών ταμείων στο ΙΚΑ ΕΤΑΜ με τους όρους που έγινε η ένταξη του ΤΑΠΙΛ. 
      Θα ήθελα επίσης, για να έλθω και λίγο στο νομοσχέδιο, να πω ότι δεν ισχυρίζεται κανείς ότι είναι ένα σημαντικό νομοσχέδιο και ότι κάνει τομές. Δεν νομίζω ότι χρειάζονται μεγάλες τομές ιδιαίτερα στο σύστημα κοινωνικής ασφάλισης. Το πλαίσιο υπάρχει, όπως είπα και το λέω. Υπάρχουν επι μέρους ζητήματα τα οποία πρέπει να συζητηθούν και αυτό τουλάχιστον δεν είμαι ο πρώτος που το λέω, υπάρχουν πάρα πολλοί και στην Αίθουσα αυτή ακόμα που ισχυρίζονται και επιμένουν να αναφέρουν ότι θα πρέπει να ξεκινήσουμε την κουβέντα για τις εκκρεμότητες που συνδέονται με το σύστημα κοινωνικής ασφάλισης όσο είναι καιρός. 
      Βέβαια, είναι πολύ περισσότεροι αυτοί που συζητούν και κάνουν τη σχετική αναφορά στις κατ’ ιδίαν συζητήσεις μας και λίγοι αυτοί που έχουν την τόλμη και χαίρομαι γιατί είναι εδώ η κ. Διαμαντοπούλου, έστω και αν κατηγορήθηκε γι’ αυτό, κάπου πλησιάζουν οι απόψεις μας. Χαίρομαι γιατί τα μεγάλα κοινωνικά ζητήματα δεν κλείνουν ποτέ.
      Βέβαια, για να μην παρεξηγηθούμε, υπάρχει η σαφής δέσμευση της Κυβέρνησης πάνω στις τρεις βασικές παραμέτρους του συστήματος κοινωνικής ασφάλισης και δεν είναι ότι το κάνουμε από μεγαλοθυμία ή από παραχώρηση προς τους εργαζόμενους, είναι γιατί σ’ αυτές τις τρεις βασικές παραμέτρους δεν έχουμε τα περιθώρια ούτε τα όρια ηλικίας να αυξήσουμε. Το εξηκοστό πέμπτο έτος της ηλικίας είναι από τα υψηλότερα στην Ευρώπη, οι εισφορές είναι από τις υψηλότερες στην Ευρώπη και δημιουργούν κλίμα «αποεπένδυσης» για τη χώρα μας. Το μη μισθολογικό κόστος είναι τεράστιο, είναι η αιτία που όχι μόνο δεν έρχονται νέες επενδύσεις στην Ελλάδα, αλλά φεύγουν και αυτές που ήδη υπάρχουν. Οι παροχές μας είναι από τις μικρότερες της Ευρώπης και πρέπει να ξέρετε ότι οι παροχές αυτές είναι οι παροχές που άφησε πίσω της φεύγοντας η κυβέρνηση του ΠΑΣΟΚ. Αυτό φροντίζουμε, μ’ αυτό ασχολούμαστε, γι’ αυτό αγωνιούμε, για το πώς θα μπορέσουμε να κάνουμε το σύστημα κοινωνικής ασφάλισης πιο αποτελεσματικό.
      Όσο αφορά στη διάταξη για τις ρυθμίσεις του ΙΚΑ, αναφέρεστε στη διάταξη αυτή λες και μιλάμε για το προπατορικό αμάρτημα, λες και πρώτη φορά τούτη η Κυβέρνηση της Νέας Δημοκρατίας έρχεται να κάνει ρύθμιση των οφειλών προς το ΙΚΑ. Αν επιχειρήσω να απαριθμήσω τις ρυθμίσεις των οφειλών προς το ΙΚΑ που έκαναν οι κυβερνήσεις του ΠΑΣΟΚ, φοβάμαι ότι πραγματικά θα κάνω λάθος στο μέτρημα και ίσως χάσω τον αριθμό, όπως επίσης και για τις προϋποθέσεις, για τις διαδικασίες για την πρόσληψη των γιατρών του ΙΚΑ. Κύριε συνάδελφε, μην ανησυχείτε, θα είναι περίπου ίδιες με τις διαδικασίες που ακολουθούσατε μέχρι προχθές. Αν αυτές ήταν κακές, κακές θα είναι και οι δικές μας. Αν ήταν καλές οι δικές σας, καλές θα είναι και οι δικές μας.
      Όσον αφορά στα αναδρομικά του ΛΑΦΚΑ, για τις δικαστικές περιπέτειες στις οποίες μπαίνουν οι συνταξιούχοι αναζητώντας αναδρομικά την παρακράτηση υπέρ του ΛΑΦΚΑ, οι δικές σας κυβερνήσεις παρέτειναν με διαδοχικές υπουργικές αποφάσεις ή νομοθετικές ρυθμίσεις τη διατήρηση του ΛΑΦΚΑ. Ζητάτε από μας να πληρώσουμε το λογαριασμό των δικών σας αποφάσεων; Γιατί δεν ήσασταν εσείς τόσο μεγαλόψυχοι και ζητάτε να επιδείξουμε εμείς μεγαλοψυχία σε μία περίοδο οικονομικής στενότητας για τα ασφαλιστικά ταμεία, όταν κάποια πραγματικά κάνουν αγώνα δρόμου για να εξασφαλίσουν τα οικονομικά, για να μπορέσουν να ανταποκριθούν στις τρέχουσες υποχρεώσεις; Βέβαια, θα τα πούμε αυτά την Παρασκευή στον κοινωνικό προϋπολογισμό.
      Κλείνοντας, κύριε Πρόεδρε, θα πω για τα «βερεσέδια» ότι στις 8 Μαρτίου του 2004 οι ληξιπρόθεσμες οφειλές του δημοσίου προς τους φορείς του συστήματος κοινωνικής ασφάλισης ήταν 10.989.000.000 δραχμές. Πόσο περήφανοι μπορεί να είστε γι’ αυτά τα ζητήματα; Δεν πιστεύω ότι θα υπάρχει έστω και ένας στην προηγούμενη κυβέρνηση του ΠΑΣΟΚ που να υπερηφανεύεται για τα «βερεσέδια» των 11 δισεκατομμυρίων δραχμών περίπου, τα οποία αφήσατε προς τα ασφαλιστικά ταμεία.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Υφυπουργό.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θα μιλήσω για ένα λεπτό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Εγώ θα σας δώσω τρία, κύριε Πρωτόπαπα.
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε, πολλά είναι τα τρία λεπτά.
      Κύριε Πρόεδρε, είμαστε υπερήφανοι για την πολιτική που κάναμε στο ασφαλιστικό και την τελευταία περίοδο της διακυβέρνησης του ΠΑΣΟΚ με τους νόμους του κ. Ρέππα και του κ. Σπυρόπουλου. 
      Θα πω το εξής στον κ. Αγγελόπουλο: Θα έχουμε την ευκαιρία την Παρασκευή, αλλά το προλέγω από τώρα -θα το δείξουμε και με διαγράμματα αν το επιθυμεί- ότι όποτε ήταν το ΠΑΣΟΚ κυβέρνηση οι δαπάνες για την κοινωνική ασφάλιση ως ποσοστό του ΑΕΠ ανέβαιναν και όποτε ήταν η Νέα Δημοκρατία έπεφταν.
      Και αυτό νομίζω ότι γίνεται και τώρα. 
      Το δεύτερο είναι το εξής. Θέλω, κύριε Υφυπουργέ, να διαβάσετε τον προϋπολογισμό, τις επιχορηγήσεις που δίνετε στα ασφαλιστικά ταμεία. Και στο μεν ΙΚΑ είστε υποχρεωμένοι. Το λέω σε σας γιατί είστε βαθύς γνώστης του συστήματος κοινωνικής ασφάλισης και σας συγχαίρω γι’ αυτό. Προσέξτε όμως τον κοινωνικό προϋπολογισμό του 2005 πού θα τον οδηγήσετε. Στις συντάξεις κατ’ αρχήν θα είναι οι μισές απ’ ό,τι πέρσι οι αυξήσεις τους. Πέρσι μας είπατε ότι είναι ψίχουλα. Φέτος πώς ονομάζετε τις μισές στο ύψος αυξήσεις και κυρίως το ΕΚΑΣ; 
      Επίσης προσέξτε τις επιχορηγήσεις προς τα ασφαλιστικά ταμεία και πείτε μου την Παρασκευή. Εκτός από το ΙΚΑ που είστε υποχρεωμένοι να το αυξήσετε με βάση τις ρητές διατάξεις του ν. 3029, τι γίνεται με τα άλλα ταμεία. 
      Τι γίνεται με το ΤΕΒΕ για παράδειγμα; Έχετε δει ότι ανοίγετε μείζον θέμα; Και έχετε δει ότι με την αδράνεια και τα παιχνιδάκια των διοικήσεων το μείζον αυτό θέμα θα οδηγήσει σε επικίνδυνα αδιέξοδα. Την ευθύνη όμως αυτή τη στιγμή την έχετε εσείς. Ενεργείστε λοιπόν πριν είναι αργά. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ (Υφυπουργός Απασχόλησης και Κοινωνικής Προστασίας): Δεν υπάρχει αμφιβολία ότι οι δαπάνες της περιόδου της διακυβέρνησης της χώρας από το ΠΑΣΟΚ ήταν αυξημένες. Μόνο που ξεχνάτε κάθε φορά ότι νομοθετούσατε υποθηκεύοντας το μέλλον. 
      Είπα και πριν ότι 11 δισεκατομμύρια περίπου δραχμές ήταν οι ληξιπρόθεσμες οφειλές του δημοσίου προς τα ασφαλιστικά ταμεία. Ακόμη και η ρύθμιση των οφειλών προς το ΙΚΑ 1,5 τρισεκατομμύριο δραχμές που έγινε με το ν. 3029 υλοποιήθηκε μέσα στο 2004 από την Κυβέρνηση της Νέας Δημοκρατίας. Δεν θα αναφέρω τις ρυθμίσεις που έγιναν προς το ΤΑΕ, προς το Ταμείο Νομικών, την ρύθμιση των οφειλών του ΟΓΑ προς τα νοσοκομεία. Αυτά θα τα πούμε μεθαύριο.
      Αλλά θέλω να πω ένα πράγμα, επειδή αναφέρθηκε. Δεν μπορούμε να μιλάμε για προοπτική για τους ασφαλισμένους, για τους Έλληνες συνταξιούχους, όταν επικαιροποιημένη αναλογιστική μελέτη για το ΤΕΒΕ αναφέρει αναλογιστικό έλλειμμα 28.675.000 ευρώ. Περίπου 13 τρισεκατομμύρια δραχμές. 
      Εμείς ανησυχούμε. Κάποιοι άλλοι των προηγουμένων κυβερνήσεων απλά  παρακολουθούσαν τα πλοία να περνούν. Τα πλοία περνούσαν, τα ταμεία βούλιαζαν και κάποιοι άλλοι σφύριζαν αδιάφορα όλα αυτά τα χρόνια! 
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, τη συνεδρίαση μας παρακολουθούν από τα άνω δυτικά θεωρεία της Βουλής, εξήντα επτά μαθητές και μαθήτριες και πέντε συνοδοί καθηγητές από το 3ο Γυμνάσιο Αιγίου. 
      Η Βουλή τους καλωσορίζει. 
      (Χειροκροτήματα απ’ όλες τις πτέρυγες της Βουλής)
      Κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Απασχόλησης και Κοινωνικής Προστασίας «Ρύθμιση ετήσιας άδειας εργαζομένων και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΧΡΗΣΤΟΣ ΠΡΩΤΟΠΑΠΑΣ: Κατά πλειοψηφία. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Απασχόλησης και Κοινωνικής Προστασίας: «Ρύθμιση ετήσιας άδειας εργαζομένων και άλλες διατάξεις» έγινε δεκτό επί της αρχής κατά πλειοψηφία. 
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με  τη συναίνεση του Σώματος και ώρα 15.05’ λύεται η συνεδρίαση για αύριο ημέρα Πέμπτη 16 Δεκεμβρίου 2004 και ώρα 10.30’ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: i) ψήφιση στο σύνολο του σχεδίου νόμου του Υπουργείου Οικονομίας και Οικονομικών: «Συμφωνίες παροχής χρηματοοικονομικής ασφάλειας, εφαρμογή των Διεθνών Λογιστικών Προτύπων και άλλες διατάξεις» και ii) συζήτηση επί των άρθρων και του συνόλου, του σχεδίου νόμου του Υπουργείου Απασχόλησης και Κοινωνικής ΠροστασίαςQ «Ρύθμιση ετήσιας άδειας εργαζομένων και άλλες διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ  15/12/04                  ΣΕΛ.1

