

ΣΥΝΕΔΡΙΑΣΗ ΠΖ' 
Δευτέρα 15 Ιανουαρίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 1ο
Γυμνάσιο Μελισσίων και από το 3ο Γυμνάσιο Σύρου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου αναφορών και ερωτήσεων της Τρίτης 16 Ιανουαρίου 2001.
4. Συζήτηση επικαίρων ερωτήσεων:
α) Προς τον Υφυπουργό Πολιτισμού (Αρμόδιο για θέματα Αθλητισμού):
i) σχετικά με τη δημιουργία νέων αθλητικών εγκαταστάσεων στην περιοχή του Πειραιά.
ii) σχετικά με τη λήψη μέτρων βελτίωσης του Εθνικού Αθλητικού Κέντρου Αγρινίου κλπ.
β) Προς τον Υπουργό Υγείας και Πρόνοιας σχετικά με τη λήψη των αναγκαίων μέτρων για την αντιμετώπιση της μόλυνσης που προκάλεσαν οι βομβαρδισμοί του ΝΑΤΟ, στη Γιουγκοσλαβία.
γ) Προς τον Υπουργό Μεταφορών και Επικοινωνιών σχετικά με τις
προθέσεις της Κυβέρνησης για ιδιωτικοποίηση του Ταχυδρομικού Ταμιευτηρίου κλπ.
δ) Προς τον Υπουργό Εθνικής Παιδείας και Θρησκευμάτων σχετικά με τη λειτουργία του Πανεπιστημίου Πελοποννήσου και την ίδρυση τμημάτων στο νομό Λακωνίας.
5) Συζήτηση επερώτησης προς την Υπουργό Εσωτερικών, Δημόσιας
Διοίκησης και Αποκέντρωσης, σχετικά με την πολιτική της Κυβέρνησης για τη διασφάλιση της οικονομικής ευρωστίας των ΟΤΑ Α' και Β' βαθμού.
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση πρότασης νόμου:
Οι Βουλευτές Π. Κρητικός και Κ. Σπυριούνης κατέθεσαν πρόταση νόμου για την προστασία των μνημείων.
ΟΜΙΛΗΤΕΣ
Α. Επί των επικαίρων ερωτήσεων:
ΒΕΡΕΛΗΣ Χ.
ΔΑΒΑΚΗΣ Α.
ΕΥΘΥΜΙΟΥ Π.
ΘΑΝΟΣ Δ.
ΚΟΥΡΟΥΜΠΛΗΣ Π.
ΜΠΕΝΤΕΝΙΩΤΗΣ Μ.
ΠΑΠΑΝΙΚΟΛΑΟΥ Ε.
ΣΚΥΛΛΑΚΟΣ Α.
ΦΛΩΡΙΔΗΣ Γ.
Β. Επί της επερώτησης:
ΑΚΡΙΒΑΚΗΣ Α.
ΚΑΙΣΕΡΛΗΣ Κ.
ΝΕΡΑΝΤΖΗΣ Α.
ΠΟΛΥΖΟΣ Ε.
ΤΖΑΜΤΖΗΣ Ι.
ΤΖΟΥΡΝΟΣ Γ.
ΦΛΩΡΙΝΗΣ Α.
ΧΑΛΚΙΔΗΣ Μ.

Π Ρ Α Κ Τ Ι Κ Α Β Ο Υ Λ Η Σ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΠΖ'
Δευτέρα 15 Ιανουαρίου 2001
---
Αθήνα, σήμερα στις 15 Ιανουαρίου 2001, ημέρα Δευτέρα και ώρα 18.23' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την Προεδρία του Α' Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αθανάσιο Δαβάκη, Βουλευτή
Λακωνίας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Βουλευτές κύριοι Παναγιώτης Κρητικός και Κυριάκος Σπυριούνης κατέθεσαν πρόταση νόμου για την προστασία των μνημείων.
Παραπέμπεται στην αρμόδια Διαρκή Επιτροπή
Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Ιανουαρίου 2001.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ.5 Καν.Βουλής)
1. Η με αριθμό 3701/7.11.2000 ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης σε ό,τι αφορά την αναβάθμιση του εξοπλισμού και την ενίσχυση με νοσηλευτικό προσωπικό της Μονάδας Τεχνητού Νεφρού στον 'Αγιο Νικόλαο, Νομού Λασιθίου.
2. Η με αριθμό 2628/26.9.2000 ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη λήψη μέτρων αντιμετώπισης των προβλημάτων λόγω έλλειψης Μονάδας Αυξημένης Φροντίδας στο Νοσοκομείο Ασκληπιείο Βούλας.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής)
1. Η με αριθμό 3596/2.11.2000 ερώτηση της Βουλευτού του Πανελλήνιου
Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Υγείας και Πρόνοιας, σχετικώς με τις ενέργειες του Υπουργού προκειμένου και οι νοητικά και ψυχικά ασθενείς να έχουν ίση μεταχείριση με τις άλλες κατηγορίες ατόμων με ειδικές ανάγκες.
2. Η με αριθμό 3413/394/26.10.2000 ερώτηση και αίτηση κατάθεσης
εγγράφων του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Τύπου και Μέσων Μαζικής Ενημέρωσης, σχετικώς με τη διαδικασία επιβολής και είσπραξης των προστίμων που επέβαλε το ραδιοτηλεοπτικό συμβούλιο την τελευταία τριετία στα Μέσα Μαζικής Ενημέρωσης."
ΠΡΟΕΔΡΕΥΩΝ (Κωνσταντίνος Γείτονας): Κύριοι Βουλευτές, εισερχόμαστε
στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 452/10.1.2001 επίκαιρη ερώτηση του Βουλευτή
του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υφυπουργό Πολιτισμού (Αρμόδιο για θέματα Αθλητισμού), σχετικώς με τη δημιουργία νέων αθλητικών εγκαταστάσεων, στην περιοχή του Πειραιά.
Η επίκαιρη ερώτηση του κ. Μπεντενιώτη έχει ως εξής:
"'Ενα μέρος του προγράμματος των Ολυμπιακών Αγώνων του 2004 αφορά τον Πειραιά. Ειδικότερα στο Στάδιο Ειρήνης και Φιλίας, το Στάδιο Καραϊσκάκη και οι στην προέκταση αυτού αθλητικές εγκαταστάσεις ενός αθλητικού κέντρου στίβου.
'Ομως ο Πειραιάς στερείται αθλητικών εγκαταστάσεων και πολλά αθλητικά σωματεία, φυτώρια αθλητών, δεν έχουν τη δυνατότητα να λειτουργούν ικανοποιητικά στην στήριξη των αθλητικών προγραμμάτων που εκτελούν. 
Ερωτάται ο κύριος Υπουργός:
Ποια είναι η πρόθεση της Κυβέρνησης σε σχέση με το πρόβλημα της
υποδομής του Πειραιά σε αθλητικές εγκαταστάσεις;"
Ο Υφυπουργός Πολιτισμού κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ευχαριστώ, κύριε Πρόεδρε. Για τις αθλητικές υποδομές της ελληνικής περιφέρειας ή για να το
πούμε ακριβέστερα, εκτός από την Αθήνα και τους Ολυμπιακούς Δήμους της Αττικής, η Γενική Γραμματεία Αθλητισμού έχει σχεδιάσει το πρόγραμμα "ΕΛΛΑΔΑ 2004" το οποίο προβλέπει τη δημιουργία αθλητικών υποδομών σε όλη την ελληνική περιφέρεια με επίκεντρο τον κάθε δήμο.
'Εχουμε προσδιορίσει τα κριτήρια με τα οποία εντάσσεται ο κάθε Δήμος στο πρόγραμμα αυτό και η ευθύνη υλοποίησης του προγράμματος ανατέθηκε στις περιφέρειες του κράτους.
'Ετσι, λοιπόν, και ο Πειραιάς εντάσσεται μέσα στο πρόγραμμα αυτό. Ο σχεδιασμός έχει ήδη ξεκινήσει. Εδώ θα πρέπει να πω, με την ευκαιρία αυτή, στον κ. Μπεντενιώτη ότι για το σχεδιασμό αυτόν καλό θα είναι να έχουμε και τις δικές του προτάσεις αλλά και τις προτάσεις των συναδέλφων έτσι ώστε αυτό που θα θελήσουμε να υλοποιηθεί για τον Πειραιά να είναι ο καλύτερος δυνατός σχεδιασμός.
Επαναλαμβάνω ότι το πρόγραμμα αυτό βρίσκεται ήδη στη φάση της υλοποίησης, με την έννοια της υποβολής των προτάσεων. Επειδή ακριβώς γνωρίζουμε ότι στον Πειραιά υπάρχει η ανάγκη των αθλητικών υποδομών -το περιγράφει ο κύριος συνάδελφος- νομίζω ότι θα δώσουμε και μια ιδιαίτερη προσοχή εν όψει και του πληθυσμού που υπάρχει στην περιοχή και της νεολαίας που ζητάει χώρους για να αθληθεί.
Κατά συνέπεια, πιστεύω ότι με χρονικό ορίζοντα το 2004 το πρόγραμμα αυτό θα προσφέρει και στον Πειραιά τις απαραίτητες αθλητικές υποδομές, για να μπορούν να αντιμετωπιστούν τα προβλήματα και οι επιθυμίες άθλησης ιδιαίτερα των νέων της περιοχής.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Ο κ.Μπεντενιώτης έχει το λόγο. 
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, η πρόθεση της Κυβέρνησης να
σχεδιάσει την αθλητική υποδομή ολόκληρης της περιφέρειας, αλλά και του κέντρου σε συνεργασία με τους φορείς, αλλά και με όλα τα εμπλεκόμενα μέρη, είναι πραγματικά ιδανική. 'Ομως, κύριε Υφυπουργέ, είναι σκόπιμο να σας υπογραμμίσουμε ότι υπάρχουν συγκεκριμένες προτάσεις, λεπτομερειακά επεξεργασμένες, τόσο από την Επιτροπή Αθλητικών Σωματείων Πειραιά που θα σας υποβληθούν, όσο και από την 'Ενωση Ποδοσφαιρικών Σωματείων Πειραιά, που και αυτές θα σας υποβληθούν.
'Ετσι, σε συνεργασία με αυτούς τους φορείς που χρόνια τώρα υπηρετούν, με υψηλό αίσθημα ευθύνης, τον αθλητισμό στο χώρο του Πειραιά, νομίζουμε ότι θα βρούμε την ιδανική λύση, για μια ευρύτερη παρουσία του Υπουργείου Αθλητισμού στον Πειραιά και στην προοπτική που πρέπει να έχουν οι υποδομές των αθλητικών εγκαταστάσεων.
'Ομως, εδώ, πρέπει να τονίσουμε, κύριε Υφυπουργέ -και παρακαλούμε να ληφθεί υπόψιν- ότι ένα μέρος των Ολυμπιακών Αγώνων θα λειτουργήσει στον Πειραιά, στο στάδιο Καραϊσκάκη, στο Στάδιο Ειρήνης και Φιλίας και στον ευρύτερο χώρο που νομίζουμε ότι προσιδιάζει για ένα αθλητικό κέντρο στίβου. Θα θέλαμε και γι'αυτήν την περίπτωση την άποψη του Υπουργείου και την πρόταση της Κυβέρνησης.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο. 
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε εμείς
είμαστε πρόθυμοι να εξετάσουμε κάθε πρόταση που έχει σαν στόχο να αναβαθμίσει τις υπάρχουσες υποδομές καθώς και να ενισχύσει εκείνες που είναι απαραίτητες για τη διενέργεια των Ολυμπιακών Αγώνων στην περιοχή του Πειραιά.
Θέλω όμως να πω ότι είναι μια σημαντική ευκαιρία το πρόγραμμα
"ΕΛΛΑΔΑ 2004" να οδηγήσει και σε αποτελέσματα τα οποία θα είναι περισσότερο ωφέλιμα, ανεξάρτητα δηλαδή απ'αυτές τις πολύ μεγάλες εγκαταστάσεις. Νομίζω ότι τώρα υπάρχουν όλες αυτές οι προϋποθέσεις επειδή το πρόγραμμα "ΕΛΛΑΔΑ 2004" χρηματοδοτείται συνολικά με το ποσό των τριακοσίων εξήντα τριών δισεκατομμυρίων δραχμών. 'Αρα μπορούμε να προσδοκούμε, με την υποβολή των προτάσεων αυτών, ότι γρήγορα θα καταλήξουμε στις οριστικές αποφάσεις για να ξεκινήσει η υλοποίηση αυτού του προγράμματος που πιστεύω ότι είναι φιλόδοξο και θα δώσει αποτελέσματα.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό
457/10.1.2001 επίκαιρη ερώτηση του Βουλευτή της Νέας Δημοκρατίας κ.Ελευθέριου Παπανικολάου προς τον Υπουργό Υγείας Πρόνοιας, σχετικώς με τη λήψη των αναγκαίων μέτρων για την αντιμετώπιση της μόλυνσης που προκάλεσαν οι βομβαρδισμοί του ΝΑΤΟ, στη Γιουγκοσλαβία.
Η επίκαιρη ερώτηση του κ. Παπανικολάου έχει ως εξής:
"Το σύνδρομο των Βαλκανίων έχει αναστατώσει κυριολεκτικώς τις κυβερνήσεις και τους λαούς των κρατών μελών της Ευρωπαϊκής 'Ενωσης με αναφορές σε συγκεκριμένα περιστατικά ασθενών. Επανειλημμένως ειδικοί επιστήμονες 'Ελληνες και ξένοι κρούουν τον κώδωνα του κινδύνου αναφορετικά με το σύνδρομο των Βαλκανίων ή ουράνιο γκέϊτ και τις
δυσμενείς επιπτώσεις που έχουν για την υγεία των Ελλήνων στρατιωτών, φοιτητών, τουριστών και επιχειρηματιών που έζησαν, ζουν και κινούνται στη σύγχρονη "Χιροσίμα" του Κοσόβου.
Ταυτόχρονα, δύο εκθέσεις-ντοκουμέντο του Ευρωπαϊκού Συμβουλίου και της FOCUS, αποκαλύπτουν το μέγεθος της καταστροφής που προκάλεσαν οι βομβαρδισμοί του ΝΑΤΟ. Τα τοξικά φθάνουν μέχρι την Ουκρανία, την Ιταλία και την Ελλάδα (Πελοπόννησος). Η μόλυνση, λένε οι εκθέσεις, θα βαρύνει τις περιοχές αυτές για δεκαετίες.
Κατόπιν των ανωτέρω είναι σίγουρο ότι κινδυνεύει η υγεία των
συμπατριωτών μας και αυτό πρέπει να είναι σε γνώση του Υπουργείου Υγείας. Είναι ανάγκη να ληφθούν μέτρα προστασίας και προλήψεως και θέλουμε να
ξέρουμε πού πατάει και τι αναπνέει ο 'Ελληνας στρατιώτης και φοιτητής που βρίσκεται στην πρώην Γιουγκοσλαβία, καθώς επίσης και τι μέτρα προστασίας έχει λάβει το Υπουργείο Υγείας εδώ στην Ελλάδα.
Ερωτάται ο αρμόδιος Υπουργός:
1) Σε ποιες ενέργειες έχει προβεί αναφορικά με τη μόλυνση που
προκάλεσαν οι βομβαρδισμοί του ΝΑΤΟ και στην Ελλάδα;
2) Ποια συγκεκριμένα μέτρα έχετε πάρει για την αντιμετώπιση της
μολύνσεως στην Ελλάδα;"
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ευχαριστώ,κύριε
Πρόεδρε.
Η πολιτική της Κυβέρνησης στο θέμα των επιπτώσεων από τον πόλεμο στα Βαλκάνια ήταν πρώτα απ' όλα μία πολιτική πρόληψης. Η Ελλάδα εισηγήθηκε την επίλυση και την αντιμετώπιση των προβλημάτων της περιοχής ειρηνικά και είναι η μόνη χώρα του ΝΑΤΟ, που δεν συμμετείχε στους βομβαρδισμούς.
Η Ελλάδα θέλει και επιδιώκει την ειρήνη. Αντιτίθεται σε πολέμους και ένοπλες αναμετρήσεις που πάντα, αλλά ιδιαίτερα στον αιώνα που πέρασε από το Α' Παγκόσμιο Πόλεμο με τα χημικά όπλα, τα βιολογικά, αργότερα τα πυρηνικά, αλλά και τα λεγόμενα συμβατικά, έχουν σκορπίσει στην ανθρωπότητα μόνο δεινά και καταστροφές, αποτελώντας στίγμα του ανθρώπινου πολιτισμού.
Παρά το γεγονός ότι δεν υπήρχε τεκμηρίωση και επαρκής πληροφόρηση, την οποία το ΝΑΤΟ όφειλε και οφείλει να δώσει, η ελληνική Κυβέρνηση πήρε μέτρα προστασίας και αντιμετώπισης πιθανών επιπτώσεων. Στον ελληνικό χώρο η Ελληνική Επιτροπή Ατομικής Ενέργειας σταθερά πραγματοποιεί και πραγματοποιούσε σε εικοσιπέντε σταθμούς που καλύπτουν ολόκληρη τη χώρα μετρήσεις στον αέρα, στο έδαφος και στο νερό, από τις οποίες δεν έχουν προκύψει στοιχεία επιβάρυνσης στην Ελλάδα.
Στις αρχές Μαρτίου του 2000 ειδική επιστημονική επιτροπή του Γενικού Επιτελείου Στρατού διενήργησε στο Κόσοβο, στην περιοχή του στρατοπέδου, μετρήσεις. Δεν διαπιστώθηκαν ενδείξεις ραδιενεργούς ακτινοβολίας. 
Ανάλογες μετρήσεις στις περιοχές που χρησιμοποιήθηκαν βόμβες ουρανίου
διενεργεί το Περιβαλλοντικό Πρόγραμμα των Ηνωμένων Εθνών, συμπεράσματα του οποίου αναμένονται το Φεβρουάριο ή το Μάρτιο.
Σε εξέλιξη ακόμη βρίσκονται έρευνες της Παγκόσμιας Οργάνωσης Υγείας
και της Διεθνούς Επιτροπής Ατομικής Ενέργειας, καθώς και άλλων διεθνών και ευρωπαϊκών οργανισμών. Μέχρι στιγμής δεν έχουν δοθεί αποτέλεσμα στη δημοσιότητα από τις μετρήσεις και τους ελέγχους αυτούς.
Οι ελληνικές δυνάμεις που βρίσκονται στην περιοχή έχουν λάβει όλα τα απαραίτητα μέτρα και οδηγίες για την αποφυγή κάθε κινδύνου. Αν και η περιοχή που βρίσκεται το στρατόπεδο δεν έχει υποστεί βομβαρδισμούς, στο χώρο αυτό το χώμα αντικαταστάθηκε. Η τροφοδοσία των στρατιωτών γίνεται από την Ελλάδα και δεν συμμετέχουν οι ελληνικές δυνάμεις στη συγκέντρωση καταστραμμένου υλικού.
Ακόμα, σύμφωνα με πρόσφατη απόφαση της Κυβέρνησης η Ελλάδα παίρνει πρόσθετα μέτρα και πρωτοβουλίες για το θέμα αυτό. Ανέθεσε στην Ελληνική Επιτροπή Ατομικής Ενέργειας να πραγματοποιηθούν μετρήσεις στο Κόσοβο και σε όλα τα στρατόπεδα της Ελλάδος και τα πεδία βολής και να εξεταστεί το στρατιωτικό προσωπικό που βρίσκεται και υπηρετεί ή υπηρέτησε στην πρώην Γιουγκοσλαβία.
Η επιστημονική έρευνα θα συνεχιστεί από το "ΔΗΜΟΚΡΙΤΟ" για τη διαλεύκανση του θέματος και ιδίως του συσχετισμού των κρουσμάτων λευχαιμίας και καρκίνου με τα όπλα που χρησιμοποιήθηκαν.
Τα μέτρα που αφορούν στο ελληνικό στρατιωτικό προσωπικό, αφορούν και στους 'Ελληνες πολίτες, στους δημοσιογράφους και στις μη κυβερνητικές
οργανώσεις που δραστηριοποιήθηκαν ή βρίσκονται αυτήν τη στιγμή στην περιοχή.
Συνεχίζονται, τέλος, οι μετρήσεις της ραδιενέργειας σε εικοσιτετράωρη βάση σε όλη την επικράτεια. 'Ελεγχοι πραγματοποιούνται και στα τρόφιμα. Μέχρι στιγμής δεν έχουν προκύψει αρνητικά στοιχεία.
Τα μέτρα αυτά μαζί με τις πρωτοβουλίες που έχει πάρει και θα πάρει η ελληνική Κυβέρνηση, εξασφαλίζουν αξιόπιστα συμπεράσματα και την προστασία του ελληνικού πληθυσμού και του περιβάλλοντος.
ΠΡΟΕΔΡΕΥΩΝ (Κωνσταντίνος Γείτονας): Ο κ. Παπανικολάου έχει το λόγο. 
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Κύριε Πρόεδρε, οι "μεταλλαγμένοι" Ευρωπαίοι
σοσιαλιστές έγιναν θεραπαινίδες του πλανητάρχη και υπέγραφαν τους ουράνιους βομβαρδισμούς στο Κόσοβο το 1999. 'Εχασαν τη σοβαρότητα και την ανθρωπιά τους όχι μόνο για γεννημένους αλλά και για αγέννητους. Λέξη δεν είπαν για τις ουράνιες βόμβες που έκαναν το Κόσοβο και τις γύρω περιοχές όχι κρανίου τόπο, αλλά "ουρανίου τόπο", όπως έλεγα σε ομιλία μου στη Βουλή στις 16 Απριλίου του '99. Για νέοΤσέρνομπιλ μίλησαν ειδικοί επιστήμονες με ανυπολόγιστες βλάβες στο οικοσύστημα και στην τροφική αλυσίδα.
Η Κυβέρνηση Σημίτη απαντούσε και απαντά: "Δεν υπάρχει κίνδυνος, δείξτε ψυχραιμία", καταχωνιάζοντας τις απόρρητες εκθέσεις Ελλήνων και ξένων επιστημόνων που ήταν καταπέλτης για τα συμβαίνοντα στη Σερβία.
Ο κ. Σημίτης στέλνει ανώδυνα τους φοιτητές μας στη Σερβία, απορρίπτοντας πρόταση της Νέας Δημοκρατίας για επιστροφή τους. Αυτό είναι ένα τεράστιο ηθικό θέμα για την Κυβέρνηση. Η Κυβέρνηση εμπλουτισμένη σε ψεύδη, υποκρισία και ανευθυνότητα στρουθοκαμηλίζει με επικοινωνιακά τεχνάσματα και αποφεύγει να ενημερώσει και να δώσει πολιτικές απαντήσεις. 
Τη μία ημέρα ο Υπουργός Αμύνης δεν ήξερε για τα βλήματα του
απεμπλουτισμένου ουρανίου 238, του ναυτικού. Την άλλη μέρα ευτυχώς τα Μέσα Μαζικής Ενημερώσεως οι 'Ελληνες δημοσιογράφοι όπως και οι Ευρωπαίοι, δημιούργησαν ένα τεράστιο κίνημα και μιλούσαν για εκατοντάδες χιλιάδες βλήματα απεμπλουτισμένου ουρανίου που βρίσκονται στο Αιγαίο και στο Ιόνιο. Χωματερή και νεκροταφείο απεμπλουτισμένου ουρανίου 238 έχει γίνει ο Κόλπος της Κυπαρισσίας. Είναι δικαιολογημένη η αναστάτωση και η ανησυχία του μεσσηνιακού λαού.
Εφιαλτικά είναι τα στοιχεία που έρχονται στο φως της δημοσιότητας από άλλες περιοχές της πατρίδος μας. 'Ερευνα της ιατρικής σχολής του Πανεπιστημίου Κρήτης εκπέμπει SOS για πολλαπλασιασμό νεοπλασιών. Περιμένετε, κύριε Υπουργέ, να δείτε πρώτα τα παιδιά μας στη Σερβία να "αρχίσουν να φωσφορίζουν" και μετά να ενδιαφερθείτε; Είναι ανάγκη να γνωρίζουμε "πού πατάει και τι αναπνέει" ο 'Ελληνας. Θα προτρέψετε σαν αρμόδιο Υπουργείο αυτούς που κάνουν τους ελέγχους και τις μετρήσεις, να μη μας εκθέτουν με τις πρωτοβουλίες που αναλαμβάνουν και με τους χειρισμούς τους σ' αυτό το σοβαρό θέμα;
Επιτέλους θα λάβετε μέτρα ενημερώσεως, εξετάσεως και
κυτταρογενετικών αναλύσεων και επαναπατρισμού των παιδιών μας;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Νομίζω ότι το ύφος
και τα επιχειρήματα του συναδέλφου δεν βοηθούν σ' έναν ουσιαστικό διάλογο. Πάντως θέλω να επισημάνω ότι οι εκθέσεις τις οποίες επικαλείται δεν στηρίζονται σε μετρήσεις αλλά σε εκτιμήσεις. Και αυτές όμως οι εκτιμήσεις δεν αποδεικνύουν επιβάρυνση στις γειτονικές χώρες.
Η Ελλάδα πήρε πρωτοβουλία και προσέφυγε στα Ηνωμένα 'Εθνη. Ανέφερε το θέμα και από κει και πέρα οι ειδικευμένες οργανώσεις των Ηνωμένων Εθνών όπως η Επιτροπή Περιβάλλοντος και ο Διεθνής Οργανισμός Υγείας θα καταθέσουν τα τελικά τους συμπεράσματα και θα τεκμηριώσουν τις απόψεις τους γι' αυτό το θέμα. Εμείς δεν μπορούμε να ακολουθούμε ισχυρισμούς ή επιστημονικές απόψεις ή τις θεωρίες τους καθενός.
Δεν νομίζω ότι μπορεί κανείς να αμφισβητήσει ότι η Εθνική Επιτροπή Ατομικής Ενέργειας με την οποία συνεργάζονται όλα τα πανεπιστήμια αλλά και ο "ΔΗΜΟΚΡΙΤΟΣ" δεν είναι το ενδεδειγμένο όργανο που θα μας πει αν πρέπει ή όχι να λάβουμε υπόψη μας κάποιους ισχυρισμούς, ποιοι κίνδυνοι βρίσκονται μπροστά μας και ποια μέτρα πρέπει να λάβουμε.
Από εκεί και πέρα κάποιες υποψίες υπάρχουν. Υπάρχουν ανησυχητικά δεδομένα και γι' αυτό η Κυβέρνηση παίρνει ορισμένα μέτρα. Ανέθεσε στην Ελληνική Επιτροπή Ατομικής Ενέργειας την παρακολούθηση των στρατιωτικών
εγκαταστάσεων και των πεδίων βολής. Η Κυβέρνηση θεωρεί αναγκαία την αναστολή χρήσης πυρομαχικών απεμπλουτισμένου ουρανίου για ασκήσεις μέχρι την κατάληξη των ερευνών. Θεωρεί ότι το ΝΑΤΟ και οι χώρες οι οποίες συμμετέχουν σ' αυτό πρέπει να δώσουν όλα τα στοιχεία τα οποία έχουν στη διάθεσή τους, για τις επιπτώσεις από τη χρήση αυτών των όπλων. Θεωρεί επιβεβλημένη τη συνέχιση των ερευνών από την Επιτροπή του ΟΗΕ,
καθώς και από τη Διεθνή Επιτροπή της Ατομικής Ενέργειας καθώς και από την Παγκόσμια Οργάνωση Υγείας.
Υποστηρίζει τη μελέτη και την έρευνα διεθνών οργανισμών όχι μόνο για το στρατιωτικό προσωπικό που βρίσκεται στην πρώην Γιουγκοσλαβία το Κόσοβο αλλά και για τον πληθυσμό της περιοχής. Η Ελλάδα πήρε πρωτοβουλίες και έκανε ενέργειες προς τη Σουηδική Προεδρία για να ληφθούν μέτρα ευρωπαϊκής συνεργασίας σε αυτό το θέμα. Απεφάσισε δε τη δημιουργία διϋπουργικής επιτροπής που παρακολουθεί το θέμα. Παρακολουθούμε τις εξελίξεις προκειμένου να λάβουμε εφόσον χρειαστεί όλες τις αναγκαίες αποφάσεις για την προστασία του ελληνικού πληθυσμού.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 461/10.1.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τους Υπουργούς Μεταφορών και Επικοινωνιών, Εθνικής Οικονομίας, σχετικώς με τις προθέσεις της Κυβέρνησης, για ιδιωτικοποίηση του Ταχυδρομικού Ταμιευτηρίου κλπ.
Η επίκαιρη ερώτηση σε περίληψη έχει ως εξής:
"Σύμφωνα με επίσημες κυβερνητικές δηλώσεις προωθείται η ιδιωτικοποίηση και του Ταχυδρομικού Ταμιευτηρίου με τη μετατροπή του σε Α.Ε. και την εισαγωγή του στο χρηματιστήριο. Είναι γεγονός ότι μια τέτοια εξέλιξη θα ζημιώσει καίρια τον ελληνικό λαό που μέσα από τη σημερινή μορφή του το Ταχυδρομικό Ταμιευτήριο διασφάλιζε ως ένα βαθμό τις πενιχρές οικονομίες του. Τατόχρονα και οι χιλιάδες εργαζόμενοι στο Ταχυδρομικό Ταμιευτήριο θα χάσουν βασικά εργασιακά δικαιώματα και κύρια το δικαίωμα της μονιμότητας και θα γίνουν αντικείμενο πολλαπλής εκμετάλλευσης.
Μετά τα παραπάνω και με δεδομένο ότι οι εργαζόμενοι βρίσκονται σε
συνεχείς κινητοποιήσεις ερωτώνται οι κύριοι Υπουργοί, αν θα παραμείνει στο δημόσιο το Ταχυδρομικό Ταμιευτήριο και τι μέτρα θα παρθούν για την ενίσχυση και ποιοτική αναβάθμισή του;
Αν θα κατοχυρωθούν τα εργασικά δικαιώματα των εργαζομένων στα Τ.Τ.";
Ο Υπουργός Μεταφορών και Επικοινωνιών κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε,
το Ταχυδρομικό Ταμιευτήριο αποτελεί σήμερα εν δυνάμει το μεγαλύτερο
ίδρυμα αποταμίευσης που έχει η χώρα. 'Εχει αυτήν τη στιγμή συγκεντρώσει το 12% των καταθέσεων περίπου, συνολικά ένα ποσό που υπερβαίνει τα 2,5 τρισεκατομμύρια δραχμές και διαθέτει ένα πυκνό δίκτυο καταστημάτων, 135
σε όλη τη χώρα και 2,5 εκατομμύρια ενεργούς λογαριασμούς επί συνόλου 4,5 εκατομμυρίων λογαριασμών συνολικά καταθετών.
Κύριε Πρόεδρε, η Κυβέρνηση θεωρεί ότι το Ταχυδρομικό Ταμιευτήριο
παίζει ένα σημαντικότατο ρόλο τόσο στην ελληνική οικονομία συνολικότερα, όσο και στην προστασία των αποταμιεύσεων των μικρών αποταμιευτών και επίσης μια κατηγορία επαγγελματιών έχουν τη δυνατότητα μέσα από το Ταχυδρομικό Ταμιευτήριο να αντλήσουν προϊόντα που είναι απαραίτητα για τις δοσοληψίες τους.
Αυτή η μορφή ιδρύματος υπάρχει και στις περισσότερες χώρες της
Δυτικής Ευρώπης τόσο στη Γερμανία το Spavkassen όσο και στη Μεγάλη Βρετανία και πιστεύουμε ότι στη χώρα μας έχει δυνατότητα το ίδρυμα αυτό, που είναι μία αποκεντρωμένη δημόσια υπηρεσία που κλείνει φέτος εκατό χρόνια να συνεχίσει να λειτουργεί. Κλείνει εκατό χρόνια αλλά και κλείνει πάνω από εξήντα χρόνια η νομολογία η οποία το διέπει. Οι βασικοί του νόμοι είναι το 1933 και 1938 και με τη μετεξέλιξη που έχει υποστεί το τραπεζικό σύστημα να μην έχει τη δυνατότητα ούτε νεότερα εργαλεία να έχει για να διατηρήσει μια ανταγωνιστικότητα που έχει ανάγκη, αλλά ούτε να μπορεί να δώσει σύγχρονες υπηρεσίες σε αυτό τον πολύ μεγάλο αριθμό των πελατών.
Η απόφασή μας είναι να υπάρξει ένας εκσυγχρονισμός αυτού του μεγάλου συστήματος και γι αυτό το σκοπό θα δοθούν τόσο νέες δυνατότητες, ώστε να εκσυγχρονίσει τις υπηρεσίες του, όσο ακόμα να δώσει νέα προϊόντα στην πελατεία του που μετά από τα επιτόκια που ανακοίνωσε το Ταχυδρομικό
Ταμιευτήριο την 1η Ιανουαρίου είναι από τα υψηλότερα της αγοράς,
ιδιαίτερα για τους μικρούς αποταμιευτές. Πρέπει να σας πω ότι έχει έναν αριθμό ενεργών πελατών που διαρκώς αυξάνεται.
Πρέπει λοιπόν να δώσουμε μια σειρά από νέα προϊόντα σε όλους αυτούς τους πελάτες που ζητούν και έχουν μια ιδιαίτερη σχέση με το ταμιευτήριο. Πρέπει, όμως, να μετατραπεί σε ανώνυμη εταιρεία για να αντιμετωπίσει μια σειρά από νέες καταστάσεις και δομές που έχει το τραπεζικό σύστημα
σήμερα. Προκειμένου να γίνει αυτό, θα υπάρξει σύντομα εντός του 2001 κατάθεση στη Βουλή νομοσχεδίου, προκειμένου να μετατραπεί το Ταχυδρομικό Ταμιευτήριο σε ανώνυμη εταιρεία. Το δεύτερο που έχουμε εξαγγείλει είναι με ένα ορίζοντα περίπου δύο χρόνων, εντός του 2003, αφού αναδείξει τις αξίες του, όχι όπως είναι σήμερα, θα γίνει προσπάθεια να εισέλθει στο Χρηματιστήριο Αξιών Αθηνών.
Το προσωπικό το οποίο υπηρετεί σήμερα στο Ταχυδρομικό Ταμιευτήριο έχει το καθεστώς του δημοσίου υπαλλήλου. Αυτό το καθεστώς με νομοθεσία, όπως γίνεται και στις αντίστοιχες περιπτώσεις, θα εξακολουθήσει να απολαμβάνει τα δικαιώματα τα εργασιακά τα οποία έχει από τη σημερινή σχέση εργασίας, όπως άλλωστε έχει γίνει και σε αντίστοιχες περιπτώσεις, όπως ήταν η μετατροπείσα ανώνυμη εταιρεία του χρηματιστηρίου Αθηνών. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. 
ΑΝΤΩΝΗΣ ΣΚΥΛΛΑΚΟΣ: Κύριε Υπουργέ, δεν λέτε την αλήθεια. Στο μόνο που
συμφωνούμε είναι για τις δυνατότητες του Ταχυδρομικού Ταμιευτηρίου, για τους πόσους πελάτες έχει, μικροκαταθέτες και ότι μπορεί σήμερα και προστατεύει τις πενιχρές οικονομίες.
Εγώ θα προσθέσω ορισμένα πράγματα. Αυτήν τη στιγμή το Ταχυδρομικό Ταμιευτήριο έχει το υψηλότερο επιτόκιο καταθέσεων, μιάμιση μονάδα πάνω από την Εθνική Τράπεζα παραδείγματος χάρη. 'Εχει το χαμηλότερο επιτόκιο σε δάνειο κατοικίας, που δίνει στους δημοσίους υπαλλήλους δεκάδες χιλιάδες δάνεια. Αυτή είναι η ουσία.
Το Ταχυδρομικό Ταμιευτήριο το ορέγονται πολλοί και από το τραπεζικό
κεφάλαιο και άλλοι που θέλουν να μπουν σε αυτόν τον τομέα οικονομικής δραστηριότητας. Γι'αυτό προχωράτε στο να το μετατρέψετε σε ανώνυμη εταιρεία, σε εταιρεία που θα τη βάλετε στο χρηματιστήριο, με στόχο να περάσει στα χέρια ιδιωτών.
Αν μπουν ιδιώτες μέσα, θα μπορεί να παίζει έστω αυτό το μικρό κοινωνικό ρόλο που παίζει σήμερα, να δίνει τόσο καλά επιτόκια; Δεν βλέπουμε τι γίνονται οι άλλες τράπεζες, οι πρώην κρατικές; Ακόμα και να παραμείνουν μόνιμοι οι υπάλληλοί του, θα έχουν τα ίδια δικαίωματα και την ίδια ασφάλεια, όταν με οποιοδήποτε νόμο, με οποιουσδηποτε συσχετισμούς αύριο-μεθαύριο θα μπορεί να έρθει μία τροπολογία και να πάψουν να είναι μόνιμοι υπάλληλοι, ενώ τώρα κατοχυρώνονται από το Σύνταγμα;
Επικαλείσθε ως βασικό επιχείρημα ότι έχει ανάγκη από εκσυγχρονισμό και ανάπτυξη, να παρέχει νέα προϊόντα. Γιατί σας εμποδίζει να είναι στο δημόσιο και να τις έχει αυτές τις δυνατότητες; 'Ηδη υπάρχουν δυο νόμοι, ο ν. 2366/95 και ν. 2801/2000, που δίνουν δυνατότητες και θυγατρικές να φτιάχνει και να προσλαμβάνει στελέχη που είναι ήδη εξειδικευμένα. Δεν φτάνουν αυτές οι διατάξεις;
Να φέρετε νόμο, που να του δώσουμε τη δυνατότητα ως δημόσιο να μπορεί να παράγει έργο, να παρέχει τις υπηρεσίες που θέλετε. Το ψητό όμως είναι ο κουμπαράς των μικροκαταθετών και θέλετε να το δώσετε στους ιδιώτες. Αυτή είναι η πρόθεσή σας και γι'αυτό απεργούν οι εργαζόμενοι, γι'αυτό υπάρχει γενικευμένη αντίδραση όσων καταλαβαίνουν. Δεν θα μείνει δηλαδή τίποτε στο δημόσιο;
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Μεταφορών και
Επικοινωνιών έχει το λόγο για ένα λεπτό.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Πρόεδρε, θα λυπήσω τον κ. Σκυλλάκο, αλλά η πρόθεσή μας δεν είναι να ξεπουλήσουμε το Ταχυδρομικό Ταμιευτήριο.
ΑΝΤΩΝΗΣ ΣΚΥΛΛΑΚΟΣ: Γιατί στο χρηματιστήριο; Δεν φτάνουν τα χρήματα
που έχει;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριε Σκυλλάκο, σας ξαναλέω, η πρόθεσή μας δεν είναι να ξεπουλήσουμε το Ταχυδρομικό Ταμιευτήριο. Γνωρίζω πάρα πολύ καλά ότι αυτό θα σας έδινε μια δυνατότητα επίδειξης αγωνιστικότητας. Δεν θα την έχετε όμως!
Η πρόθεσή μας είναι πάρα πολύ απλή. Το Ταχυδρομικό Ταμιευτήριο πρέπει να αναδείξει τις αξίες του και για να το κάνει αυτό θα πρέπει να
έχει τη δυνατότητα να οργανωθεί σε μια σύγχρονη βάση.
Γνωρίζετε ενδεχομένως ότι τα πλεονεκτήματα τα οποία έχει το Ταχυδρομικό Ταμιευτήριο δεν υφίστανται πλέον, μετά την αλλαγή της συνολικότερης νομοθεσίας για τα τραπεζικά ιδρύματα.
Δεύτερον, πρέπει να γνωρίζετε ότι η τραπεζική αγορά έχει τόσο μετεξελιχθεί, όπου το δίκτυο ενός τόσο μεγάλου ιδρύματος -το οποίο το συνδέσαμε προχθές μάλιστα με τα Ελληνικά Ταχυδρομεία- να ανέβει σε πάνω από χίλια τριακόσια σημεία πώλησης -πρέπει να έχει τη δυνατότητα με τον τρόπο που έχουμε αποφασίσει να ακολουθήσουμε να αναδειχθεί στο μεγαλύτερο ίδρυμα παροχής διευκολύνσεων και συλλογής αποταμιεύσεων της χώρας. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στις επίκαιρες
ερωτήσεις δεύτερου κύκλου.
Πρώτη επίκαιρη ερώτηση είναι η με αριθμό 454/10-1-2001 του Βουλευτή
του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υφυπουργό Πολιτισμού (Αρμόδιο για θέματα Αθλητισμού), σχετικά με τη λήψη μέτρων βελτίωσης του Εθνικού Αθλητικού Κέντρου Αγρινίου κλπ.
Η επίκαιρη ερώτηση του κ. Κουρουμπλή έχει ως εξής:
"Στο Εθνικό Αθλητικό Κέντρο Αγρινίου προπονούνται καθημερινά εκατοντάδες αθλητές και αθλήτριες όλων των αθλημάτων δεκάδων αθλητικών σωματείων της πόλης με μόνη διαφορά, ότι καθημερινά αντί να προσπαθούν να βελτιώσουν τη φυσική τους κατάσταση και να μεγιστοποιούν τις αποδόσεις τους κυριολεκτικά η όλη προσπάθειά τους είναι στο πώς θα τελειώσουν την προπόνησή τους ή τον αγώνα χωρίς τραυματισμούς που πολλές φορές είναι επικίνδυνοι.
Αυτό όμως που είναι πρόκληση είναι η λειτουργία του κατ'ευφημισμό κλειστού γυμναστηρίου, αφού με το παραμικρό μετατρέπεται σε πισίνα κυρίως όταν βρέχει. Αποτέλεσμα αυτής της κατάστασης είναι οι συχνοί τραυματισμοί αθλητών και η διακοπή ή η μη τέλεση προπονήσεων και αγώνων.
Αυτήν τη στιγμή στο ταμείο της διοίκησης του ΕΑΚ Αγρινίου δεν υπάρχει δραχμή και οι υπάλληλοι είναι απλήρωτοι.
'Οσο για το δεύτερο κλειστό γυμναστήριο το οποίο θεμελιώθηκε εδώ και τρία χρόνια παραμένει γιαπί που δείχνει στους Αγρινιώτες την ασυνέπεια της πολιτείας και το περίσσευμα των υποσχέσεων. Κατά τα άλλα διοργανώνουμε Ολυμπιακούς Αγώνες με την επαρχία μας παρακμάζουσα και απούσα.
Ερωτάται ο κύριος Υπουργός: Είναι ενήμερος της τραγικής κατάστασης στην οποίαν έχει περιέλθει ο αθλητικός κόσμος του Αγρινίου και αν όχι είναι διατεθειμένος να μεταβεί στο Αγρίνιο για να έχει ιδίαν αντίληψη της επικρατούσας κατάστασης και ποιες οι ενέργειές του για να δώσει λύση στο πρόβλημα;"
Ο κ. Φλωρίδης Υφυπουργός Πολιτισμού έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Το Εθνικό Αθλητικό Κέντρο 
Αγρινίου είναι ένα από τα μεγαλύτερα. Αλλά τώρα πια δυστυχώς, επειδή είναι από τα πρώτα που έχουν γίνει στην ελληνική περιφέρεια, έχει υποστεί τις φθορές του χρόνου και η προσπάθειά μας τώρα συνίσταται στο να μπορέσουμε να αποκαταστήσουμε όσο είναι δυνατόν αυτές τις φθορές και ταυτόχρονα να προχωρήσουμε στην ολοκλήρωση του νέου κλειστού γυμναστηρίου.
Πρέπει να θέσω υπόψη του κυρίου συναδέλφου, ότι το έτος 1998-1999
δόθηκαν πιστώσεις σαράντα πέντε εκατομμυρίων δραχμών, προκειμένου να γίνουν κάποιες επισκευές. 'Ομως, προκειμένου να προχωρήσουμε σε μία γενναία επέμβαση στο χώρο αυτό η Γενική Γραμματεία Αθλητισμού ενέκρινε και ενέταξε ήδη στο Πρόγραμμα Δημοσίων Επενδύσεων ένα ποσό εξακοσίων εκατομμυρίων δραχμών το οποίο θα διατεθεί για τις αναγκαίες επεμβάσεις. Θέλω να πω μερικές από αυτές:
Για τη στεγάνωση των κερκίδων και την εγκατάσταση πλαστικών καθισμάτων ήδη βρίσκεται ένα έργο σε εξέλιξη. Στις 8.1.2001 κατατέθηκαν οι προσφορές και εξετάζονται.
Για την εγκατάσταση θεωρείων γραπτού και ηλεκτρονικού Τύπου στις κερκίδες του σταδίου η δημοπράτηση έγινε στις 9.1.2001 και εξετάζονται οι προσφορές.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Για το κλειστό μιλάτε;
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): 'Οχι, μιλώ για το ΕΑΚ
συνολικά, κύριε Κουρουμπλή.
Για την εγκατάσταση ηλεκτροφωτισμού νυκτερινής χρήσης του σταδίου
υπογράφτηκε μια σύμβαση στις 7.9.2000 και η εργολαβία αυτή βρίσκεται σε
εξέλιξη.
Υπάρχει η μελέτη του έργου για τη στεγάνωση του κλειστού γυμναστηρίου και το μήνα Φεβρουάριο πρόκειται να δημοπρατηθεί το έργο αυτό.
Τώρα, γίνονται μελέτες για άλλες εργασίες βελτίωσης και αναβάθμισης
των εγκαταστάσεων του Εθνικού Αθλητικού Κέντρου όπως η επέκταση των κερκίδων, η κατασκευή στεγάστρου κλπ.
Θέλω να πω για το κλειστό ότι στις 18.2.1998 υπογράφτηκε η σύμβαση
για την κατασκευή του νέου κλειστού γυμναστηρίου σε οικόπεδο ιδιοκτησίας του Δήμου Αγρινίου. Το οικονομικό αντικείμενο της σύμβασης ήταν εκατόν εξήντα έξι εκατομμύρια δραχμές περίπου. Ενώ στην αρχή αυτό το έργο προχώρησε με ρυθμούς ικανοποιητικούς περί το τέλος του έτους 1999 και αρχές του 2000 διαπιστώσαμε ότι οι εργασίες έχουν ατονήσει και από εκεί και πέρα προχώρησε η διαδικασία έκπτωσης του εργολάβου.
Η πράξη εκπτώσεως του εργολάβου εκδόθηκε τον Αύγουστο του 2000 και
κατά της απόφασης αυτής ο εργολάβος άσκησε προσφυγή στο διοικητικό εφετείο, ενώ τον Οκτώβρη του 2000 υπέβαλε και αίτηση αναστολής εκτέλεσης της απόφασης. Μέχρι να εκδοθεί η σχετική απόφαση από το διοικητικό εφετείο δεν είναι δυνατό να προχωρήσουμε σε άλλη διοικητική ενέργεια.
Από την παραπάνω αναφορά προκύπτει ότι η Γενική Γραμματεία έχει κάνει όλες τις ενέργειες προκειμένου το έργο να προχωρήσει αλλά δυστυχώς υπάρχει εδώ μια εμπλοκή που οφείλεται στην κακή συμπεριφορά του εργολάβου. Ελπίζουμε πολύ σύντομα να μπορέσουμε να ανταποκριθούμε στην εξέλιξη του έργου.
Πρέπει από τώρα να πω ότι βεβαίως πρόκειται σύντομα να επισκεφθώ το Αγρίνιο προκειμένου να διαπιστώσουμε τι ακριβώς συμβαίνει εκεί και αν χρειάζεται περαιτέρω ενίσχυση από την πλευρά της διάθεσης και άλλων πόρων, αυτό μπορούμε να το πράξουμε γιατί όντως αυτό το κέντρο αξίζει να το επαναφέρουμε στην παλαιά του μορφή, τη λειτουργική ή να το ενισχύσουμε ακόμη περισσότερο με νέες κατασκευές. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Πιστεύω με το τελευταίο να
ικανοποιήθηκε ο κ. Κουρουμπλής.
Πριν σας δώσω το λόγο, κύριε Κουρουμπλή, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000-80 χρόνια από την Ενσωμάτωσή της στην Ελλάδα", τριάντα μαθητές και μαθήτριες και τρεις συνοδοί-καθηγητές από το 1ο Γυμνάσιο Μελισσίων. Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Κύριε Κουρουμπλή, έχετε το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, εάν καταγόσασταν από το Αγρίνιο, δεν θα μένατε και εσείς καθόλου ικανοποιημένος, διότι ... 
ΠΡΟΕΔΡΕΥΩΝ (Κωνσταντίνος Γείτονας): Εγώ αναφέρθηκα στην επίσκεψη που
άκουσα ότι ζητήσατε και στην οποία ανταποκρίθηκε ο κύριος Υπουργός. ΠΑΝΑΓΙΩΤΗΣ ΚΟΥΡΟΥΜΠΛΗΣ: 'Οσον αφορά το αίτημα επίσκεψης του Υπουργού
είμαι πολύ ικανοποιημένος. Γιατί πρέπει να σας πω, ότι έχει να επισκεφθεί την Αιτωλοακαρνανία Υφυπουργός Αθλητισμού τουλάχιστον είκοσι χρόνια. 
Κύριε Πρόεδρε, ο κόσμος της Αιτωλοακαρνανίας που ασχολείται με τα
αθλητικά βιώνει τις επιπτώσεις της ανέχειας σύγχρονων υποδομών, που θα συμβάλουν αποτελεσματικά και αποφασιστικά ώστε οι νέοι και να αθλούνται, αλλά και να κάνουν και πρωταθλητισμό. Είναι μια περιοχή η οποία πρέπει να σας πω ότι έχει δώσει τριάντα οκτώ αθλητές στίβου στην Εθνική Ομάδα, έχει αυτήν τη στιγμή τέσσερις αθλητές στην προολυμπιακή ομάδα, είναι μια περιοχή που αγαπά τον αθλητισμό.
Αν όμως κανείς προσεγγίσει αυτό που υπάρχει στην Αιτωλοακαρνανία και το συγκρίνει όχι με την Αθήνα, αλλά με τους γύρω νομούς, την Αχαία, την 'Αρτα, τα Γιάννενα, θα δει ότι πραγματικά όχι μόνο θα πρέπει να γκρινιάξουμε, αλλά να κάνουμε κάτι περισσότερο. Η εγκατάλειψη και η αδιαφορία σ' αυτόν τον τομέα είναι προκλητική και εκπληκτική.
Γι' αυτό υπέβαλα το αίτημα διά της επίκαιρης ερωτήσεως στον κύριο
Υφυπουργό να επισκεφθεί. Και τότε θα ρωτήσουμε τον ίδιο εάν πρέπει να υπάρξει ουσιαστική παρέμβαση, ώστε τουλάχιστον να περιοριστεί αυτή η ανισότητα την οποία υφίσταται η Αιτωλοακαρνανία σε σχέση με τους υπόλοιπους γειτονικούς νομούς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Φλωρίδης έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, θέλω μόνο μισό λεπτό για να συμπληρώσω, ότι ανεξάρτητα από αυτά που ανέφερα για το
Εθνικό Αθλητικό Κέντρο Αγρινίου, είχα την ευκαιρία να πω και προηγουμένως απαντώντας στην επίκαιρη ερώτηση του κ. Μπεντενιώτη, ότι με το πρόγραμμα "ΕΛΛΑΔΑ 2004", που αφορά στη δημιουργία αθλητικών υποδομών στην ελληνική θα έχουμε και στον Νομό Αιτωλοακαρνανίας τη δημιουργία εκείνων των υποδομών που είναι απαραίτητες, έτσι ώστε να αντιμετωπιστούν οι ανάγκες και να καλυφθούν όλες αυτές οι ελλείψεις οι οποίες υπάρχουν από τα προηγούμενα χρόνια. Νομίζω ότι με αυτόν τον τρόπο απαντάμε με έναν τρόπο πρακτικό.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Οψόμεθα, κύριε Υπουργέ.
ΓΕΩΡΓΙΟΣ ΦΛΩΡΙΔΗ (Υφυπουργός Πολιτισμού): Εγώ βεβαίως, κύριε συνάδελφε, επαναλαμβάνω τη δέσμευσή μου πολύ σύντομα, το Φεβρουάριο, να επισκεφθούμε την Αιτωλοακαρνανία και το Αγρίνιο για να δούμε όλα αυτά από κοντά.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 451/10-1-2001 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Εθνικής Παιδείας και Θρησκευμάτων, σχετικώς με τη λειτουργία του Πανεπιστημίου Πελοποννήσου και την ίδρυση τμημάτων στο Νομό Λακωνίας, κ.λπ.
Θα έχετε και ακροατήριο από μαθητές, κύριε Υπουργέ.
Η επίκαιρη ερώτηση του κ. Βουλευτή έχει ως εξής:
"Με το υπ' αριθμόν 13 προεδρικό διάταγμα της 1/2/2000 ιδρύθηκε το
Πανεπιστήμιο Πελοποννήσου.
Σύμφωνα με το άρθρο 2 του ιδρυτικού αυτού Διατάγματος, προβλέπεται ως
έδρα του Πανεπιστημίου η Τρίπολη και ότι, "μπορεί να καθορίζονται ως
έδρες των Σχολών και των Τμημάτων του Πανεπιστημίου και άλλες πόλεις της Πελοποννήσου".
Επειδή, σύμφωνα με το άρθρο 3 παράγραφος 3 του ανωτέρω προεδρικού διατάγματος, ελάχιστος χρόνος απομένει για να υποβληθεί από τη συσταθείσα προς τούτο Διοικούσα Επιτροπή του Πανεπιστημίου Πελοποννήσου
"ολοκληρωμένο σχέδιο ίδρυσης ακαδημαϊκών μονάδων οργάνωσης, λειτουργίας, ανάπτυξη και χωροθέτησης του Πανεπιστημίου Πελοποννήσου ...",
Ερωτάται ο κύριος Υπουργός Παιδείας:
Α) Πώς αντιμετωπίζεται, από την Πολιτεία η ίδρυση Τμημάτων του
Πανεπιστημίου Πελοποννήσου στο Νομό Λακωνίας;
Β) Πότε προβλέπεται η εισαγωγή των πρώτων φοιτητών στο πανεπιστήμιο
Πελοποννήσου και κατ' επέκταση η ουσιαστική λειτουργία του;"
Ο Υπουργός Εθνικής Παιδείας και Θρησκευμάτων κ. Ευθυμίου έχει το
λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κυρίες και κύριοι Βουλευτές, είναι φανερό ότι η ίδρυση ενός πανεπιστημίου έχει αυτονόητα μιας εθνικής σημασίας εμβέλεια. 'Ενα πανεπιστήμιο δεν ανήκει τοπικά σε κάποια περιοχή της Ελλάδας, όπου τυχαίνει να είναι η έδρα του. Το πανεπιστήμιο κτίζεται, συλλαμβάνεται, δημιουργείται ακριβώς για να υπηρετήσει το σύνολο της Ελλάδας και υπό ορισμένες προϋποθέσεις, όπως συντρέχει ιδιαίτερα στο Πανεπιστήμιο Πελοποννήσου, συλλαμβάνεται ιδρυτικά και ως πανεπιστήμιο του ελληνισμού.
'Αρα, θα ήταν γόνιμο και χρήσιμο να στοχαζόμαστε πάντα για τη δημιουργία ενός νέου πανεπιστημίου με όρους εθνικής χρησιμότητας και όχι με όρους τοπικής αναγωγής.
Βεβαίως αποτελεί τίτλο τιμής αυτής εδώ της Κυβέρνησης, της Κυβέρνησης του ΠΑΣΟΚ, που προχώρησε στη δημιουργία του Πανεπιστημίου Πελοποννήσου, όρισε μία ιδιαίτερα -θα έλεγε κανείς- αυξημένου κύρους διοικούσα
επιτροπή, στην οποία καθόρισε το περιθώριο ενός χρόνου, ώστε να εισηγηθεί προς το Υπουργείο Παιδείας τη δομή, την αντίληψη, την κατεύθυνση, τα κέντρα βάρους τα επιστημονικά, που πρέπει να έχει το νέο πανεπιστήμιο.
Ο ερωτών Βουλευτής γνωρίζει πάρα πολύ καλά ότι η Διοικούσα Επιτροπή
ορίστηκε στις 20.3.2000 με προθεσμία από το προεδρικό διάταγμα να παραδώσει το έργο της σε ένα χρόνο. Δηλαδή η πρόταση της διοικούσας επιτροπής έπρεπε να παραδοθεί στις 20.3.2001, σε δυόμισι μήνες από σήμερα.
Προς τιμήν της η διοικούσα επιτροπή -αυτή η αναγνωρισμένου κύρους Διοικούσα Επιτροπή- παρέδωσε το πρώτο σχέδιό της στο Υπουργείο Παιδείας από τις 6 Νοεμβρίου και με βάση αυτό το σχέδιο αναπτύσσεται και ένας εκτεταμένος και ουσιώδης διάλογος μεταξύ της διοικούσης επιτροπής και των επιτελικών υπηρεσιών του Υπουργείου Παιδείας.
Σήμερα, για παράδειγμα, το μεσημέρι είχατε μία από αυτές τις τακτές συναντήσεις, όπου οι επιτελικές υπηρεσίες του Υπουργείου μαζί με τη Διοικούσα Επιτροπή εξετάζουν όλες τις όψεις της προτάσεως, κυρίως και 
πριν απ' όλα για τη διάρθρωση των κατευθύνσεων των επιστημονικών πεδίων. Καμία μα καμία συζήτηση, ούτε στη διοικούσα επιτροπή, ούτε στο Υπουργείο Παιδείας έχει γίνει για τη λεγόμενη χωροθέτηση ή την εξακτίνωση του Πανεπιστημίου Πελοποννήσου.
Αυτό που μετράει, αυτό που προέχει, αυτό που αυτήν τη στιγμή για μας είναι το επίμαχο και ουδιώδες, είναι τι Πανεπιστήμιο οφείλει να είναι αυτό, με ποιες σχολές, σε ποιες κατευθύνσεις ώστε να είναι εθνικά χρήσιμο και ωφέλιμο.
Το μόνο που ξέρουμε και καταλήξαμε σήμερα είναι ότι όλη η προσέγγιση δείχνει -και μπορούμε να το ανακοινώσουμε με βεβαιότητα- ότι η έναρξη των πρώτων σχολών προσδιορίζεται για το Σεπτέμβριο του 2002. Σας ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Δαβάκης έχει το λόγο. ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, η απάντηση του κυρίου Υπουργού από
τα πρώτα δευτερόλεπτα της αναπτύξεώς της με προϊδέασε, ότι πρόκειται για μία προσέγγιση τελείως θεωρητικού και ακαδημαϊκού χαρακτήρα. Μία προσέγγιση που κανένας σε αυτήν την Αίθουσα δεν μπορεί να διαφωνήσει και εγώ που υπέβαλα την ερώτηση αυτή δεν μπορώ να αποστώ από τα βασικά χαρακτηριστικά της.
Σαφώς το Πανεπιστήμιο Πελοποννήσου, όπως όλη η έννοια του πανεπιστημίου, έχει μία εθνικής σημασίας εμβέλεια, σαφώς άπτεται πολλών στόχων που αφορούν κυρίως την προοπτική της χώρας μας προς το μέλλον και προς τη νέα χιλιετία, αλλά υπάρχουν τα καυτά ζητήματα και τα αγωνιώδη ερωτήματα, που όσο και αν θέλει ο κύριος Υπουργός να αποστεί από αυτά, εμείς που εκφράζουμε κάποιες τοπικές κοινωνίες δεν μπορούμε να τα ξεχάσουμε και δεν μπορούμε να κλείσουμε τα αυτιά μας σ' αυτές.
Οι τοπικές αγωνίες, κύριε Υπουργέ, και οι φόβοι της Περιφέρειας Πελοποννήσου είναι ότι κινδυνεύουν να χαθούν τα τμήματα και η εξακτίνωση -όπως προσφυέστατα ειπώθηκε με την ίδρυση του προεδρικού διατάγματος- των τμημάτων σχολών στις πρωτεύουσες των Νομών της Πελοποννήσου.
Οι φόβοι είναι ότι θα γίνει ένα πανεπιστήμιο στην Τρίπολη, με έδρα
την Τρίπολη, με τμήματα στην Τρίπολη, "Τριπολοκεντρικό", ας το πούμε έτσι και από 'κει και πέρα θα ξεκινήσουν οι άλλοι νομοί της εσχατιάς του ελληνικού νότου, που είναι η Λακωνία κυρίως και η Μεσσηνία και άλλοι νομοί, αγωνιώδεις προσπάθειες για να υλοποιήσουν αυτό καθ' εαυτό το προεδρικό διάταγμα.
Πιστεύω, κύριε Υπουργέ, ότι πρέπει να λάβετε υπόψη σας την αγωνία του κόσμου της Πελοποννήσου, που θέλει έργα αναπτυξιακής πνοής και εμβέλειας ιδρύσεως πανεπιστημιακών σχολών. Και να μην αναφέρεσθε στην εγνωσμένου κύρους διοικούσα επιτροπή, η οποία πραγματικά είναι εγνωσμένου κύρους, αλλά δεν είναι πρυτανική αρχή. Μπορεί να ελεγχθεί και μπορεί, εν πάση περιπτώσει, εφόσον είναι δοτή αρχή και όχι απολάβουσα της αυτοτέλειας που έχουν οι εκλεγμένες πρυτανικές αρχές, να δοθούν οι κατευθυντήριες γραμμές της Κυβερνήσεως.
Εγώ, λοιπόν, σας ελέγχω ή ερωτώ επειδή επιμετράται ο χρόνος που θα υποβληθεί το σχέδιο, στο οποίο βάσει προεδρικού διατάγματος πρέπει να αναγράφονται και οι πόλεις όπου θα ιδρυθούν τμήματα, να μας πείτε πώς το αντιλαμβάνεται η Κυβέρνηση και αν θα δώσει κατευθυντήριες γραμμές προς τη διοικούσα επιτροπή για την υλοποίηση και την ίδρυση και τμημάτων -δεν είναι τίποτε άλλωστε αυτό-στις πρωτεύουσες ή σε πρωτεύουσες των νομών της περιφέρειας της Πελοποννήσου.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Παιδείας και
Θρησκευμάτων κ. Πέτρος Ευθυμίου έχει το λόγο, για δύο λεπτά.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε
Δαβάκη, αλοίμονο αν όσα λέμε ως κοινή παραδοχή, δεν αποτελούν και την κοινή δέσμευση των πράξεών μας. Αν όλοι συμφωνούμε ότι το προέχον είναι να ορίσουμε ποιες ακριβώς ανάγκες έχει ο τόπος σε μακρά διάρκεια, σε ποιες κατευθύνσεις σπουδών και πώς αρθρώνονται αυτές, το Υπουργείο είναι υποχρεωμένο από τη διοικούσα επιτροπή να αντλήσει με ακραίο και συστηματικό τρόπο την πρότασή πώς την τεκμηριώνει, πώς την υποστασιοποιεί, δηλαδή αν για παράδειγμα προτείνει αυτά στις νέες τεχνολογίες, τότε γιατί αυτά και όχι άλλα.
Γιατί θα συμφωνήσετε, κύριε Δαβάκη, μαζί μου, ότι αν απαιτούμε -και
δικαίως- για την πιο μικρή πρωτοβουλία της Κυβέρνησης ή για την πιο μικρή πρωτοβουλία ενός δημόσιου φορέα να υπάρχει μια μελέτη σκοπιμότητας, καμιά μελέτη σκοπιμότητας δεν είναι πιο σημαντική από αυτή για τη δημιουργία ενός νέου πανεπιστημίου.
Αυτήν τη στιγμή, λοιπόν, η Διοικούσα Επιτροπή του Πανεπιστημίου Πελοποννήσου έχει καταθέσει μια μελέτη σκοπιμότητας, για την οποία συνεργάζονται όλες οι επιτελικές υπηρεσίες του Υπουργείου, ώστε να συνδυάσουμε το εξής, δηλαδή αν αποφασιστεί αυτή η σχολή, αυτή η σχολή πρέπει να έχει μακρά βιωσιμότητα και μακρά χρησιμότητα πρωτίστως για το σύνολο της Ελλάδας και φυσικά μετά έρχεται η αλήθεια για το που θα εγκατασταθεί.
Ξεκαθαρίζω και το εννοώ με όλο το βάρος που μπορεί να έχει μια δήλωση στη Βουλή των Ελλήνων ότι ούτε η Διοικούσα αυτήν τη στιγμή ούτε το Υπουργείο έχει ανοίξει τη συζήτηση για τη χωροθέτηση, διότι είναι μια συζήτηση δευτερογενής.
Αυτή τη στιγμή οφείλουμε να έχουμε την πλήρη εικόνα, πώς πρέπει να είναι το Πανεπιστήμιο Πελοποννήσου, ώστε να είναι δυναμικό και μακράς πνοής σε όποια σχολή καταλήξουμε ότι πρέπει να δημιουργηθεί και αμέσως μετά έρχεται η εισήγηση για τη χωροθέτηση, για την οποία επαναλαμβάνω, με τον πιο υπεύθυνο και κατηγορηματικό τρόπο, ότι δεν έχει ανοίξει η συζήτηση ούτε στη Διοικούσα, ούτε στο Υπουργείο. 'Ο,τι λέγεται ή γράφεται επ' αυτού είναι εκ του περισσού, δεν βοηθάει την Πελοπόννησο, δεν βοηθάει το Πανεπιστήμιο Πελοποννήσου.
ΑΘΑΝΑΣΙΟΣ ΔΑΒΑΚΗΣ: Θα γίνει μετά την υποβολή του σχεδίου;
ΠΡΟΕΔΡΕΥΩΝ (Κωνσταντίνος Γείτονας): Κύριε Δαβάκη, σας παρακαλώ.
Ασφαλώς μας ενδιαφέρει όλους και εμένα και για πρόσθετους λόγους, αλλά πώς να το κάνουμε; Υπάρχει κανονισμός.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θα γίνει μετά την κατάληξη σε σχέση με το σχέδιο πρότασης. θα δούμε τι κρατείται απ' αυτό, με ποιο τρόπο και φυσικά μετά έρχεται η διαδικασία της συζήτησης, η εισήγηση πάλι της διοικούσας και ακριβώς πρέπει να φανταζόμαστε ποια είναι η πιο πρόσφορη εγκατάσταση.
ΠΡΟΕΔΡΕΥΩΝ (Κωνσταντίνος Γείτονας): Πάντως μέσα από την ερώτησή σας, κύριε συνάδελφε, πήρατε μια δέσμευση του Υπουργού, τουλάχιστον για το ότι έχει προσδιοριστεί συγκεκριμένη ημερομηνία που θα δεχθεί το πανεπιστήμιο φοιτητές. Αυτό είναι το σημαντικότερο. Η χωροθέτηση θα έρθει μετά. 'Αλλωστε για το Πανεπιστήμιο Πελοποννήσου πρόκειται και όχι της Τρίπολης. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Σ' αυτό
καταλήξαμε σήμερα με τη διοικούσα. Το μεσημέρι στις τρεις η ώρα τέλειωσε η σύσκεψη.
ΠΡΟΕΔΡΕΥΩΝ (Κωνσταντίνος Γείτονας): Τρίτη και τελευταία επίκαιρη ερώτηση είναι η με αριθμό 462/10.1.2001 του Βουλευτή του Κομμουνιστικού Κόμματος Ελλάδας κ. Ιωάννη Πατάκη προς τον Υπουργό Γεωργίας, σχετικώς με τις προθέσεις της Κυβέρνησης να μειώσει τις καλλιεργούμενες εκτάσεις με ζαχαρότευτλα, τις επιπτώσεις στο εισόδημα των αγροτών κλπ.
Η επίκαιρη ερώτηση διαγράφεται λόγω κωλύματος του κυρίου Βουλευτή. Κυρίες και κύριοι συνάδελφοι, ολοκληρώθηκε η συζήτηση των επικαίρων
ερωτήσεων.
ΠΡΟΕΔΡΕΥΩΝ(Κωνστανίνος Γείτονας): Κύριοι Βουλευτές εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 33/28.11.2000 επερώτηση των Βουλευτών της Νέας Δημοκρατίας κυρίων Αναστασίου Νεράντζη, Ευαγγέλου Πολύζου, Μιχαήλ Χαλκίδη, Ιορδάνη Τζαμτζή, Γεωργίου Τσούρνου, Αναστασίου Λιάσκου, Αθηναίου Φλωρίνη και Βύρωνα Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης για τη διασφάλιση της οικονομικής ευρωστίας των ΟΤΑ Α' και Β' βαθμού.
Από το Κομμουνιστικό Κόμμα Ελλάδας ορίζεται ως Κοινοβουλευτικός Εκπρόσωπος για τη συζήτηση της σημερινής επερώτησης ο Βουλευτής και Ε' Αντιπρόεδρος της Βουλής κ. Παναγιώτης Κοσιώνης.
Το λόγο έχει ο δεύτερος επερωτών κ. Ευάγγελος Πολύζος, που έρχεται
πρώτος, διότι ο κ. Νεράντζης θα είναι Κοινοβουλευτικός Εκπρόσωπος.
Κύριε Πολύζο, δικαιούσθε είκοσι λεπτά για να αναπτύξετε την ομιλία
σας.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριοι συνάδελφοι, βασική προϋπόθεση για τον εκσυγχρονισμό της κοινωνίας είναι ο εκσυγχρονισμός του
κράτους, η δημιουργία ενός κράτους που να υπηρετεί αντί να δυναστεύει τον πολίτη, ενός κράτους δικαίου, αποτελεσματικού και τίμιου, ικανού να εξασφαλίζει πλήρη διαφάνεια και αποδοτικότητα των λειτουργιών του, κράτος αποκεντρωμένο που το σύνολο σχεδόν των εκτελεστικών αρμοδιοτήτων του, να ασκείται από τους Οργανισμούς της Τοπικής Αυτοδιοίκησης.
Η κεντρική διοίκηση οφείλει να αυτοπεριορίζεται σε επιτελικό σχεδιασμό και ρόλο, να κατευθύνει και να ελέγχει. Γι'αυτό ακριβώς είναι αναγκαία η ενίσχυση και η ενδυνάμωση της Τοπικής Αυτοδιοίκησης σε αρμοδιότητες, πόρους, μέσα και ανθρώπινο δυναμικό, πάντοτε όμως με μια βασική επιδίωξη: Να συντελείται στο χαμηλότερο δυνατό επίπεδο, όσο το δυνατόν εγγύτερα στον πολίτη, δίπλα στους ανθρώπους του μόχθου και του ιδρώτα, δίπλα στους ανθρώπους που ζουν στην ύπαιθρο, στην επαρχία, εκεί δηλαδή όπου γίνονται αμέσως αισθητά τα αποτελέσματά της.
Δυστυχώς, και ο θεσμός της Τοπικής Αυτοδιοίκησης, όπως και τόσα άλλα θέματα στον τόπο μας, αντιμετωπίστηκαν με μοναδική προχειρότητα από την Κυβέρνηση. Και αυτό ακριβώς ομολογείται ολοφάνερα ακόμα και στο νόμο της Κυβέρνησης, στο νόμο του Υπουργείου των Εσωτερικών "ΙΩΑΝΝΗΣ ΚΑΠΟΔΙΣΤΡΙΑΣ" που με τόση προχειρότητα έκανε τις αναγκαστικές συνενώσεις, στις οποίες βέβαια, θα αναφερθώ παρακάτω.
Οι σκοπιμότητες, οι παλινδρομήσεις, αλλά και οι αυτοαναιρέσεις
αιχμαλώτισαν όλες τις ως σήμερα προσπάθειες που έγιναν. Η έλλειψη ολοκληρωμένου σχεδίου και συγκροτημένου προγράμματος απέτρεψαν την ανάδειξη της Τοπικής Αυτοδιοίκησης ως θεσμού που είναι καταξιωμένος στην ελληνική κοινωνία για την προσφορά την οποία έχει κάνει στις τοπικές κοινωνίες.
Κυρίες και κύριοι συνάδελφοι, η ανάπτυξη της ελληνικής περιφέρειας
που έπρεπε για κάθε κυβέρνηση να αποτελεί στόχο ζωής και εθνικής επιβίωσης για τη χώρα μας, έχει καταστεί τα τελευταία χρόνια ουτοπία, μετά από μια σειρά μέτρων και παρεμβάσεων στον διοικητικό ιστό από την Κυβέρνηση του ΠΑΣΟΚ.
Κύριε Υπουργέ, είναι γεγονός ότι ερημώσατε την ελληνική περιφέρεια. Και αυτό γιατί; Καταστρέψατε πρώτα την αγροτική οικονομία, αλλά και τη μικρομεσαία επιχείρηση.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Στο τέλος διαλύσατε και την Τοπική Αυτοδιοίκηση, διότι αφαιρέσατε εκτός των άλλων και τη χαρά της δημιουργίας από τους πολίτες της κάθε τοπικής κοινωνίας. Δημιουργήσατε όμως και κάτι πάρα πολύ επικίνδυνο. Δημιουργήσατε αντιπαλότητα των χωριών, των κοινοτήτων που συνενώσατε. Αυτό είναι πάρα πολύ επικίνδυνο, διότι αποτελεί ανασχετικό παράγοντα στο να δημιουργηθεί πρόοδος, ανάπτυξη, ποιότητα ζωής.
Σήμερα, περίπου δύο χρόνια μετά τις δημοτικές εκλογές, η κατάσταση στους δήμους που αναγκαστικά δημιουργήσατε με τον "ΚΑΠΟΔΙΣΤΡΙΑ" είναι δυσοίωνη. Μπορώ να πω ότι είναι τόσο δυσοίωνη, που ούτε εμείς που είμαστε επικριτικοί απέναντι σ' αυτό το συγκεκριμένο νόμο, απέναντι στην Κυβέρνηση ως Αντιπολίτευση δεν υπολογίζαμε ότι θα καταντήσει έτσι η Τοπική Αυτοδιοίκηση.
Πρώτον, το ΕΠΤΑ που αποτελούσε για την Κυβέρνηση τη λύση κάθε
προβλήματος, διοικητικού, οικονομικού κλπ., απεδείχθη στην πράξη ως προς το οικονομικό αποτέλεσμα ελάχιστο, ελαχιστότατο. Μπορώ να πω ότι ακόμη και αυτό το ελάχιστο, το οποίο δημιουργήσατε και υποσχεθήκατε, δεν ανταποκρίνεται στην πραγματικότητα. Θα σας το αποδείξω με δικά σας στοιχεία, στοιχεία του Υπουργείου των Εσωτερικών.
Πριν από ένα δίμηνο περίπου έκανα μια ερώτηση στο Υπουργείο των
Εσωτερικών και ζητούσα ορισμένα στοιχεία σχετικά με τους πόρους του ΕΠΤΑ, διότι σύμφωνα με τον ιδρυτικό νόμο του "ΚΑΠΟΔΙΣΤΡΙΑ" όλες οι επιχορηγήσεις, όλες οι χρηματοδοτήσεις, οι οποίες δίνονταν στην τοπική Αυτοδιοίκηση θα συγκεντρώνονταν στο ΕΠΤΑ, το οποίο θα αποτελούσε και το κεντρικό ταμείο που θα χρηματοδοτούσε στη συνέχεια την Τοπική Αυτοδιοίκηση.
Ο πίνακας, τον οποίο το Υπουργείο των Εσωτερικών μου έδωσε, είναι
καταπέλτης για σας, κύριε Υπουργέ, για την Κυβέρνησή σας.
Το 1999 και το 2000 δώσατε μόνο περίπου πενήντα δισεκατομμύρια δραχμές στην Τοπική Αυτοδιοίκηση. Η προκαταβολή, το 50% του ΕΠΤΑ για
την εξαετία 1999-2004 είναι τετρακόσια σαράντα δισεκατομμύρια δραχμές. Συνολικά είναι ένα τρισεκατομμύριο και απ' αυτά δώσατε τα πενήντα
δισεκατομμύρια δραχμές.
Να σας πω και κάτι άλλο πολύ πιο συνταρακτικό. Δώσατε το δικαίωμα στην Τοπική Αυτοδιοίκηση να δημοπρατήσει έργα με το 15% και το 35% είναι υποσχέσεις και κανείς δήμαρχος δεν είναι δυνατόν να δημοπρατήσει νέο έργο παρά μόνο -από το 35% που παραμένει εξαγγελία- να συνεχίσει τα υπάρχοντα. Αντιλαμβάνεστε τι δημιουργήσατε στην Τοπική Αυτοδιοίκηση και με το ΕΠΤΑ. 
Να σας πω τι λέει ο πίνακας σχετικά με το τι έδωσαν τα υπόλοιπα
Υπουργεία; Τίποτα, κύριε Υπουργέ. Μπορείτε να το δείτε. Νομίζω ότι εσείς έχετε βάλει υπογραφή.
Η προοπτική του ΕΠΤΑ στην εξαετία του 1999-2004 είναι αυτή που σας
είπα, πλην όμως με την έναρξη του Γ' Κοινοτικού Πλαισίου Στήριξης σταματάει οποιαδήποτε εθνική χρηματοδότηση προς αυτό. Κάνατε και εδώ τον υπολογισμό προκειμένου να βλάψετε την Τοπική Αυτοδιοίκηση.
Δεύτερον, οι νέοι δήμοι δεν μπορούν, κύριε Υπουργέ, να προσφέρουν ούτε τις στοιχειώδεις υπηρεσίες στους πολίτες. Για ποια ποιοτική και ποσοτική υπηρεσία μιλάμε ότι θα προσφέρατε με τις αναγκαστικές συνενώσεις, με τους δήμους τους οποίους δημιουργήσατε και ποια αναβάθμιση στις παρεχόμενες υπηρεσίες θα δημιουργούσατε; Βλέπετε ότι αποτελεί κανόνα στη συγκεκριμένη Κυβέρνηση του κ. Σημίτη να μην υλοποιεί ποτέ τις υποσχέσεις της.
Θα έρθω σ' ένα άλλο κεφάλαιο που λέγεται "μηχανολογικός εξοπλισμός". Δώσατε το μηχανολογικό εξοπλισμό με αδιαφάνεια και με απόλυτα κομματικά κριτήρια. Και τι κάνατε; Δεν δημιουργήσατε οικονομικό πολλαπλασιαστικό αποτέλεσμα.
Δώσατε σε ένα δήμο -να αναφερθώ στην Πιερία- ένα γκρέντερ, έναν φορτωτή, ένα μηχάνημα πολλαπλών χρήσεων. Μόνον οι χειριστές, τα έξοδα συντήρησης, οι τυχόν αβαρίες δημιουργούν ένα κόστος γύρω στα σαράντα εκατομμύρια.
Τι είναι δυνατόν να αποδώσουν, κύριε Υπουργέ, αυτά τα μηχανήματα σε ένα δήμο τριών ή πέντε χιλιάδων κατοίκων; Ψάχνεστε τώρα για διαδημοτική συνεργασία. Θα τα πούμε όμως και αυτά.
Τελικά ενώ όλοι στην Αίθουσα αυτή γνωρίζουμε ότι η Τοπική
Αυτοδιοίκηση είναι μια γνήσια λαϊκή εξουσία που απευθύνεται στους ανθρώπους της υπαίθρου, επιλύει τις τοπικές υποθέσεις, έχει καταξιωθεί ιστορικά στη συνείδηση του ελληνικού λαού και μπορεί να συμβάλλει τα μέγιστα στην ανάπτυξη, στην πρόοδο, στην ποιότητα ζωής, αλλά και στην αποκέντρωση, εκείνο το οποίο κάνει η Κυβέρνηση είναι καθημερινά να δημιουργεί προϋποθέσεις απαξίωσης αυτού του θεσμού.
'Οταν γινόταν η συζήτηση στο νομοσχέδιο για τον "ΚΑΠΟΔΙΣΤΡΙΑ" σας το είχαμε πει ότι και αυτός ο θεσμός τον οποίον πάτε να περάσετε και αυτό το μέτρο δεν θα λύσει τα προβλήματα. Και δυστυχώς για μας -γιατί ας πήγαινε καλά η Τοπική Αυτοδιοίκηση και αυτό ας ήταν προς όφελός σαςδικαιωθήκαμε. Αυτό αποδείχθηκε στην πράξη.
Γιατί; Γιατί δημιουργήσατε δήμους από την αναγκαστική συνένωση με
απόλυτα κομματικά κριτήρια.
Κύριε Υπουργέ, δεν σεβαστήκατε στην περιοχή μου ούτε τον 'Ολυμπο. Τον διαιρέσατε σε τρεις δήμους, Δήμος Ανατολικού Ολύμπου, δύο Δήμους στη Λάρισα, Δήμος Κεντρικού Ολύμπου, Δήμος Ολύμπου, προκειμένου να δημιουργήσετε τέτοιες ισορροπίες και τέτοια σύνθεση για να κερδίσετε τις εκλογές. Αλλά πάλι δεν σας βγήκε. Πάλι τους περισσότερους δήμους τους πήρε η Νέα Δημοκρατία, όπως πήρε και τις νομαρχίες.
Ο λαός, κύριε Υπουργέ, εκδικείται. Δεν είναι δυνατόν να μπει πλέον σε καλούπια, όπως γινόταν πριν από μερικά χρόνια.
Κύριε Υπουργέ, κύριοι συνάδελφοι, η Κυβέρνηση έχει πειραματιστεί πάνω στην Τοπική Αυτοδιοίκηση, κατά τρόπο απαράδεκτο, κατά τέτοιον τρόπο που αποφασιστικά μπορώ να πω έβλαψε αυτόν το θεσμό και τον απαξίωσε. 'Οταν ήταν Υπουργός ο κ. Τσοχατζόπουλος -με τον οποίον εμείς σαν Νέα Δημοκρατία δεν έχουμε βέβαια πρόβλημα, οι εκσυγχρονιστές στη συνέχεια είχαν πρόβλημα- έκανε τους αναπτυξιακούς συνδέσμους. Στη συνέχεια έγιναν τα συμβούλια περιοχής. Σύμφωνα με τον ιδρυτικό νόμο με τον οποίον έγιναν, έπρεπε να επανδρωθούν με επιστημονικό, με τεχνικό προσωπικό, με μηχανολογικό εξοπλισμό, να αποτελέσουν τη χαλαρή συνένωση, χωρίς να πειραχτεί η κοινότητα, το κύτταρο της Τοπικής Αυτοδιοίκησης σε κάθε χωριό και αυτός ο θεσμός ή το συμβούλιο περιοχής ή ο αναπτυξιακός σύνδεσμος να αποτελέσει το επιτελικό εργαλείο της Τοπικής Αυτοδιοίκησης και του κράτους. Δεν τα βοηθήσατε, τα διαλύσατε, δημιουργήσατε τους αναγκαστικούς
δήμους.
Στη συνέχεια βλέπετε ότι δεν σας βγαίνει και αυτό το σύστημα και
ψάχνεστε στη διαδημοτική συνεργασία, διότι έχετε αντιληφθεί και εσείς τι γίνεται σήμερα με τον μηχανολογικό εξοπλισμό, τι γίνεται με το ότι φορτώσατε τους δήμους υπαλλήλους και φέρατε εδώ νομοσχέδιο και μας ζητούσατε να συμφωνήσουμε στο επιστημονικό ή τεχνικό προσωπικό που δώσατε στους δήμους εκτός ΑΣΕΠ και αναγκαστικά, αφού δούλευαν τα παιδιά, όλες οι πτέρυγες της Βουλής είπαν "ναι". Ρωτήσατε όμως αν χρειάζεται γεωπόνος, αν χρειάζεται τεχνική υπηρεσία ή αν είναι δυνατόν ο κάθε δήμος να βγει οικονομικά να ανταπεξέλθει στα έξοδα, τα οποία δημιουργούνται απ' αυτό το προσωπικό; Τώρα ψάχνεστε για να δημιουργήσετε διαδημοτική συνεργασία, προκειμένου να συγκεντρώσετε αυτό το προσωπικό, για να μπορέσει η Τοπική Αυτοδιοίκηση να βγει από την οικονομική καχεξία την οποία δημιουργήσατε. 
'Ενα άλλο σοβαρότατο θέμα, κύριε Υπουργέ και κύριοι συνάδελφοι, είναι
ότι αυτήν τη στιγμή δεν έχει ξεκαθαριστεί η αρμοδιότητα της Τοπικής, της Νομαρχιακής Αυτοδιοίκησης, αλλά και της περιφέρειας.
Δεν έχετε μπερδέψει, κύριε Υπουργέ, μόνο τον κόσμο που δεν ξέρει σε ποια υπηρεσία να απευθυνθεί, έχετε μπερδέψει τους ίδιους τους ανθρώπους που ασχολούνται με την Τοπική Αυτοδιοίκηση. Ενώ η Νομαρχιακή Αυτοδιοίκηση είναι παράλληλος θεσμός με την Τοπική Αυτοδιοίκηση, οι νομάρχες μένουν με την εντύπωση, ότι είναι οι προϊστάμενοι της Τοπικής Αυτοδιοίκησης. Διότι έχετε αποδυναμώσει την παρουσία του κράτους στην περιφέρεια. Δεν υπάρχει η παρουσία του κράτους. Δεν είμαστε εναντίον της Νομαρχιακής Αυτοδιοίκησης. Πρέπει όμως να ξεκαθαρισθεί το ταχύτερο δυνατόν αυτή η απαράδεκτη κατάσταση. Να δούμε τι πρέπει να κάνει η Τοπική Αυτοδιοίκηση, τι η Περιφέρεια και τι η Νομαρχιακή Αυτοδιοίκηση. Εάν έχετε κατασταλάξει στο αποτέλεσμα ότι πρέπει να μην υπάρχει η Νομαρχιακή Αυτοδιοίκηση, να γίνει επαρχία ή να γίνει νομαρχιακό συμβούλιο, τότε πρέπει να έχετε το θάρρος να βγείτε στον ελληνικό λαό, να βγείτε στη Βουλή και να τα πείτε. 
'Ενα άλλο θέμα το οποίο θέλω να πω είναι οι πόροι των Υπουργείων που
χρηματοδοτούσαν την Τοπική Αυτοδιοίκηση. Αυτό, κύριε Υπουργέ, το είπα και πριν. Τότε που και εγώ ήμουν Δήμαρχος όπως και εσείς, το ΥΠΕΧΩΔΕ, το Υπουργείο Μακεδονίας-Θράκης, η Γενική Γραμματεία Αθλητισμού, η Γραμματεία Νέας Γενιάς, έδιναν ορισμένες χρηματοδοτήσεις στην Τοπική Αυτοδιοίκηση, προκειμένου να δημιουργήσουν πολιτισμό, εκτός από τα έργα ανάπτυξης, υποδομής, ποιότητας ζωής, κλπ. Από το Υπουργείο Πολιτισμού έπαιρναν χρήματα. Αυτήν τη στιγμή με το ΕΠΤΑ το οποίο δημιουργήσατε, δεν έχουν μεταφερθεί οι πόροι από τα Υπουργεία στο ΕΠΤΑ. Εκτός από αυτό, με τα χρήματα τα οποία δίνετε, υποχρεώνονται οι δήμοι να κάνουν ορισμένα έργα, τα οποία γίνονταν σε νομαρχιακό επίπεδο.
Θα πω το εξής: Γινόταν η διαδημοτική οδοποιία με χρήματα της
Νομαρχιακής Αυτοδιοίκησης. Τώρα η Νομαρχιακή Αυτοδιοίκηση δεν έχει το δικαίωμα αυτό και να θέλει. Παίρνει ένας δήμος διακόσια εκατομμύρια από το ΕΠΤΑ και κάνει ένα δρόμο. Σας αναφέρω για το χωριό μου. Από Κολυνδρό για Λιβάδι ένας δρόμος στοιχίζει γύρω στα διακόσια πενήντα εκατομμύρια. Αυτή είναι η χρηματοδότηση που δώσατε από το ΕΠΤΑ μέχρι τώρα. Αντιλαμβάνεσθε το πρόβλημα το οποίο έχετε δημιουργήσει.
Στη συνέχεια. Τι κάνατε, κύριε Υπουργέ, για να βοηθήσετε την Τοπική Αυτοδιοίκηση; Θέλω να αναφερθώ σε ορισμένα βασικά και χρόνια οικονομικά προβλήματα, τα οποία απασχολούν την Τοπική Αυτοδιοίκηση και αποτελούν ανασταλτικό παράγοντα στο να δημιουργήσουν έργο, όπως ακριβώς ο κάθε δήμαρχος, η κάθε δημοτική αρχή την αντιλαμβάνεται, έχει φιλοδοξία και έχει υποσχεθεί στην τοπική κοινωνία.
Εμείς ταυτιζόμαστε με τα προβλήματα της ΚΕΔΚΕ. Τα στηρίζουμε και σαν Νέα Δημοκρατία. Δεν πρέπει να εφαρμοσθεί το όριο βιωσιμότητας των ΟΤΑ που αποφάσισε η ΚΕΔΚΕ στο Συνέδριο της Χαλκιδικής; Δεν πρέπει να αυξηθεί από 10% τουλάχιστον σε 50% το ποσοστό που δικαιούνται οι ΟΤΑ για τις άδειες των τυχερών παιχνιδιών; Δεν πρέπει η χρηματοδότηση για τα λειτουργικά έξοδα των σχολείων να δίνεται σύμφωνα με τις αίθουσες και σύμφωνα με τους μαθητές; Είναι δυνατόν οι δεκατρείς διοικητικές περιφέρειες να παίρνουν χρήματα για τα σχολεία με τα ίδια κριτήρια; Δεν πρέπει να αυξηθεί σε 75% το ποσοστό των εσόδων των ΟΤΑ από τα τέλη κυκλοφορίας; Δεν πρέπει να
αυξηθεί από 20% σε 30% το ποσοστό των εσόδων των ΟΤΑ από τη φορολογία φυσικών προσώπων; Το 2% των κρατήσεων επί των πράξεων αγοραπωλησίας σήμερα πάει στην Πυροσβεστική. Τι δουλειά έχει η Πυροσβεστική; Δεν πρέπει να πάει στην Τοπική Αυτοδιοίκηση; Το 2% που αποτελεί βάσανο εδώ και τόσα χρόνια στους εστιάτορες και σε άλλα συναφή επαγγέλματα δεν πρέπει να γίνει 0,5% προκειμένου και αυτοί να απαλλαγούν από το βραχνά, αλλά και να ωφεληθεί η Τοπική Αυτοδιοίκηση; Γιατί;
Γιατί στις ορεινές περιοχές, στην επαρχία δεν υπάρχει τουρισμός. Δεν είναι δυνατόν το 2% να ωφελήσει την Τοπική Αυτοδιοίκηση, ενώ σε όλα τα επαγγέλματα το 0,5% θα δώσει ορισμένα έσοδα, εφόσον επιβληθεί σε όλα τα καταστήματα. Δεν πρέπει να γίνει άμεση αποκέντρωση της φορολογικής εξουσίας στην Τοπική Αυτοδιοίκηση; Δεν πρέπει να χρηματοδοτηθούν οι Ο.Τ.Α. για την αποτύπωση των ελεύθερων κοινοχρήστων χώρων που απαιτούνται στους οικισμούς;
Επίσης, στα ανταποδοτικά υπάρχει Φ.Π.Α., όταν δεν υπάρχει δημοτική επιχείρηση. 'Ολοι όσοι υπηρετήσαμε την Τοπική Αυτοδιοίκηση γνωρίζουμε ότι αφού είναι ανταποδοτικά, δεν υπάρχει κέρδος, δεν υπάρχει κανένα όφελος στην Τοπική Αυτοδιοίκηση. 'Οσα παίρνουμε, τόσα δίνουμε με μια απόκλιση, την οποία γνωρίζετε, γύρω στο 20%.
Κύριε Πρόεδρε, επειδή τελείωσε ο χρόνος μου, θα συνεχίσω στη
δευτερολογία μου.
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Χαλκίδης έχει το λόγο.
ΜΙΧΑΗΛ ΧΑΛΚΙΔΗΣ: Κύριε Πρόεδρε, κύριοι συνάδελφοι, συμπληρώθηκαν δύο χρόνια λειτουργίας των καποδιστριακών δήμων και τα προβλήματα της Τοπικής Αυτοδιοίκησης αντί να τεθούν σε μια κατεύθυνση διευθέτησης ή επίλυσής τους, πολλαπλασιάζονται καθημερινά και επιτείνουν το δραματικό αδιέξοδο στο οποίο την οδηγούν, δυστυχώς, οι άστοχοι χειρισμοί, η αδικαιολόγητη ατολμία, τα επαναλαμβανόμενα λάθη, οι συνεχείς παλινωδίες και η πρωτοφανής αναλγησία της κεντρικής διοίκησης.
Το Υπουργείο Εσωτερικών, κατά την προσφιλή του τακτική, έβαλε
ολόκληρη την αυτοδιοίκηση σε μια μεγάλη περιπέτεια, προβάλλοντας στην αρχή το "δέλεαρ" της καλύτερης οργάνωσης των Ο.Τ.Α., της συνεχούς υποστήριξής τους, της παροχής νέων πόρων, της εκχώρησης αρμοδιοτήτων και αμέσως μετά, δυστυχώς, άφησε τα πάντα στην τύχη τους. Δεν είναι άλλωστε η πρώτη φορά που συμβαίνει αυτό.
Η ίδια συμπεριφορά, κύριε Υπουργέ, έχει καταγραφεί και στις περιπτώσεις των αναπτυξιακών συνδέσμων των συμβουλίων περιοχής, που δεν στηρίχθηκαν οικονομικά και καταργήθηκαν από σας τους ίδιους, των δημοτικών επιχειρήσεων και των αναπτυξιακών εταιρειών.
Κάθε φορά που τα αδιέξοδα προσλαμβάνουν εκρηκτικές διαστάσεις, έρχεται το Υπουργείο σας, κύριε Υπουργέ, να πλασάρει μια φαεινή ιδέα για την αναδιοργάνωση, δήθεν, της αυτοδιοίκησης, για την αναβάθμιση των Ο.Τ.Α., για την παροχή καλύτερων και ταχύτερων υπηρεσιών προς τους πολίτες. Και μόλις αρχίσει η εφαρμογή της, μόλις ανταποκριθούν οι Ο.Τ.Α., μόλις ανακύψουν τα πρώτα πρακτικά προβλήματα, αντί να τηρηθούν τα υπεσχημένα, αντί να καταβληθεί προσπάθεια για την άμεση παροχή κάθε δυνατής υποστήριξης, το αρμόδιο Υπουργείο και η Κυβέρνηση συνολικά προβάλλει μια άλλη, "νέα" ιδέα, αποφεύγοντας κάθε θετική δράση.
Τελευταίο παράδειγμα, κύριε Υπουργέ, είναι οι περιβόητες διαδημοτικές συνεργασίες. Σεις διατελέσατε επί χρόνια δήμαρχος. Ξέρετε πολύ καλά ότι δεν αποτελούν τίποτα το καινούριο, γιατί προβλέπονται με ποικίλες μάλιστα μορφές στον ισχύοντα δημοτικό και κοινοτικό κώδικα εδώ και δεκαετίες. Προαναγγέλλονται όμως τώρα με στόμφο και επισημότητα σαν λύση για τα κάθε είδους προβλήματα της αυτοδιοίκησης και ας μην είναι τίποτε άλλο παρά, δυστυχώς, η πλέον πανηγυρική ομολογία της αποτυχίας του "ΚΑΠΟΔΙΣΤΡΙΑ", μιας αποτυχίας που διατρέχει το σύνολο των κυβερνητικών χειρισμών στον τομέα της αυτοδιοίκησης Α' και Β' βαθμού.
Δεν έχουν περάσει, κύριε Υπουργέ, παρά ελάχιστες μέρες από τότε που η ίδια η ΚΕΔΚΕ με ομόφωνη απόφασή της αξίωσε την εφαρμογή του ν. 1828/89 και την αναγραφή στον προϋπολογισμό του 2001 ποσού εξακοσίων εβδομήντα επτά δισεκατομμυρίων δραχμών ως εσόδου των Ο.Τ.Α. από τους κεντρικούς αυτοτελείς πόρους. Και φυσικά μίλησε σε ώτα μη ακουόντων.
Η αντίληψη που φαίνεται να επικρατεί στο Υπουργείο Εσωτερικών θέλει την αυτοδιοίκηση ταπεινό υπηρέτη του κράτους, ούτε καν φτωχό συγγενή δεν
τη θέλει. Το αρμόδιο Υπουργείο έχει λησμονήσει τις διακηρύξεις περί διοικητικής αυτοτέλειας των Ο.Τ.Α., έχει σβήσει τις δεσμεύσεις περί οικονομικής αυτοδυναμίας των δήμων και των νομαρχιών, έχει διαγράψει τις εξαγγελίες περί υποστήριξης και αναβάθμισης της αυτοδιοίκησης. Δεν είναι υπερβολή να λεχθεί ότι στους διαδρόμους του Υπουργείου Εσωτερικών αναβιώνει μια -επιτρέψτε μου την έκφραση- "οθωμανικού" τύπου αντίληψη για την αυτοδιοίκηση.
Και ευδοκιμεί, κύριε Υπουργέ, μία λογική που πρεσβεύει ότι "για να εξαλειφθούν τα τροχαία ατυχήματα, απαιτείται να απαγορευθεί παντελώς η κυκλοφορία των οχημάτων". Και αυτό αποδεικνύεται από την οικτρή κατάσταση στην οποία έχει περιέλθει το σύνολο της ελληνικής Τοπικής Αυτοδιοίκησης και από τους παράλογους αλλεπάλληλους περιορισμούς, τους οποίους υφίστανται οι ΟΤΑ.
Πότε επιτέλους, κύριε Υπουργέ, θα καταλάβετε ότι τα προβλήματα δεν
λύνονται με την κατάργηση δήμων και νομαρχιών, αλλά με τη συνεπή και συνεχή υποστήριξη των ΟΤΑ, με ανάδειξη των ικανοτήτων και δυνατοτήτων τους και κυρίως με την αποδοχή και ικανοποίηση των δίκαιων αιτημάτων τους.
Τα προβλήματα των δήμων και κοινοτήτων αντί να εξαλειφθούν έχουν μεγεθυνθεί και πολλαπλασιαστεί. Οι πρώην κοινότητες έχουν υποβαθμιστεί. 'Εχουν εγκαταλειφθεί παντελώς. Τα πρώην κοινοτικά καταστήματα έχουν κλείσει, αλλά και όσα λειτουργούν υπολειτουργούν. Οι καποδιστριακοί δήμοι που δημιουργήσατε έχουν αφαιθεί στην τύχη τους μη μπορώντας να ανταποκριθούν στις βασικές υποχρεώσεις, είτε στον τομέα της καθαριότητας 
είτε στη σωστή λειτουργία των παιδικών σταθμών που υπολειτουργούν είτε.. είτε... είτε.
Δυστυχώς οι καποδιστριακοί δήμοι, κύριε Υπουργέ, κινδυνεύουν να περιορίσουν το ρόλο τους στη διεκπεραίωση μόνο των εγγράφων και η ευθύνη για όλο αυτό το κατάντημα βαρύνει εσάς και μόνο εσάς.
Καταργήσατε την επιχορήγηση στους δήμους που έχουν κάνει εθελοντική
συνένωση. Φέτος την καταργείτε. 'Οταν όμως καλέσατε όλες τις πρώην κοινότητες να πάνε σε εθελοντική συνένωση, είπατε ότι εσαεί θα ισχύει αυτό. 'Ερχεστε όμως τώρα με τον "ΚΑΠΟΔΙΣΤΡΙΑ" και το καταργείτε. Ο εξοπλισμός της μηχανοργάνωσης των ΟΤΑ δεν έχει εγκατασταθεί. Αφήσατε στις περιφέρειες να εγκαταστήσουν τον εξοπλισμό. Και όπου έχουν μεταφερθεί τα μηχανήματα δυστυχώς δεν έχει γίνει η σύνδεση με τα διαμερίσματα. Αυτή είναι η κατάντια στην οποία οδηγήσατε δυστυχώς την Τοπική Αυτοδιοίκηση. 
Επειδή ο συνάδελφος που μίλησε προηγουμένως αναφέρθηκε στο ειδικό
αναπτυξιακό πρόγραμμα, το λεγόμενο ΕΠΤΑ, θα σας πω μόνο τούτο: Στα τρία πρώτα χρόνια της λειτουργίας του, από τη μία μεριά έχει ενεργοποιηθεί το 15%, αλλά έχει απορροφηθεί το 11,3% και από την άλλη δεν κατάφερε να συγκεντρώσει παρά μόνο τα χρήματα της ίδιας της αυτοδιοίκησης, γιατί το υπόλοιπο 35% από το 50% θα ενεργοποιηθεί και για το υπόλοιπο 50% κανείς
δε μιλά, ούτε το Υπουργείο ούτε οι περιφέρειες κλπ. Απλώς θα μοιραστεί όπως μοιράστηκε το πρώτο 15% με κομματικά κριτήρια. Και είναι γνωστό αυτό πώς μοιράστηκε. 'Ετσι μοιράστηκε και στην Ημαθία.
Στη δευτερολογία μου θα πω τα υπόλοιπα. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Τζαμτζής έχει το λόγο. 
ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, η Τοπική Αυτοδιοίκηση περνάει πολύ
δύσκολες ώρες. Οι ΟΤΑ βιώνουν πραγματικά μία περίοδο απαξίωσης. Ο λαός προσδοκά από τους δημοτικούς άρχοντες να κάνουν πράξη όλα αυτά τα οποία απορρέουν από το Σύνταγμα, τους νόμους και το δημοτικό κώδικα.
Αυτή όμως η δυνατότητα δεν δίνεται στους δημοτικούς άρχοντες. Δεν
έχουν τη δυνατότητα προσφοράς στο κοινωνικό σύνολο. Δεν μπορούν ουσιαστικά να βοηθήσουν στην επίλυση των προβλημάτων των πολιτών. Δεν μπορούν να παρέμβουν σοβαρά στις τοπικές υποθέσεις, να σχεδιάσουν, να 
προγραμματίσουν και να υλοποιήσουν την αναπτυξιακή πορεία του τόπου τους. Και βέβαια αυτό οφείλεται στο ότι δεν έχουν τις ουσιαστικές αρμοδιότητες και πάνω από όλα δεν έχουν την οικονομική δυνατότητα για να υλοποιήσουν
τα σχέδιά τους.
Σήμερα η Τοπική Αυτοδιοίκηση με το ελάχιστο ποσοστό 3% επί του προϋπολογισμού που παίρνει, αδυνατεί να αντιμετωπίσει τα προβλήματα. Αναγκάζεται ο δήμαρχος να παρακαλά για κάποια εξειδικευμένη πίστωση για να αντιμετωπίσει τις τρέχουσες ανάγκες. Γίνεται γυρολόγος των υπουργικών
γραφείων. Επαιτεί να του δοθούν λίγα χρήματα για να πληρώσει τους εργαζόμενους στο δήμο για να μπορέσει να κάνει κάποιο μικρό έργο. 
Αυτή η Τοπική Αυτοδιοίκηση δεν είναι ούτε αδέσμευτη ούτε ανεξάρτητη
ούτε αυτοδύναμη. Ο δήμαρχος από εκφραστής της λαϊκής θέλησης, που πραγματικά είναι, αναγκάζεται να επιλέξει ή να γίνει υποτελής στην κρατική εξουσία και την Κυβέρνηση ή διαφορετικά δεν πρόκειται να πάρει χρήματα για το δήμο του.
Υπεύθυνη για την κατάσταση αυτή είναι η Κυβέρνησή σας. Σεις προχωρήσατε, όπως αποδεικνύεται σήμερα, δίχως προγραμματισμό σε αναγκαστικές συνενώσεις. Δημιουργήσατε νέους δήμους, τους οποίους όμως σήμερα δεν βοηθάτε. Αφήσατε την Τοπική Αυτοδιοίκηση αβοήθητη.
Τι συμβαίνει σήμερα όμως με τους "καποδιστριακούς" δήμους; Τα προβλήματα που αντιμετωπίζουνε είναι τεράστια. Οι περισσότεροι δήμοι αδυνατούν να καλύψουν τις λειτουργικές τους δαπάνες. 'Αλλα υποσχόνταν η Κυβέρνηση το 1997 και το 1998. Μάλιστα μας έλεγε τότε -ήμασταν δήμαρχοι-ότι τα χρήματα τα οποία δεν μας έδιναν τα έτη αυτά, θα δίνονταν συγκεντρωμένα όλα στο ξεκίνημα των νέων δήμων.
Στο Ειδικό Πρόγραμμα Τοπικής Αυτοδιοίκησης, το γνωστό ΕΠΤΑ, δεν προχωράει η απορρόφηση. Μόνο το 15% απορροφήθηκε. 'Εργα έχουν μείνει ημιτελή. Κάποια άλλα δεν μπορούν να ξεκινήσουν.
Θα δίνατε στους νέους δήμους μηχανολογικό εξοπλισμό για να μπορούν να λειτουργήσουν. Κάποιοι δήμοι πήραν ορισμένα από τα μηχανήματα που ζήτησαν. Πολλοί όμως δήμοι πήραν τελείως διαφορετικά αντικείμενα απ'αυτά που είχαν επιλέξει. Δήμος ο οποίος ζήτησε σκαπτικό μηχάνημα, πήρε λεωφορείο. Τι να το κάνει στο ξεκίνημά του;
Τους δίνετε όμως και αρμοδιότητες, δίχως να τους δίνετε τα ανάλογα
κονδύλια, τα ανάλογα χρήματα για να τις ασκήσουν.
Συντηρήσεις σχολείων. 'Ενα αντικείμενο το οποίο είχαν κατά το
παρελθόν οι δήμαρχοι, τώρα πλέον με το τελευταίο νομοσχέδιο που ψηφίσαμε αυτή η αρμοδιότητα θα περάσει καθ'ολοκληρίαν στους δημάρχους.
Ποια όμως είναι τα χρήματα που θα δοθούν στους δήμους; Είναι 9,5 δισεκατομμύρια για τις συντηρήσεις των σχολείων. Δεν είναι ποτέ αρκετά αυτά τα χρήματα.
Θα σας δώσω συγκεκριμένα παραδείγματα. Στο Νομό Πέλλας, στο Δήμο Γιαννιτσών, υπάρχουν δεκαεπτά σχολικά κτίρια. Ο Δήμος Γιαννιτσών πήρε για τις συντηρήσεις των σχολείων δεκαπέντε εκταομμύρια. Ο Δήμος Εξαπλατάνου με τριάντα ένα σχολικά κτίρια πήρε τέσσερα εκατομμύρια. Ο Δήμος Κρύας Βρύσης με δεκαπέντε σχολικά κτίρια δεν πήρε ούτε μια δραχμή.
Το ίδιο ισχύει και για τους παιδικούς σταθμούς, τα ίδια προβλήματα. Πώς θα λειτουργήσουν αυτοί οι παιδικοί σταθμοί, εάν δεν δοθεί πραγματικά
οικονομική ενίσχυση στους δήμους;
Τέλος, αναφορικά με τα εθνικά στάδια, κύριε Υπουργέ υπάρχουν
τρομακτικά προβλήματα. Το προσωπικό τους δεν είναι ικανοποιημένο, διότι
μένει απλήρωτο από τρεις μήνες μέχρι και ένα χρόνο. Υπάρχουν συγκεκριμένα παραδείγματα. Στο εθνικό στάδιο της Γουμένισας, ο υπάλληλος αρνείται να δουλέψει διότι επί ένα χρόνο είναι απλήρωτος. Στο εθνικό στάδιο Σκύδρας οι υπάλληλοι πληρώνονται κάθε τρεις μήνες. Τι θα κάνουμε λοιπόν; Θα μετακυλήσουμε απλά τις ευθύνες μας στους δήμους; Πάει να μετακυλήσει η Κυβέρνηση τις ευθύνες της στους δήμους; Πάει να απαξιώσει τελείως την Τοπική Αυτοδιοίκηση;
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Τσούρνος. 
ΓΕΩΡΓΙΟΣ ΤΣΟΥΡΝΟΣ: Κυρίες και κύριοι συνάδελφοι, αντικείμενο της
παρούσης συζήτησης είναι η κυβερνητική πολιτική στο θέμα των οικονομικών των Ο.Τ.Α. και γενικότερα της Τοπικής Αυτοδιοίκησης. Υπηρέτησα σχεδόν επί τρεις τετραετίες ως δήμαρχος της πρωτοβάθμιας αυτοδιοίκησης και ως εκ της ιδιότητός μου αυτής είχα τη δυνατότητα να παρακολουθήσω και την πορεία της νεοσύστατης Νομαρχιακής Αυτοδιοίκησης, η οποία πριν ενηλικιωθεί υφίσταται τέτοια αποψίλωση των αρμοδιοτήτων της που έχει γίνει σχεδόν αγνώριστη.
Διατηρώ έντονη την ανάμνηση των πανηγυρισμών στο συνέδριο της ΚΕΔΚΕ στην Κρήτη, όταν για πρώτη φορά ανακοινώθηκε η θεσμοθέτηση του Β' βαθμού τοπικής αυτοδιοίκησης, η οποία υποσχόταν ότι θα ήταν μοχλός ανάπτυξης των τοπικών κοινωνιών. Δυστυχώς όμως το όραμα αυτό, όπως και τόσες άλλες αλλαγές αυτοδιαλύθησαν.
Οι αρχικές αρμοδιότητες διαρκώς περικόπτονται. Σήμερα οι αιρετοί
νομάρχες παίζουν έναν εντελώς διακοσμητικό ρόλο. Και μη έχοντας άλλο αντικείμενο και αρμοδιότητες, ασχολούνται με τα πολιτιστικά, δραστηριότητα η οποία συνήθως ασκείται από τους δημάρχους με τους οποίους έρχονται και σε προστριβές. Για του λόγου το αληθές, αν κάποιος αμφιβάλλει, ας αναγνώσει τα θέματα με τα οποία ασχολούνται τα νομαρχιακά συμβούλια. Κυρίως αναφέρονται σε γνωμοδοτήσεις για περιβαλλοντολογικά θέματα, λατομείων, ιχθυοκαλλιεργειών, βιομηχανιών κλπ. Στη θέση του σημερινού αιρετού νομάρχη η Κυβέρνηση "ανέστησε" τον άλλοτε διορισμένο κομματικό νομάρχη στο πρόσωπο του κομματικά διορισμένου περιφερειάρχη. Και ενώ ο παλιός διορισμένος νομάρχης είχε γνώση των προβλημάτων του νομού, αφού ζούσε στο νομό και είχε και διοικητική υποστήριξη, ο περιφερειάρχης στερείται και των δύο. Επικρατεί πλήρης σύγχυση και αντί για πρόοδο έχουμε οπισθοδρόμηση.
Θα διερωτηθεί, κάποιος μα, γιατί έγιναν όλα αυτά; Δεν ξέρει ο κύριος Υφυπουργός που με επιτυχία υπήρξε για είκοσι χρόνια δήμαρχος, δεν ξέρει ο κύριος Πρωθυπουργός τι χρειάζεται για να αποδώσουν οι θεσμοί της Τοπικής Αυτοδιοίκησης; Βεβαίως ξέρουν αλλά προτάσσουν το κομματικό συμφέρον από το εθνικό. Οι αιρετοί νομάρχες αλλά και οι δήμαρχοι, ακόμη και οι προσκείμενοι στην Κυβέρνηση, αποδείχτηκε στην πράξη ότι δεν είναι τα υπάκουα παιδιά του "σήκω κάτσε", των κυβερνητικών εντολών της κεντρικής διοίκησης και για να τους τιμωρήσουν τους απογυμνώνουν από αρμοδιότητες. Το θύμα όμως σε όλη αυτήν την ιστορία είναι ο πολίτης, είναι η τοπική κοινωνία η οποία ταλαιπωρείται και οπισθοδρομεί. Αλλά και στην πρωτοβάθμια Τοπική Αυτοδιοίκηση το κλίμα δεν είναι καλύτερο. Ζήσαμε και εδώ τους πανηγυρισμούς των υποχρεωτικών συνενώσεων των κοινοτήτων σε δήμους, αφού και εδώ με τη γνωστή κυβερνητική προπαγάνδα δόθηκε η εντύπωση ότι οι καποδιστριακοί δήμοι θα ήσαν μοχλοί ανάπτυξης των τοπικών κοινωνιών. Σήμερα, μετά δύο χρόνια εφαρμογής του νέου αυτού θεσμού, είμαι βέβαιος ότι αν γίνει άρση του υποχρεωτικού, θα έχουμε πάρα πολλά διαζύγια. Σήμερα ο πολίτης είδε να απολαμβάνει χαμηλότερης ποιότητας υπηρεσίες από τους νέους δήμους. Γι' αυτό και μερικοί με διάθεση χιούμορ, λένε ότι το σχέδιο "ΚΑΠΟΔΙΣΤΡΙΑΣ" πρέπει να μετενομαστεί σε "σχέδιο Ηρώδης"!
Αν αμφισβητεί κάποιος το κλίμα αυτό, δεν έχει παρά να κάνει μερικά πιλοτικά δημοψηφίσματα σε νέους καποδιστριακούς δήμους. Η επιχείρηση απογύμνωσης από αρμοδιότητες που ήσαν φιλικές με τον πολίτη δεν άφησε έξω την πρωτοβάθμια Τοπική Αυτοδιοίκηση. Να θυμίσουμε ενδεικτικά ότι πρόσφατα στο Θερινό Τμήμα της Βουλής ψηφίστηκε διάταξη που κατάργησε την επιτροπή του άρθρου 18 της εξέτασης των προσφυγών πολιτών κατά αποφάσεων των δημοτικών και κοινοτικών συμβουλίων και η αρμοδιότητα αυτή μεταβιβάστηκε στους περιφερειάρχες, σε επιτροπή, την πλειοψηφία της οποίας διορίζει ο περιφερειάρχης. Μεταβιβάζει το Υπουργείο στους ΟΤΑ ότι είναι βάρος για την Κεντρική Εξουσία. Χρεοκοπημένους παιδικούς σταθμούς, ερειπωμένα γυμναστήρια, εθνικά στάδια, σχολικά κτίρια, χωματερές. Και μάλιστα η μεταβίβαση γίνεται χωρίς ανάλογη χορήγηση οικονομικών πόρων.
Τι θα γίνει, κύριε Υφυπουργέ, με τους ΧΥΤΑ; Πόσοι από τους ΟΤΑ έχουν νόμιμη άδεια για τις χωματερές; Πού θα σταματήσει αυτή η ρύπανση στην Ελλάδα του ήλιου και της θάλασσας; Το κολυμβητήριο του Ναυπλίου έκλεισε πριν μεταβιβαστεί στους ΟΤΑ. Μαζεύτηκαν πριν από μέρες διακόσια παιδιά διαμαρτυρόμενα διότι το βρήκαν κλειστό και χρεοκοπημένο. Και υποχρεώνονται να πηγαίνουν στην Τρίπολη για να κάνουν προπόνηση. 'Ολα αυτά συμβαίνουν εν όψει και των Ολυμπιακών Αγώνων.
Κυρίες και κύριοι, την Αυτοδιοίκηση η Κυβέρνηση τη θέλει κομματική και επειδή προβάλλει αντίσταση την αντιμετωπίζει εχθρικά. Το θύμα σε όλη αυτήν την ιστορία είναι ο πολίτης, είναι η τοπική κοινωνία, είναι η ανάπτυξη. Γιατί δεν εναρμονίζετε, κύριε Υφυπουργέ, την Τοπική Αυτοδιοίκηση και με την Τοπική Αυτοδιοίκηση της Ευρωπαϊκής 'Ενωσης, όπως εναρμονίσατε και με την ΟΝΕ; Η Κυβέρνηση δεν μπορεί να εκσυγχρονίσει την Τοπική Αυτοδιοίκηση όπως δεν μπορεί να εκσυγχρονίσει και άλλους κρίσιμους τομείς της κοινωνίας. Διότι φαίνεται ότι ο εκσυγχρονισμός βλάπτει σοβαρά την κομματική πελατεία του ΠΑΣΟΚ.
Για το λόγο αυτό και ο Πρωθυπουργός εκσυγχρονίζει λεκτικά τα
εκσυγχρονιστικά του προγράμματα για να παραπλανά τον ελληνικό λαό. Η Νέα Δημοκρατία, ως Κυβέρνηση, θα κληθεί σύντομα να δώσει λύσεις στα συσσωρευμένα προβλήματα της αυτοδιοίκησης που τόσο έχει ανάγκη ο τόπος για να υπάρξει επιτέλους πρόοδος.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Κωνσταντίνος Βρεττός): Ο κ. Φλωρίνης Αθηναίος από τη
Χαλκιδική έχει το λόγο.
ΑΘΗΝΑΙΟΣ ΦΛΩΡΙΝΗΣ: Ούτε από τη Φλώρινα ούτε από την Αθήνα.
Κύριε Πρόεδρε, λίγα χρόνια πριν, τότε που η Κυβέρνηση του ΠΑΣΟΚ εκπονούσε και ψήφιζε στη συνέχεια τον ισχύοντα νόμο για την Τοπική Αυτοδιοίκηση Α' και Β' βαθμού έταζε λαγούς με πετραχήλια. Διαφήμιζε ότι για την ανάπτυξη της περιφέρειας, για τη βελτίωση των παρεχομένων προς τους πολίτες υπηρεσιών και για την κατά το δυνατόν καλύτερη εκμετάλλευση των οικονομικών εισροών από την Ευρωπαϊκή 'Ενωση λύση είναι ο νέος νόμος για την Τοπική Αυτοδιοίκηση, σύμφωνα με τον οποίον θα είχαμε συνενώσεις ΟΤΑ, αλλά και εκλογή των νομαρχών από το λαό.
Τόση ήταν η επιμονή της Κυβέρνησης στην ψήφιση του νέου νόμου ώστε
δεν δίστασε παρά τη γενική προς τούτοις κατακραυγή και αντίδραση να προχωρήσει, με κομματικά πάντα κριτήρια, ακόμη και σε αναγκαστικές συνενώσεις. Μας έλεγαν τότε οι εγκέφαλοι του ΠΑΣΟΚ ότι ο εκλεγμένος νομάρχης θα ήταν αυτός που θα αναμόρφωνε την ελληνική περιφέρεια, που θα έδινε πνοή και ώθηση στην ανάπτυξη της ελληνικής υπαίθρου. Σήμερα, δύο χρόνια μετά τις εκλογές, διαπιστώνουμε παταγώδη αποτυχία σε όλους γενικά τους τομείς που αφορούν στην Τοπική Αυτοδιοίκηση Α' και Β' βαθμού.
Κύριε Υφυπουργέ, όλες οι κυβερνητικές υποσχέσεις για την Τοπική Αυτοδιοίκηση αποδείχθηκαν λόγια παχιά, λόγια χωρίς καμιά ουσία, λόγια που έπεσαν στο κενό μόλις ήρθε η ώρα της υλοποίησης των υποσχέσεων. Εξαπατήσατε, κύριε Υφυπουργέ, τον ελληνικό λαό, εξαπατήσατε την Τοπική Αυτοδιοίκηση Α' και Β' βαθμού. Φορτώσατε τους δημάρχους και τους νομάρχες με ευθύνες και υποχρεώσεις χωρίς να τους παραχωρήσετε τους απαιτούμενους πόρους. Τους εκχωρήσατε μερικές νέες αρμοδιότητες χωρίς όμως να τους εξασφαλίζετε τους αναγκαίους πόρους.
Δεν τους παρέχετε, κύριε Υφυπουργέ, πόρους και προσωπικό, τους αρνείστε την απαιτουμένη διοικητική και οικονομική αυτοτέλεια. Τους φορτώσατε χρέη για τα οποία υποσχεθήκατε λύση και τους εγκαταλείψατε να κολυμπούν στα βαθιά και φουρτουνιασμένα νερά χωρίς σωσίβια. Καταντήσατε τους δημάρχους επαίτες και τους νομάρχες δημοσίους υπαλλήλους, πλήρως εξαρτημένους από τους περιφερειάρχες. Επαιτούν για την κατασκευή και τη συντήρηση σχολείων, παιδικών σταθμών και πολλών άλλων. Είναι τέτοια η απογοήτευση κυρίως των νομαρχών από την περιφρόνηση που δείχνετε στο θεσμό της Τοπικής Αυτοδιοίκησης ώστε πολλοί απ' αυτούς σκέπτονται ακόμη και να παραιτηθούν.
Πού είναι, κύριε Υφυπουργέ, η προώθηση και η διασφάλιση μέσω του Συντάγματος του θεσμού της αυτοδιοικητικής αρχής του Β' βαθμού; Πού είναι η διασφάλιση και η κατοχύρωση της λειτουργικής αυτοδυναμίας μέσω γενναίας αύξησης των κεντρικών αυτοτελών πόρων, τώρα κυρίως που καταργείται η ΣΑΝΑ ως αυτοτελές νομαρχιακό πρόγραμμα δημοσίων επενδύσεων; Πού είναι η θεσμική κατοχύρωση της συμμετοχής της Νομαρχιακής Αυτοδιοίκησης στη διαδικασία διαμόρφωσης της εθνικής περιφερειακής πολιτικής, αρχής δημοκρατικού προγραμματισμού, στα όργανα σχεδιασμού και εφαρμογής του προγραμματισμού της περιφερειακής ανάπτυξης όπως αυτά διαμορφώθηκαν μετά τις νομοθετικές ρυθμίσεις που επέφερε το ΥΠΕΘΟ για την υλοποίηση του Γ' Κοινοτικού Πλαισίου Στήριξης; Συμμετοχή δηλαδή της Νομαρχιακής Αυτοδιοίκησης στη λειτουργία της περιφερειακής διαχειριστικής αρχής και της Επιτροπής Παρακολούθησης του ΠΕΠ και συμμετοχή της ΕΝΑΕ στην Κεντρική Επιτροπή Παρακολούθησης του Γ' Κοινοτικού Πλαισίου Στήριξης. Πού είναι η εξασφάλιση, κύριε Υφυπουργέ, της δυνατότητας διαχειριστικής ικανότητας και λειτουργικής ολοκλήρωσης της Νομαρχιακής Αυτοδιοίκησης;
Κύριε Υφυπουργέ, λυπάμαι γιατί στη θέση αυτή σήμερα βρίσκεστε εσείς που υπηρετήσατε την Τοπική Αυτοδιοίκηση επί σειρά ετών. Λυπάμαι γιατί δεν είναι η κυρία Υπουργός εδώ για ν' ακούσει την αγανάκτηση της Τοπικής Αυτοδιοίκησης! Λυπάμαι γιατί κάθεστε εσείς και τ' ακούτε! Λυπάμαι γιατί δεν διαχωρίζετε τη θέση σας! Πρέπει να υποβάλλετε αμέσως την παραίτησή
σας, αν θέλετε να φανείτε αντάξιος της εμπιστοσύνης που έδειξε ο λαός, τον οποίον υπηρετήσατε επί είκοσι περίπου χρόνια στην Τοπική Αυτοδιοίκηση!
Σας ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Καϊσερλής έχει το λόγο.
Ελπίζω να μην παραιτηθείτε, κύριε Υπουργέ. 'Εχουμε προβλήματα.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι Βουλευτές, δεν σας κρύβω ότι προβληματίστηκα για τον τρόπο με τον οποίο θα έπρεπε να απαντήσω στο κείμενο της επερώτησης αφ' ενός γιατί οι επερωτώντες Βουλευτές έχουν υπηρετήσει και έχουν εντρυφήσει με επιτυχία το θεσμό της αυτοδιοίκησης, είναι, δηλαδή, γνώστες αυτής και αφ' ετέρου γιατί το ίδιο το κείμενο της επερώτησης χωρίζεται σε δύο μέρη που το μεν ένα μπορεί να απαντηθεί στεγνά και με αριθμούς και άρα θα αδικήσει τους επερωτώντες και το άλλο υπεισέρχεται στην ουσία του θέματος και αναδεικνύει τους προβληματισμούς για το περιεχόμενο και την αποστολή της αυτοδιοίκησης και την πορεία της αποκέντρωσης στη χώρα μας.
Κύριοι Βουλευτές, όπως γνωρίζουμε όλοι η αποκέντρωση των εξουσιών από το κράτος και το πολιτικό του σύστημα στην περιφέρεια και στους εκλεγμένους εκπροσώπους της, είναι μια κυρίαρχη και πρωτεύουσα πολιτική επιλογή αφού αλλάζει το πολιτικό και οικονομικό σύστημα μιας χώρας. Στην ουσία είναι μια ειρηνική επανάσταση αφού οι παγιωμένες εξουσίες, πολιτικές, οικονομικές και κοινωνικές, αλλάζουν χέρια. Και επειδή ακριβώς είναι τέτοια, η βασική προϋπόθεση για την επιτυχία της είναι η ευρύτατη αποδοχή της και η συναίνεση των πολιτικών, των οικονομικών και των κοινωνικών ομάδων.
Μια δεύτερη ουσιώδης προϋπόθεση για την επιτυχία της αφορά την τακτική που θα ακολουθήσει η πολιτεία για την αποκέντρωση, η οποία εξαρτάται από τη δομή του συγκεντρωτικού συστήματος που υπάρχει, το βαθμό των παγιωμένων συνηθειών και το βάθος και την έκταση της αποκέντρωσης που επιδιώκει.
Οι εμπειρίες των κρατών της Ευρώπης, που καταγράφονται στις δεκαετείς εκθέσεις του Συμβουλίου της Ευρώπης, λένε -στα μέσα της δεκαετίας του '70 περίπου- τα ακόλουθα από τις παρατηρήσεις τους σε τριάντα δύο κράτη της Ευρώπης, στις προσπάθειες που κατέβαλαν αυτά τα κράτη για διοικητικές, αποκεντρωτικές μεταρρυθμίσεις μετά τον πόλεμο:
Η αποκέντρωση -λένε- των δημοσίων υποθέσεων είναι στην ουσία μεταβίβαση εξουσιών και αλλαγή των κέντρων στα οποία λαμβάνονται οι αποφάσεις. Αυτές οι μετακινήσεις είναι φυσιολογικό να επιφέρουν τριβές, αντιστάσεις και αντιδράσεις οι οποίες εμφανίστηκαν σε όλα τα κράτη του Συμβουλίου της Ευρώπης. Μάλιστα, στα κράτη που το διοικητικό τους σύστημα ήταν περισσότερο συγκεντρωτικό, οι αντιδράσεις ήταν σοβαρότερες.
Η αδράνεια ή και οι αντιστάσεις, που πολλές φορές δεν εμφανίζονται,
προέρχονται συνήθως από τους πολιτικούς σχηματισμούς, από το συνδικαλισμό, από τα μέσα ενημέρωσης και από τις ομάδες πολιτών ειδικών συμφερόντων, όπως οικονομικές, κοινωνικές και πολιτιστικές, που έχουν και αυτές δομηθεί συγκεντρωτικά, αλλά και από τις τοπικές κοινωνίες στις οποίες μεταβιβάζονταν οι εξουσίες, εξαιτίας της αδράνειας, του εφησυχασμού, της ανωριμότητας και της άγνοιας.
Γι' αυτό, αναφέρουν οι εκθέσεις, απαιτείται χρόνος και τα βήματα προς την αποκέντρωση να είναι σταδιακά και μελετημένα ώστε το κάθε βήμα να γίνεται αποδεκτό και να πιέζει για το επόμενο.
Κάτι που είναι ιδιαίτερα σημαντικό και αφορά και τη δική μας περίπτωση στο αίτημα ορισμένων για τη δημιουργία της περιφερειακής αυτοδιοίκησης, είναι η επισήμανση των εκθέσεων του Συμβουλίου της Ευρώπης που αναφέρουν ότι τα συγκεντρωτικά κράτη στην πορεία για την αποκέντρωση επέλεξαν σαν ενδιάμεσο βήμα προετοιμασίας τη δημιουργία περιφερειακών κρατικών αρχών.
Γιατί τα ανέφερα αυτά; Διότι θα ήθελα να κάνουμε ένα γύρισμα στο χρόνο και να δούμε από πού ξεκινήσαμε σαν χώρα και πού βρισκόμαστε σήμερα. Αξίζει νομίζω διότι μόνο έτσι μπορούμε να κρίνουμε και να δούμε την πορεία προς το μέλλον.
Η χώρα μας βγήκε μέσα από τη δίνη της δικτατορίας το 1974.
Βγήκε με βαθιά ριζωμένες τις δομές του αυστηρά συγκεντρωτικού
κράτους, που λογικά αιτιολογείται, πέραν των άλλων, στη μακρά πορεία της
που πέρασε από απελευθερωτικούς πολέμους, από εθνικούς πολέμους, από εμφύλιους σπαραγμούς, από δικτατορίες και από ανώμαλες καταστάσεις, που όπως είναι φυσικό απαιτούν συγκεντρωτικά συστήματα διοίκησης.
Τη σύγχρονη δομή του κράτους μας και τη διοίκησή του κατά το
αποκεντρωτικό σύστημα την προσδιόρισε το Σύνταγμα το 1975. Και οι πρώτες βάσεις της σύγχρονης δομής της αυτοδιοίκησης μπήκαν το 1980 με τους νόμους 1069 και 1080. 'Οταν, δηλαδή, στην Ευρώπη τη δεκαετία του '70 ολοκλήρωναν τις διοικητικές τους μεταρρυθμίσεις με τις υποχρεωτικές συνενώσεις των μικρών και των αδύνατων να σηκώσουν το βάρος των εξουσιών δήμων, εμείς ξεκινούσαμε τη δύσκολη πορεία της αποκέντρωσης των εξουσιών ενός συμπαγούς και καταπιεστικού, συγκεντρωτικού κράτους σε μια αυτοδιοίκηση των πέντε χιλιάδων οκτακοσίων δήμων και κοινοτήτων που η μόνη τους εξειδίκευση ήταν αυτή του ληξίαρχου και του οδοκαθαριστή.
Δεν υπάρχει καμιά αμφιβολία ότι η αποκέντρωση είναι μονόδρομος που
σήμερα είναι αποδεκτή απ'όλους μας. 'Ομως, τότε, την ευθύνη τη σήκωσε το ΠΑΣΟΚ και οι κυβερνήσεις του. Τον ίδιο μήνα που ανέλαβε την ευθύνη διακυβέρνησης της χώρας, το Νοέμβριο του 1981, τριπλασίασε τους πενιχρούς πόρους της αυτοδιοίκησης και μετέφερε την ευθύνη συνταξιοδότησης των δημάρχων και των δημοτικών υπαλλήλων από τους δήμους και τις κοινότητες στο κράτος. Ξέρετε πόσο επιβαρύνει τον κρατικό προϋπολογισμό αυτή η συνταξιοδότηση σήμερα; Τον επιβαρύνει πενήντα τέσσερα δισεκατομμύρια δραχμές. Πριν από είκοσι χρόνια αυτήν τη συνταξιοδότηση την πλήρωναν οι ίδιοι οι δήμοι από τους πενιχρούς πόρους τους.
Οι κυβερνήσεις του ΠΑΣΟΚ άνοιξαν τους ορίζοντες της απόκτησης γνώσης στην αυτοδιοίκηση δίνοντάς τους τη δυνατότητα με θεσμούς και μέσα να συνεργαστούν και να συνενωθούν εθελοντικά, να πάρουν κρατικές υπηρεσίες και υποθέσεις με συμβάσεις και προεδρικά διατάγματα. Σήμερα, δεν μπορούμε να κατανοήσουμε τι σήμαινε για τον πολίτη τότε, τι επαναστατικό βήμα ήταν η μεταφορά της κρατικής πολεοδομίας στο δήμο.
Φθάσαμε στο τέλος της δεκαετίας του '80 στη θεσμοθέτηση των βασικών κανόνων απεξάρτησης της αυτοδιοίκησης από το κράτος, με τους νόμους για το δημοκρατικό προγραμματισμό, την προετοιμασία για την κατάρτηση της κρατικής νομαρχίας, την υιοθέτηση του ευρωπαϊκού χάρτη της τοπικής αυτονομίας και φυσικά του ν. 1828 που απέκοπτε ριζικά την εξάρτηση από την υποτέλεια των δήμων στην κεντρική διοίκηση και στις εκάστοτε κυβερνήσεις. Οι ίδιοι άνθρωποι που είναι σήμερα, οι ίδιοι πολιτικοί ήταν και τότε που νομοθετούσαν.
Η κατάρτιση της Νομαρχιακής Αυτοδιοίκησης παράλληλα με τη δημιουργία της περιφερειακής διοίκησης, είναι από τα πιο θαρραλέα μεταρρυθμιστικά βήματα για τα οποία μόνο θα ήθελα να σας θυμίσω τους πολιτικούς προβληματισμούς και τις δύο αντιθέσεις, της εδώ και τώρα κατάργησης του μετακλητού νομάρχη, σαν αίτημα και της σε βάθος χρόνου προετοιμασίας της αλλαγής.
Οι αναπτυξιακοί σύνδεσμοι, τα συμβούλια περιοχής, οι βρεφονηπιακοί σταθμοί, τα καταστήματα υγειονομικού ενδιαφέροντος, η δημοτική αστυνομία, θεσμοί και ενέργειες πάνω σε ένα υπόβαθρο των πέντε χιλιάδων οκτακοσίων ανίσχυρων δήμων και κοινοτήτων, εκ των οποίων οι πέντε χιλιάδες ήταν κάτω των χιλίων κατοίκων, ήταν ουσιώδεις και χαρακτηριστικές αποδείξεις της πολιτικής βούλησης για τη συνέχιση της πορείας προς την αποκέντρωση και φανερές ενδείξεις της αναγκαιότητας για το μεγάλο μεταρρυθμιστικό βήμα που ήρθε υποχρεωτικά, γιατί οι καιροί δεν περιμένουν και η χώρα μας έπρεπε να μπει στη χορεία των ανεπτυγμένων κρατών και της εξέλιξης. 
'Εγιναν λάθη σ' αυτήν την πορεία; Φυσικά και έγιναν λάθη. 'Εγιναν
όμως λάθη ασυνείδητα; Αξίζει τον κόπο να δούμε μια από τις πολλές περιπτώσεις.
Το 1984 στον ιστορικό τότε, όπως έλεγαν οι δήμαρχοι, ν.1416 ψηφίστηκε η δυνατότητα της μεταβίβασης των λιμανιών στους δήμους και της κατάργησης των κρατικών διοικήσεών τους. Μετά από δεκαέξι χρόνια, σήμερα οδεύουν προς τον Πρόεδρο της Δημοκρατίας τα πρώτα προεδρικά διατάγματα.
Πολύ εύκολα γι' αυτήν την περίπτωση μπορεί κάποιος να πει ότι έγιναν λάθη ή ότι στην πραγματικότητα δεν υπήρχε η πολιτική βούληση. Τα πράγματα όμως δεν είναι ακριβώς έτσι. Υπήρχε, το ξέρουμε, άρνηση από το σύνολο της ιεραρχίας του Λιμενικού Σώματος. Αντιδρούσαν τότε δυναμικά και με
απεργίες τα σωματεία των εργαζομένων στα λιμάνια, αλλά και πολλά πολιτικά πρόσωπα από όλες τις πτέρυγες ήταν αντίθετα με αυτήν την εξέλιξη.
Γι' αυτό χρειάζεται μεγαλύτερη προσοχή στην εξαγωγή συμπερασμάτων, τα οποία είναι ικανά να μας οδηγήσουν σε λαθεμένες αποφάσεις ακόμη και σήμερα για τα επόμενα βήματα. Πρέπει να ξέρουμε ποιοι είναι αντίπαλοι. 
'Οταν αποφάσισε η Κυβέρνηση τη μεταφορά των κρατικών βρεφονηπιακών
σταθμών στην αυτοδιοίκηση πριν από έξι χρόνια, οι πρώτοι που αντέδρασαν με πολυήμερη πανελλαδική απεργία ήταν οι υπάλληλοι των κρατικών βρεφονηπιακών σταθμών και γνωρίζουμε όλοι μας πολύ καλά γιατί. Αρνήθηκαν όμως και πολλοί δήμαρχοι με το αιτιολογικό της μη μεταβίβασης ικανών πόρων, αυτό που όλοι λέμε σήμερα.
Εμείς, εσείς που έχουμε την τεράστια ευθύνη του εκσυγχρονισμού της χώρας μας, θα πρέπει να γνωρίζουμε εάν όντως είναι αυτή η πραγματική αιτία ή αν η άρνηση ενέχει και το στοιχείο της αποποίησης της ευθύνης ή της ανάληψης της συνυπευθυνότητας, όταν μάλιστα γνωρίζουμε ότι πλέον ο ανταγωνισμός δεν αφορά μόνο την ελεύθερη οικονομία αλλά μεταφέρεται και μεταξύ των τοπικών κοινωνιών, πράγμα που σημαίνει ότι δεν μπορείς να εγκλωβίζεις το σύνολο των οργανισμών στην αδιαφορία ή στον εφησυχασμό των ολίγων που δεν θέλουν να αναλάβουν ευθύνες, τότε θα πρέπει να είμαστε ακόμα πιο προσεκτικοί.
Κυρίες και κύριοι Βουλευτές, το βασικό σας ερώτημα που παράλληλα δημιουργεί και θέση και πρέπει να το προσέξετε ιδιαίτερα είναι: Γιατί δεν προχωράει η Κυβέρνηση στη γενναία αύξηση των πόρων της αυτοδιοίκησης, αφού το ιδιαίτερο μικρό ποσοστό, το 3% του κρατικού προϋπολογισμού που δίνεται στην Τοπική Αυτοδιοίκηση, δεν της επιτρέπει να εκπληρώσει με αποτελεσματικότητα την αποστολή της;
Αυτό το 3,8% των είκοσι τρισεκατομμυρίων των κρατικών εσόδων και η αύξησή του είναι το πρόβλημα, όταν εσείς οι ίδιοι στο ίδιο κείμενο πολύ ορθά υπογραμμίζετε την αναγκαιότητα της ανύπαρκτης διοικητικής αυτοτέλειας και επισημαίνετε την αδυναμία των μισών και πλέον δήμων της χώρας να αξιοποιήσουν τα χρήματα που προορίζουν τα έργα υποδομής και που είναι πολύ περισσότερα από αυτά των κεντρικών πόρων τους, του Γ' Κοινοτικού Πλαισίου Στήριξης και των Εθνικών Προγραμμάτων;
Επισημαίνετε την ανάγκη της αποτελεσματικότητας και της διοικητικής αυτοτέλειας στους χίλιους τριάντα τρεις δήμους και κοινότητες της χώρας και υποστηρίζετε ότι αυτά θα προέλθουν από την γενναία αύξηση των πόρων που χορηγούνται στην αυτοδιοίκηση.
Αυτή η θέση για μια άκρατη αύξηση των πόρων της αυτοδιοίκησης με τη σημερινή κατάσταση και το μέγεθος των οργανισμών που ήταν πολύ χειρότερη πριν από δύο χρόνια, στους πέντε χιλιάδες οκτακόσιους δήμους για την απόκτηση της ποθητής σε όλους μας διοικητικής αυτοτέλειας και αποτελεσματικότητας των δήμων, οδηγεί σε δύο αποτελέσματα που κανένας μας δε θέλει:
Η χρηματοδότηση χιλίων τριάντα τριών οργανισμών με τις απαιτούμενες
πιστώσεις στον κάθε ένα για να αποκτήσουν τις απαραίτητες
τεχνικές υπηρεσίες, οικονομικές, διοικητικές, πληροφορικής,
εποπτών υγείας και αστυνομίας, ώστε να μην είναι εξαρτημένοι από τρίτες αρχές και υπηρεσίες, να έχουν την αυτοτέλειά τους και να είναι αποτελεσματικοί, ξέρουμε όλοι μας ότι είναι σπατάλη χρημάτων, αφού με τις ίδιες υπηρεσίες και το ίδιο κόστος μπορούν να εξυπηρετηθούν περισσότεροι του ενός οργανισμοί.
Αλλά και η χρηματοδότηση των δήμων με τη σημερινή τους κατάσταση ενέχει τον κίνδυνο που πολύ καλά γνωρίζετε και επισημαίνετε, δηλαδή, της αδυναμίας αξιοποίησης των πόρων που διατίθενται και πολλές φορές της άσκοπης σπατάλης των πόρων.
Μια δεύτερη δέσμη των ερωτημάτων σας, αφορά την πορεία της μεταρρύθμισης του "ΙΩΑΝΝΗ ΚΑΠΟΔΙΣΤΡΙΑ" και τα μέτρα που λαμβάνει η Κυβέρνηση για τους δήμους που προήλθαν από τις συνενώσεις. Ξέρετε ότι έχουν περάσει δύο χρόνια από το μεγάλο εγχείρημα της δημιουργίας των καποδιστριακών δήμων. Θεωρώ ότι είναι νωρίς να ασκούμε αυστηρή κριτική. Δεν είναι όμως πρόωρο να εξαγάγουμε συμπεράσματα που είναι απαραίτητα για την από δω και πέρα πορεία αλλά και για τις ενδεχόμενες διορθωτικές αλλαγές που πρέπει να επιφέρουμε.
Για παράδειγμα η τρίτη, η τέταρτη και η πέμπτη ερώτησή σας που κατατέθηκαν το Νοέμβριο έχουν ξεπεραστεί από τα γεγονότα. Για τη δήθεν
παρακράτηση των 5,3 δισεκατομμυρίων δραχμών της ΣΑΤΑ ξέρετε ότι με νομοθετική πρωτοβουλία του Υπουργείου μέσα στο 2000 και όταν πλέον είχαν κατανεμηθεί με τη σύμφωνη γνώμη της ΚΕΔΚΕ οι πιστώσεις της ΣΑΤΑ, παρέμεναν προς διάθεση τα 5,3 δισεκατομμύρια τα οποία μέχρι τότε εισέπραττε η Νομαρχιακή Αυτοδιοίκηση για να εκτελεί έργα στους δήμους. Η κατανομή αυτού του ποσού έγινε με απόφαση της Υπουργού στις 16.11.2000, με διαφανή κριτήρια των πληθυσμών και των αριθμών των δημοτικών διαμερισμάτων των καποδιστριακών δήμων μέχρι πληθυσμού δεκαπέντε χιλιάδων κατοίκων. Αλλά και σε μια παρόμοια περίπτωση για να κατανοήσετε τη νοοτροπία που επικρατεί σας λέω ότι φέτος διατέθηκαν 7,7 δισεκατομμύρια και πάλι με τα ίδια κριτήρια, δηλαδή, σε δήμους μέχρι πέντε χιλιάδες πληθυσμό και με πέντε διαμερίσματα και άνω και σε δήμους με πληθυσμό μέχρι δέκα χιλιάδες και με δέκα δημοτικά διαμερίσματα και άνω, ενώ η απόφαση της ΚΕΔΚΕ ήταν να διατεθούν αυτές οι μικρές πιστώσεις στο σύνολο όλων των δήμων της χώρας, ακόμη και στους μεγάλους δήμους.
Για το θέμα της εκταμίευσης των πόρων του ΕΠΤΑ πράγματι υπήρχαν καθυστερήσεις που οφείλονται σε τεχνικά προβλήματα και κυρίως στην ανάγκη της προετοιμασίας των δήμων για τη σύνταξη των μελετών και τις περιβαλλοντικές αδειοδοτήσεις ώστε με τη δημοπράτησή τους να ξεκινήσει και η απορρόφηση των πιστώσεων.
Θα ήθελα να σας ενημερώσω ότι μέχρι σήμερα έχουν διατεθεί διακόσια δισεκατομμύρια δραχμές. Στα επόμενα δύο χρόνια προβλέπεται να διατεθούν περισσότερα από πεντακόσια δισεκατομμύρια γιατί υπάρχει πλέον η ωριμότητα των έργων. Είναι λάθος να λέμε ότι οι δήμοι δεν ενημερώνονται για τα έργα που εντάσσονται στο ΕΠΤΑ, όταν είναι γνωστό ότι για την κατάρτιση του προγράμματος συμμετέχουν οι τοπικές ενώσεις υποχρεωτικά και όταν το πρόγραμμα καταρτίζεται σύμφωνα με το νόμο από τις περιφερειακές επιτροπές προγραμματισμού και παρακολούθησης του ΕΠΤΑ στις οποίες συμμετέχουν εκπρόσωποι της αυτοδιοίκησης.
Γνωρίζετε όλοι ότι προσλήφθηκαν στους καποδιστριακούς δήμους δυόμισι χιλιάδες επιστήμονες όλων των ειδικοτήτων και διαθέτουμε πέντε δισεκατομμύρια δραχμές ετησίως για τη μισθοδοσία αυτών των υπαλλήλων που υπηρετούν σε δήμους κάτω των πέντε χιλιάδων κατοίκων. Διαθέσαμε δύο δισεκατομμύρια δραχμές για την απόκτηση γνώσης στη χρήση των ηλεκτρονικών υπολογιστών που εγκαθίστανται με ειδικό πρόγραμμα σε όλους τους δήμους της χώρας. Γνωρίζετε ότι προχωράμε μεσω του ΑΣΕΠ σε προσλήψεις τεσσάρων χιλιάδων επιστημόνων στην αυτοδιοίκηση με πρώτους όλους εκείνους που απαιτούνται για τη στήριξη της υλοποίησης του Γ' Κοινοτικού Πλαισίου Στήριξης δηλαδή τεχνικούς, οικονομολόγους και επιστήμονες πληροφορικής.
Η διαδικασία εγκρίσεων των προσλήψεων δεν είναι μια εύκολη υπόθεση
αφού στόχος είναι η αποτελεσματικότητα παράλληλα με την οικονομία. Για παράδειγμα υπάρχει νομός των εξήντα χιλιάδων κατοίκων στον οποίο οι δήμοι ζήτησαν συνολικά πέντε γεωπόνους, η νομαρχία ζήτησε δώδεκα και η περιφέρεια ζήτησε τέσσερις. Στον ίδιο νομό οι δήμοι δεν διαθέτουν και δεν ζήτησαν αρχιτέκτονα. Υπάρχει νησί των είκοσι πέντε χιλιάδων κατοίκων για το οποίο ζητήθηκε η έγκριση πρόσληψης έξι τεχνικών μηχανικών στο 
επαρχείο και δεκατεσσάρων τεχνικών μηχανικών στους δήμους του νησιού όταν ήδη υπηρετούν στην αυτοδιοίκηση του νησιού δώδεκα τεχνικοί επιστήμονες. Το ευτύχημα είναι ότι μετά την απελευθέρωση των διαδικασιών και μετά τη σύμφωνη γνώμη των δήμων και της Νομαρχιακής Αυτοδιοίκησης, οι προσλήψεις μέσω του ΑΣΕΠ θα ολοκληρωθούν μέσα στο 2001.
Για το θέμα της Δημοτικής Αστυνομίας η έκδοση του προεδρικού διατάγματος απαιτεί τη γνώμη της ΚΕΔΚΕ. 'Ηδη υπήρξε συμφωνία για τη χρηματοδότηση μέρους των δαπανών από τον κρατικό προϋπολογισμό και προς τούτο μεταφέρονται και οι αντίστοιχες πιστώσεις δέκα δισεκατομμυρίων για το 2001. Αναμένουμε σύμφωνα με το νόμο τη γνώμη της ΚΕΔΚΕ για την προώθηση του προεδρικού διατάγματος.
Κυρίες και κύριοι Βουλευτές, θα ήταν ατυχές, αν προσπαθούσα να σας πείσω ότι στην πατρίδα μας έχουν ολοκληρωθεί τα βήματα της αποκέντρωσης, που θέλει τους δήμους να είναι ικανοί να παρέχουν όλοι τις ίδιες υψηλές υπηρεσίες στους πολίτες τους και να μπορούν να αντιμετωπίζουν και να επιλύουν επίσης μόνοι τους όλα τα τοπικά προβλήματα της σωστής διαβίωσης
από τη μια και της ανάπτυξης της περιοχής τους από την άλλη.
Θα ήταν επίσης λάθος να σας απαριθμούσα όλες εκείνες τις ενέργειες
και τις υποστηρικτικές δράσεις του Υπουργείου Εσωτερικών προς τους δήμους στην προσπάθειά μου να σας πείσω. Εκείνο που πρέπει να κρατήσουμε, είναι ότι σήμερα, δύο χρόνια μετά τη λειτουργία των καποδιστριακών δήμων, υπάρχει μία σαφέστατη εικόνα της κατάστασης και η γνώση των αδυναμιών και κενών που υπάρχουν και που γρήγορα πρέπει να καλυφθούν με συναίνεση και μεθοδικότητα. Το ότι υπήρξε διάλογος και συμφωνία των πολιτικών κομμάτων στο περιεχόμενο των αλλαγών που θα επέλθει με τη συνταγματική αναθεώρηση, είναι πρωτόγνωρο και ιδιαίτερα σημαντικό βήμα. Φανερώνει πως μετά από είκοσι χρόνια προσπαθειών και μονομερών πρωτοβουλιών, το θέμα της διοικητικής μεταρρύθμισης προς την αποκέντρωση έχει ωριμάσει και ότι με συναίνεση μπορούμε να προχωρήσουμε στις αναγκαίες αλλαγές για την ολοκλήρωσή της. Η δυνατότητα που θα παρέχεται στον κοινό νομοθέτη, να εκχωρεί κρατικές αρμοδιότητες στην αυτοδιοίκηση, αδυναμία του σημερινού Συντάγματος, που έχει οδηγήσει παρά τη θέληση της Κυβέρνησης σε αποφάσεις του Σ.τ.Ε. για την επαναφορά στο κράτος πολλών αρμοδιοτήτων που είχαν αποκεντρωθεί με νόμους της Βουλής των Ελλήνων, είναι μια από τις προϋποθέσεις για την επιτυχία της αποκέντρωσης, που δεν υπήρχε μέχρι σήμερα.
Η δυνατότητα που θα παρέχεται στην αυτοδιοίκηση με τη συνταγματική αναθεώρηση για την είσπραξη τοπικών εσόδων, φόρων και τελών, θα οδηγήσει ακόμα περισσότερο στην απεξάρτησή της από την κεντρική διοίκηση, στον απογαλακτισμό της από αυτήν και στην ανάληψη των δικών της ευθυνών για την ανάπτυξη και την προκοπή του τόπου.
Η θεσμοθέτηση και η έναρξη λειτουργίας του Εθνικού Συμβουλίου Διοικητικής Μεταρρύθμισης είναι ακόμα ένα δείγμα των προθέσεών μας και της σοβαρότητας με την οποία αντιμετωπίζουμε το μεγάλο κεφάλαιο της ενδυνάμωσης της αυτοδιοίκησης.
Η θεσμοθέτηση της υποχρέωσης της Κυβέρνησης να καταθέτει τριετή επιχειρησιακά προγράμματα για τη διοικητική μεταρρύθμιση είναι εξίσου μία σοβαρότατη πρωτοβουλία, αφού θέτει τις πολιτικές της προθέσεις κάτω από τη βάσανο της συγκεκριμενοποίησης και του ελέγχου της εφαρμογής των προγραμμάτων. Η θεσμοθέτηση και η υλοποίηση των δράσεων για τη συνολική μηχανοργάνωση των δήμων, τη σύζευξή τους μεταξύ τους και μεταξύ των κρατικών υπηρεσιών, των υπηρεσιών ταχείας εξυπηρέτησης των πολιτών και της υποχρέωσής τους για ανάπτυξη ταμειακών υπηρεσιών και του διπλογραφικού λογιστικού συστήματος και της υποχρέωσής τους για αποστολή των οικονομικών και άλλων στοιχείων στην κεντρική υπηρεσία, θα μας δώσουν τη δυνατότητα αποτίμησης της αποτελεσματικότητάς τους για τη δίκαιη αναδιανομή του πλούτου και των πόρων τους.
Η έναρξη του διαλόγου με την αυτοδιοίκηση και τις παραγωγικές τάξεις για τις διαδημοτικές και τις διανησιωτικές συνεργασίες και τις μητροπολιτικές λειτουργίες και η κατάθεση μέσα στο 2001 της Χάρτας για την ελληνική αυτοδιοίκηση είναι ενέργειες, που οδηγούν στο συμπέρασμα ότι μπαίνουμε σε μία δεύτερη φάση της ολοκλήρωσης του σχεδίου "ΙΩΑΝΝΗΣ ΚΑΠΟΔΙΣΤΡΙΑΣ" και της υποστήριξης των καποδιστριακών δήμων, της οποίας το χαρακτηριστικό στοιχείο είναι η κάλυψη -προσέξτε το αυτό- όλων των ΟΤΑ με τις αναγκαίες υποστηρικτικές λειτουργίες των τεχνικών υπηρεσιών, των οικονομικών υπηρεσιών, των υπηρεσιών ελέγχου και αστυνόμευσης, των υπηρεσιών της πολιτικής προστασίας και οι δράσεις για τη σύγκλιση και την άρση της απομόνωσης και των ανισοτήτων.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Τα επόμενα τρία χρόνια της κυβερνητικής περιόδου θα είναι καθοριστικά για την εξέλιξη της αποκέντρωσης και την ενδυνάμωση της αυτοδιοίκησης. 
Κυρίες και κύριοι Βουλευτές, μέσα σε αυτά τα χρόνια έχουμε υποχρέωση
να οπλίσουμε το σύνολο των οργανισμών της αυτοδιοίκησης με όλα εκείνα τα εργαλεία και τις υπηρεσίες, ώστε να είναι σε θέση να θέτουν τους κανόνες και να ελέγχουν τις δραστηριότητες και την ανάπτυξη της περιοχής τους. Να έχουν τη δυνατότητα της επιλογής και της αναδιανομής του πλούτου σε τοπικό επίπεδο. Αυτό άλλωστε είναι η αποστολή μιας σύγχρονης Τοπικής Αυτοδιοίκησης. Είναι μία υποχρέωση που πηγάζει από τις σύγχρονες ανάγκες
και εξελίξεις, από τις πρακτικές που επιβάλλουν ο ανταγωνισμός και η ελεύθερη οικονομία.
Ο για πρώτη φορά πλεονασματικός κρατικός προϋπολογισμός και η οικονομική σταθερότητα, σε συνάρτηση με την αναπτυξιακή πολιτική της χώρας μας που είναι επίτευγμα της Κυβέρνησης του ΠΑ.ΣΟ.Κ., μας παρέχει τη δυνατότητα αυξημένων πόρων στην Τοπική Αυτοδιοίκηση για την επίτευξη των στόχων που σας προανέφερα. Τα επτακόσια δισεκατομμύρια δραχμές που θα διατεθούν φέτος στην Τοπική Αυτοδιοίκηση (αυξημένα κατά εκατόν πενήντα περίπου δισεκατομμύρια δραχμές από πέρυσι), μας δίνουν τη δυνατότητα να συζητάμε με την ΚΕΔΚΕ για την αλλαγή της μέχρι σήμερα πληθυσμιακής κατανομής τους, για την κάλυψη του ελάχιστου κόστους των απαραίτητων υπηρεσιών που πρέπει να διαθέτει ο κάθε δήμος, για τη χρηματοδότηση οριζόντιων και σε όλη την έκταση των ΟΤΑ νέων υπηρεσιών και αρμοδιοτήτων, για τις νέες πολιτικές και τις ειδικές διοικητικές ρυθμίσεις στους ΟΤΑ εξαιτίας των γεωγραφικών ιδιαιτεροτήτων τους.
Για πρώτη φορά συζητάμε για τους νησιωτικούς δήμους και τις νησιώτικες περιοχές. Και αυτό είναι ιδιαίτερα σημαντικό και θα έπρεπε όλοι μας να συμβάλουμε γι'αυτό.
Προς αυτήν την κατεύθυνση αξίζει τον κόπο -και το πιστεύω αυτό
απόλυτα, κύριοι Βουλευτές- να καταβάλουμε προσπάθειες με το διάλογο και τη σύγκληση των απόψεων. Αξίζει τον κόπο να αγωνιστούμε όλοι μαζί.
Σας ευχαριστώ θερμά.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία σαράντα έξι μαθητές και μαθήτριες και τρεις συνοδοί-καθηγητές από το 3ο Γυμνάσιο Σύρου, αφού προηγουμένως ξεναγήθηκαν στην έκθεση της αίθουσας "Ελευθέριος Βενιζέλος" για τα ογδόντα χρόνια από την ενσωμάτωση της Θράκης στην Ελλάδα.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Ο Κοινοβουλευτικός Εκπρόσωπος της Νέας Δημοκρατίας κ. Νεράντζης έχει το λόγο.
ΑΝΑΣΤΑΣΙΟΣ ΝΕΡΑΝΤΖΗΣ: Κύριοι συνάδελφοι, κοινοβουλευτικώς παραδεκτά
εκπροσωπείται η Κυβέρνηση από τον κύριο Υφυπουργό. Από πλευράς όμως πολιτικής θα περίμενε κανείς εδώ να είναι εκείνο το πρόσωπο που έχει, εδώ και πολύ καιρό, την ευθύνη στον ευαίσθητο αυτό τομέα, εννοώ την κυρία Υπουργό. Η απουσία της μας αφαιρεί τη δυνατότητα να πούμε αυτά που θέλουμε, ενώπιος ενωπίω. Εν πάση περιπτώσει όμως εμείς το καθήκον μας θα το κάνουμε.
Υπάρχουν απαντήσεις, οι οποίες δεν κάνουν τίποτε άλλα παρά να
δηλώνουν ότι τα ερωτήματα επιβιώνουν. Μια ευπρεπής πράγματι απάντηση, από έναν ευπρεπή Υφυπουργό, δεν κατάφερε τίποτα περισσότερο παρά να κάνει ακόμα πιο έντονα και εκκωφαντικά τα ερωτήματα που εμείς θέσαμε και τα οποία απετέλεσαν την αιχμή της δικής μας επικριτικής συμπεριφοράς, της κοινοβουλευτικής, εννοώ.
Στη Τοπική Αυτοδιοίκηση και των δύο βαθμών τα πράγματα δεν είναι καθόλου ευχάριστα. Θα έλεγα ότι σε πολλά σημεία είναι τραγικά. Τι κάνει η Κυβέρνηση; Πρώτα-πρώτα στον ευαίσθητο αυτό χώρο, όπως και στη Δημόσια Διοίκηση, εκείνο που κάνει είναι να τροποποιεί τους δικούς της νόμους αλλεπάλληλα.
Είναι χαρακτηριστικό, ότι ρύθμιση που ψηφίστηκε με τον ν. 2819, μόλις το Φεβρουάριο του 2000, δέχτηκε τροποποίηση από την ίδια την Υπουργό με το περιβόητο πολυνομοσχέδιο "σκούπα", το οποίο συζητήθηκε και ψηφίστηκε στη Βουλή, το Σεπτέμβριο, δηλαδή έξι-επτά μήνες μετά. Αν αυτό δεν αποτελεί προχειρότητα της νομοθετικής πρωτοβουλίας, τότε άραγε περί τίνος πρόκειται;
'Ενα άλλο χαρακτηριστικό της κυβερνητικής πολιτικής στον ευαίσθητο
αυτό χώρο, είναι ότι η Κυβέρνηση διαρκώς εξαγγέλλει και κηρύσσει επαναστάσεις. Χρησιμοποίησε και ο κύριος Υπουργός τη λέξη αυτή. Αλλά φαίνεται ότι ο Κάφκα δεν λέει τίποτα για την Κυβέρνηση. Ο Κάφκα είπε ότι οι "επαναστάσεις εξατμίζονται πολύ γρήγορα και το μόνο που μένει είναι το δοχείο μιας νέας γραφειοκρατίας" και πως "οι αλυσίδες της ανθρωπότητας δεν είναι τίποτε άλλο παρά τα υπουργικά έγγραφα".
Επίσης, η Κυβέρνηση διακηρύσσει την οικονομική ανεξαρτησία και τη διοικητική αυθυπαρξία των ΟΤΑ. Αλλά μου θυμίζει εκείνο το παλαιό έμμετρο που θα ευχαριστήσει και το φίλο μου το Βύρωνα τον Πολύδωρα, ότι "ιδέαι
υψηλαί πτωχά ενδεδυμέναι δεν είναι δι' αιώνιον ζωήν προορισμέναι". 'Εχουμε δει πάρα πολλές τέτοιες επαναστάσεις, κύριε Υπουργέ, και
δυστυχώς δεν απέμεινε τίποτε απ'όλα αυτά, καμία ρήξη. Ομελέτα όμως δίχως σπάσιμο αυγών είναι φως που δεν φωτίζει, είναι φωτιά που δεν καίει. 
ΠΡΟΕΔΡΕΥΩΝ (Κωνσταντίνος Γείτονας): Να μιλήσουμε για αντεπαναστάσεις.
'Ετσι;
ΑΝΑΣΤΑΣΙΟΣ ΝΕΡΑΝΤΖΗΣ: Ακριβώς.
Τέλος, στον ίδιο ευαίσθητο αυτό χώρο, η Κυβέρνηση θέλει να αποδείξει ότι γρηγορεί, ότι δεν σχολάζει και γι' αυτό προσφεύγει στην πολυνομία. Προσφεύγει συχνά στην ψήφιση καινούργιων νόμων επί αντικειμένων που ήδη είναι ρυθμισμένα, και τα ρύθμισε μάλιστα η ίδια. Ξεχνά, φαίνεται, το πλατωνικό ότι "κακίστη πόλις η πλείους νόμους έχουσα".
Ας δούμε τώρα ειδικότερα τα όσα συμβαίνουν στη Νομαρχιακή Αυτοδιοίκηση.
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Κύριε Παπαθεμελή, αλλού προς τα αριστερά σας έβλεπα πριν, τώρα άκουσα τη φωνή σας από την άλλη μεριά, τελικά μπερδεύτηκα.
ΑΝΑΣΤΑΣΙΟΣ ΝΕΡΑΝΤΖΗΣ: Ο κ. Παπαθεμελής πάει παντού. 'Οπου χρειάζεται! 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: 'Εχω φίλους παντού. 'Εχω εξαιρετικούς
φίλους και εδώ. Πάντως, δεν θα προσχωρήσω!
ΑΝΑΣΤΑΣΙΟΣ ΝΕΡΑΝΤΖΗΣ: Αλλά ούτε υποχωρείτε!
ΠΡΟΕΔΡΕΥΩΝ (Κωνσταντίνος Γείτονας): Δικό μου λάθος, εγώ μπερδεύτηκα. Συνεχίστε, σας παρακαλώ, κύριε συνάδελφε.
ΑΝΑΣΤΑΣΙΟΣ ΝΕΡΑΝΤΖΗΣ: Ειδικότερα, λοιπόν, η Νομαρχιακή Αυτοδιοίκηση είναι -και δικαίως αποκαλείται- ο φτωχός συγγενής. Πραγματικά, το ΠΑΣΟΚ επαίρεται, ότι επί των ημερών του συντελέστηκε η γένεση της αιρετής Νομαρχιακης Αυτοδιοίκησης. Το λέει η Κυβέρνηση, σε κάθε στιγμή και κάθε λεπτό. Ανταπαντώ όμως, ότι η, προς τα τέκνα, αστοργία, είναι βαρύτερη και από αυτήν ακόμη την ατεκνία, η οποία, στο κάτω-κάτω, μπορεί να οφείλεται και σε ανυπαίτιους λόγους. Αυτή μου την άποψη την εξέφρασα και πρόσφατα στην Ξάνθη, όπου συνεδρίασε, στις αρχές Δεκεμβρίου, η 'Ενωση Νομαρχιακής Αυτοδιοικήσεως. Η κυρία Υπουργός θορυβήθηκε, εκνευρίστηκε, μίλησε περί όλων των άλλων, αλλά όχι για την ταμπακιέρα, παρά το ότι είναι καπνίστρια. Δεν προχωρώ πάνω σ'αυτό το θέμα, διότι είναι απούσα και δεν θα ήθελα να συνεχίσω. Αλλά, είναι ή δεν είναι αστοργία προς το τέκνο της η ανυπαρξία πόρων; Είναι ή δεν είναι αστοργία προς το τέκνο της, δηλαδή τη δευτεροβάθμια αυτοδιοίκηση, η συνεχής αποψίλωση από τις αρμοδιότητες; Αποδεικνύει ή δεν αποδεικνύει αστοργία προς τη Νομαρχιακή Αυτοδιοίκηση η επιστολή, και μάλιστα όχι μία αλλά δύο, του Μισέλ Μπαρνιέ, του κοινοτικού εκπροσώπου, ο οποίος όταν επρόκειτο να συζητηθεί το σχέδιο νόμου για την επεξεργασία του Γ' Κοινοτικού Πλαισίου Στήριξης επέστησε τον κίνδυνο ότι υπάρχει συγκεντρωτισμός, ότι χρειάζεται μείζων διαφάνεια και υπαινίχθη εμμέσως πλην σαφώς, ότι η ανυπαρξία αυτών των στοιχείων, τουλάχιστον στην κατάλληλη δόση, μπορεί να οδηγήσει και στην απώλεια πόρων;
'Αρα, δεν αρκεί κανείς να επαίρεται λέγοντας, γεννήσαμε αυτό το
τέκνο, την αιρετή Νομαρχιακή Αυτοδιοίκηση, πρέπει να αποδεικνύει συνεχώς και την αγάπη του προς αυτό και κάθε άλλο παρά την αποδεικνύει. Δυστυχώς, εν σχέσει με τη δευτεροβάθμια Νομαρχιακή Αυτοδιοίκηση έχουν ισχύ τα όσα είπε ένας ποιητής παλαιότερα, όταν ρωτήθηκε για την πορεία του έθνους. 
Είπε: "'Εχεις δει κότα να τις μαδάνε τα φτερά και να συνεπαίρνει ο
αέρας τα πούπουλα;" Αυτό έχει συμβεί και με τη Νομαρχιακή Αυτοδιοίκηση: Ο αέρας παίρνει τα πούπουλα, τα φτερά ήδη τα μαδήσατε, διότι πίσω από τις μεγαλόσχημες και βαρύγδουπες εξαγγελίες δεν υπήρξε τίποτε το ουσιαστικό και όταν άνοιξε η αυλαία, δεν υπήρξαν ούτε καν πρωταγωνιστές, θεσμικοί όχι από πλευράς προσώπων, αλλά από πλευράς μέτρων. Και έτσι ο ποιητής δικαιώνεται για μια ακόμη φορά.
Η δική μας στάση και θέση απέναντι στη Νομαρχιακή Αυτοδιοίκηση είναι σαφής: Την τιμούμε και τη σεβόμαστε. Είμαστε υπέρ του ακηδεμόνευτου αυτής, υπέρ της ουσιαστικοποιήσεως και της ενδυναμώσεως του θεσμού, είμαστε υπέρ της πλήρους συνταγματικής κατοχύρωσής του, είμαστε υπέρ του δημοκρατικού προγραμματισμού, τον οποίον η Κυβέρνηση κατήργησε στην ουσία, με το ν. 1622.
Θα πρέπει -επιβάλλεται- η Νομαρχιακή Αυτοδιοίκηση να μετέχει στο δημοκρατικό προγραμματισμό των επιλέξιμων έργων. Δεν είναι επιχείρημα το ότι δεν είναι επιλέξιμα όλα τα έργα τα οποία σχεδιάζει η Νομαρχιακή
Αυτοδιοίκηση. Μπορεί να έχει λόγο επί των επιλεξίμων.
Από την άλλη πλευρά, υπάρχουν ένα σωρό πράγματα που μπορεί κανείς να παρατηρήσει εδώ. Δεν είναι δυνατόν να συζητούνται ερήμην της Νομαρχιακής Αυτοδιοίκησης θέματα που την αφορούν. Δεν είναι δυνατόν να αποψιλώνεται από αρμοδιότητες ή να τις εκχωρούνται αρμοδιότητες χωρίς τη σύστοιχη συνεκχώρηση και των αναγκαίων πόρων. Διότι αλλιώς δεν έχει καμία δυνατότητα να προχωρήσει.
'Ετσι λοιπόν η Νομαρχιακή Aυτοδιοίκηση πένεται στην κυριολεξία. Γι'
αυτό το λόγο, και σ' αυτή την πρόσφατη συνδιάσκεψη που έγινε, παρά το χρύσωμα του χαπιού που έκανε για μερικά θεσμικά αιτήματα που αφορούν το status των νομαρχών, η κυβερνητική στάση δεν εισέφερε τίποτε απολύτως. 
Το ερώτημα είναι: μήπως τα πράγματα είναι καλύτερα στην Τοπική
Αυτοδιοίκηση του πρώτου βαθμού; Ασφαλώς όχι. Υπάρχει ένα κλίμα αποκλεισμού των δήμων εκείνων των οποίων οι δήμαρχοι δεν είναι αρεστοί 
στην Κυβέρνηση. Μικρό παράδειγμα: Η δική μου περιφέρεια έχει ένα και μόνο νησί. Το νησί αυτό έχει δύο δήμους. Ο ένας δήμος κηρύχθηκε σεισμόπληκτος από τους τελευταίους σεισμούς και πολύ σωστά έγινε αυτό. Ο άλλος δήμος, που είχε δήμαρχο που πρόσκειται στη Νέα Δημοκρατία, δεν κηρύχθηκε. Σε σχετική ερώτησή μου μου απήντησε το αρμόδιο Υπουργείο ...
ΒΥΡΩΝ ΠΟΛΥΔΩΡΑΣ: Και το νησί δεν είναι και πολύ μεγάλο.
ΑΝΑΣΤΑΣΙΟΣ ΝΕΡΑΝΤΖΗΣ: Και δεν είναι και πολύ μεγάλο και είναι η
Σαλαμίνα, "διατί να το κρύψωμεν άλλωστε", κύριε Πολύδωρα.
Μου απήντησε λοιπόν η κυρία Υπουργός ότι έγινε λάθος. Το σέβομαι. 
Προχωρούμε παρακάτω. Εις μεν τον όμορο δήμο, που ελέγχεται από το ΠΑ.ΣΟ.Κ., εδόθησαν σαράντα εκατομμύρια και ορθώς εδόθησαν. Εις δε τον άλλο δήμο, ο οποίος και μεγαλύτερος και εξίσου πεπληγμένος είναι, εδόθησαν είκοσι. Το μισό. Αν αυτό δεν αποτελεί αποκλεισμό, αν αυτό δεν αποτελεί τιμωρία για το δήμο εκείνο ο οποίος επέλεξε δήμαρχο της Νέας Δημοκρατίας, τότε τι άλλο αποτελεί;
Προχωρούμε στον περιβόητο "ΚΑΠΟΔΙΣΤΡΙΑ".
ΝΙΚΟΛΑΟΣ ΚΑΤΣΑΡΟΣ: Οι υπόλοιπες ζημιές ήταν από τη ναυμαχία της
Σαλαμίνας!
ΑΝΑΣΤΑΣΙΟΣ ΝΕΡΑΝΤΖΗΣ: 'Ετσι είναι, κύριε Κατσαρέ.
Μια που ο κ. Κατσαρός -παλαιός και καλός φίλος και Βουλευτής της
Λαρίσης- παρενέβη, θέλω να ρωτήσω τι γίνεται με τη διόρθωση των ημαρτημένων από τον "ΚΑΠΟΔΙΣΤΡΙΑ", κύριε Υπουργέ.
Ας δούμε λίγο τη Λάρισα. Η 'Ελαφος Αγιάς υπήχθη στην Αγιά ενώ θα
έπρεπε να πάει στη Λακέρια. Το Καλαμάκι υπήχθη στο Κιλελέρ, ενώ θα έπρεπε να πάει στη Λακέρια. Περνάει δύο-τρεις δήμους κάποιος για να φθάσει από το ένα μέρος στο άλλο. Και η Τσαρίτσανη υπήχθη στην Ελασσόνα...
ΧΡΗΣΤΟΣ ΖΩΗΣ: Ούτε ο δήμαρχος δεν περνάει.
ΑΝΑΣΤΑΣΙΟΣ ΝΕΡΑΝΤΖΗΣ: Πολύ σωστά, ούτε ο δήμαρχος.
Υπήχθη στην Ελασσόνα, αντί να αποτελέσει, είτε αυτόνομη κοινότητα είτε δήμο. 'Εχει τρεις χιλιάδες κατοίκους και τελεί εν καταλήψει ακόμη. Υπάρχουν και στην Κρήτη ανάλογα παραδείγματα.
Η Νέα Δημοκρατία είναι σαφής. Είναι υπέρ του "ΚΑΠΟΔΙΣΤΡΙΑ", υπέρ της εθελούσιας συνένωσης των δήμων. Και ερωτάται: Αυτά τα ημαρτημένα -για να μην πω αυτές τις αμαρτίες- τα οποία αναγνώρισε και η Κυβέρνηση, πότε άραγε θα τα διορθώσετε; Διότι τα δυόμισι χρόνια που επικαλεστήκατε, κύριε Υπουργέ -και δεν έχει προσωπική αιχμή αυτό για σας, για όνομα του Θεού, για την Κυβέρνηση το λέω- είναι αρκετά για να διατηρείτε μια ομολογημένη αμαρτία; Διότι παραδεχθήκατε ότι έγινε λάθος. Και μπορεί να έγιναν και πολλά άλλα τέτοια λάθη.
Προχωρούμε λοιπόν. Στην Τοπική Αυτοδιοίκηση Α' βαθμού, οι καποδιστριακοί δήμοι τελικά είναι εγκατελελειμμένοι. Το γνωρίζουν όλοι και διαμαρτύρονται όλοι. Μεταφέρατε σπασμωδικά αρμοδιότητες προς την Τοπική Αυτοδιοίκηση, που έχουν πολιτικό κόστος, χωρίς όμως συγχρόνως να τους εξασφαλίζετε και τους αναγκαίους πόρους. Εξακολουθείτε να έχετε καθηλωμένο το ποσοστό του προϋπολογισμού εδώ και χρόνια, το οποίο διατίθεται για την Τοπική Αυτοδιοίκηση. Εξακολουθείτε να καλλιεργείτε και να ενισχύετε το θεσμικό ρόλο των δοτών περιφερειαρχών, οι οποίοι ακυρώνουν κάθε πρωτοβουλία των αρχόντων της Τοπικής Αυτοδιοίκησης, στραγγαλίζουν και γενικώς πτύσσουν την όποια ευελιξία μπορούν να αναπτύξουν εκείνοι.
Δεν αποδώσατε στην Τοπική Αυτοδιοίκηση τα τετρακόσια δισεκατομμύρια
(400.000.000.000) δραχμές, τα οποία οφείλετε από ετών. Δεν υπογράψατε το
προεδρικό διάταγμα -αν θυμάμαι καλά- της Δημοτικής Αστυνομίας. Δεν θεσμοθετείτε την αρχή ότι καμία από τις αρμοδιότητες εκείνες που εκχωρούνται στην Τοπική Αυτοδιοίκηση δεν θα συντελείται, εάν δεν συνακολουθεί και εκχώρηση των αναγκαίων πόρων.
Να, λοιπόν, γιατί και η πρωτοβάθμια Τοπική Αυτοδιοίκηση συμμερίζεται τα χάλια της δευτεροβάθμιας.
Για όλα αυτά, κύριε Υπουργέ, σωστότερα, δε, για την καθόλη πολιτική
σας απέναντι στο θεσμό της Τοπικής Αυτοδιοίκησης και των δύο βαθμών, σας ελέγχουμε και σας επερωτούμε. Στην αρχή ενός καινούριου χρόνου, στο ξεκίνημα ενός νέου αιώνα, στην απαρχή μιας καινούριας χιλιετίας, είναι ανάγκη να θυμόμαστε πάντα -πάλι θα ευχαριστήσω το φίλο μου Βύρωνα Πολύδωρα- το στίχο του ποιητή Παλαμά, ο οποίος έλεγε ...
ΠΡΟΕΔΡΕΥΩΝ (Κωνσταντίνος Γείτονας): Ειδική αναφορά στον κ. Πολύδωρα
απόψε. Επανειλημμένη αναφορά. Σημαίνει κάτι;...
ΑΝΑΣΤΑΣΙΟΣ ΝΕΡΑΝΤΖΗΣ: Επειδή είναι ποιητικός, γι' αυτό!
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Νεράντζη. Πείτε το από την αρχή.
ΑΝΑΣΤΑΣΙΟΣ ΝΕΡΑΝΤΖΗΣ: 'Ελεγε λοιπόν ο Παλαμάς σε ένα ποίημά του με
οδηγίες προς τους φοιτητές: "Να μη βαριέσαι το ψάξιμο και να μην κουράζεσαι στο σκάψιμο."
Πολύ φοβούμαι, κύριε Υφυπουργέ, ότι η Κυβέρνηση και βαρέθηκε και
κουράστηκε. Και, μάλιστα, κακοποίησε δεινά, δια της απραξίας ή των μονομερών παρεμβάσεών της, αυτόν τον ευαίσθητο χώρο της Τοπικής Αυτοδιοίκησης, ο οποίος αντί να καταστεί και να αποτελεί εφεξής μοχλό ανάπτυξης, δυστυχώς αποτελεί τόπο ενταφιασμού όλων των ελπίδων. 
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, μέχρι πριν να μιλήσει ο κ. Νεράντζης προβληματιζόμουν αν θα έπρεπε να πάρω το λόγο, γιατί, δεν ξέρω ευτυχώς ή ατυχώς, όλοι οι ομιλήσαντες ήταν πρώην δήμαρχοι επί μακρόν υπηρετήσαντες στην Τοπική Αυτοδιοίκηση, μηδέ του κυρίου Υπουργού εξαιρουμένου. 'Ετσι ίσως εγώ και ο κ. Νεράντζης να είμαστε ολίγον παράφωνοι σε αυτή την ιστορία τώρα.
ΑΝΑΣΤΑΣΙΟΣ ΝΕΡΑΝΤΖΗΣ: Αν και συμφοιτητές.
ΑΛΕΞΑΝΔΡΟΣ ΑΚΡΙΒΑΚΗΣ: Αν και συμφοιτητές. Εν πάση περιπτώσει. 'Ελαχε ο κλήρος να είμαι ίσως ο τελευταίος που θα μιλήσω. Θα έλεγα λοιπόν συμπερασματικά ότι αυτή η επερώτηση συζητήθηκε σε ένα κλίμα τελείως διαφορετικό από αυτό το οποίο έχουμε συνηθίσει να συζητούνται επερωτήσεις σε άλλους τομείς του κυβερνητικού έργου.
Θα έλεγα -χωρίς αυτό να αποτελεί κακή κριτική, ίσως καλή κριτική- ότι οι ομιλήσαντες συνάδελφοι έγκριτοι, πρώην δήμαρχοι και νυν Βουλευτές του ελληνικού Κοινοβουλίου, μίλησαν ολίγον υποτονικά. 'Οχι διότι δεν θα μπορούσαν να μιλήσουν διαφορετικά, όπως επίσης ...
ΠΡΟΕΔΡΕΥΩΝ (Κωνσταντίνος Γείτονας): Κορόνες θέλετε; 'Εχουμε χορτάσει...
ΑΛΕΞΑΝΔΡΟΣ ΑΚΡΙΒΑΚΗΣ: Δεν λέω αυτό. Δεν είμαι από αυτούς που θέλουν
κορόνες.
Επίσης η ομιλία του κυρίου Υπουργού -όπως τη χαρακτήρισε ο κ. Νεράντζης- ήταν μία ευπρεπής ομιλία, συγκροτημένη απόλυτα, θα προσέθετα
εγώ, που έδωσε σχεδόν όλες τις απαντήσεις που έπρεπε να δώσει. Και πράγματι την παρακολουθήσαμε όλοι οι συνάδελφοι με μεγάλη προσοχή. 
Ακόμη και ο εξαίρετος αγορητής, εκ των καλυτέρων του Κοινοβουλίου, ο
κ. Νεράντζης, παρά την εξαίρετο -όπως πάντα- αγόρευσή του με την καλλιέπεια και με τις φιλολογικές γνώσεις που έχει, δεν μπόρεσε να ανεβάσει το κλίμα στη σημερινή συζήτηση.
Και αυτό δεν είναι τυχαίο, σίγουρα δεν είναι τυχαίο. Πιστεύω, λοιπόν, ότι υπήρξε αυτή η μορφή της συζήτησης σήμερα, γιατί η Τοπική Αυτοδιοίκηση Α' και Β' Βαθμού δεν αντέχει σε αντιπολιτευτικό λόγο σε σχέση με αυτά που έχει κάνει η Κυβέρνηση του ΠΑ.ΣΟ.Κ. και για να γενικεύσω, όλες οι κυβερνήσεις του ΠΑ.ΣΟ.Κ.
Πιστεύω ακράδαντα ότι αν για κάποιο θέμα μπορούμε εμείς του ΠΑ.ΣΟ.Κ. να υπερηφανευόμαστε και να σεμνυνόμαστε, είναι το έργο μας και η προσφορά μας στην Τοπική Αυτοδιοίκηση. Αν σκεφθείτε, απευθύνομαι προς όλους εσάς, καλοπροαίρετα, τους συναδέλφους που υπηρετήσατε την Τοπική Αυτοδιοίκηση,
πώς ήταν η Τοπική Αυτοδιοίκηση πριν από το 1981, για να μην πάω μακρύτερα, πριν από το 1967, νομίζω ότι καλόπιστα θα πείτε ότι τα βήματα που έγιναν για την αναβάθμιση της Τοπικής Αυτοδιοίκησης ήταν τεράστια. 
Επί των ημερών του ΠΑ.ΣΟ.Κ., από το 1981 και μετά, η Τοπική
Αυτοδιοίκηση απέκτησε ουσιαστικές αρμοδιότητες. Επί των ημερών του ΠΑ.ΣΟ.Κ. οι τοπικοί άρχοντες απέκτησαν κύρος και προνόμια. Θα το πω αυτό και ο νοών νοείτω. Θα έλεγα κύρος...
ΑΘΗΝΑΙΟΣ ΦΛΩΡΙΝΗΣ: Δεν ζείτε στην Ελλάδα;
ΑΛΕΞΑΝΔΡΟΣ ΑΚΡΙΒΑΚΗΣ: Ζω στην Ελλάδα και ξέρετε πολύ καλά τι εννοώ. 'Ισως επειδή είσθε νέος Βουλευτής, δεν καταλάβατε τι εννοώ. Δεν θέλω όμως να το διευκρινίσω. Θα σας το διευκρινίσω κατ' ιδίαν.
Θα έλεγα, λοιπόν, ότι και το κύρος των τοπικών αρχόντων της Τοπικής
Αυτοδιοίκησης είναι τόσο αναβαθμισμένο, που ίσως να ξεπερνάει και το κύρος των εκπροσώπων του ελληνικού Κοινοβουλίου. Δεν ξέρω αν πράξατε καλώς που εγκαταλείψατε την Τοπική Αυτοδιοίκηση και ήρθατε εδώ. Εν πάση περιπτώσει, άλλο θέμα αυτό.
Θα ήθελα λοιπόν να πω ότι έργο δικό μας, έργο του ΠΑ.ΣΟ.Κ., είναι αυτή η σημερινή Τοπική Αυτοδιοίκηση Α' και Β' βαθμού. Σαν να να μου φάνηκε ότι ξεχάστηκε εδώ στην Αίθουσα, όταν άκουσα να μιλάτε για το Β' βαθμό Τοπικής Αυτοδιοίκησης, ότι αυτόν το Β' βαθμό Τοπικής Αυτοδιοίκησης εμείς, οι Κυβερνήσεις του ΠΑ.ΣΟ.Κ., τον κάναμε πράξη και λειτουργεί.
Και ακούστηκαν κάποια πράγματα περί μη αποκέντρωσης, ικανής αποκέντρωσης μέχρι στιγμής, όταν εμείς κάναμε το Β' βαθμό Τοπικής Αυτοδιοίκησης, διότι εάν, δεν θέλω να πω, ήσασταν εσείς στην Κυβέρνηση, θέλω να πιστεύω, έτσι πιστεύω, μακάρι να μην είναι έτσι, ότι ακόμα θα είχαμε νομάρχες μη αιρετούς.
Και χαίρομαι για τη δήλωση του κ. Νεράντζη, που είπε ότι πρέπει και
συνταγματικά να καθιερωθεί, να θεσμοθετηθεί ο Β' Βαθμός Τοπικής Αυτοδιοίκησης που τον θέλουν ανεξάρτητο, ακηδεμόνευτο κλπ. Αυτά δεν ελέγοντο πριν. Σήμερα ακούστηκαν στην Αίθουσα αυτή από τον
Κοινοβουλευτικό Εκπρόσωπο της Νέας Δημοκρατίας.
Επίσης, θα κάνω και μία παρατήρηση. Ο "ΚΑΠΟΔΙΣΤΡΙΑΣ", ο νόμος που
φέρει το όνομα του Καποδίστρια, ήταν σημείο αιχμής για τη Νέα Δημοκρατία. Πάνω στον "ΚΑΠΟΔΙΣΤΡΙΑ" σχεδίασε, θα έλεγα, το σύνολο της
αντιπολιτευτικής της τακτικής και σήμερα, θα μου επιτρέψετε να πω, δεν άκουσα πολλά πράγματα για τον "ΚΑΠΟΔΙΣΤΡΙΑ".
Αυτές τις κορόνες τις παλιές, το λέω καλοπροαίρετα, που λέγατε, ότι "μόλις έρθουμε εμείς θα καταργήσουμε το νόμο, θα κάνουμε δημοψηφίσματα,
το άλφα, το βήτα και το γάμα", σήμερα θα μου επιτρέψετε να πω ότι δεν τα άκουσα καθόλου και πολύ ολίγα...
ΑΘΗΝΑΙΟΣ ΦΛΩΡΙΝΗΣ: Κύριε συνάδελφε, ...
ΠΡΟΕΔΡΕΥΩΝ (Κωνσταντίνος Γείτονας): Ο κ. Αθηναίος Φλωρίνης εκ
Χαλκιδικής έχει κάνει σήμερα πολλές διακοπές...
ΑΛΕΞΑΝΔΡΟΣ ΑΚΡΙΒΑΚΗΣ: ... και πολύ ολίγα περί καποδιστριακών δήμων. Αυτό το ερμηνεύω ως εξής: 'Οτι κι εσείς διαπιστώσατε πλέον ότι αυτός ο νόμος του "ΚΑΠΟΔΙΣΤΡΙΑ" ήταν μία αναγκαιότης, μια ιστορική αναγκαιότης, που δεν μπορεί να αλλάξει, που τον απεδέχθη κι όλος ο ελληνικός λαός. Γι' αυτό και η πολεμική σας στο θέμα αυτό σταμάτησε.
Κύριε Πρόεδρε, ο κύριος Υπουργός, όπως είπα, αρμόδιος -απολύτως
αρμόδιος- απήντησε επί όλων των θεμάτων που έθεσε η επερώτηση. Τίποτε δεν έμεινε αναπάντητο.
Θα έλεγα δε και το εξής: Οι συνάδελφοι της Νέας Δημοκρατίας, οι οποίοι υπεστήριξαν την επερώτηση, ανηλώθησαν περισσότερο σε κάποια λεπτομερειακά θέματα, που τα έλαβαν, αν θέλετε, σαν παραδείγματα από τις περιφέρειές τους. Κι όμως, έστω κι αν θεωρήσουμε ότι αυτά είναι αληθή -και δεν έχω λόγο να αμφιβάλλω περί αυτού- αυτό δεν σημαίνει ότι επειδή στη Σαλαμίνα, στον τάδε δήμο έγινε αυτό ή ότι στη Λάρισα δεν έγινε σωστά η συνένωση της Αγιάς με κάποιο άλλο χωριό, η Κυβέρνηση του ΠΑ.ΣΟ.Κ. απέτυχε στην Τοπική Αυτοδιοίκηση Α' και Β' βαθμού.
Επιχειρήματα που να ακυρώνουν την πολιτική μας, που να αποδεικνύουν ότι η πολιτική του ΠΑ.ΣΟ.Κ. δεν ήταν η αναμενόμενη και αυτή που είχε υποσχεθεί στον ελληνικό λαό -δεν μιλώ μόνο για τώρα, αλλά από το 1981 και μετά- δεν υπήρξαν.
Γι' αυτό κλείνοντας, επαναλαμβάνω ότι η συζήτηση ήταν υποτονική, λόγω ελλείψεως επιχειρημάτων.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πολύζος έχει το λόγο, για να
δευτερολογήσει.
ΕΥΑΓΓΕΛΟΣ ΠΟΛΥΖΟΣ: Κύριε Πρόεδρε, κύριε Υπουργέ, κύριοι συνάδελφοι, δεν διαφωνούμε στο ότι το σημερινό κατάντημα της Τοπικής Αυτοδιοίκησης είναι πράγματι δημιούργημα της συγκεκριμένης Κυβέρνησης. Παρακάτω θα επανέλθω σ' αυτό το θέμα, με ένα δημοσίευμα το οποίο έχει η ΚΑΘΗΜΕΡΙΝΗ και το οποίο προέρχεται από την Ελληνική Εταιρεία Τοπικής Ανάπτυξης και Αυτοδιοίκησης που είναι ένα όργανο -μπορώ να πω- που ελέγχεται απόλυτα από το κυβερνών κόμμα.
Επίσης θέλω να πω ότι η θέση της Νέας Δημοκρατίας όσον αφορά τον
"ΚΑΠΟΔΙΣΤΡΙΑ" είναι ξεκάθαρη: 'Ημασταν και είμαστε εναντίον των αναγκαστικών συνενώσεων. Αυτό αποδεικνύεται -δεν ξέρω αν το έχετε ήδη αντιληφθεί- από το ότι η Νέα Δημοκρατία καταθέτει πρόταση συμπληρωματική, όσον αφορά την Αναθεώρηση του Συντάγματος, με την οποία ζητά να θεσπιστούν τα τοπικά δημοψηφίσματα. Το ζητούσαμε και το ζητάμε και τώρα, πλην όμως δεν υπάρχει συνταγματική κατοχύρωση.
Δεν είμαι εγώ εκείνος που θα πω ότι η Νομαρχιακή Αυτοδιοίκηση δεν είναι δημιούργημα του ΠΑ.ΣΟ.Κ. Θέλω όμως να σας ρωτήσω, κύριε Υπουργέ -καθώς και τον κύριο Κοινοβουλευτικό Εκπρόσωπο- αν μπορείτε να μας πείτε στη δευτερολογία σας πόσες αρμοδιότητες έχετε αφαιρέσει από τη
Νομαρχιακή Αυτοδιοίκηση, από την εποχή του ιδρυτικού της νόμου και αν σήμερα ζει ή όχι η Νομαρχιακή Αυτοδιοίκηση μεταξύ Συμπληγάδων, δηλαδή μεταξύ περιφέρειας και Τοπικής Αυτοδιοίκησης.
Ξέρετε τι κάνουν οι νομάρχες προκειμένου να δείξουν ότι κάτι έκαναν; Πιέζουν τους δήμους να δημοπρατήσουν κανένα έργο, που αφορά την ευρύτερη περιοχή, προκειμένου να φανούν ότι κάτι κάνουν. Η δε οικονομική καχεξία, η οποία υφίσταται ή Νομαρχιακή Αυτοδιοίκηση, δημιουργεί και πρόβλημα στο να κινηθούν.
Θα σας πω ότι οι περισσότερες νομαρχίες της Ελλάδας δεν προχώρησαν
στην κατανομή της ΣΑΝΑ 3, διότι υπάρχει πρόβλημα στην κατανομή, ποιους δήμους και ποια έργα να ικανοποιήσουν, που διαχέονται σε περιοχές που ανάγονται σε περισσότερους από δύο ή τρεις δήμους.
Αλλά, κύριε Υπουργέ, ειλικρινά, δεν είμαι από τους ανθρώπους εκείνους, λόγω χαρακτήρα, που θέλουν να αναφέρονται σε γεγονότα που στενοχωρούν.
Είπατε για τους παιδικούς σταθμούς. Εγώ δεν θα σας πω δικά μου πράγματα, ούτε της Νέας Δημοκρατίας. Θα σας διαβάσω για τους παιδικούς σταθμούς τρεις παραγράφους της ΚΕΔΚΕ.
"Πρώτον, να τηρηθούν από το Υπουργείο όλοι οι όροι της σύμβασης μεταβίβασης παιδικών σταθμών προς τους δήμους, που ήδη έχουν δεχθεί να αναλάβουν τη λειτουργία τους.
Δεύτερον, η χρηματοδότηση για τη μισθοδοσία του προσωπικού των
παιδικών σταθμών να γίνεται σύμφωνα με το προσωπικό που υπηρετεί και τις οργανικές θέσεις του κάθε παιδικού σταθμού.
Τρίτον, η χρηματοδότηση των παιδικών σταθμών να ισχύει και για τους
δήμους που ήδη έχουν αποφασίσει να αναλάβουν τη λειτουργία τους".
Τι λέει αυτό, κύριε Υπουργέ; Λέει ότι η Κυβέρνηση δεν τηρεί τις
υποσχέσεις της, δεν τηρεί το νόμο.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι έτσι ...
ΕΥΑΓΓΕΛΟΣ ΠΟΛΥΖΟΣ: Γιατί διαμαρτύρεται η ΚΕΔΚΕ, κύριε Υπουργέ;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ακόμα δεν προχώρησε στη μεταβίβαση των βρεφονηπιακών σταθμών.
ΕΥΑΓΓΕΛΟΣ ΠΟΛΥΖΟΣ: Μα, πώς δεν προχώρησε;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάει για το 2001.
ΕΥΑΓΓΕΛΟΣ ΠΟΛΥΖΟΣ: Πριν από δύο χρόνια οι δήμοι της Πιερίας πήραν
τους παιδικούς σταθμούς.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Με προγραμματική σύμβαση και με τη θέληση του καθένα ξεχωριστά.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ.
Κύριε συνάδελφε, μου επιτρέπετε; Επειδή ήμουνα τότε Υπουργός στο Υπουργείο Υγείας, αυτό γινόταν με προγραμματική σύμβαση. Με άλλη διάταξη, όχι με τις νέες διατάξεις.
ΕΥΑΓΓΕΛΟΣ ΠΟΛΥΖΟΣ: Εγώ εκείνο που θελω να σας πω, κύριε Πρόεδρε,
είναι ότι και η ΚΕΔΚΕ, που στην πλειοψηφία της είναι κυβερνητική, διατυπώνει αυτές τις απόψεις.
Να σας πω για τα αθλητικά κέντρα ...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμφωνήσαμε σε αυτό.
ΕΥΑΓΓΕΛΟΣ ΠΟΛΥΖΟΣ: Να σας πω για τα αθλητικά κέντρα τι άποψη έχει η
ΚΕΔΚΕ;
"Η παραχώρηση των ελληνικών γυμναστηρίων από τη Γενική Γραμματεία Αθλητισμού στους δήμους να γίνεται με αντίστοιχη μεταφορά των οικονομικών πόρων για την κάλυψη των εξόδων λειτουργίας.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Συμφωνήσαμε σε αυτό και έχουν ενταχθεί πιστώσεις πολύ περισσότερες από αυτές που έπρεπε.
ΕΥΑΓΓΕΛΟΣ ΠΟΛΥΖΟΣ: Ναι, κύριε Υπουργέ. Δεν θέλω να αναφέρομαι πάλι
στον τόπο μου...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι για το 2001.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, μη διακόπτετε
τον ομιλητή ή τουλάχιστον ζητήστε την άδεια του Προεδρείου, αν θέλετε μάλιστα να γραφούν στα Πρακτικά οι διακοπές.
ΕΥΑΓΓΕΛΟΣ ΠΟΛΥΖΟΣ: Κύριε Υπουργέ, στο Δήμο Λιτοχώρου και στο Δήμο Κολυνδρού που λειτουργούν αθλητικά κέντρα εδώ και τρία χρόνια, πώς λειτουργούν; Σκέφθηκε το κράτος πώς λειτουργούν αυτά τα αθλητικά κέντρα; 
"Η χρηματοδότηση των εθνικών γυμναστηρίων να ισχύει και για τους
δήμους που ήδη έχουν αποφασίσει να αναλάβουν τη λειτουργία τους". Και αυτό είναι αίτημα της ΚΕΔΚΕ.
Και να σας πω γι' αυτό το οποίο είπατε, για το νέο θεσμό του επόπτη υγείας; Και αυτό το διατυπώνουν. Tρέμουν οι δήμαρχοι, οι άνθρωποι της 
Τοπικής Αυτοδιοίκησης, μην τυχόν πάει πάλι η αρμοδιότητα χωρίς παράλληλους πόρους.
Εάν και αυτό που σας είπα και στην πρωτολογία μου πρέπει να γίνει όχι σε ένα δήμο αλλά στη διαδημοτική συνεργασία, διότι θα δημιουργηθεί πάλι εντονότατο πρόβλημα και νομίζω ότι δημιουργεί περισσότερη δαπάνη και για το κράτος και για τους δήμους.
Βέβαια δεν μας είπατε τι σκέφτεται η Κυβέρνηση επακριβώς για τη
διαδημοτική συνεργασία.
Επίσης, για το προσωπικό που σας είπα πριν, η ΚΕΔΚΕ λέει ότι για το πλεονάζον προσωπικό των καποδιστριακών δήμων του κάθε νομού να γίνει υποχρεωτική μετάταξη μέσα στο νομό. 'Ηδη υπάρχει πρόβλημα πλεονάζοντος προσωπικού.
Θέλω να σας ρωτήσω επίσης, γιατί δεν το κατάλαβα, όταν έχουμε εξαετή πρόγραμμα για το ΕΠΤΑ και ήδη έγινε απορρόφηση, όπως είπε ο κ. Χαλκίδης του 11,2% -εσείς δώσατε 15%- πώς θα γίνει η απορρόφηση του ενός τρισεκατομμυρίου στα υπόλοιπα τέσσερα χρόνια, όταν δεν έχει βοηθηθεί η Τοπική Αυτοδιοίκηση ούτε στη δημιουργία μελετών;
Υπάρχουν μερικοί δήμαρχοι, οι οποίοι έχουν μελέτες, αλλά το πρόβλημα
είναι ότι το 35% του ΕΠΤΑ είναι σε εξαγγελία και δεν μπορούν να δημοπρατήσουν έργα. Επειδή και εγώ υπηρέτησα την Τοπική Αυτοδιοίκηση, ενοχλούμαι πάνω σε αυτό από τους δημάρχους.
Είπατε για οκτακόσια δισεκατομμύρια για φέτος. Δεν το κατάλαβα; Τι
είναι τα οκτακόσια δισεκατομμύρια που θα δώσετε φέτος στην Τοπική Αυτοδιοίκηση;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Είναι κεντρικοί αυτοτελείς πόροι.
ΕΥΑΓΓΕΛΟΣ ΠΟΛΥΖΟΣ: Καλά που μου το θυμίσατε. Αν είναι οκτακόσια δισεκατομμύρια φέτος, απ' ό,τι θυμάμαι από τον προϋπολογισμό, έχετε γραμμένα εκατόν πενήντα δισεκατομμύρια λιγότερα, κατά παράβαση του νόμου, από τους ΚΑΠ, προκειμένου να τα δώσετε στους δήμους.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
'Ενα άλλο θέμα είναι ότι 17,5 τρισεκατομμύρια ζητάει η Τοπική Αυτοδιοίκηση. Θα ήθελα, κύριε Υπουργέ, μια δεσμευτική απάντηση, γιατί κι εμάς μας ρωτούν, τι προτίθεται να κάνει το Υπουργείο Εσωτερικών και Εθνικής Οικονομίας, τι προτίθεται να δώσει τελικά η Κυβέρνηση προς την κατεύθυνση αυτή. Πράγματι θα τα διαχειριστεί η Τοπική Αυτοδιοίκηση τα
17,5 δισεκατομμύρια;
'Ενα δημοσίευμα που υπάρχει -δεν λέω όνομα, για να μη διαφημίζουμε εφημερίδες- λέει ότι έγινε μία κουβέντα με τον κ. Πάχτα και υποσχέθηκε ο κ. Πάχτας -θα σας το δώσω το δημοσίευμα, αν θέλετε- με τον κ. Κορκολόπουλο ότι θα διαθέσει τη χρηματοδότηση αυτή.
Τέλος -δεν έχω και άλλο χρόνο- θέλω να σας πω ότι στις 22 Οκτωβρίου
του 2000 έχει ένα δημοσίευμα η "ΚΑΘΗΜΕΡΙΝΗ", που λέει "Τα οικονομικά χάλια της Τοπικής Αυτοδιοίκησης". Την έρευνα την έκανε η Ελληνική Εταιρεία Τοπικής Ανάπτυξης και Αυτοδιοίκησης.
Λέει: "Η πρώτη ακτινογραφία που επεχείρησε η Ελληνική Εταιρεία Τοπικής Ανάπτυξης και Αυτοδιοίκησης στην οικονομική κατάσταση των δήμων ήταν εξαιρετικά απογοητευτική. Από την επεξεργασία των οικονομικών στοιχείων, ικανού αριθμού δήμων, προέκυψαν τέσσερα βασικά συμπεράσματα:
Πρώτον, πολλοί δήμοι έχουν περιορισμένα περιθώρια αυτονομίας σε
θέματα προϋπολογισμού και οικονομικής διαχείρισης.
Δεύτερον, για όσους δήμους έχουν υψηλό ποσοστό εκτάκτων εσόδων επί
του συνόλου των εσόδων, διαπιστώνεται η σημαντική αβεβαιότητα υλοποίησης των προγραμμάτων τους, υπερβολική αστάθεια στα οικονομικά τους και συχνά σύνταξη εικονικών προϋπολογισμών.
Τρίτον, ένα μεγάλο μέρος των δήμων εξαρτάται από τις επιχορηγήσεις
του κρατικού προϋπολογισμού, δηλαδή αυτοί οι δήμοι δεν μπορούν, ανεξαρτήτων ΚΑΠ, να εξασφαλίσουν την τρέχουσα λειτουργία τους και να υλοποιήσουν βασικές επενδύσεις σε τοπικές υποδομές".
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Μισό λεπτό, κύριε Πρόεδρε.
"Τέταρτον, από τα στοιχεία που συνέλεξε η Ελληνική Εταιρεία Τοπικής
Ανάπτυξης και Αυτοδιοίκησης προκύπτει ότι το 61% των δήμων και των κοινοτήτων, χωρίς τις επιχορηγήσεις, δεν είναι ικανό να εξασφαλίσει τη λειτουργία του και να υλοποιήσει επενδύσεις σε τοπικές υποδομές κλπ."
Αυτά είναι τα χάλια, τα οποία δημιούργησε, κύριε Ακριβάκη -έφυγε ο κ. Ακριβάκης- η σημερινή Κυβέρνηση στην Τοπική Αυτοδιοίκηση και λέγονται
επίσημα από ένα όργανο, που ελέγχεται, όπως σας είπα, απόλυτα από το ΠΑΣΟΚ. Γνωρίζετε τον κ. Κοιμίση και τον γνωρίζουμε κι εμείς πάρα πολύ καλά, που είναι πρόεδρος σ' αυτήν την εταιρεία. Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Χαλκίδης έχει το λόγο. 
ΜΙΧΑΛΗΣ ΧΑΛΚΙΔΗΣ: Κυρία Πρόεδρε, ο κ. Ακριβάκης δεν είναι εδώ, αλλά
ήθελα να πω ότι πολλή παρελθοντολογία έπεσε σε τούτη τη Βουλή. 'Εφτασε στο σημείο να αναφερθεί στην εποχή πριν το '81 και μάλιστα τόλμησε να αναφερθεί και πριν το '67. Μου θύμισε τα παιδικά μου χρόνια. Δεν είναι ο κ. Ακριβάκης εδώ να μας τα πει, αλλά εγώ ήμουν παιδί τότε.
Κύριε Ακριβάκη, απουσιάζετε, αλλά θα πρέπει να τα πούμε.
Εμείς, η νέα γενιά των Βουλευτών, ασχολούμαστε με τα προβλήματα τα τωρινά και τα μελλοντικά -αυτό πρέπει να κάνει η πολιτεία- ασχολούμαστε με το παρόν και το μέλλον του τόπου. Αυτό έχει υποχρέωση να κάνει η πολιτεία, αυτό έχει υποχρέωση να κάνει η Κυβέρνησή σας.
Μάλιστα είπατε ότι δεν μπορέσαμε να ανεβάσουμε το κλίμα, γιατί ο Α'
και ο Β' βαθμός Αυτοδιοίκησης είναι δικά σας κατορθώματα, δικά σας επιτεύγματα και επειδή κάνατε τόσα πολλά, γι' αυτό δεν μπορέσαμε να το ανεβάσουμε.
Δεν είναι έτσι και ο κύριος Υπουργός το ξέρει πάρα πολύ καλά, γιατί διετέλεσε επί χρόνια δήμαρχος. Θέλουμε να μας πείτε τι κάνετε τώρα και όχι τι κάνατε πριν από χρόνια. Το τι κάνατε πριν από χρόνια, το ξέρουμε όλοι μας. Τώρα τι κάνετε. Εδώ και δύο χρόνια, που κάνατε το σχέδιο "ΚΑΠΟΔΙΣΤΡΙΑΣ", δεν κάνατε τίποτα προς αυτήν την κατεύθυνση.
'Ερχομαι σε σας, κύριε Υπουργέ. Για την ταμπακέρα δεν είπατε τίποτα και με επιδεξιότητα καταφέρατε να αποφύγετε τις απαντήσεις επί της ουσίας, λόγω της εμπειρίας που είχατε από τη θητεία σας στο δημαρχείο. 
Δύο πράγματα μόνο θα σας πω από αυτά που είπατε και εν συνεχεία θα
κάνω την τελική μου δευτερολογία.
Για τους παιδικούς σταθμούς, κύριε Υπουργέ, αν κατάλαβα καλά, ευθέως είπατε ότι αρνήθηκαν οι δήμαρχοι με την αιτιολογία ότι δεν μεταβιβάζονται πόροι για να πάρουν τους παιδικούς σταθμούς. Εσείς λέτε βέβαια μήπως δεν είναι αυτός ο λόγος, αλλά ήταν ο λόγος της αποποίησης ευθύνης ή της ανάλογης συνυπευθυνότητας. 'Οχι, κύριε Υπουργέ. Διετέλεσα επί δέκα χρόνια και εγώ δήμαρχος. Αποφύγαμε να πάρουμε τους παιδικούς σταθμούς για τον απλούστατο και μόνο λόγο ότι δεν μπορούν οι δήμοι να ανταποκριθούν στα
οικονομικά δεδομένα. Δεν μπορούν να πληρώσουν τους δικούς τους υπαλλήλους, θα επιφορτιστούν και με νέο υπαλληλικό προσωπικό; Το ξέρετε πολύ καλά.
Είπατε ότι κάναμε αυστηρή κριτική για τον "ΚΑΠΟΔΙΣΤΡΙΑ". Ερημώνει η
ύπαιθρος, κύριε Υπουργέ. Και εσείς από ύπαιθρο είσθε. 'Οταν δεν στηρίζονται οι δήμοι και κυρίως οι μικροί και αν θέλετε σε συνδυασμό με την ανύπαρκτη αγροτική πολιτική που υποβαθμίζει γενικώς την ύπαιθρο, δυστυχώς, κύριε Υπουργέ, οδηγεί σε οικονομικό μαρασμό την επαρχία και πολύ φυσικό είναι να οδηγεί αν θέλετε και σε κάτι άλλο, στην τρομακτική αύξηση της ανεργίας.
Κύριε Υπουργέ, τα συλλογικά όργανα της Αυτοδιοίκησης, η ΚΕΔΚΕ και η ΕΝΑΕ, δεν κουράζονται να προβάλλουν συνέχεια τα δίκαια αιτήματα των δήμων και κοινοτήτων. Δεν σταματούν να επισημαίνουν τις κυβερνητικές υπαναχωρήσεις. Δεν διστάζουν, αν θέλετε, να καλέσουν τα μέλη τους σε ετοιμότητα για το ενδεχόμενο δυναμικών κινητοποιήσεων, προκειμένου να διεκδικήσουν τα αυτονόητα. Και τι κάνει η Κυβέρνηση; Ακολουθεί τη γνωστή συνταγή. Αρνείται να δει την πραγματικότητα και προσπαθεί να στρέψει τη συζήτηση στο παρελθόν, όπως έκανε ο Κοινοβουλευτικός Εκπρόσωπός σας. Επικαλείται σκονισμένες δάφνες, για να κρύψει τα σημερινά τεράστια προβλήματα. Σκιαγραφεί προβάλλοντας διακηρύξεις περί καλών προθέσεων
προς κάλυψη δυστυχώς πράξεων εξασθένισης, ενεργειών αποδυνάμωσης και μεθοδεύσεων φίμωσης της Αυτοδιοίκησης.
Η Κυβέρνηση ένα πράγμα οφείλει να κάνει. Οφείλει να ικανοποιήσει
αμέσως όλα τα δίκαια αιτήματα της Αυτοδιοίκησης. Οφείλει να αφήσει απερίσπαστη την Αυτοδιοίκηση να επιτελέσει το έργο της. Οφείλει να άρει όλα τα εμπόδια που ορθώνει μπροστά της και που δεν επιτρέπουν στους ΟΤΑ να προσφέρουν τις πολύτιμες υπηρεσίες στις τοπικές κοινωνίες, για έναν και μόνο λόγο. Για να μπορέσει, κύριε Υπουργέ, η Αυτοδιοίκηση να ξαναβρεθεί στην τροχιά της ιστορίας και των παραδόσεών της.
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Τζαμτζής έχει το λόγο. 
ΙΟΡΔΑΝΗΣ ΤΖΑΜΤΖΗΣ: Κυρία Πρόεδρε, πράγματι ο κ. Ακριβάκης λείπει. Θα
έλεγα πραγματικά, με όλον το σεβασμό και δίχως να θέλω να τον θίξω, ότι η τοποθέτησή του ακούστηκε λίγο ως παραφωνία, διότι, όπως βλέπετε, διαπιστώνεται από την Αίθουσα ότι η υπόθεση αυτής της επερώτησης είναι υπόθεση παλαιών δημάρχων και νομαρχών, με την εξαίρεση του Κοινοβουλευτικού μας Εκπροσώπου και του Κοινοβουλευτικού Εκπροσώπου του ΠΑΣΟΚ.
Αυτό που επιδιώκουμε με αυτήν την επερώτηση και αυτό που υποδηλώνει αυτή η επερώτηση είναι η μεγάλη μας αγωνία, κύριε Υπουργέ, για την Τοπική Αυτοδιοίκηση. Τιμούμε τους αγώνες σας, ξέρετε ότι υπάρχει εκτίμηση στο πρόσωπό σας, αλλά αυτό που μας κάνει να αγωνιούμε είναι η κατάσταση στην οποία βρίσκεται σήμερα η Τοπική Αυτοδιοίκηση. Ειπώθηκαν πάρα πολλά και δεν θα μείνω στα ίδια.
Θέλω να περάσω στο θέμα του Γ' Κοινοτικού Πλαισίου Στήριξης, που είναι πραγματικά η μεγάλη ευκαιρία για την Τοπική Αυτοδιοίκηση. 'Ομως μέσα σε αυτήν την Αίθουσα ψηφίσαμε τις αρχές διαχείρισης του Γ' Κοινοτικού Πλαισίου Στήριξης, ένα νομοσχέδιο το οποίο πραγματικά -και μιλώντας τότε από το Βήμα της Βουλής- χαρακτήρισα ως απαράδεκτο. Δεν είναι δυνατόν να καταργούμε το δημοκρατικό προγραμματισμό για τους δήμους και τις νομαρχίες. Προτάσεις επί προτάσεων, δίχως να ξέρουν οι δήμοι ποιο έργο τελικά θα τους δοθεί και βέβαια δεν μπορούν να προγραμματίσουν και δεν μπορεί το έργο τους να είναι ώριμο προς εκτέλεση, από τη στιγμή που δεν έχουν τα χρήματα για να εκπονήσουν τις μελέτες και να προχωρήσει η διαδικασία. Και φθάνουμε στο σημείο να έχουν τη δυνατότητα ο Περιφερειάρχης και ο καθ' ύλην Υπουργός, μέσα από τη διαδικασία των Επιτροπών Παρακολούθησης να μπορούν να επιλέγουν κατά το δοκούν και όπως τους βολεύει ποια έργα είναι ώριμα και ποια όχι. Θα το πληρώσουν αυτό οι δήμοι και οι νομαρχίες και είναι πολύ σημαντικό.
Να βγάλουμε και κάποιες ειδήσεις, κύριε Υπουργέ. Σας άκουσα με πολύ μεγάλη προσοχή. Είπατε ότι θα συζητηθούν τα προβλήματα των καποδιστριακών δήμων. Αυτό το γεγονός αφήνει ανοιχτά πολλά ενδεχόμενα. Θα υπάρξει δηλαδή νέος "ΚΑΠΟΔΙΣΤΡΙΑΣ" στους καποδιστριακούς δήμους; Θα υπάρξουν νέες συνενώσεις;
Θα υπάρξουν συνενώσεις νομών και νέα διοικητική διαίρεση με νέες
περιφέρειες; Αυτό πρέπει να ειπωθεί πλέον, πρέπει να ξεκαθαριστεί. Δεν μπορεί να αιωρείται στην ατμόσφαιρα αυτή η εντύπωση.
Θα προχωρήσετε, δηλαδή, σε αιρετό Περιφερειάρχη; Τι θα κάνετε με τις αρμοδιότητες των δημάρχων, των δήμων; Τι θα κάνετε με τις χωματερές, με
τα τεράστια προβλήματα που δημιουργούν; Τι θα κάνετε με τα περιαστικά δάση; Πληρώνουμε αυτή τη στιγμή την κακή κατάσταση που υπάρχει. Κάηκαν τα δάση. Πλημμυρίζουν οι πόλεις, δεν υπάρχει δυνατότητα να ανταποκριθούμε. Τι θα γίνει με τα ΠΣΕΑ; Τα ΠΣΕΑ τελικά θα είναι ο διάδρομος για να παίρνουν κάποια χρήματα κατ' ιδίαν και κατ' εξαίρεση κάποιοι δήμαρχοι ή θα λειτουργήσουν ουσιαστικά; Τι θα γίνει με την παλαϊκή άμυνα; Συζητήθηκε αλλά δεν προχώρησαν οι διαδικασίες.
Κλείνω λέγοντας ένα πράγμα. Αγωνιούμε για την Τοπική Αυτοδιοίκηση Α' και Β' βαθμού. Αγωνιούμε για την Τοπική Αυτοδιοίκηση. Δεν μπορεί οι δήμοι, οι δήμαρχοι, οι νομάρχες, να λένε ότι έχουν αρμοδιότητες και να αναγκάζονται -το έχω ξαναπεί σ' αυτήν την Αίθουσα- για να μετακινηθούν και να πάνε στην περιφέρεια να ζητούν έγκριση, για να μπορέσουν να μετακινηθούν με το αυτοκίνητό τους.
ΠΡΟΕΔΕΥΟΥΣΑ ('Αννα Μπενάκη-Ψαρούδας): Ο κ. Τσούρνος έχει το λόγο. 
ΓΕΩΡΓΙΟΣ ΤΣΟΥΡΝΟΣ: Είπε ο απουσιάζων συνάδελφος κ. Ακριβάκης ότι το
ΠΑΣΟΚ είναι υπερήφανο, διότι έκανε πράξη το Β' βαθμό Τοπικής Αυτοδιοίκησης. Πράγματι, τον έκανε πράξη, αλλά άμα τη γενέσει του τον έθεσε σε απραξία. 'Ολοι έχουμε διαπιστώσει ότι ο αιρετός νομάρχης είναι τόσο απογυμνωμένος από αρμοδιότητες, ώστε σήμερα παίζει έναν εντελώς διακοσμητικό ρόλο. Στη θέση του άλλου, του διορισμένου νομάρχη, το ΠΑΣΟΚ έστησε τον Περιφερειάρχη και οι αιρετοί νομάρχες είναι μόνο για τα πολιτιστικά, όπως είπα στην πρωτολογία μου και για τις γνωμοδοτήσεις επί των όρων περιβαλλοντικών επιπτώσεων κλπ.
Ο κύριος Υφυπουργός είπε ότι πρέπει όλοι με διάλογο και με σύγκλιση
των απόψεων να βοηθήσουμε να πάει μπροστά η Τοπική Αυτοδιοίκηση. Αλλά, 
κύριε Υπουργέ, η Κυβέρνηση δεν τον έχει εφαρμόσει αυτόν το διάλογο εδώ και είκοσι χρόνια ή τον εφαρμόζει απλώς για να πει ότι κάνει διάλογο.
Στην επερώτηση που συζητάμε έχουμε το θέμα των καποδιστριακών δήμων. Πιο αντιδημοκρατικός νόμος από αυτόν δεν νομίζω να έχει υπάρξει από συστάσεως του ελληνικού κράτους. Οι δήμοι και οι κοινότητες με το έτσι θέλω της Κυβερνήσεως και βεβαίως και για πολιτικές σκοπιμότητες προσδιορίστηκαν, όπως αυτή επιθυμούσε. Αφού λοιπόν τότε μπορούσατε να ισχυριστείτε ότι ο λαός δεν ήξερε το συμφέρον του με τους καποδιστριακούς δήμους, σήμερα που ο θεσμός αυτός έχει εφαρμοστεί δύο χρόνια και υποτίθεται ότι έχουν γνωρίσει οι πολίτες τα αγαθά των καποδιστριακών δήμων, γιατί δεν κάνετε έστω και ενδεικτικά μερικά δημοψηφίσματα, για να διαπιστώσετε αν ο λαός απολαμβάνει τελικά καλύτερης ποιότητας υπηρεσιών
με τους καποδιστριακούς δήμους;
Παρόμοιες πρωτοβουλίες και παρόμοιοι διάλογοι, υπενθυμίζω -και εσείς θα ξέρετε καλύτερα- είχαν γίνει παλαιότερα για τα συμβούλια περιοχής. Να θυμίσουμε και εκείνο το πρώτο, της πρώτης περιόδου του '82 το δημοκρατικό προγραμματισμό των έργων που έλεγαν, προκειμένου μία κοινότητα ή ένας δήμος να εγκρίνει το πρόγραμμα των εκτελεστέων έργων έπρεπε να γίνει σύσκεψη στο καφενείο του χωριού, δηλαδή λαϊκή συνέλευση. Εκεί στη λαϊκή συνέλευση δεν καταλάβαινε κανείς, ούτε ο πρόεδρος της κοινότητας, τι γίνεται, διότι λέγατε, αν δεν υπήρχε λαϊκή συνέλευση, δεν εγκρίνετο ο προύπολογισμός. Θέλω να πω ότι ήταν μια γελοιοποίηση της έννοιας λαϊκή συνέλευση και λαϊκή συμμετοχή. Αυτά προσπαθούμε να τα ξεχάσουμε. 
Υπενθυμίζουμε μόνο ότι το 1981 το ΠΑΣΟΚ με τις γνωστές αφίσες και τα
γνωστά σλόγκαν έλεγε, ο λαός θέλει, το ΠΑΣΟΚ μπορεί να πάει μπροστά η Τοπική Αυτοδιοίκηση. Σήμερα είκοσι χρόνια αργότερα ο λαός λέει ότι ο λαός θέλει, το ΠΑΣΟΚ δεν μπορεί να πάει μπροστά την Τοπική Αυτοδιοίκηση. Και γιατί δεν θέλει να πάει μπροστά η Τοπική Αυτοδιοίηση. Διότι η ακομμάτιστη και ακηδεμόνευτη Τοπική Αυτοδιοίκηση, βλάπτει σοβαρά την εκλογική πελατεία του ΠΑΣΟΚ, του κυβερνώντος κόμματος. Η Τοπική Αυτοδιοίκηση 
υπηρετεί κομματικές σκοπιμότητες, όπως υπηρετούν και άλλοι τομείς δράσης. Είμαι βέβαιος ότι σύντομα ο λαός θα καλέσει τη Νέα Δημοκρατία ως Κυβέρνηση, ώστε να εφαρμόσει το πρόγραμμά της για την Τοπική
Αυτοδιοίκηση, που είναι ένα πρόγραμμα ευρωπαϊκό, εκσυγχρονιστικό και να δώσει λύση στα πολλαπλά προβλήματα, που θα συνεχίσουν να ταλαιπωρούν τον κόσμο της Τοπικής Αυτοδιοίκησης και τους πολίτες, όσο το ΠΑΣΟΚ παραμένει στην εξουσία.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Ο τέως νομάρχης και νυν
συνάδελφος κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Υφυπουργέ, έγινε αντιληπτό και είναι γνωστόν πλέον σε όλους τους 'Ελληνες ότι η Κυβέρνησή σας είναι η πιο αναξιόπιστη κυβέρνηση των τελευταίων ετών. Κανένας πλέον δεν πιστεύει στις εξαγγελίες και διαβεβαιώσεις των μελών αυτής της Κυβέρνησης, που γίνονται σε αυτήν την Αίθουσα. Πρόσφατο παράδειγμα είναι η γκάφα του κ. Πάχτα, που έγινε την περασμένη Παρασκευή, όταν συνεζητείτο το νομοσχέδιο για το χρηματιστήριο όπου διαβεβαίωνε ότι η διακύμανση του ορίου τιμών των μετοχών από 12% θα πάνε στο 18% συν, πλην, πράγμα που ξεσήκωσε τη θύελλα αντιδράσεων απ'όλους τους οικονομικούς παράγοντες, από την Επιτροπή Κεφαλαιαγοράς, από το Υπουργείο Εθνικής Οικονομίας κλπ., κάτι που εξανάγκασε τον κ. Πάχτα το ίδιο βράδυ να πάρει πίσω τα όσα είπε.
Κύριε Υφυπουργέ, μιλώντας για τον "ΚΑΠΟΔΙΣΤΡΙΑ" μας είπατε να
σκεφθούμε πού ήμασταν και πού είμαστε τώρα. Προς Θεού, πού ζούμε; Είμαστε στο 2000. 'Επρεπε να γυρίσουμε στη δεκαετία του '50; Διότι δυστυχώς εκεί μας γυρίσατε. Στη Χαλκιδική κάνατε δεκατέσσερις καποδιστριακούς δήμους, ενώ έπρεπε να γίνουν πέντε. Αλλά επενέβη το κομματικό κριτήριο και κάνατε δεκατέσσερις. Μεγάλο λάθος.
Επίσης μιλήσατε για τους αιρετούς και μετακλητούς νομάρχες. Χίλιες φορές ο μετακλητός νομάρχης παρά το αιρετός, όπως τον έχετε καταντήσει σήμερα. Στον 'Εβρο κάναμε ένα έργο στα δυόμισι χρόνια, όπου μιλάει όλος ο κόσμος εκεί, ανεξάρτητα τοποθετήσεώς του και σήμερα έχουν πέσει όλα στο τέλμα.
Μιλήσατε για λιμάνια. Ποια λιμάνια, κύριε Υφυπουργέ; Ελάτε στη Χαλκιδική να δείτε Μουδανιά, Μαρμαράς, Νέα Ρόδα κλπ. Τι κάνατε εκεί; Στη δεκαετία του '40 είσθε.
'Οσον αφορά τις χρηματοδοτήσεις στους Δήμους Ιερεσσού και Καλλικράτειας, στη μεν Ιερισσό επειδή ο δήμαρχος ανήκει στη Νέα Δημοκρατία και συμπίπτει να λέγεται και Φλωρίνης, μένει εκεί που είναι, στη δε Καλλικράτεια με δήμαρχο ΠΑΣΟΚ χορταίνει να παίρνει χρήματα. Εκεί θα μας οδηγείτε, κύριε Υφυπουργέ;
Τι να πρωτοπώ; Να πω για τον κ. Ακριβάκη; Βεβαίως, όπως είπε
ζηλεύουμε τους δημάρχους. Τους ζηλεύουμε με αυτά που τους δώσατε, τα αυτοκίνητα και όλα τα άλλα. Καλύτερα, λοιπόν, να είναι κανείς δήμαρχος παρά οτιδήποτε άλλο. Πρέπει να τα πούμε έξω απο τα δόντιά μας, κύριε Υφυπουργέ. Αυτό καταφέρατε μόνο και τίποτε άλλο, δηλαδή να δώσετε ορισμένα προνόμια στους δημάρχους, τα οποία δεν έχουμε εμείς.
Τέλος, κύριε Υφυπουργέ, ξανασκεφθείτε λίγο και δώστε στην Τοπική
Αυτοδιοίκηση αυτά που της αξίζουν. Ευχαριστώ.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Ο κύριος Υφυπουργός έχει το
λόγο.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών. Δημόσιας Διοίκησης και Αποκέντρωσης): Κύριοι Βουλευτές, θέλω ακόμα και τώρα να αντισταθώ στις συνήθειες μιας αντιπαράθεσης που δεν οδηγεί πουθενά. Γι'αυτό και θα μείνω σ'αυτά που ανέφερα στην πρωτολογία μου.
ΙΩΑΝΝΗΣ ΤΖΑΜΤΖΗΣ: Μα, ούτε και εμείς αντιπαραταθήκαμε...
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Το καταλαβαίνω και σας ευχαριστώ θερμά γι'αυτό.
Θα ήθελα όμως να σας πω ότι πράγματι το πλεονάζον αδιαβάθμητο
προσωπικό των τέως κοινοτήτων θα έπρεπε να είχε μεταταγεί, ήταν εθελούσιες οι μετατάξεις και τώρα προχωράμε σε υποχρεωτικές, γιατί σίγουρα επιβαρύνει τους δήμους ιδιαίτερα που έχουν πολλά δημοτικά διαμερίσματα.
Επίσης, θα ήθελα να σας πω ότι το ΕΠΤΑ έχει εγκριθεί και στο 50% εδώ και δύο μήνες και έχουν δοθεί και οι εγκρίσεις έργων και οι χρηματοδοτήσεις. Δηλαδή μέσα στους τέσσερις τελευταίους μήνες του 2000 εκταμιεύθηκαν πιστώσεις της τάξεως των σαράντα δισεκατομμυρίων περίπου δραχμών. Για το 2001 οι πιστώσεις του ΕΠΤΑ είναι εκατόν τριάντα δισεκατομμύρια από τους πόρους των ΚΑΠ, των κρατικών πόρων του Υπουργείου Εσωτερικών. Το ίδιο περίπου και ίσως λίγο αυξημένο θα είναι για το 2002. 
'Ηδη καλούνται οι περιφέρειες και οι τοπικές ενώσεις δήμων και
κοινοτήτων να συντάξουν πλέον πρόγραμμα, γιατί δεν υπήρχε αυτό το πράγμα, που να καθορίζει την πορεία των έργων τους με βάση εξαμηνιαία χρονοδιαγράμματα, ώστε να ξέρουμε πώς εκταμιεύονται οι πιστώσεις. Γιατί, τι παρατηρείται. Γιατί παρατηρείται εκταμίευση πιστώσεων σε έργα των μεγάλων δήμων, οι οποίοι έχουν και τη δυνατότητα να απορροφήσουν χρήματα. Δεν εκταμιεύονται οι πιστώσεις των μικρών δήμων, με αποτέλεσμα μέσα στα δύο επόμενα χρόνια να έχει εκταμιευτεί ίσως το σύνολο των πιστώσεων του 50% και πολλοί δήμοι να μην έχουν πάρει ούτε το ελάχιστο που τους αναλογεί.
Να σας επαναλάβω ότι οι Κ.Α.Π. το 2001 θα είναι επτακόσια οκτώ δισεκατομμύρια δραχμές. Είναι αυξημένες περίπου κατά εκατόν πενήντα δισεκατομμύρια, μέσα στα οποία είναι περίπου και πενήντα δισεκατομμύρια δραχμές που προέρχονται από τους πόρους των υπολοίπων Υπουργείων για τις αρμοδιότητες που μεταβιβάστηκαν προχθές με την ψήφιση του νόμου.
ΙΟΡΔΑΝΗΣ ΤΖΑΜΤΖΗΣ: Αυτά που ζητάει η ΚΕΔΚΕ θα τα πάρει;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα τα πάρει. Θα πάρει επτακόσια οκτώ δισεκατομμύρια δραχμές.
Για παράδειγμα, μεταβιβάζονται περίπου διακόσια σαράντα αθλητικά κέντρα στους δήμους. Το κόστος της λειτουργίας αυτών είναι της τάξεως των επτά δισεκατομμυρίων δραχμών. Αυτά πλήρωνε η ΓΓΑ. Το 2001 θα ανέλθουν -ο προϋπολογισμός και οι πιστώσεις αυτού του τομέα- στα δώδεκα έως δεκατρία δισεκατομμύρια δραχμές.
Αυτά τα εξάγουμε σαν συμπεράσματα και σαν αποφάσεις σε συνεργασία με την ΚΕΔΚΕ. 'Οπως με την ΚΕΔΚΕ συνεργαζόμαστε και για τους βρεφονηπιακούς σταθμούς, που είναι περίπου τετρακόσιοι πενήντα που μεταβιβάζονται το 2001, διότι οι υπόλοιποι είχαν μεταβιβαστεί. Για τους υπόλοιπους που μεταβιβάστηκαν και γι αυτούς που μεταβιβάζονται τώρα, το κόστος που επιβάρυνε το Υπουργείο Πρόνοιας ήταν της τάξεως των είκοσι ένα δισεκατομμυρίων δραχμών. Αυτά έρχονται πλέον στο Υπουργείο Εσωτερικών και η πρόταση που κάνει στην ΚΕΔΚΕ είναι να διατεθούν ακόμα δέκα δισεκατομμύρια δραχμές για φέτος, ώστε να υποστηριχθούν εκείνοι οι βρεφονηπιακοί σταθμοί οι οποίοι δεν έχουν προσωπικό ή είναι αδύνατοι και δεν μπορούν να στηρίξουν τη λειτουργία τους.
Πράγματι υπάρχει μια σοβαρή πρόταση για την ενίσχυση των ΠΣΕΑ και των δραστηριοτήτων για την πολιτική προστασία, που δεν ενισχύεται. Τώρα σε συνεργασία με την ΚΕΔΚΕ, είμαστε σε θέση να πούμε ότι μια οριζόντια δράση της ΣΑΤΑ -ξέρετε ότι η ΣΑΤΑ κατανέμεται με πληθυσμιακά σχεδόν κριτήρια-ελεγμένη και μετά από τη σύμφωνη γνώμη της ΚΕΔΚΕ -μάλιστα ενδεχόμενα θα έρθει και σχέδιο νόμου προς ψήφιση- θα μεταβιβαστεί, με βάση τις προτάσεις και αποφάσεις της ΚΕΔΚΕ, στους ΟΤΑ, ώστε να ενισχυθεί αυτός ο τομέας που μέχρι σήμερα δεν ενισχύετο ή λειτουργούσε εντελώς αποσπασματικά, όπως το είπατε και σεις.
Ξέρετε κάτι; Δεν πρέπει να πάθουμε αυτό που πάθαμε κατά τη διάρκεια της προετοιμασίας για τον "ΚΑΠΟΔΙΣΤΡΙΑ". Νομίζω ότι θα πρέπει όλες οι πτέρυγες και ειδικά οι πτέρυγες των πολιτικών κομμάτων που έχουν συμφωνήσει για τη συνταγματική αναθεώρηση στις τέσσερις σοβαρές προτάσεις τους, να ασχοληθούν πολύ σοβαρά με το θέμα που πράγματι αντιμετωπίζουν οι καποδιστριακοί δήμοι στη λογική της ενδυνάμωσης και της αυτοτέλειάς τους. 
Θεωρώ ότι η λειτουργία του Εθνικού Συμβουλίου της Διοικητικής
Μεταρρύθμισης, που συμμετέχουν αξιόλογα στελέχη και από όλες τις πτέρυγες, Βουλευτές, αλλά συμμετέχουν και αξιόλογοι επιστήμονες -μάλιστα εκπροσωπείται και η Νέα Δημοκρατία από επιστήμονες που έχουν συντάξει και μελέτες για το πρόβλημα και τις προτάσεις που πρέπει να γίνουν για τη διοικητική μεταρρύθμιση και ειδικά αναφέρονται στην Τοπική Αυτοδιοίκηση, αναφέρομαι στον κ. Μακρυδημήτρη- είναι απαραίτητη, αλλά και των επιτροπών διαλόγων για τις διαδημοτικές συνεργασίες -άρα δεν μιλάμε για υποχρεωτικές συνενώσεις- για τις διανησιωτικές συνεργασίες -για πρώτη φορά τίθεται το θέμα των νησιωτικών περιοχών και τις ιδιαιτερότητες που έχουν- για τις μητροπολιτικές λειτουργίες και κυρίως για τη σύνταξη μιας σύγχρονης Χάρτας της Ελληνικής Αυτοδιοίκησης, που θα κατατεθεί στη Βουλή αυτό το εξάμηνο. Πρέπει όλοι να συμμετάσχουμε και να συγκλίνουν οι απόψεις μας, γιατί διαφορετικά και πάλι θα αντιδρούμε.
Θα είχαμε, θα έλεγα, μια δόση άδικης αντιπαράθεσης, ενώ μπορούμε να
συνθέσουμε απόψεις και να καταλήξουμε στις σωστές αποφάσεις, ώστε να μη φθάνει η Κυβέρνηση να καταθέτει προτάσεις που δεν έχουν και τη λογική μιας σύγκλισης.
Εγώ, κύριοι Βουλευτές, δεν σας κρύβω ότι στον ένα χρόνο περίπου, που βρίσκομαι στο Υπουργείο, αντιλαμβάνομαι ότι υπάρχουν πολύ μεγάλες και σοβαρές δυσκολίες. Είστε παλαιοί συνάδελφοι δήμαρχοι και αντιλαμβάνεστε ότι το πρόβλημα δεν είναι μόνο στην εκάστοτε και στη συγκεκριμένη Κυβέρνηση και στη θέληση που έχει για να μεταβιβάσει αρμοδιότητες. Ξέρετε πάρα πολύ καλά ότι η μεταβίβαση αρμοδιοτήτων ενέχει συγκρούσεις και ξέρετε επίσης πάρα πολύ καλά ότι οι συγκρούσεις αυτές πολλές φορές προέρχονται και από την ίδια την Τοπική Αυτοδιοίκηση, τις ίδιες τις τοπικές κοινωνίες, θα έλεγα, εξαιτίας της αδράνειας, εξαιτίας του εφησυχασμού.
Εγώ τώρα, που υπηρετώ την πολιτική ηγεσία, παρατηρώ δημάρχους που
δεν θέλουν να πάρουν αρμοδιότητες, ενώ δίπλα οι υπόλοιποι δήμαρχοι αγωνίζονται για να πάρουν αυτές τις αρμοδιότητες. Και ξέρω πολύ καλά ότι δεν θέλουν να πάρουν αρμοδιότητες, γιατί δεν θέλουν να αναλάβουν ευθύνες, γιατί θέλουν να συνεχίσουν να πηγαίνουν στο Βουλευτή, θέλουν να συνεχίσουν να πηγαίνουν στον Υπουργό και θέλουν να έχουν αυτήν την προστασία και κάλυψη που δεν πρέπει να υπάρχει. Πρέπει να μπούμε πια στις σύγχρονες εποχές, όπου η αυτοδιοίκηση πρέπει να παίξει το ρόλο της με αυτοτέλεια και αυτονομία.
Νομίζω ότι αξίζει τον κόπο πολλά που γνωρίζουμε να μην τα λέμε δημόσια. Αξίζει τον κόπο να σκύβουμε το κεφάλι απέναντι σ' έναν πολύ μεγάλο στόχο, που δεν είναι στόχος μόνο της Κυβέρνησης του ΠΑΣΟΚ, είναι και στόχος εθνικός, είναι στόχος όλων των πολιτικών κομμάτων. Γιατί μέσα σ' αυτήν την παγκοσμιοποίηση, μέσα σ' αυτήν τη δίνη της ελεύθερης οικονομίας, αυτοί που θα αντιμετωπίσουν καλύτερα το πρόβλημα είναι οι τοπικές κοινωνίες, οι οποίες εκφράζουν με τους εκλεγμένους εκπροσώπους τους καλύτερα τη θέλησή τους για σωστή διαβίωση και ανάπτυξη του τόπου τους και ενδεχόμενα και για αναδιανομή του χρήματος.
Ξέρετε πολύ καλά ότι αυτές οι τοπικές κοινωνίες που έχουμε, οι δήμοι δηλαδή, είναι σε πολύ μεγάλο αριθμό αδύνατοι ή χρειάζεται ή απαιτούνται πολλές πιστώσεις για να αντιμετωπίσουν αυτά τα προβλήματα. Πρέπει λοιπόν να συνεργαστούμε, για να δούμε πώς θα πάμε όσο γίνεται πιο γρήγορα. Γιατί δεν σας κρύβω ότι και ο "ΚΑΠΟΔΙΣΤΡΙΑΣ" δεν ήρθε τυχαία, όπως δεν έγινε τυχαία το 1970 στη Γερμανία, στη Δανία, στη Σκανδιναβία. Μόνο στη Γαλλία δεν έγινε και τώρα έχει προβλήματα και η Γαλλία. 'Ολα αυτά αξίζει τον κόπο να τα μετρήσουμε και προς αυτήν την κατεύθυνση να προχωρήσουμε.
Θα ήθελα να σας ευχαριστήσω για την προσοχή σας και για την
κατανόηση που δείξατε σ' έναν παλιό συνάδελφο στα πρώτα βήματα των προσπαθειών του για αγόρευση στη Βουλή, σ' αυτόν τον ιερό χώρο. 
Σας ευχαριστώ θερμά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο Κοινοβουλευτικός Εεκπρόσωπος της Νέας Δημοκρατίας κ. Νεράντζης.
ΑΝΑΣΤΑΣΙΟΣ ΝΕΡΑΝΤΖΗΣ: Αν άκουγε, κύριε Υπουργέ, ο κ. Ακριβάκης ότι
ζητάτε τη δική μας επιείκια, θα σας κατσάδιαζε.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκείνος είναι παλαιός συνάδελφός σας.
ΑΝΑΣΤΑΣΙΟΣ ΝΕΡΑΝΤΖΗΣ: Ο Κοινοβουλευτικός Εκπρόσωπος του ΠΑΣΟΚ ήλθεν, είδεν -αλλά δεν οίδε, δηλαδή δεν έμαθε- και απήλθεν. Τα επιχειρήματα που προσκόμισε δεν ήταν δυστυχώς αντάξια των απαιτήσεων του επιθέτου του. Συγκεκριμένα, μας απέδωσε χαμηλούς τόνους. Διερωτάται όμως κανείς: 'Οταν ο ανελκυστήρας φτάνει στο τελευταίο πάτωμα, τι ανάγκη έχει να πάει πιο ψηλά; Πού;
Το θέμα που αφορά στην Τοπική Αυτοδιοίκηση, πρωτοβάθμια και δευτεροβάθμια, είναι σε υψηλούς τόνους, πολύχορδο και πολύτονο θα
έλεγα. Διοικούμενοι και διοικούντες ασχολούνται μ' αυτό, υποφέρουν απ' αυτό, υφίστανται τις κακές συνέπειες αυτού και σε κάποιες περιπτώσεις, για να μην είμαστε άδικοι, χαίρονται για τις καλές λειτουργίες τους. 
Εμείς όμως της Νέας Δημοκρατίας έχουμε συνηθίσει, στην Αίθουσα αυτή,
να διεξάγουμε το διάλογο με επιχειρήματα και όχι με συνθήματα που θεώρησε μάλλον ο κ. Ακριβάκης ότι έπρεπε να χρησιμοποιήσουμε. Εμείς δεν λέμε "εδώ και τώρα" ή "ΕΟΚ και ΝΑΤΟ ΤΟ ΙΔΙΟ ΣΥΝΔΙΚΑΤΟ". Εμείς συνεισφέρουμε τη δική μας εμπειρία, τη δική μας γνώση, τη δική μας προσέγγιση στο όλο αυτό
θέμα. Δεν το κατάλαβε ο κ. Ακριβάκης, γι' αυτό και είπε ότι πρώτη φορά ακούει τη Νέα Δημοκρατία διά του Κοινοβουλευτικού της Εκπροσώπου, να αναφέρει σ' αυτήν την Αίθουσα ότι τάσσεται υπέρ της πλήρους συνταγματικής κατοχυρώσεως της Αυτοδιοίκησης.
Χαίρομαι που την 'Εδρα κατέχει διαπρεπής νομικός, αλλά και εξέχον μέλος της Επιτροπής Αναθεωρήσεως του Συντάγματος, στην οποία επιτροπή μετέχω και εγώ.
Φαίνεται ότι και σ'αυτήν την επιτροπή, στην οποία μετέχει ο κ. Ακριβάκης, πάλι ακολούθησε την ίδια τακτική "ήλθε, είδε και απήλθε". Διότι, εάν παρίστατο σε εκείνη την επιτροπή, θα έβλεπε ότι αναλώθηκε
πολύς χρόνος και πολύς κόπος από τη Νέα Δημοκρατία -και όχι μόνον, πρέπει να το πω- για το θέμα αυτό της πλήρους συνταγματικής κατοχύρωσης της Τοπικής Αυτοδιοίκησης.
Δεν κατάλαβε, επίσης, ο κ. Ακριβάκης την ονομαστική μνεία διαφόρων περιπτώσεων, της Λάρισας που ανέφερα, της Σαλαμίνας που αφορούσε τη δική μου περιφέρεια, κάποιων άλλων τμημάτων, που είπε ο εξαίρετος συνάδελφος κ. Χαλκίδης. Αυτά όλα είναι πλημμέλειες, διαμαρτίες περί την εφαρμογή του "ΚΑΠΟΔΙΣΤΡΙΑ". Αν έπασχε μόνον σε αυτά ο "ΚΑΠΟΔΙΣΤΡΙΑΣ", θα ήμασταν όλοι ενθουσιασμένοι. 'Ομως, εκ του ότι δεν πάσχει μόνο σ'αυτά, δεν σημαίνει ότι δεν θα έπρεπε εμείς να θίξουμε όλα αυτά τα ζητήματα και να μη ζητούμε την τακτοποίησή τους.
Τέλος, ο κ. Ακριβάκης είπε ότι δεν κατάλαβε και ποια είναι η θέση της Νέας Δημοκρατίας για το θέμα του "ΚΑΠΟΔΙΣΤΡΙΑ".
Λέχθηκε από όλους τους συναδέλφους, τελειώνοντας, πρέπει να το αποσαφηνίσω περαιτέρω και εγώ, ότι η Νέα Δημοκρατία ήταν εναντίον των αναγκαστικών συνενώσεων και όπου υπήρξαν συνενώσεις, οι οποίες λειτούργησαν και συνεχίζουν ακόμη να είναι εναντίον της θελήσεως των συνενωθέντων δήμων ή των συνενωθησών κοινοτήτων, εκεί θα παρέμβει. Καμία άλλη παρερμηνεία δεν είναι δεκτή.
Πάντως, κύριε Υπουργέ, στη συζήτηση αυτή, εμείς επιμένουμε στους τόνους μας. 'Αλλωστε, εδώ δεν είμαστε στη δίκη των τόνων, εδώ είμαστε στην κρίση της ουσίας.
Εμείς, κύριε Υπουργέ, πιστεύουμε ότι υπάρχουν σοβαρά θέματα στα οποία η Κυβέρνηση δεν ευτύχησε και δυστυχώς ισχύουν τα όσα ανέφερα στην πρωτολογία μου, βασισμένα στους στίχους του Παλαμά, ότι δηλαδή "και βαρέθηκε και κουράστηκε".
Ελπίζω ότι επιτέλους πρέπει να θεωρηθεί στην ουσία η Αυτοδιοίκηση ως μοχλός ανάπτυξης και να μη θεωρείται ως πεδίο βολής πολιτικής ή μικροπολιτικής και πάντως κομματικής.
Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ορίστε, κύριε Υπουργέ. 
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κύριε Νεράντζη, με λυπεί πραγματικά η θέση σας, που αναφέρεται σε μία διάθεση επανεξέτασης του "ΚΑΠΟΔΙΣΤΡΙΑ" και των συνενώσεων. Γιατί υπάρχει ένας πολύ μεγάλος κίνδυνος: να ενδυναμώσουν οι φωνές εκείνες που θέλουν και πάλι τη διάσπαση του "ΚΑΠΟΔΙΣΤΡΙΑ"
και πάλι να ξαναπάμε πίσω.
Ενδεχόμενα να έχουν γίνει κάποια λάθη. 'Οπου υπάρχει πρόβλημα... 
ΑΝΑΣΤΑΣΙΟΣ ΝΕΡΑΝΤΖΗΣ; 'Οπου υπάρχει πρόβλημα. 'Οπου δεν υπάρχει δεν
τίθεται θέμα.
ΙΟΡΔΑΝΗΣ ΤΖΑΜΤΖΗΣ: Κύριε Υπουργέ, μου επιτρέπετε;
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, είναι σαφής ο κύριος Υπουργός. Επιδοκιμάζεται με τις παρεμβάσεις σας.
ΚΩΝΣΤΑΝΤΙΝΟΣ ΚΑΙΣΕΡΛΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κυρία Πρόεδρε.
ΠΡΟΕΔΡΕΟΥΣΑ ('Αννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της υπ'αριθμόν 33/28.11.2000 επερωτήσεως των Βουλευτών της Νέας Δημοκρατίας κυρίων Αναστασίου Νεράντζη, Ευάγγελου Πολύζου, Μιχαήλ Χαλκίδη, Ιορδάνη Τζαμτζή, Γεωργίου Τσούρνου, Αναστασίου Λιάσκου, Αθηναίου Φλωρίνη και Βύρωνα Πολύδωρα προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης για τη διασφάλιση της οικονομικής ευρωστίας των ΟΤΑ Α' και Β' βαθμού.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 21.34' λύεται η συνεδρίαση για
αύριο Τρίτη 16 Ιανουαρίου 2001 και ώρα 18.00', με αντικείμενο εργασιών
του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ 

