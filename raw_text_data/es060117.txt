ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΞΔ΄

Τρίτη 17 Ιανουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Α. Ανδριανόπουλου, σελ.
3. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Οικονομίας και Οικονομικών:
i. σχετικά με τη λήψη μέτρων ενίσχυσης του ανταγωνισμού και τη δημιουργία πλαισίου για τη ρύθμιση θεμάτων χρηματιστηριακών συναλλαγών, σελ.
ii. σχετικά με την ένταξη της Κρήτης στις ευεργετικές διατάξεις του αναπτυξιακού νόμου για νέες τουριστικές επενδύσεις, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης», σελ.
2. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Μεταφορών και Επικοινωνιών: «Περί Ηλεκτρονικών Επικοινωνιών και άλλες διατάξεις», σελ.

ΟΜΙΛΗΤΕΣ
Α. Επί  Διαδικαστικού θέματος:
ΚΑΚΛΑΜΑΝΗΣ Α., σελ.
ΛΕΒΕΝΤΗΣ Α., σελ.
ΜΑΝΟΣ Σ., σελ.
ΧΑΤΗΓΑΚΗΣ Σ., σελ.

Β. Επί των αναφορών και ερωτήσεων:
ΔΟΥΚΑΣ Π., σελ.
ΣΤΡΑΤΑΚΗΣ Ε., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΦΩΛΙΑΣ Χ., σελ.

Γ. Επί του σχεδίου νόμου του Υπ. Μεταφορών και Επικοινωνιών:
ΒΑΡΒΙΤΣΙΩΤΗΣ Μ., σελ.
ΒΕΡΕΛΗΣ Χ., σελ.
ΒΕΡΡΑΣ Μ., σελ.
ΒΡΕΤΤΟΣ Κ., σελ.
ΓΑΡΟΥΦΑΛΙΑΣ Γ., σελ.
ΓΕΙΤΟΝΑΣ Κ., σελ.
ΔΕΡΜΕΤΖΟΠΟΥΛΟΣ Α., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΜΑΝΟΣ Σ., σελ.
ΜΠΟΥΡΑΣ Α., σελ.
ΝΕΡΑΝΤΖΗΣ Α., σελ.
ΠΑΝΤΕΛΑΚΗ Ε., σελ.
ΣΓΟΥΡΙΔΗΣ Π., σελ.
ΣΤΡΑΤΑΚΗΣ Ε., σελ.
ΤΣΑΝΤΟΥΛΑΣ Δ., σελ.
ΤΖΕΚΗΣ Α., σελ.
ΤΣΙΟΚΑΣ Θ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ  ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΞΔ΄
      Τρίτη 17 Ιανουαρίου 2006
      
      Αθήνα, σήμερα στις 17 Ιανουαρίου 2006, ημέρα Τρίτη και ώρα 18.30΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Εμμανουήλ Στρατάκη, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Αλιευτικός Σύλλογος Δοϊράνης Κιλκίς ζητεί τη λήψη μέτρων προστασίας της λίμνης Δοϊράνης.
2) Ο Βουλευτής B΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία το Τμήμα Ιατρικής – Πλαστικής Χειρουργικής του Αριστοτελείου Πανεπιστημίου, εισηγείται την αντιμετώπιση εγκαυμάτων της παιδικής ηλικίας με την αξιοποίηση της ΜΕΘ εγκαυμάτων του Γ.Ν. Παπαγεωργίου.
3) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά, με την οποία κάτοικοι της περιοχής Ζαγκλιβερίου Θεσσαλονίκης ζητούν τη λήψη μέτρων για την εύρυθμη λειτουργία του Κέντρου Υγείας και του Περιφερειακού Ιατρείου Ζαγκλιβερίου.
4) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά, με την οποία ο Δήμος Ρίου Αχαΐας ζητεί να τοποθετηθούν φωτεινοί σηματοδότες στη διασταύρωση των οδών Αγίου Γεωργίου και ΠΕΟ Πατρών – Αθηνών.
5) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Αγροτικός Καπνικός Συνεταιρισμός Κοζάνης και Σερβίων ζητεί τη μελέτη προτάσεων, οι οποίες αφορούν στο κείμενο της Εθνικής Διεπαγγελματικής Οργάνωσης Καπνού.
6) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο Δήμαρχος Παμβώτιδας ζητεί τη χρηματοδότηση της δημιουργίας του Μουσείου Λορέντζου Μαβίλη στο Δ.Δ. Βασιλικής του Δήμου του.
7) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου της Ελλάδος ζητεί τη σιδηροδρομική σύνδεση της Ηπείρου με το εθνικό δίκτυο.
8) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο Δήμαρχος Σελλών Ιωαννίνων ζητεί να δημιουργηθεί Κέντρο Υγείας στο Δήμο του.
9) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία η κ. Αναστασία Δημοπούλου ζητεί την επίλυση προβλήματος από τον Ο.Α.Ε.Δ. Καματερού.
10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία το Εργατοϋπαλληλικό Κέντρο Σάμου ζητεί να στελεχωθούν με ιατρικό και διοικητικό προσωπικό οι υπηρεσίες του Ι.Κ.Α. Σάμου.
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία εκπαιδευτικοί που εργάσθηκαν σε προεπαγγελματικά και επαγγελματικά εργαστήρια κατάρτισης, εποπτευόμενα από το Υπουργείο Υγείας και Κοινωνικής Αλληλεγγύης ή σε θεραπευτικές μονάδες που χρηματοδοτούνται και εποπτεύονται από το πιο πάνω Υπουργείο, ζητούν να τους αναγνωρισθεί από το δημόσιο ο χρόνος απασχόλησής τους σ΄ αυτά.
12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Σύλλογος Γονέων του 3ου Δημοτικού Σχολείου Σερβίων ζητεί την τοποθέτηση στο πιο πάνω σχολείο καθηγητών Αγγλικών και Φυσικής Αγωγής, καθώς και την ισοκατανομή των μαθητών στα σχολεία του Νομού Κοζάνης.
13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Σύλλογος Διπλωματούχων Μηχανικών Κοζάνης ζητεί την τρίμηνη παράταση του νέου μέτρου της εφαρμογής ΦΠΑ στα ακίνητα κ.λπ..
14) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία η Ανωτάτη Συνομοσπονδία Πολυτέκνων Ελλάδος διαμαρτύρεται για την περικοπή των προνομίων των πολυτέκνων. 
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 6034/21-12-05 ερώτηση του Βουλευτή κ. Δημητρίου Ανδρουλάκη δόθηκε με το υπ’ αριθμ. Δ6/Φ.38/οικ/621/13-1-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης, θέτουμε υπόψη σας ότι με το πρόσφατα εισαχθέν θεσμικό και κανονιστικό πλαίσιο διασφαλίζεται ότι ικανή ποσότητα βιοκαυσίμων διατίθεται υποχρεωτικά από τις εταιρίες πετρελαιοειδών στην ελληνική αγορά.
     Συγκεκριμένα, με το Ν. 3423/2005 (ΦΕΚ Α' 304), ο οποίος συμπληρώνει και τροποποιεί το Ν. 3054/2002 (ΦΕΚ Α' 230), προστέθηκε το άρθρο 15Α, στην παρ. 7 του οποίου προβλέπεται ότι τα διυλιστήρια και οι εταιρίες εμπορίας που πραγματοποιούν εισαγωγές έτοιμων προϊόντων πετρελαίου, υποχρεούνται να παραλαμβάνουν τις ποσότητες αποφορολογημένων βιοκαυσίμων, οι οποίες προσφέρονται από μονάδες παραγωγής βιοκαυσίμων και προορίζονται για ανάμιξη με προϊόντα διύλισης αργού πετρελαίου, καθώς και να τις διαθέτουν στις λοιπές εταιρίες πετρελαιοειδών. Με τη σειρά τους οι τελευταίες υποχρεούνται να παραλαμβάνουν και να διαθέτουν εντός της Ελληνικής Επικράτειας τις ποσότητες αυτές, εφόσον τους παραδίδονται σε μείγμα μέχρι 5% κατ' όγκο με προϊόντα πετρελαίου. Οι ανωτέρω υποχρεώσεις παραλαβής και διάθεσης ισχύουν μέχρι την 31η Δεκεμβρίου 2010.
     Επίσης με το άρθρο.6 παρ. 1 της Κοινής Υπουργικής Απόφασης Δ6/Φ.18/οικ.24709/22.12.2005, με την οποία εγκρίθηκε κατανομή για το 2005 ποσότητας αυτούσιου βιοντίζελ που υπόκειται στο ειδικό φορολογικό καθεστώς των διατάξεων του άρθρου 78 παρ. 6 του ισχύοντος Τελωνειακού Κώδικα, καθορίζεται σε 2% κατ' όγκο το ποσοστό ανάμιξης του αυτούσιου βιοντίζελ σε πετρέλαιο κίνησης, υπό το καθεστώς του Ν. 3423/2005.
     Ο Υφυπουργός
     Γ. ΣΑΛΑΓΚΟΥΔΗΣ»
      2. Στην με αριθμό 5000/28-11-05 ερώτηση των Βουλευτών κυρίων Δημητρίου Πιπεργιά και Βασιλείου Κεγκέρογλου δόθηκε με το υπ’ αριθμ. Δ13/Β/Φ.5.25/278/13-1-06 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω σχετική ερώτηση που κατέθεσαν στη Βουλή των Ελλήνων οι Βουλευτές κύροι Δ. Πιπεργιάς και Β. Κεγκέρογλου, σας διαβιβάζουμε το υπ' αριθ. 42/4-1-06 έγγραφο της Δημοσίας Επιχείρησης Ηλεκτρισμού (ΔΕΗ Α.Ε.) με το οποίο δίδεται απάντηση στα θιγόμενα στην ανωτέρω ερώτηση θέματα.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 6030/21-12-05 ερώτηση του Βουλευτή κ. Ιωάννου Βλατή δόθηκε με το υπ’ αριθμ. ΑΠ.Δ5/Β/Φ.6/237/637/13-1-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ'αριθμ.6030/21.12.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ΄αριθ.ΓΔΝΣ/90/10-01-06 έγγραφο της ΔΕΗ Α.Ε. το οποίο καλύπτει το θέμα που αφορά το ΥΠΑΝ.
     Όσον αφορά τα υπόλοιπα θέματα αρμόδιο να απαντήσει είναι το συνερωτώμενο Υπουργείο Οικονομίας, και Οικονομικών.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 5180/2-12-05 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. Δ5/Β/Φ.6/236/638/13-1-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ'αριθμ.5180/02.12.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, τα υπ΄ αριθ. 0-12565/10-01-2006, ΓΔΝΣ/88/04-01-06 έγγραφα της ΡΑΕ και ΔΕΗ Α.Ε. τα οποία καλύπτουν το θέμα που αφορά το ΥΠΑΝ.
     Όσον αφορά τα υπόλοιπα θέματα αρμόδια να απαντήσουν είναι τα συνερωτώμενα Υπουργεία.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 5882/20-12-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Δ5/Β/Φ.6/238/639/13-1-06 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ΄αριθμ.5882/20.12.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, το υπ' αριθ. ΓΔΝΣ/51/05-01-06 έγγραφο της ΔΕΗ Α.Ε. το οποίο καλύπτει το θέμα που αφορά το ΥΠΑΝ.
     Όσον αφορά τα υπόλοιπα θέματα αρμόδιο να απαντήσει είναι το συνερωτώμενο Υπουργείο Οικονομίας και Οικονομικών.
     Ο Υφυπουργός
     Γ. ΣΑΛΑΓΚΟΥΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 6064/22-12-05 ερώτηση του Βουλευτή κ. Χρήστου Χαιδου δόθηκε με το υπ’ αριθμ. 550/16-1-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 6064/2005 ερώτηση, που κατατέθηκε στη Βουλή από το Βουλευτή κ. Χρ. Χάϊδο, σχετικά με την ένταξη των ξενοδοχειακών μονάδων στα προγράμματα επιχορήγησης για την απασχόληση των ανέργων του Οργανισμού Απασχόλησης Εργατικού Δυναμικού (Ο.Α.Ε.Δ.), σας πληροφορούμε τα εξής:
     Τα προγράμματα επιχορήγησης επιχειρήσεων για την πρόσληψη ανέργων που υλοποιούνται από τον ΟΑΕΔ δεν εξαιρούν τις ξενοδοχειακές μονάδες, με την προϋπόθεση ότι πληρούν τους λοιπούς όρους των προγραμμάτων.
     Επιπλέον και ειδικότερα όσον αφορά τις ξενοδοχειακές επιχειρήσεις, από τον ΟΑΕΔ υλοποιείται και το εξής πρόγραμμα:
     Πρόγραμμα επιδότησης Ξενοδοχειακών Επιχειρήσεων για τη διατήρηση θέσεων εργασίας κατά τους χειμερινούς μήνες.
     Στο πρόγραμμα διατήρησης θέσεων εργασίας σε ξενοδοχειακές μονάδες μπορούν να υπαχθούν οι κάθε μορφής ξενοδοχειακές επιχειρήσεις που βρίσκονται εκτός της Περιφερείας της τέως Διοικήσεως Πρωτευούσης και του Πολεοδομικού Συγκροτήματος Θεσσαλονίκης, εφόσον λειτουργούν με άδεια του ΕΟΤ και την προηγούμενη πενταετία διέκοψαν τις εργασίες τους τουλάχιστον για δύο έτη πριν από την 10η Νοεμβρίου, εκτός αν μετείχαν στα προηγούμενα προγράμματα διατήρησης θέσεων εργασίας για την χειμερινή περίοδο ή είναι νέες επιχειρήσεις, οπότε θα πρέπει να διέκοψαν κατά το προηγούμενο έτος πριν την 10η Νοεμβρίου.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      7. Στην με αριθμό 5606/14-12-05 ερώτηση του Βουλευτή κ. Παναγιώτου Αντωνακόπουλου δόθηκε με το υπ’ αριθμ. 144074/0092/4-1-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή η Βουλευτής κ. Τάκης Αντωνακόπουλος, σας πληροφορούμε τα εξής:
     1) Το θέμα της αναπροσαρμογής των χορηγιών όλων των Προέδρων Κοινοτήτων και Δημάρχων, συμπεριλαμβανομένων και των χορηγιών των Προέδρων Κοινοτήτων που συνενώθηκαν σε Δήμους ή με Δήμους, αντιμετωπίστηκε από το Υπουργείο Οικονομίας και Οικονομικών σε γενική βάση και κατ΄ ενιαίο τρόπο για όλους τους πρώην Προέδρους, με τις διατάξεις του άρθρου 10 του Ν.2703/1999.
     Σύμφωνα με τις ανωτέρω διατάξεις οι χορηγίες αυξάνονται πλέον κατ΄ έτος, αρχής γενομένης από 1-1-1998, με την ποσοστιαία αύξηση που προκύπτει στο πλαίσιο της ακολουθούμενης, κάθε φορά για τους δημοσίους πολιτικούς υπαλλήλους, μισθολογικής πολιτικής. Έτσι όλοι οι συνταξιούχοι του Δημοσίου αντιμετωπίζονται, όσον αφορά την αύξηση των συντάξεών τους, κατ΄ ενιαίο τρόπο.
     2) Επαναφορά του προηγουμένου των διατάξεων του άρθρου 10 του Ν. 2703/1999 καθεστώτος αναπροσαρμογής των χορηγιών των Προέδρων Κοινοτήτων και Δημάρχων, δεν αντιμετωπίζεται από το Υπουργείο Οικονομίας και Οικονομικών.
     Ο Υφυπουργός
     ΠΕΤΡΟΣ ΔΟΥΚΑΣ»
      8. Στην με αριθμό 5889/20.12.05 ερώτηση της Βουλευτού κ. Ευαγγελίας Σχοιναράκη- Ηλιάκη δόθηκε με το υπ’ αριθμ. 1003310/393/13.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 5889/20-12-2005 ερώτησης που κατέθεσε η Βουλευτής κ. Ευαγγελία Σχοιναράκη-Ηλιάκη, σχετικά με το ανωτέρω θέμα, σας γνωρίζουμε τα εξής:
      Α. 1. Για τη Δ.Ο.Υ. Μοιρών οι φορολογούμενοι που δηλώθηκαν υπόχρεοι από τους πελάτες τους για υποβολή συγκεντρωτικών καταστάσεων πελατών προμηθευτών είναι 2.576 και εξ αυτών οι 2.118 είναι αγρότες.
      2. Για τη Δ.Ο.Υ. Τυμπακίου οι φορολογούμενοι που δηλώθηκαν υπόχρεοι από τους πελάτες τους για υποβολή συγκεντρωτικών καταστάσεων πελατών-προμηθευτών είναι 1.063 και εξ αυτών οι 894 είναι αγρότες.
      3. Η Γ.Γ.Π.Σ. πραγματοποίησε διασταυρώσεις στις καταστάσεις πελατών-προμηθευτών του Κώδικα Βιβλίων και Στοιχείων που είχαν υποβληθεί ηλεκτρονικά ή με μαγνητικό μέσο στις Δ.Ο.Υ. για τη χρήση έτους 2003.
      4. Η διασταύρωση βασίστηκε στα στοιχεία που δήλωνε ο πελάτης για τους προμηθευτές του και αντίστροφα.
      5. Η υποχρέωση υποβολής για τους προμηθευτές - αγρότες που δεν είχαν υποβάλει συγκεντρωτικές καταστάσεις προέκυψε από τις καταστάσεις των πελατών στις οποίες είχε δηλωθεί ότι οι συγκεκριμένοι προμηθευτές ήταν υπόχρεοι υποβολής συγκεντρωτικής κατάστασης.
      Β. Έπειτα από διασταυρώσεις που διενήργησε η Γ.Γ.Π.Σ. στις συγκεντρωτικές καταστάσεις του άρθρου 20 του Κ.Β.Σ. (πελατών - προμηθευτών) που είχαν υποβληθεί για τη χρήση 2003, εντοπίστηκαν φορολογούμενοι που ενώ εμφανίζονται στις καταστάσεις αυτές ως προμηθευτές, εν τούτοις δεν είχαν υποβάλει σχετικές συγκεντρωτικές καταστάσεις για τη χρήση αυτή.
      Στη συνέχεια, με βάση τις παραπάνω διαπιστώσεις, εστάλησαν ειδοποιήσεις στους παραπάνω φορολογούμενους για προσέλευση στην αρμόδια Δ.Ο.Υ. προς διευθέτηση της σχετικής εκκρεμότητας και ακολούθησαν οδηγίες προς τις Δ.Ο.Υ. με το υπ' αρ. 1117836/6456/ΔΕ-Β'/13-12-2005 έγγραφο της Δ/νσης Ελέγχου, για τον έλεγχο και τις απαραίτητες ενέργειες, τόσο ως προς αυτούς που δεν είχαν υποχρέωση υποβολής των παραπάνω συγκεντρωτικών καταστάσεων, για τους οποίους όμως είναι αναγκαία η πιστοποίηση εκ μέρους των της συναλλαγής που έχει συμπεριληφθεί στις συγκεντρωτικές καταστάσεις και έχει επεξεργαστεί η Γ.Γ.Π.Σ.., όσο και ως προς αυτούς που όντως είχαν τη σχετική υποχρέωση.
      Περαιτέρω, οι αγρότες του ειδικού καθεστώτος ενημερώθηκαν με επιστολή του Γενικού Δ/ντή Φορολογικών Ελέγχων ότι δεν έχουν υποχρέωση υποβολής συγκεντρωτικής κατάστασης πελατών -προμηθευτών και δεν είναι απαραίτητη η επικοινωνία τους με την αρμόδια Δ.Ο.Υ.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
     9. Στην με αριθμό 5724/19/12/05 ερώτηση του Βουλευτή κ. Ιωάννου Τσακλίδη δόθηκε με το υπ’ αριθμ. ΑΠΦ21/280/ΑΣ2763δις/9.1.06 έγγραφο από τον Υπουργό Εξωτερικών η ακόλουθη απάντηση:
      «Απαντώντας στην εν θέματι ερώτηση του Βουλευτή κ. Γιάννη Τσακλίδη, σας γνωρίζουμε τα ακόλουθα:
      Με το Ν. 3103/2003 «Έκδοση διαβατηρίων από την Ελληνική Αστυνομία και άλλες διατάξεις» (Α΄ 23), ανατέθηκε, από 1 ης Ιανουαρίου 2006, η αρμοδιότητα για την έκδοση των διαβατηρίων, αποκλειστικά, στην Ελληνική Αστυνομία.
      Εξάλλου, με την υπ' αριθμ. 3021/22/10/28.6.2005 (Β΄ 932) κοινή απόφαση των Υπουργών Εξωτερικών και Δημόσιας Τάξης και του Υφυπουργού Οικονομίας και Οικονομικών η οποία εκδόθηκε κατόπιν εξουσιοδοτήσεως του άρθρου 1 του Ν. 3103/2003. καθορίσθηκαν τα δικαιολογητικά. η διαδικασία έκδοσης, ο τύπος και το περιεχόμενο των ενδείξεων των διαβατηρίων.
      Στo πλαίσιο των ρυθμίσεων των ανωτέρω διατάξεων και σε συνέχεια μίας σειράς συσκέψεων ανάμεσα στις αρμόδιες Διευθύνσεις των Υπουργείων Εξωτερικών και Δημόσιας Τάξης κρίθηκε σκόπιμο και πλέον ασφαλές. προκειμένου να εκδοθούν διαβατήρια. τα δικαιολογητικά των Ελλήνων πολιτών, να υποβάλλονται μόνο στις έμμισθες προξενικές αρχές. Ως εκ τούτου, καθίσταται αδύνατη η συμμετοχή του Άμισθου Προξενείου Νυρεμβέργης στη διαδικασία έκδοσης και ανανέωσης ελληνικών διαβατηρίων.
      Σε κάθε περίπτωση πάντως. το Υπουργείο Εξωτερικών γνωρίζοντας σε βάθος τις ιδιαιτερότητες κάθε χώρας και κάθε περιοχής στην οποία διαβιούν ομογενείς, θα καταβάλει κάθε δυνατή προσπάθεια για την αντιμετώπιση των προβλημάτων τα οποία. ενδεχομένως. θα ανακύψουν με τη θέση σε ισχύ του νέου καθεστώτος έκδοσης των διαβατηρίων.
      Ο Υπουργός
      ΠΕΤΡΟΣ Γ. ΜΟΛΥΒΙΑΤΗΣ»
      10. Στην με αριθμό 5648/15.12.05 ερώτηση της Βουλευτού κ. Ασημίνας Ξηροτύρη- Αικατερινάρη δόθηκε με το υπ’ αριθμ. 300001/ΥΔ 2/3.1.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, που μας κοινοποίησε το Υπουργείο Εξωτερικών, σας γνωστοποιούμε ότι αναφορικά με την απορρόφηση των προγραμμάτων INTERREG οι καταχωρημένες δαπάνες στο ΟΠΣ ανέρχονται, την 19-12-2005, σε 186.305.368€. (ποσοστό απορρόφησης 32%).
      Αναλυτικότερα:
      - Για το πρόγραμμα Ελλάδα - Βουλγαρία πραγματοποιήθηκε αίτημα πληρωμής (έγγραφο της Αρχής Πληρωμής με Α.Πρ. 5916/26-10-2005) συνολικού ποσού 101.993.246,88 ευρώ.
      - Το ποσοστό ενεργοποίηση ς του προγράμματος Ελλάδα - lταλία ανέρχεται σε 30,40% του συνόλου του προγράμματος και αναμένεται να ενεργοποιηθεί ολόκληρο το πρόγραμμα εως τον Φεβρουάριο του 2006. Επισημαίνεται ότι ήδη εγκρίθηκαν από Επιτροπή Καθοδήγησης έργα ύψους 48.000.000€.
      - Το ποσοστό ενεργοποίηση ς του προγράμματος Ελλάδα - Τουρκία βρίσκεται για τον άξονα 1 στο 100%, για τον άξονα 2 στο 37,50% και τον άξονα 3 στο 63%.
      - Όσον αφορά το πρόγραμμα ARCHIMED δημοσιεύθηκε η πρώτη πρόσκληση για υποβολή προτάσεων προϋπολογισμού 55.000.0000 ΕΤΠΑ η οποία έληξε την 5-8-2005. Συνολικά κατατέθηκαν 237 προτάσεις στο πλαίσιο των αξόνων 1, 2, και 3 που ενεργοποιήθηκαν. Η αξιολόγηση των υποβληθεισών προτάσεων έχει σχεδόν ολοκληρωθεί, και αναμένεται η έγκριση των προτάσεων από την Επιτροπή Καθοδήγησης που θα συνέλθει την τελευταία εβδομάδα του lανουαρΙου 2006.
      Ο Υφυπουργός
      ΧΡΗΣΤΟΣ ΦΩΛΙΑΣ»
      11. Στην με αριθμό 5691/16.12.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ.138514/10.1.06 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 5691/16-12-2005 ερώτηση που κατατέθηκε στη Βουλή από το Βουλευτή κ. Σ. Ματζαπετάκη, σχετικά με την ύπαρξη Καρδιολόγου στο ΓΝΜ «ΕΛΕΝΑ ΒΕΝΙΖΕΛΟΥ», σας γνωρίζουμε τα εξής:
      	Στον Οργανισμό του Νοσοκομείου προβλέπονται οι ακόλουθες οργανικές θέσεις της ειδικότητας της Καρδιολογίας στο Καρδιολογικό Τμήμα:
      (1) θέση Δ/ντού Καρδιολογίας, η οποία είναι καλυμμένη (ημερ. πρόσληψης 31-8-90)
      (1) θέση Επιμ. Α΄, η οποία έχει προκηρυχθεί και οι υποψηφιότητες εκκρεμούν για κρίση στο Συμβούλιο Επιλογής Επιμελητών
      (1) θέση Επιμ. Β΄, η οποία είναι καλυμμένη (ημερ. πρόσληψης 4-9-96).
      Επίσης υπηρετεί στο Καρδιολογικό Τμήμα (1) ιατρός με διάθέση από το Υπουργείο Υγείας και Κοινωνικής Αλληλεγγύης, ενώ με την αρ. 140064/21-12-2005 απόφαση του Υπουργού Υγείας έχει εγκριθεί η πρόσληψη επικουρικού ιατρού ειδικότητας Καρδιολογίας.
      	Τέλος με το αρ. 16862/24-11-05 έγγραφο της Α΄ ΔΥΠΕ Αττικής έχει ζητηθεί από το Υπουργείο Υγείας και Κοινωνικής Αλληλεγγύης η σύσταση (1) θέσης Καρδιολογίας Επιμ. Β΄.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
     12. Στην με αριθμό 6039/21.12.05 ερώτηση των Βουλευτών κυρίων Μιχάλη Καρχιμάκη, Βασιλείου Οικονόμου, Γρηγορίου Νιώτη, Μάρκου Μπόλαρη, και Λεωνίδα Γρηγοράκου δόθηκε με το υπ’ αριθμ. Φ900α/4905/8382/12.1.06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6039/21-12-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης,  Βασίλης Οικονόμου, Γρηγόρης Νιώτης, Μάρκος Μπόλαρης και Λεωνίδας Γρηγοράκος, με θέμα την προμήθεια της ΕΑΒ και το αναπτυξιακό πρόγραμμα της ΕΑΣ ΑΒΕΕ, σας γνωρίζουμε τα ακόλουθα:
      Η κύρια σύμβαση του προγράμματος ΣΕΖΜ «ΕΡΜΗΣ» (025Α/99) υπογράφηκε την 7η Σεπτεμβρίου 1999 μεταξύ της τότε Γ.Δ.Ε και ΕΑΒ Α.Ε. και ενεργοποιήθηκε την 10η Δεκεμβρίου του ιδίου έτους.
      Σύμφωνα με το Παράρτημα «Β» της 1ης τροποποίησης της κύριας σύμβασης που υπογράφηκε την 14η Νοεμβρίου 2003 και ειδικότερα στον πίνακα 6, γραμμές 6.1.2.5 και 6.1.2.6 του Αναθεωρημένου Πίνακα Κατανομής Έργου (Updated Program Work Breakdown Structure, UPWBS), στη συγκρότηση του μεταγωγέα του συστήματος «ΕΡΜΗΣ», προβλέπονται και δύο πρότυπες πύλες δια μεταγωγής (κάρτες MODO και ΜΒΡΕ), για την ανταλλαγή φωνής και δεδομένων μεταξύ των δικτύων «ΕΡΜΗΣ» και ΕΣΕΕΘΑ/ΙSDΝ. Οι συμφωνηθείσες, τότε, συμβατικές τιμές των δύο πυλών ανέρχονται στα ποσά των 600.000 € και 610.940 € αντίστοιχα, ήτοι συνολικά 1.210.940 €. Αυτή είναι κύριοι Συνάδελφοι η «ανήκουστη και σκανδαλώδης προμήθεια» την οποία καταγγέλλετε στην Ερώτησή σας. Απευθυνθείτε λοιπόν στους Υπουργούς της δικής σας Κυβέρνησης και ζητήστε τους να απολογηθούν.
      Στη συνέχεια και στα πλαίσια υλοποίησης της κύριας σύμβασης του προγράμματος και κατά τη διάρκεια δοκιμών από Επιτροπή της ΓΓΟΣΑΕ, τον Οκτώβριο του 2004 και τον Ιούλιο του 2005, διαπιστώθηκε ότι οι προαναφερθείσες πύλες δεν εκπλήρωναν το σύνολο των συμβατικών υποχρεώσεων.
      Η ΕΑΒ Α.Ε., για την άρση του παραπάνω προβλήματος, πρότεινε την αντικατάσταση των δύο πρότυπων πυλών, με ταυτάριθμες αναβαθμισμένες κάρτες MPRI, υποβάλλοντας προς έγκριση στη ΓΓΟΣΑΕ, τον Αύγουστο του 2005, αντίστοιχη αίτηση αλλαγής σχεδιασμού (Engineering Change Proposal, ECP). Από την τελευταία, ζητήθηκε τον Οκτώβριο 2005 και η άποψη του Χρήστη (ΓΕΣ/ΔΔΒ).
      Το ΓΕΣ/ΔΔΒ συμφώνησε από τεχνικής άποψης με την πρόταση της ΕΑΒ, σημειώνοντας ότι η κάρτα MPRI αντικαθιστά τις συμβατικά προβλεπόμενες πρότυπες πύλες και, κατά συνέπεια, είναι νέο υλικό από συμβατικής άποψης, οπότε η προμήθειά της πρέπει να αποτελέσει αντικείμενο νέας διαπραγμάτευσης μεταξύ των συμβαλλομένων μερών, σύμφωνα με τις ισχύουσες διαδικασίες.
      Σας κάνουμε πάντως γνωστό ότι, το παραπάνω θέμα αποτελεί ένα από τα ήδη εvτοπισμένα προβλήματα του Προγράμματος «ΕΡΜΗΣ», για τα οποία έχει σχηματισθεί σχετικός φάκελος, που υποβλήθηκε στον ΥΕΘΑ για ενημέρωση και ο οποίος συμφώνησε με το σχόλιο του Γεν. Γραμματέως της ΓΓΟΣΑΕ, σύμφωνα με το οποίο, για την συνολική αντιμετώπιση του θέματος, αποφασίσθηκε η συγκρότηση Επιτροπής από εκπροσώπους της ΓΓΟΣΑΕ και του ΓΕΣ, προκειμένου να ερευνηθούν τα αναφερόμενα στον σχετικό φάκελο και η εν όψει των συναγομένων εκ του κειμένου υπερκoστoλoγήσεων, η τυχόν ύπαρξη και ποινικών ευθυνών κατά περίπτωση.
      Γίνεται λοιπόν αντιληπτό το μέγεθος της ευθύνης των Κυβερνήσεών σας και δεν κατανοούμε το λόγο εμπλοκής του Γενικού Διευθυντού του ΕΠΥΕΘΑ στην όλη υπόθεση. Βεβαίως, μέσω της γνωστής και συστηματικής μεθόδου της λασπολoγίας και κατασυκοφάντησης, ίσως προσπαθείτε κάποιους και κάτι να καλύψετε.
      Βεβαίως, οι ανακρίβειές σας συνεχίζονται. Προς επίρρωση δε αυτού, σας κάνουμε γνωστό ότι ο Γενικός Διευθυντής του ΕΠΥΕΘΑ δεν συμμετέχει ούτε ποτέ συμμετείχε στο Δ.Σ. της ΕΑΣ ΑΒΕΕ.
      Το Δ.Σ. της ΕΑΣ ΑΒΕΕ λειτουργεί στα πλαίσια του νόμου, με τη λογική της διαφάνειας και της αξιοκρατίας, με στόχο τη δημιουργία μιας επιχείρησης, σύγχρονης, βιώσιμης και ανταγωνιστικής.
      Στο ανωτέρω πλαίσιο αλλά και του αναπτυξιακού προγράμματος της εταιρείας το Δ.Σ. των ΕΑΣ ενέκρινε με ψήφους έντεκα (11) υπέρ, μία (1) κατά και ένα (1) λευκό, συμπεριλαμβανομένων τριών (3) εκπροσώπων εργαζομένων, με ψήφους μία (1) υπέρ, μία (1) κατά και ένα (1) λευκό, την πρόταση για τη δημιουργία νέας παραγωγικής δραστηριότητας στον τομέα των μη ευαίσθητων εκρηκτικών.
      Η αναπτυξιακή πρόταση, η οποία εγκρίθηκε από το Δ.Σ. της ΕΑΣ και σε συνέχεια θα υποβληθεί προς έγκριση στις αρμόδιες υπηρεσίες του ΥΕΘΑ, αφορά σε νέα τεχνολογία και τεχνογνωσία γόμωσης, νέα εκρηκτικά υλικά, μηχανολογικό εξοπλισμό και διαδικασία πιστοποίησης, τα οποία σήμερα η εταιρεία δεν διαθέτει, το δε όφελος που θα αποκομίσει τόσο βραχυχρόνια όσο και μακροπρόθεσμα είναι πολύ σημαντικό και μάλιστα άνευ ουδεμίας οικονομικής της επιβάρυνσης.
      Ως εκ τούτου, το Δ.Σ. των ΕΑΣ ενήργησε στα πλαίσια των αρμοδιοτήτων του με γνώμονα το συμφέρον της εταιρείας, των εργαζομένων και του Ελληνικού Δημοσίου ευρύτερα, με διαφανείς, αντικειμενικές και νόμιμες διαδικασίες.
      Τέλος, και μετά τα παραπάνω, για άλλη μία φορά, προβαίνετε σε άκριτη υιοθέτηση φημών αλλά και σε «ασφαλείς πληροφορίες», οι οποίες σας οδηγούν σε απαράδεκτες πρακτικές και για ακόμη μία φορά σας εξέθεσαν ανεπανόρθωτα. Ερωτηματικά δε εγείρονται πλέον για τα κίνητρα και της Ερώτησής σας αυτής, όπου, όπως και σε αρκετές προηγούμενες, αναπαράγετε «πληροφορίες», σκόπιμα διοχετευόμενες από τον ανταγωνισμό -θεμιτό και αθέμιτο- της αγοράς. Οι πολίτες, όμως, σας ψήφισαν για να υπηρετείτε τα συμφέροντα τα δικά τους και όχι να μεταφέρονται στη Βουλή αυτά της αγοράς, αποκρύπτοντας μάλιστα τις τεράστιες ευθύνες των Κυβερνήσεων του ΠΑ.ΣΟ.Κ. Τέτοιου ύφους ερωτήσεις δεν πρέπει να κατατίθενται.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      ΠΡΟΕΔΡΕΥΩΝ (Σωτήρης Χατζηγάκης): Kυρίες και κύριοι συνάδελφοι,  εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 2711/28-9-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης του ανταγωνισμού και τη δημιουργία πλαισίου για τη ρύθμιση θεμάτων χρηματιστηριακών συναλλαγών. 
      Η ερώτηση του κ. Στρατάκη έχει ως εξής: 
      «Σύμφωνα με τις πρόσφατες, από 26/9, ανακοινώσεις του Προεδρείου του Συνδέσμου Μελών Χρηματιστηρίων Αθηνών (Σ.ΜΕ.Χ.Α.) για την κατάργηση του “Τ+3” (χρόνος εκκαθάρισης σε τρεις μέρες) στις χρηματιστηριακές συναλλαγές, προκύπτει σαφής πρόθεση για μεροληπτική συμπεριφορά της Επιτροπής Κεφαλαιαγοράς (Ε.Κ.) η οποία -όπως διαφαίνεται- ενεργεί υπέρ των τραπεζικών χρηματιστηριακών και εναντίον των ιδιωτικών. Εκφράστηκε, επίσης, η εκτίμηση ότι η κατάργηση του συμψηφισμού μεταξύ της ημέρας, που πραγματοποιείται μια χρηματιστηριακή πράξη “Τ” και της ημέρας εκκαθάρισης “Τ+3”, θα πλήξει ουσιαστικά τις μικρής και μεσαίας κεφαλαιοποίησης εισηγμένες εταιρείες, με απώτερο στόχο όχι μόνο να εξωθηθούν εκτός Χρηματιστηρίου, αλλά και μοιραία να στραφούν στον τραπεζικό δανεισμό προς όφελος των πέντε μεγάλων τραπεζών.
      Τα μέλη του Σ.ΜΕ.Χ.Α. κατήγγειλαν, επίσης, ότι στις δημόσιες εγγραφές μεγάλων κρατικών εκδόσεων (όπως π.χ. ο Ο.Π.Α.Π.), οι ελληνικές τράπεζες- ανάδοχοι υπογράφουν συμφωνίες με τους ξένους ομολόγους τους, αποκλείοντας έτσι το ενδεχόμενο συμμετοχής ξένων επενδυτών μέσω Ελλήνων αναδόχων και έναντι αυτού, εισπράττουν προμήθεια από τους ξένους αναδόχους. Όμως, με την πρακτική αυτή, αποκλείονται και οι ξένοι πελάτες όλων των υπολοίπων εγχώριων χρηματιστηριακών, χωρίς να κερδίζουν μέρος της προμήθειας που έχουν λάβει ως αντάλλαγμα οι ελληνικές τράπεζες-ανάδοχοι.
      Επειδή η κατάργηση του “Τ+3” θα οδηγήσει σε κλείσιμο περί τις τριάντα μικρομεσαίες χρηματιστηριακές εταιρείες και με δεδομένη την πρόθεση των χρηματιστών για διαβούλευση και επί του ενδεχομένου να πουλήσει ο πελάτης την “Τ” ημέρα και να αγοράσει την “Τ+1”, ώστε να συντομεύσει η εκκαθάριση σε μία ή δύο μέρες (“Τ+1” ή “Τ+2”), 
      Ερωτώνται οι κύριοι Υπουργοί αν προτίθενται να δώσουν εντολές, ώστε να λειτουργήσει η Επιτροπή Κεφαλαιαγοράς στη λογική της προστασίας του ανταγωνισμού, αλλά και να προχωρήσουν στη δημιουργία του πλαισίου για τη ρύθμιση θεμάτων χρηματιστηριακών συναλλαγών».
      Στην ερώτηση του κ. Στρατάκη θα απαντήσει ο Υφυπουργός κ. Δούκας.
      Κύριε Υφυπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, η Κυβέρνηση έχει θωρακίσει την Επιτροπή Κεφαλαιαγοράς μ’ ένα πολύ σύγχρονο νομοθετικό πλαίσιο. Μέσα σε δεκαοχτώ μήνες έχουμε εναρμονίσει και εκσυγχρονίσει τη νομοθεσία μας μ’ αυτά τα οποία ισχύουν στην υπόλοιπη Ευρώπη, δηλαδή με το ν. 3283 για τις Α.Ε.Δ.Α.Κ., το ν. 3340 για τις πράξεις κατάχρησης, το ν. 3371 για την ανεξαρτησία της Επιτροπής Κεφαλαιαγοράς και τις προϋποθέσεις εισαγωγής εταιρειών στο Χρηματιστήριο, τις εταιρείες επενδυτικής διαμεσολάβησης –της τέως Ε.Λ.Δ.Ε. κ.α.- και το ν. 3401 για τη σύνταξη των ενημερωτικών δελτίων.
      Η Επιτροπή Κεφαλαιαγοράς είναι νομικό πρόσωπο δημοσίου δικαίου που έχει λειτουργική ανεξαρτησία και λειτουργική αυτοτέλεια και εποπτεύει, εντός των αρμοδιοτήτων της την εφαρμογή της νομοθεσίας για την Κεφαλαιαγορά. Δηλαδή αυτά τα οποία αναφέρονται στην ερώτηση του συναδέλφου, είναι θέματα αρμοδιότητας αυτής της ανεξάρτητης αρχής.
      Τώρα όσον αφορά την άτυπη παροχή πιστώσεων, δηλαδή την παροχή πιστώσεων όταν ο πελάτης πουλάει μετοχές που έχει παραγγείλει πριν τις πληρώσει, δηλαδή πριν λήξει η περίοδος “Τ+3”, θα ήθελα να εξηγήσω τι σημαίνει αυτό. Σημαίνει ότι υπάρχει η δυνατότητα να γίνονται αγοραπωλησίες χωρίς να υπογράφεται σύμβαση και χωρίς να τηρούνται οι υπόλοιπες προϋποθέσεις του νόμου. 
      Η διενέργεια συναλλαγών με αέρα τριών ημερών, δηλαδή με την παροχή άτυπης πίστωσης για τρεις μέρες, χωρίς να τηρούνται οι σχετικές διατάξεις για το πώς παρέχονται οι πιστώσεις στους επενδυτές, δημιουργεί κίνδυνο για την ομαλή λειτουργία της αγοράς, αφού σε μια ανοδική αγορά με μεγάλο όγκο συναλλαγών, μπορεί οι παραγγελίες να ξεφύγουν, χωρίς να υπάρχει το απαιτούμενο περιουσιακό αντίκρισμα. Δηλαδή, η κατάχρηση του συστήματος αυτού μπορεί να φουσκώσει τις συναλλαγές και τις τιμές και να οδηγήσει σε υπερβολές.
      Γι’ αυτό η Επιτροπή Κεφαλαιαγοράς έχει δηλώσει ότι επιθυμεί την αντικατάστασή του συστήματος αυτού με συμβατικά ρυθμιζόμενες πιστώσεις, που θα ρυθμίζουν εκ των προτέρων τους όρους παροχής πίστωσης και έτσι θα διασφαλίζουν τους επενδυτές και την ομαλή εκκαθάριση των συναλλαγών. 
      Όσον αφορά το δεύτερο σκέλος της ερώτησης αναφορικά με την επιλογή αναδόχων και τη δημόσια εγγραφή από εταιρείες, σημειώνουμε ότι οι εταιρείες έχουν την οικονομική ελευθερία να επιλέγουν, με βάση εμπορικά κριτήρια, τις ελληνικές και ξένες τράπεζες που θα διαθέσουν τις μετοχές τους, καθώς και τους όρους με τους οποίους θα συνεργαστούν μ’ αυτές, με την προϋπόθεση βέβαια να διασφαλίζεται η ίση μεταχείριση των επενδυτών. 
      Την ίδια ελευθερία έχουν και οι εταιρείες στις οποίες συμμετέχει και το ελληνικό δημόσιο. Είναι φυσικό όλες οι χρηματιστηριακές εταιρείες να θέλουν το μεγαλύτερο δυνατό μερίδιο από τις αναδοχές, αλλά και οι επιχειρήσεις που θέλουν να αντλήσουν κεφάλαια, έχουν ως πρώτο μέλημα την οικονομική αποτελεσματικότητα του εγχειρήματός τους. Αυτό αποτελεί μια διεθνή πρακτική, η οποία έχει ακολουθηθεί και σε άλλες περιπτώσεις αποκρατικοποιήσεων στο παρελθόν, όπως στη δημόσια εγγραφή της Δ.Ε.Η. το 2001 και το 2002, καθώς και στη δημόσια εγγραφή του Ο.Π.Α.Π το 2003. 
      Σε κάθε περίπτωση και μέσα στα πλαίσια του οικονομικά αποτελεσματικού, θέλουμε να δίνουμε την ευκαιρία και στα μέλη του Σ.ΜΕ.Χ.Α. και στις ελληνικές χρηματιστηριακές εταιρείες να μετέχουν κατά το δυνατόν και αυτές στις αναδοχές.
      Σας ευχαριστώ. 
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Τα όσα είπε ο κύριος Υπουργός, είναι γνωστά και βέβαια κανείς δεν αμφιβάλλει ότι πρέπει συνεχώς να έχουμε και τα μάτια μας και τα αφτιά μας ανοικτά, ώστε να ακούμε και να παρακολουθούμε τις εξελίξεις στο Χρηματιστήριο, προκειμένου πράγματι οι εκεί  συναλλαγές να πραγματοποιούνται με τον καλύτερο δυνατό τρόπο.
      Όμως, εδώ υπάρχει ένα πρόβλημα, διότι ναι μεν μπορεί να μας λέτε ότι η Επιτροπή Κεφαλαιαγοράς είναι μια ανεξάρτητη ρυθμιστική αρχή, αλλά –δυστυχώς- γνωρίζουμε πώς λειτουργούν αυτές οι δήθεν ανεξάρτητες αρχές, που είναι εκτός των προβλεπομένων από το Σύνταγμα.
      Εξάλλου, η ίδια η Κυβέρνηση έχει πει ότι αυτές δεν τις θεωρεί και τόσο ανεξάρτητες και γι’ αυτό αλλάζει κατά καιρούς και τις διαδικασίες και διορίζει εκείνη τους προέδρους, σε αντίθεση με ό,τι ενδεχομένως προβλέπεται για τις πραγματικά ανεξάρτητες αρχές.
      Αυτό είναι ένα ζήτημα που μας επιτρέπει να πούμε πως ό,τι κάνει η Επιτροπή Κεφαλαιαγοράς, σ’ ένα πολύ μεγάλο βαθμό καθοδηγείται και από την ίδια την Κυβέρνηση και ενδεχομένως έτσι όπως είναι, καλώς γίνεται. 
      Το ζήτημά μας, όμως, είναι ότι αφού τουλάχιστον διαπιστώνεται ότι ισχύει σε ολόκληρη την Ευρώπη το “Τ+3” και δεν πάμε στη διαδικασία του “margin”, που είναι η άλλη μέθοδος εξόφλησης, με πίστωση κ.λπ., γιατί να μην το αφήσουμε και εδώ και να ελέγξουμε  τις διαδικασίες που προβλέπονται, ώστε πραγματικά να μην διαλύσουμε αυτές τις τριάντα περίπου χρηματιστηριακές εταιρείες, όταν γνωρίζουμε, κύριε Υπουργέ,  ότι το 70% περίπου των συναλλαγών πραγματοποιήθηκε μέσω αυτής της διαδικασίας του “Τ+3”, δηλαδή μέσα σ’ αυτά τα χρονικά περιθώρια.
      Άρα, λοιπόν, θα ήταν χρήσιμο και σκόπιμο να ακούσουμε και αυτές τις απόψεις, που αναφέρονται σ’ αυτό το συγκεκριμένο ζήτημα. Αν δεν τις ακούσουμε, τότε ενδεχομένως να οδηγήσουμε σε κλείσιμο τις εταιρείες από τη μια μεριά και από την άλλη, να διαμορφώσουμε ένα καθεστώς ευνοϊκό προς τις πέντε τράπεζες που θα δανείζουν, προκειμένου να γίνονται οι χρηματιστηριακές συναλλαγές μέσα σ’ αυτά τα περιθώρια που λέτε. Όμως, παρακολουθούμε ότι αυτό δεν είναι μόνο δική μας άποψη, αλλά άποψη και πολλών Βουλευτών της Συμπολίτευσης, της κυβερνητικής πλευράς. Θα έλεγα ότι, απ’ ό,τι τουλάχιστον γνωρίζουμε από τα στοιχεία της Βουλής, έχουν ήδη κατατεθεί δύο ερωτήσεις συναδέλφων της Νέας Δημοκρατίας που ζητούν και αυτοί περίπου το ίδιο πράγμα.
      Καλό, λοιπόν, θα ήταν να δείτε ξανά, κύριε Υπουργέ, αυτήν την εξέλιξη, γιατί πραγματικά ζημιώνει τους επενδυτές και διαμορφώνει ένα αρνητικό κλίμα σε σχέση με τον ανταγωνισμό που πρέπει να διαμορφώνεται και στις χρηματιστηριακές εταιρείες, αλλά κυρίως ώστε να εξυπηρετούνται με τον καλύτερο τρόπο οι συναλλαγές.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Στρατάκη.
      Κύριε Υπουργέ, έχετε το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, δεν μπορώ να δεχθώ σε  καμία περίπτωση την αμφισβήτησή σας για την ανεξαρτησία της Επιτροπής Κεφαλαιαγοράς. Επί των ημερών μας, κάνουμε ό,τι είναι ανθρωπίνως δυνατό για να εξασφαλίσουμε αυτήν την απόλυτη ανεξαρτησία. Δεν ξέρω από ποιες εμπειρίες επηρεάζεστε. Σε κάθε περίπτωση, όλα αυτά που αναφέρετε, τα έχουμε θέσει υπ’ όψιν της για να τα κρίνει αυτή με τον επαγγελματισμό της.
      Το πρόβλημα με το “Τ+3” δεν είναι αυτό καθαυτό το “Τ+3”. Όταν χρησιμοποιούμε το “Τ+3” -και πιθανώς μερικοί να μην καταλαβαίνουν την ορολογία- θα πρέπει να ξέρουμε ότι μπορεί να γίνει και “Τ+5”, διότι ο αγοραστής της μετοχής δεν πάει να πληρώσει στην περίοδο “Τ+3”, αλλά στην περίοδο “Τ+2” δίνει εντολή να πουληθεί η μετοχή, οπότε μετατίθεται ο συμψηφισμός αγοράς και πώλησης για πέντε μέρες μετά.
      Επαναλαμβάνω ότι σε κάθε περίπτωση, αυτό δεν είναι μια διεθνής πρακτική. Δεν είναι κάτι που ισχύει διεθνώς, διότι υπάρχουν τα περίφημα “margin accounts”, όπου ο επενδυτής ξέρει ακριβώς μέχρι πόσο μπορεί να δανειστεί για να παίξει και να επενδύσει στο Χρηματιστήριο.
       Επαναλαμβάνω ότι σε κάθε περίπτωση αυτά τα έχουμε θέσει υπόψη της Επιτροπής Κεφαλαιαγοράς, αλλά αυτή είναι η απολύτως αρμόδια και υπεύθυνη να κρίνει, χωρίς άλλη παρέμβαση από μέρους μας.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Αναφορές και ερωτήσεις δεύτερου κύκλου:
      Πρώτη είναι η με αριθμό 5195/2-12-2005 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη- Ηλιάκη προς τον Υπουργό Οικονομίας και Οικονομικών, σχετικά με την ένταξη της Κρήτης στις ευεργετικές διατάξεις του αναπτυξιακού νόμου για νέες τουριστικές επενδύσεις.
      Το περιεχόμενο της ερώτησης της κ. Σχοιναράκη έχει ως εξής:
      «Εκτός των ευεργετικών διατάξεων του αναπτυξιακού νόμου για επενδύσεις στον τομέα του τουρισμού –όπως η ίδρυση ή η επέκταση νέων ξενοδοχειακών μονάδων υψηλών προδιαγραφών- μένει η Κρήτη.
      Η σχετική εισήγηση –πρόταση που προωθήθηκε από το Υπουργείο Οικονομίας και Οικονομικών, μετά την έγκριση της από το Υ.ΠΕ.ΧΩ.Δ.Ε., πήρε το «πράσινο φως» και του Υπουργείου Τουριστικής Ανάπτυξης.
      Έτσι, για την επόμενη διετία και όπως προβλέπει η σχετική απόφαση, οι ενισχύσεις της επιχορήγησης μίσθωσης και της επιδότησης του μισθολογικού κόστους που προβλέπει ο αναπτυξιακός νόμος 3299 του 2004, δεν έχουν καμία απολύτως εφαρμογή για τα επενδυτικά σχέδια ίδρυσης ή επέκτασης ξενοδοχειακών μονάδων σε ολόκληρη την Περιφέρεια της Κρήτης.
      Επειδή αυτό σημαίνει ότι ματαιώνονται ή μετατίθενται στο ... απώτερο μέλλον σοβαρές επενδύσεις αρκετών δισεκατομμυρίων ευρώ που είχαν προγραμματισθεί να γίνουν στο νησί μας και οι οποίες δεν πρόλαβαν να πάρουν τις απαραίτητες άδειες.
      Επειδή στην απόφαση των συναρμόδιων Υπουργείων δεν αιτιολογείται ο αποκλεισμός της Κρήτης.
      Ερωτάστε, κύριε Υπουργέ, για τα εξής:
      1. Ποιοι είναι οι λόγοι που η Κρήτη μένει εκτός των ευεργετικών διατάξεων του αναπτυξιακού νόμου για επενδύσεις στον τομέα του τουρισμού;
      2. Προτίθεται η Κυβέρνηση να επανεξετάσει το θέμα;».
      Η Κρήτη πάλι είναι σε συζήτηση, σε συνέχεια από χθες. 
     Ορίστε, κύριε Υπουργέ, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θα ήθελα να ξεκαθαρίσω ότι το καθεστώς στο οποίο υπάγεται σήμερα τουριστικά η Κρήτη, είναι το ίδιο στο οποίο υπήγετο και όλα τα προηγούμενα χρόνια. Δεν είναι κάτι καινούργιο. 
     Εκείνο, όμως, το οποίο θέλω να επισημάνω, είναι ότι σήμερα η Κρήτη δεν εξαιρείται από τον επενδυτικό νόμο 3299, όπως ανακριβώς ισχυρίζεται η ερωτώσα κυρία συνάδελφος. Και τούτο, διότι η Κρήτη η οποία βρίσκεται στην τρίτη ζώνη κινήτρων, μπορεί να έχει επιχορηγούμενες επιχειρηματικές δραστηριότητες, όπως είναι η μετατροπή παραδοσιακών κτηρίων, σε ξενοδοχεία, ο εκσυγχρονισμός των υφισταμένων ξενοδοχείων, οι επενδύσεις σε δημιουργία κέντρων θαλασσοθεραπείας, γηπέδων γκολφ, συνεδριακών κέντρων, στα οποία οι επιχορηγήσεις φτάνουν και μέχρι το 45%. 
     Πέρα απ’ αυτό όμως, βάσει του επενδυτικού νόμου 3299 ο οποίος είναι σε ισχύ σήμερα, όποιος επενδύει σε ξενοδοχειακές εγκαταστάσεις στην Κρήτη, σε νέες επενδύσεις, μπορεί να απολαμβάνει τα φορολογικά κίνητρα του ν. 3299, τα οποία έχουν μία φορολογική απαλλαγή, η οποία αντιστοιχεί σ’ ένα αφορολόγητο αποθεματικό ίσο με το 100% της επενδύσεως. Και με το συντελεστή 25% που θα έχουμε το 2007 -29% που έχουμε σήμερα, το 2006- αυτός αντιστοιχεί σε επιχορήγηση έως και 29%. 
     Επομένως, δεν είναι ακριβές ότι η Κρήτη εξαιρείται από τον αναπτυξιακό νόμο. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Η κ. Σχοιναράκη έχει το λόγο.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Υπουργέ, σε προχθεσινή ενημέρωση που έγινε από τους τουριστικούς φορείς της Κρήτης, ειπώθηκε ότι η ηγεσία του Υπουργείου Τουριστικής Ανάπτυξης -εκτός αν δεν υπάρχει συνεννόηση- λέει ξεκάθαρα ότι η Κρήτη εξαιρείται τελικά απ’ αυτήν την κοινή υπουργική απόφαση σε ό,τι αφορά τον αναπτυξιακό νόμο και το μόνο κομμάτι που μπαίνει μέσα σ’ αυτόν και χρηματοδοτείται -και επωφελείται, δηλαδή, των διατάξεων- είναι η επένδυση των Βρετανών στη Μονή Τοπλού εξαιτίας του ότι κρίνεται ως περιοχή ολοκληρωμένης τουριστικής ανάπτυξης. Οι υπόλοιπες περιοχές εξαιρούνται λόγω κορεσμού, κάτι που αναφέρατε και σε μία απάντησή σας το Δεκέμβρη σε άλλο συνάδελφο πάλι για το θέμα της Κρήτης. 
     Εδώ, λοιπόν, κύριε Υπουργέ, πρέπει να απαντήσετε ξεκάθαρα: Είναι στην κοινή υπουργική απόφαση η Κρήτη ή δεν είναι; Αναφέρατε τότε ότι δεν κάνατε μόνοι σας την κοινή υπουργική απόφαση και ότι διαμορφώσατε όλο το περιεχόμενό της με βάση την κουβέντα που κάνατε με τους τουριστικούς φορείς. Ποιοι ήταν, λοιπόν, εκείνοι που είπαν ότι η Κρήτη είναι κορεσμένη σε ό,τι αφορά τη δημιουργία νέων επενδυτικών δραστηριοτήτων στο κομμάτι του τουρισμού; Και μιλάω για αθλητικό τουρισμό, για ιατρικό τουρισμό κ.λπ., όπως ακριβώς λένε και οι τουριστικοί παράγοντες, μέσω των εκπροσώπων τους βεβαίως και όχι μεμονωμένα. Ποιος είναι, λοιπόν, ο λόγος; 
     Θα πρέπει να σας ενημερώσω, κύριε Υπουργέ, ότι μπορεί κάποιες συγκεκριμένες περιοχές της Κρήτης να θεωρούνται κορεσμένες. Υπάρχουν άλλες περιοχές όμως, ιδιαίτερα ο νότος, αλλά και άλλες περιοχές της Βόρειας Κρήτης, οι οποίες κάθε άλλο παρά είναι κορεσμένες και μπορούν να υλοποιηθούν νέες τουριστικές δραστηριότητες, να δώσουν τα μέγιστα στο νησί και τους πολίτες, στους επενδυτές με βάση ακριβώς τις σημαντικές ιδιαιτερότητες που έχει η Κρήτη εξαιτίας της γεωγραφικής της θέσης και εξαιτίας του ότι είναι νησί. 
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
     Ορίστε, κύριε Υπουργέ, έχετε το λόγο.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω να σας ευχαριστήσω θερμά, κυρία συνάδελφε, γιατί την ενημέρωση που είχατε από τουριστικούς εκπροσώπους, την φέρνετε με τον επίσημο τρόπο της ερωτήσεως στη Βουλή, έτσι ώστε να έχετε μία υπεύθυνη απάντηση, την οποία και σας δίνω. 
     Τα όσα είπα προηγουμένως στην πρωτολογία μου ισχύουν στο ακέραιο. Όσον αφορά την επένδυση στη Σητεία, απ’ ό,τι γνωρίζω, δεν έχει κατατεθεί αίτηση εντάξεως αυτής της επενδύσεως στον επενδυτικό ν. 3299. Εφόσον έρθει, θα το δούμε. Και επιπλέον, θέλω να σας πω ότι και το Δεκέμβριο που είχα απαντήσει στον επερωτώντα συνάδελφο, αλλά και σήμερα, θα επαναλάβω ότι αυτή η Κ.Υ.Α. ακόμα δεν έχει δημοσιευθεί. 
     Θα παρακαλέσω, λοιπόν, πριν βγάλουμε συμπεράσματα ή πριν κάνουμε κριτική, ας κάνουμε λίγη υπομονή. Αφήστε να δημοσιευθεί η Κ.Υ.Α. και δεσμεύομαι εγώ προσωπικά να σας στείλω στο γραφείο σας το πρώτο Φ.Ε.Κ. που θα δημοσιευθεί μ’ αυτήν την Κ.Υ.Α.. 
     Ευχαριστώ πολύ.
     ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Επισήμανση είναι, κύριε Υπουργέ, για να συμπεριληφθεί η Κρήτη.
     ΠΡΟΕΔΡΕΥΩΝ (Σωτήρης Χατζηγάκης): Ζήτω η Κρήτη!
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Δεσμεύομαι να φέρω το Φ.Ε.Κ..
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      Πριν εισέλθουμε στην ημερήσια διάταξη της νομοθετικής εργασίας, θα ήθελα να σας γνωρίσω ότι ο συνάδελφος Βουλευτής κ. Ανδρέας Ανδριανόπουλος ζητεί άδεια πενθήμερης απουσίας στο εξωτερικό, μέχρι τις 23 Ιανουαρίου 2006. 
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
     Υπουργείου Εθνικής Παιδείας και Θρησκευμάτων.
     Ψήφιση στο σύνολο του σχεδίου νόμου: «Δομή και λειτουργία της Εκκλησιαστικής Εκπαίδευσης».
     Θα ψηφισθεί στη συνέχεια. 
     Υπουργείου Μεταφορών και Επικοινωνιών.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Περί Ηλεκτρονικών Επικοινωνιών» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Το νομοσχέδιο θα συζητηθεί κατά τη σημερινή συνεδρίαση.
     Υπουργείου Εθνικής Άμυνας.
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Προμήθειες αμυντικού υλικού των Ενόπλων Δυνάμεων», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Το νομοσχέδιο θα συζητηθεί σε επόμενη συνεδρίαση. 
     Υπουργείου Εσωτερικών, Δημόσιας Διοίκησης και Αποκέντρωσης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (Φ.Ε.Κ. 270Α)».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργού Επικρατείας.
     Μόνη συζήτηση επί της αρχής, των άρθρων και του συνόλου του σχεδίου νόμου: «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Εσωτερικών, Δημόσιας Διοίκησης και Αποκέντρωσης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ρύθμιση θεμάτων εθνικών, νομαρχιακών και δημοτικών εκλογών και διευθέτηση ειδικών θεμάτων».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Υγείας και Κοινωνικής Αλληλεγγύης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του».
     Ερωτάται το Σώμα: Γίνεται δεκτό το νομοσχέδιο; 
     ΜΕΡΙΚΟΙ ΒΟΥΛΕΥΤΕΣ: Κρατείται. 
     ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων. 
     Ψήφιση στο σύνολο του σχεδίου νόμου: «Δομή και λειτουργία της Εκκλησιαστικής Εκπαίδευσης».
     Ερωτάται το Σώμα: Γίνεται δεκτό το νομοσχέδιο και στο σύνολο; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΙΩΑΝΝΗΣ ΔΗΜΑΡΑΣ: Κατά πλειοψηφία.
     ΕΛΠΙΔΑ ΠΑΝΤΕΛΑΚΗ: Κατά πλειοψηφία.
     ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Δομή και λειτουργία της Εκκλησιαστικής Εκπαίδευσης» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
     (Να καταχωρισθεί το νομοσχέδιο σελ. 21 α΄)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση.
      Εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Μεταφορών και Επικοινωνιών: «Περί Ηλεκτρονικών Επικοινωνιών» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με την υπουργική τροπολογία με γενικό αριθμό 522 και ειδικό 5. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, δηλαδή τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δυο ωρών για τις αγορεύσεις των Υπουργών και των Κοινοβουλευτικών Εκπροσώπων.
     Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης ως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών, εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής.
     Κύριοι συνάδελφοι, σας γνωρίζω ότι κατά τη συζήτηση επί της αρχής, των άρθρων και του συνόλου του σχεδίου νόμου που συζητούμε, Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Θεοχάρης Τσιόκας και εκ μέρους του Κοινοβουλευτικού Εκπροσώπου του Κομμουνιστικού Κόμματος Ελλάδας ορίζεται ως ειδικός αγορητής η Βουλευτής κ. Ελπίδα Παντελάκη.
     Ομοίως, ο Πρόεδρος του Συνασπισμού κ. Αλέξανδρος Αλαβάνος, ορίζει ως ειδικό αγορητή το Βουλευτή κ. Αθανάσιο Λεβέντη. 
     Ο εισηγητής της Πλειοψηφίας κ. Γαρουφαλιάς έχει το λόγο.
     ΓΕΩΡΓΙΟΣ ΓΑΡΟΥΦΑΛΙΑΣ: Με το νέο σχέδιο νόμου για τις ηλεκτρονικές επικοινωνίες, η νέα διακυβέρνηση ακολουθώντας μια πολιτική απελευθέρωσης των αγορών και εναρμόνισης σε κοινοτική κλίμακα, προωθεί τη μετάβαση σε μια ψηφιακή οικονομία, με πρωταρχικό στόχο να καταστεί η εσωτερική αγορά δυναμική, βιώσιμη και ανταγωνιστική. Στον τομέα αυτό η Ελλάδα μέχρι πρότινος είχε συντελεστή ανάπτυξης 0,8, όταν ο μέσος ευρωπαϊκός όρος κυμαινόταν στο 7,8. Ο τομέας των ηλεκτρονικών εφαρμογών πρωτοστατεί σε κάθε μορφή ανάπτυξης, καθώς οι τηλεπικοινωνίες δημιουργούν λεωφόρους πρόσβασης στην πληροφορία και διαδρόμους επικοινωνίας για τους οικονομικούς φορείς, τις διοικήσεις και τους πολίτες. Οι δικτυακές καινοτομίες που θα προέλθουν και από τον ανταγωνισμό σε επίπεδο υποδομών, αποτελούν βασική προϋπόθεση για την αποτελεσματική παροχή των νέων υπηρεσιών και την πρόσβαση σε μια αγορά οικονομικά προσιτή. 
     Η προηγούμενη κυβέρνηση έπρεπε να είχε εναρμονίσει την εθνική νομοθεσία περί τηλεπικοινωνιών με το κοινοτικό δίκτυο μέχρι την 21η Ιουλίου 2003. Η ανυπαρξία στρατηγικής και πολιτικής πρωτοβουλίας από την προηγούμενη πολιτική ηγεσία, η ερασιτεχνική προσέγγιση του θέματος, όπου και αν υπήρχε, επέτρεψαν στην Ευρωπαϊκή Επιτροπή να λάβει εναντίον της Ελλάδος κυρωτικά μέτρα ήτοι αποστολή προειδοποιητικής επιστολής για τη μη συμμόρφωση και αιτιολογημένης γνώμης σχετικά μ’ αυτήν. 
     Είναι, λοιπόν, υποχρέωσή μας να ανακτήσουμε το χαμένο χρόνο και να δημιουργήσουμε μια υπεύθυνη εθνική στρατηγική στον τομέα των επικοινωνιών, λειτουργώντας με γνώμονα την τεχνολογική σύγκλιση, την οικονομική επιτυχία και την κοινωνική πρόοδο. 
     Με την εφαρμογή του νέου πλαισίου των ηλεκτρονικών επικοινωνιών που καθορίζεται από σαφείς και απαρέγκλιτους κανόνες, ανταποκρινόμαστε πλήρως στις κοινοτικές αρχές περί προστασίας του ελεύθερου ανταγωνισμού, προσβλέποντας στη μείωση των τιμών, στην αύξηση των επιλογών  των τελικών καταναλωτών στην αρχή της τεχνολογικής ουδετερότητας και στις αρχές της προστασίας του περιβάλλοντος και μετέχουμε ενεργά στον σχηματισμό Ακαθάριστου Εθνικού Προϊόντος. Μόνο από την κινητή τηλεφωνία η συνεισφορά στο Α.Ε.Π. είναι της τάξης του 2,2%. Επίσης το ? της αύξησης του Α.Ε.Π. της Ευρωπαϊκής Ένωσης και το 40% της αύξησης της παραγωγικότητας οφείλονται στις τεχνολογίες πληροφοριών και επικοινωνιών. 
     Με το υπό παρουσίαση σχέδιο νόμου ενσωματώνουμε στην εθνική νομοθεσία πέντε κοινοτικές οδηγίες για τις ηλεκτρονικές επικοινωνίες. Το πλέγμα των κοινοτικών ρυθμίσεων αποτελείται από την οδηγία-πλαίσιο 200221 και από τέσσερις ειδικές οδηγίες, τη 200219 για την πρόσβαση, τη 200220 για την αδειοδότηση, τη 200222 για την καθολική υπηρεσία, τη 200277 για την απελευθέρωση των τηλεπικοινωνιών, δημιουργώντας ένα σύγχρονο και ισόρροπο κανονιστικό πλαίσιο. Στόχος μας είναι να λειτουργεί η αγορά των τηλεπικοινωνιών σε συνθήκες απελευθέρωσης και να διαρθρωθεί χωρίς στρεβλώσεις, να ενισχυθεί η ανεξαρτησία της Εθνικής Επιτροπής Τηλεπικοινωνιών και Ταχυδρομείων και να παρέχεται αποτελεσματικότερη προστασία σε παρόχους και χρήστες. 
     Πρώτη ενέργεια της πολιτικής ηγεσίας του Υπουργείου Μεταφορών και Επικοινωνιών και της νέας διακυβέρνησης, ήταν η σύσταση μικτής ομάδας εργασίας αποτελούμενη από υπηρεσιακούς παράγοντες της Ε.Ε.Τ.Τ. και του Υπουργείου. Στη συνέχεια, ειδική επιτροπή υπό την προεδρία του Υφυπουργού Μεταφορών, του κ. Νεράντζη, εργάστηκε επί εννέα και πλέον μήνες, προκειμένου να περατώσει το έργο της. 
     Το σχέδιο νόμου που καταρτίσαμε, δόθηκε σε δημόσια διαβούλευση. Σαράντα πέντε φορείς δημόσιοι και ιδιωτικοί, Ε.Τ., Ο.Τ.Ε., Α.Δ.Α.Ε., Σ.Ε.Π., Σ.Ε.Π.Ε., Σ.Α.Π.Ε., διατύπωσαν πάνω από πεντακόσιες παρατηρήσεις. Πολλές απ’ αυτές κρίθηκαν αξιόλογες και ενσωματώθηκαν στο αρχικό μας σχέδιο. Συνεπώς το σχέδιο νόμου δεν συνιστά απλώς μια ενσωμάτωση των κοινοτικών ρυθμίσεων, αλλά αποτελεί ένα καταστατικό χάρτη των ηλεκτρονικών επικοινωνιών που ρυθμίζει κρίσιμα ζητήματα, απλουστεύει και επιταχύνει τις διοικητικές και δικαστικές διαδικασίες, αξιοποιώντας τη διεθνή πρακτική και την κοινοτική εμπειρία. 
     Το νομοσχέδιο είναι θεσμικό. Αποτελείται από εβδομήντα ένα άρθρα και αποτελεί τη σύγχρονη απάντηση της Ελλάδος στα κελεύσματα του σήμερα και στις προκλήσεις του αύριο. Στόχος του νέου σχεδίου νόμου περί ηλεκτρονικών επικοινωνιών, είναι η ανάπτυξη της εσωτερικής αγοράς, η οποία επιτυγχάνεται με την άρση των τεχνητών φραγμών, την παροχή δικτύων ηλεκτρονικών υπηρεσιών, την απλοποίηση των συνθηκών εισόδου στην αγορά και την κατάργηση της ατομικής άδειας με την παροχή των βασικών διευκολύνσεων, καθώς και με την εγγύηση ύπαρξης καθολικής υπηρεσίας μέσω της οποίας καθίσταται δυνατή η διάθεση τηλεπικοινωνιακών προϊόντων, υπηρεσιών σε όλη την επικράτεια. Στις μονοπωλιακές αγορές μετακυλίονται στους καταναλωτές οι υψηλές τιμές και τους παρέχονται προϊόντα και υπηρεσίες υψηλής ποιότητας. Μόνο όταν η αγορά λειτουργεί χωρίς στρεβλώσεις, κυριαρχούν επιχειρήσεις με χαμηλότερο κόστος, με τις πιο προσιτές τιμές, με τον υψηλότερο ρυθμό εισαγωγής νέων προϊόντων και τεχνολογιών. 
     Είναι προφανές, λοιπόν, ότι η εφαρμογή των κανόνων του ανταγωνισμού που εισάγονται με το παρόν νομοσχέδιο, όχι μόνο μειώνει τις τιμές, αλλά επιπροσθέτως, μεγιστοποιεί την κοινωνική ευημερία αποβλέποντας στη μέγιστη δυνατή ωφέλεια του πολίτη. Είναι ένα σχέδιο νόμου ανθρωποκεντρικό, καθώς αναβαθμίζει την ποιότητα ζωής και τις συνθήκες επικοινωνίας του πολίτη, βελτιώνει την καθημερινότητά του με εφαρμογές που αφορούν την παιδεία -ηλεκτρονική μάθηση- την υγεία –τηλεϊατρική- και τις εν γένει σχέσεις του πολίτη με το κράτος, ηλεκτρονική διακυβέρνηση. Οι ηλεκτρονικές επικοινωνίες απαλλάσσουν τον πολίτη από τη γραφειοκρατία, διευκολύνουν την πραγματοποίηση τραπεζικών και εμπορικών συναλλαγών και την πληρωμή φόρων από τη μεριά των πολιτών. 
     Επιπλέον, ως γνωστό, στην Ελλάδα υπήρχε παντελής έλλειψη στρατηγικής στον τομέα των ευρυζωνικών δικτύων. Σε πίνακες καταρτισθέντες και δημοσιευθέντες από την Ευρωπαϊκή Ένωση, καταδεικνύεται ότι η χώρα μας εμφανίζει διείσδυση ευρυζωνικών συνδέσεων σε ποσοστό μόλις 0,2% έναντι 7,6% του ευρωπαϊκού μέσου όρου των δεκαπέντε κρατών-μελών και 6,5% των είκοσι πέντε κρατών μελών σύμφωνα με τα στοιχεία του Ιουλίου του 2004. Η απαράδεκτη αυτή κατάσταση οφειλόταν στην απουσία οποιασδήποτε πολιτικής βούλησης για την προώθηση των ευρυζωνικών υποδομών και υπηρεσιών και στη συντήρηση αντικινήτρων για νέες επενδύσεις και υγιή ανταγωνισμό. 
     Έπρεπε ωστόσο, να παραβλέψουμε ότι η κύρια αποστολή κάθε σύγχρονης πολιτείας είναι η πρόοδος, η ανάπτυξη, οι οποίες πρέπει να συνυπάρχουν αρμονικά και να συνδέονται επωφελώς για την προστασία της κοινωνίας και της υγείας των πολιτών. Σ’ αυτήν τη λογική, το νέο σχέδιο νόμου υιοθετεί στο ακέραιο και ιδιαίτερα πιεστικά τα όρια και τα μεγέθη προστασίας του κοινού από την έκθεση σε μη ιοντίζουσες ηλεκτρομαγνητικές ακτινοβολίες που έχουν καθορίσει οι αρμόδιοι διεθνείς οργανισμοί, ήτοι η Διεθνής Επιτροπή Προστασίας από τις μη ιοντίζουσες ακτινοβολίες, Ι.Χ.Ν.Ι.Α.Ρ.Π.Ι.. Και ο Παγκόσμιος Οργανισμός Υγείας εφαρμόζει σε εθνικό επίπεδο τις αρχές της προφύλαξης και της μέγιστης πρόληψης και μάλιστα κατά τρόπο αυστηρότερο, ενισχύοντας τη διαδικασία του ελέγχου της έκθεσης του κοινού στα ηλεκτρομαγνητικά πεδία. Έχοντας κάνει μια γενική αναφορά επί της αρχής, προχωρούμε σε βασικές επισημάνσεις επί των άρθρων. 
     Στο κεφάλαιο Α΄, στα άρθρα 1 μέχρι και 3, καθορίζεται το πεδίο εφαρμογής, παρατίθενται ορισμοί και περιγράφονται οι γενικές αρχές που διέπουν το ρυθμιστικό πλαίσιο. Στο κεφάλαιο Β΄ στα άρθρα 4 μέχρι και 20, λάβαμε μέριμνα ώστε να είναι σαφής ο προσδιορισμός των αρμοδιοτήτων των εμπλεκομένων αρχών, πράγμα που αποδεικνύει πολιτική βούληση για αποτελεσματικότερο έλεγχο και ενίσχυση της διαφάνειας των διαδικασιών. Έτσι, επανακαθορίζονται οι αρμοδιότητες του Υπουργείου Μεταφορών και Επικοινωνιών ως Εθνικής Αρχής Τηλεπικοινωνιών, όπως ο όρος αυτός νοείται κατά το καταστατικό χάρτη της Διεθνούς Ένωσης Τηλεπικοινωνιών.
    Στο άρθρο 5 προβλέπεται για πρώτη φορά η σύσταση Διαρκούς Επιτροπής Πολιτικής Ηλεκτρονικών Επικοινωνιών (Ε.Π.Η.Ε.), η οποία θα αποτελείται από έντεκα μέλη με θητεία ενός έτους. 
    Ακολούθως, τα άρθρα 6 μέχρι 20 του παρόντος σχεδίου νόμου αναφέρονται στην Ε.Ε.Τ.Τ., σκιαγραφώντας ένα πιο ολοκληρωμένο ρυθμιστικό πλαίσιο. Βασική φιλοσοφία του νέου θεσμικού πλαισίου για τις τηλεπικοινωνίες, είναι η ενδυνάμωση και η αυτόνομη λειτουργία της Εθνικής Επιτροπής Τηλεπικοινωνιών και Ταχυδρομείων ως ανεξάρτητης διοικητικής αρχής με διευρυμένες αρμοδιότητες.
    Ειδικότερα ενισχύεται ο ρόλος της Επιτροπής, διευκολύνεται η λειτουργικότητά της, επανακαθορίζονται οι αρμοδιότητές της, περιγράφεται αναλυτικά το status των μελών της, τα κωλύματα διορισμού τους, τα ασυμβίβαστα με την ιδιότητά τους και η διαδικασία έκπτωσης. Εισάγονται νέες ρυθμίσεις που αφορούν την πειθαρχική διαδικασία των μελών της Ε.Ε.Τ.Τ. και τη σύσταση Πειθαρχικού Συμβουλίου που αποφασίζει σε πρώτο και τελευταίο βαθμό. 
    Αυξάνεται κατά σαράντα ο αριθμός των θέσεων του προσωπικού, που στελεχώνει την Ε.Ε.Τ.Τ.. Μειώνεται κατά πέντε θέσεις το τακτικό προσωπικό με σχέση εργασίας δημοσίου δικαίου, ενώ αυξάνονται κατά σαράντα πέντε οι θέσεις ειδικού επιστημονικού προσωπικού.
    Στο Κεφάλαιο Γ΄, στα άρθρα 21 έως 34, ρυθμίζονται οι αδειοδοτήσεις. Αντικαθίστανται από μία απλή διαδικασία δήλωσης που κατατίθεται στην Ε.Ε.Τ.Τ.. Καταργούνται οι ειδικές άδειες, προκειμένου να τονωθεί η εσωτερική αγορά. Η γενική άδεια αποκτάται με την παρέλευση ενός μικρού χρονικού διαστήματος από την υποβολή στην Εθνική Ρυθμιστική Αρχή δήλωσης καταχώρησης. 
    Στο άρθρο 22, καθορίζονται τα στοιχειώδη δικαιώματα των επιχειρήσεων που  λειτουργούν υπό καθεστώς Γενικής Αδείας. 
    Στα άρθρα που ακολουθούν, δηλαδή στα άρθρα 23 έως 28, επιχειρείται κωδικοποίηση των διατάξεων που σχετίζονται με τη διαχείριση του φάσματος των ραδιοσυχνοτήτων. Οργανώνεται η χρηματοδότηση της ανακατανομής του φάσματος, απλοποιούνται οι σχετικές διατάξεις και εισάγεται ένα νέο πλαίσιο χορήγησης δικαιώματος χρήσης ραδιοσυχνοτήτων ή και αριθμών, με σκοπό τη μέγιστη οικονομική αξιοποίηση αυτού μέσω συγκεκριμένης και αναλυτικά περιγραφόμενης διαδικασίας. 
    Με το άρθρο 29, θεσπίζεται για πρώτη φορά ενιαία διαδικασία για τη χορήγηση δικαιωμάτων διελεύσεως, με στόχο τη διευκόλυνση της διενέργειας επενδύσεων για τη δημιουργία δικτυακής υποδομής.
    Ειδικότερα, προβλέπεται η δυνατότητα χορήγησης δικαιωμάτων διέλευσης στους φορείς παροχής δημοσίων δικτύων ηλεκτρονικών επικοινωνιών για την εγκατάσταση ευκολιών επί, υπέρ ή υπό δημοσίων, ιδιωτικών και κοινοχρήστων χώρων, ενώ για τους φορείς παροχής μη δημοσίων δικτύων ηλεκτρονικών επικοινωνιών, η δυνατότητα αυτή περιορίζεται στους δημόσιους και κοινόχρηστους χώρους. Το ευνοϊκό για του διοικούμενους είναι ότι η θέσπιση αυτών των ειδικών τελών καταργείται και καταργεί κάθε άλλο σχετικό τέλος, δηλαδή τέλη κατάληψης πεζοδρομίου, τέλη εκσκαφής, τέλη καθαριότητας υπεδάφους και άλλα.
    Με το άρθρο 30, παρέχεται στην Ε.Ε.Τ.Τ. η δυνατότητα έκδοσης Κανονισμού για φυσική συνεγκατάσταση και από κοινού χρήση ευκολιών και ακινήτων. Η ρύθμιση αυτή κρίνεται ωφέλιμη για τον πάροχο, που στερείται πρόσβασης σε άλλες βιώσιμες δυνατότητες. Κατά τον τρόπο αυτό, αποτρέπεται η εγκατάσταση περισσοτέρων κεραιών στον οικιστικό ιστό και επιτυγχάνονται δύο ακόμη στόχοι πέραν της προστασίας των πολιτών: η διατήρηση του περιβαλλοντικού κεκτημένου και η μείωση της αισθητικής ρύπανσης.
    Στο άρθρο 31 του σχεδίου νόμου, κωδικοποιούνται οι υφιστάμενες διάσπαρτες διατάξεις και θεσπίζεται ένα νέο και πιο ολοκληρωμένο πλέγμα ρυθμίσεων. Η χορήγηση της άδειας κατασκευής κεραίας από την Ε.Ε.Τ.Τ. προϋποθέτει την εμπλοκή πολλών διαφορετικών υπηρεσιών για τη συλλογή επί  μέρους εγκρίσεων από τον ενδιαφερόμενο ιδιοκτήτη κεραίας και γι’ αυτόν το λόγο πρέπει να εξασφαλιστεί η συντονισμένη δράση της διοίκησης. Η αντικατάσταση των υφιστάμενων ρυθμίσεων αδειοδότησης των κατασκευών αυτών υπαγορεύτηκε από την ανάγκη να μη θίγεται η αρχή της ασφάλειας δικαίου και να μην παραβιάζεται η αρχή της ενιαίας δράσης της διοίκησης.
    Με το νέο σχέδιο νόμου επιχειρείται αφ’ ενός να εξορθολογιστεί και να απλουστευτεί  η διαδικασία αδειοδότησης και αφ’ ετέρου να παρασχεθεί στους πολίτες ακόμη μεγαλύτερη προστασία από την έκθεση σε μη ιοντίζουσες ηλεκτρομαγνητικές ακτινοβολίες.
    Όσον αφορά τα όρια ασφαλούς εκθέσεως του πληθυσμού στην ηλεκτρομαγνητική ακτινοβολία, πρέπει να σημειωθεί –και γι’ αυτό καταθέτω στα Πρακτικά τους παρακάτω πίνακες- ότι στη χώρα μας, τα μέχρι σήμερα ισχύοντα όρια είναι κατά 20% πιο αυστηρά σε σύγκριση με τις τιμές αναφοράς των αρμοδίων διεθνών οργανισμών, τις οποίες αποδέχεται και εφαρμόζει και η Ευρωπαϊκή Ένωση.
    (Στο σημείο αυτό ο Βουλευτής κ. Γεώργιος Γαρουφαλιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Το παρόν σχέδιο νόμου τα καθιστά ακόμα πιο αυστηρά κατά 10% για τη χώρα μας, δηλαδή κατά 30% αυστηρότερα. Όλα αυτά προβλέπονται στην παράγραφο 9 του συγκεκριμένου άρθρου, ορίζοντας ότι σε χώρους ελεύθερα προσπελάσιμους από το γενικό πληθυσμό, δεν πρέπει να υπερβαίνουν το 70% των τιμών αναφοράς που ισχύουν στην Ευρωπαϊκή Ένωση και διεθνώς. 
    Πρόσθετα, καθορίζεται η ελάχιστη απόσταση από χώρους συγκέντρωσης ευπαθών ομάδων, στα τριακόσια μέτρα από την περίμετρο κτηριακών εγκαταστάσεων βρεφονηπιακών σταθμών, σχολείων, νοσοκομείων, γηροκομείων, εντός των οποίων τα όρια καθορίζονται ακόμη αυστηρότερα και περιορίζονται μόλις στο 60% εκείνων που ισχύουν παγκοσμίως. Δεν επιτρέπεται η τοποθέτηση νέων κεραιών επί συγκεκριμένων κτηριακών εγκαταστάσεων. Οι υπάρχουσες κατασκευές απομακρύνονται εντός έξι μηνών από τη θέση σε ισχύ του παρόντος νόμου.
    Ακολουθούν διατάξεις για τη διαδικασία διαχείρισης των δορυφορικών τροχιών που έχουν απονεμηθεί ή εκχωρηθεί στη χώρα.
    Το άρθρο 33 αφορά την εκμετάλλευση δικτύου καλωδιακής τηλεόρασης και απαριθμεί εξαιρέσεις. Ειδικότερα, ορίζει ότι τα νομικά πρόσωπα που εκμεταλλεύονται δίκτυα ηλεκτρονικών επικοινωνιών, δεν επιτρέπεται να εκμεταλλεύονται δίκτυα καλωδιακής τηλεόρασης, εάν ελέγχονται από το δημόσιο, διαθέτουν αποκλειστικά ή ειδικά δικαιώματα ή κατέχουν δεσπόζουσα θέση στην αγορά ηλεκτρονικών επικοινωνιών.
    Τέλος, με το άρθρο 34 παρέχεται η νομοθετική εξουσιοδότηση, ώστε με Κοινή Υπουργική Απόφαση, κατόπιν σχετικής εισήγησης της Ε.Ε.Τ.Τ. το περιεχόμενο των οικονομικών καταστάσεων που οφείλουν να υποβάλουν οι επιχειρήσεις που υπόκεινται στην υποχρέωση διαλογιστικού διαχωρισμού. 
    Στο Κεφάλαιο Δ΄, στα άρθρα 35 έως 40, περιέχονται ρυθμίσεις για τους τηλεπικοινωνιακούς οργανισμούς που έχουν σημαντική ισχύ στην αγορά. Κατά τους ορισμούς του άρθρου 35, σημαντική ισχύ κατέχει μια επιχείρηση όταν βρίσκεται σε θέση ισοδύναμη προς δεσπόζουσα, όπως αυτή έχει καθοριστεί από τη νομολογία στο Φ.Ε.Κ. και από τις αποφάσεις της Επιτροπής Ανταγωνισμού. Με την εξομοίωση αυτή απαγορεύεται σε τηλεπικοινωνιακούς οργανισμούς πρώην μονοπωλιακούς να κάνουν κατάχρηση της δεσπόζουσας θέσης, που κατέχουν στην αγορά των τηλεπικοινωνιών.
    Επίσης, λαμβάνεται ειδική μέριμνα για τους κάθετους ομίλους, ώστε ο τηλεπικοινωνιακός οργανισμός με σημαντική ισχύ να μην προβαίνει σε τιμολογιακές ή άλλες διακρίσεις υπέρ των θυγατρικών του επιχειρήσεων. 
    Με το άρθρο 38 δημιουργείται ένα πλέγμα ελέγχου της αγοράς από κερδοσκοπικά φαινόμενα. Επιβάλλονται ρυθμιστικοί έλεγχοι στη λιανική αγορά είτε στην αγορά τηλεπικοινωνιακού εξοπλισμού και στην αγορά τηλεπικοινωνιακών υπηρεσιών. Όταν η Ε.Ε.Τ.Τ. θεωρεί ότι δεν επικρατεί πραγματικός ανταγωνισμός, η τήρηση του ενδεδειγμένου συστήματος λογιστικής καταγραφής του κόστους ελέγχεται από άλλον εξειδικευμένο φορέα, ανεξάρτητο από την Ε.Ε.Τ.Τ. και από τον υπόχρεο τηλεπικοινωνιακό οργανισμό. 
    Παρόμοιοι έλεγχοι γίνονται και στην αγορά μισθωμένων γραμμών και επιβάλλονται υποχρεώσεις σχετικά με το ελάχιστο σύνολο μισθωμένων γραμμών, σύμφωνα με το άρθρο 39. 
    Στο Κεφάλαιο Ε΄, στα άρθρα 41 έως 45, ρυθμίζεται η αγορά πρόσβασης στο δίκτυο -αγορά χονδρικής- επαναπροσδιορίζονται οι υποχρεώσεις και τα δικαιώματα των φορέων εκμετάλλευσης των δικτύων, πρώην «μονοπωλητών» και ορίζεται ότι πρέπει να βασίζουν τη λειτουργία τους στη διαφάνεια, στην αμεροληψία, στις διακριτές τιμολογήσεις και την κοστοστρέφεια. Η Ε.Ε.Τ.Τ. δύναται να επεμβαίνει και αυτεπαγγέλτως, προκειμένου να διασφαλίσει την τήρηση αυτών των αρχών. Ιδιαίτερα, όταν φορείς εκμετάλλευσης χορηγούν πρόσβαση σε διάφορες επιχειρήσεις, δεν πρέπει να εφαρμόζουν διαφορετικούς όρους και προϋποθέσεις για ισοδύναμες υπηρεσίες. 
    Ένα από τα κρισιμότερα στοιχεία για τον έλεγχο της ορθής λειτουργίας της αγοράς, είναι ο λογιστικός διαχωρισμός. Η Ε.Ε.Τ.Τ. μπορεί να απαιτεί από ένα φορέα με κάθετη διάρθρωση να καθιστά τις τιμές χονδρικής πώλησης διακριτές από τις εσωτερικές τιμολογήσεις.
    Στο Κεφάλαιο ΣΤ΄, από τα άρθρα 46 έως 59, καθορίζονται ζητήματα που αφορούν την παροχή καθολικής υπηρεσίας. Το ελάχιστο περιεχόμενο της καθολικής υπηρεσίας καθορίζεται πλέον σαφώς από το άρθρο 46 του υπό ψήφιση σχεδίου νόμου. Προβλέπεται η δυνατότητα επιβολής στις καθορισμένες επιχειρήσεις υποχρέωσης επιβολής ειδικών τιμολογιακών διαφορών ή πακέτων για τους καταναλωτές, ιδίως για τις ειδικές κατηγορίες ατόμων, δηλαδή άτομα με χαμηλό εισόδημα, άτομα με ειδικές κοινωνικές ανάγκες και Α.Μ.Ε.Α.. Αυτά περιγράφονται στο άρθρο 51, παράγραφος 4 και στο άρθρο 52, παράγραφος 1.
      Στο κεφάλαιο Ζ΄, στα άρθρα 60 έως 68, θεσπίζονται πρόσθετα διοικητικά τέλη και επανακαθορίζονται οι ποινικές διατάξεις και τα όρια των προστίμων που επιβάλλονται ως διοικητικές κυρώσεις.
      ΠΡΟΕΔΡΟΣ (Άννα Μπενάκη-Ψαρούδα): Κύριε εισηγητά, πρέπει να ολοκληρώσετε, παρακαλώ.
      ΓΕΩΡΓΙΟΣ ΓΑΡΟΥΦΑΛΙΑΣ: Ένα λεπτό, κυρία Πρόεδρε.
      Στο κεφάλαιο Η΄, στα άρθρα 69 έως 71, περιλαμβάνονται μεταβατικές ρυθμίσεις του νόμου, παρέχεται απαλλαγή από τα τέλη διέλευσης και χρήσης δικαιωμάτων διέλευσης μέχρι τις 31 Δεκεμβρίου του 2008 στους παρόχους που αναπτύσσουν υποδομή ευρυζωνικών δικτύων, που χρηματοδοτείται από το μέτρο 4-2 του επιχειρησιακού προγράμματος «Κοινωνία της Πληροφορίας» ή από το ν. 3299/2004.
      Κυρίες και κύριοι συνάδελφοι, με το παρόν σχέδιο νόμου η πολιτική ηγεσία του Υπουργείου Μεταφορών και Επικοινωνιών και η νέα διακυβέρνηση δημιουργούν το απαραίτητο θεσμικό οπλοστάσιο, για να μπορέσει η χώρα μας να καλύψει την απόσταση και να συνταχθεί με τις πρωτοπόρες δυνάμεις στην κοινωνία της πληροφορίας και της καινοτομίας.
      Γι’ αυτόν ακριβώς το λόγο σας καλούμε να υπερψηφίσετε το τόσο σημαντικό για την πορεία των ηλεκτρονικών επικοινωνιών σχέδιο νόμου.
      Κυρία Πρόεδρε, σας ευχαριστώ. Η καθυστέρηση οφείλεται στο ότι είναι εβδομήντα ένα τα άρθρα του συγκεκριμένου νομοσχεδίου.
      ΠΡΟΕΔΡΟΣ (Άννα Μπενάκη-Ψαρούδα): Ναι, αλλά είναι εις βάρος συναδέλφων, γιατί ο συνολικός χρόνος είναι περιορισμένος.
      Ο κ. Στρατάκης, εισηγητής του ΠΑ.ΣΟ.Κ. έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Κυρίες και κύριοι συνάδελφοι, το νομοσχέδιο που συζητούμε σήμερα είναι πράγματι ένα πολύ σημαντικό νομοσχέδιο, γιατί επιλαμβάνεται θεμάτων που έχουν να κάνουν με τη νέα εποχή, όπως συνηθίζουμε να λέμε, μια εποχή που σ’ έναν πολύ μεγάλο βαθμό βασίζεται στις ηλεκτρονικές επικοινωνίες.
      Και γι’ αυτόν ακριβώς το λόγο θα πρέπει να δώσουμε περισσότερη προσοχή. Και πρέπει να δώσουμε περισσότερη προσοχή, έστω και αν με πολλή καθυστέρηση, κύριε Υπουργέ, έρχεται αυτό το σχέδιο νόμου. Αποτελεί, βέβαια, προσαρμογή στις πέντε οδηγίες της Ευρωπαϊκής Ένωσης, αλλά είναι γνωστό ότι αυτό το σχέδιο νόμου ήταν έτοιμο εδώ και περισσότερο από είκοσι μήνες, ήταν σε διαδικασία συλλογής υπογραφών και δεν το φέρατε στη Βουλή.
      Και όχι μόνο δεν το φέρατε, αλλά το είχατε κάπου είκοσι μήνες στα συρτάρια σας. Υποτίθεται ότι κάνατε διαβουλεύσεις και διαδικασίες, το θέσατε πάλι σε δημόσια διαβούλευση, ενώ είχε προηγηθεί τέτοια και, βέβαια, μας φέρατε εδώ ένα σχέδιο νόμου «κουτσουρεμένο», που δεν έχει διατάξεις που επιλαμβάνονται πολύ σημαντικών θεμάτων, όπως είναι αυτό των δικτύων υπό όρους πρόσβασης, που έχουν σχέση με τις ψηφιακές τεχνολογίες, που έχουν σχέση με την ψηφιακή τηλεόραση.
      Και θέλω να σας, ρωτήσω κύριε Υπουργέ –γιατί δεν ήσασταν στην επιτροπή- εάν υπάρχει σκοπιμότητα στην αφαίρεση αυτών των διατάξεων, που αναφέρονται στις οδηγίες και όμως δεν συμπεριλαμβάνονται στο σχέδιο νόμου. Γιατί η δικαιολογία που ακούσαμε από τον κύριο Υφυπουργό, που ήταν παρών στην επιτροπή, ήταν ότι άλλο Υπουργείο θα φέρει τις διατάξεις προσαρμογής, εννοώντας το Υπουργείο Επικρατείας, αν και δεν έχει καμία σχέση με τις υποδομές, και ενώ ουσιαστικά δεν θα έπρεπε καν να γίνεται συζήτηση τέτοια, αφού γνωρίζουμε ότι συμπεριλαμβάνονται και αυτά στις οδηγίες και θα έπρεπε να είναι εδώ, σ’ αυτό το νομοσχέδιο και οι διατάξεις που αναφέρονται στην ψηφιακή τηλεόραση.
      Και το λέω αυτό, γιατί έχω εδώ και τα Πρακτικά του Συμβουλίου Υπουργών. Λίγες μέρες πριν κατατεθεί το νομοσχέδιο στη Βουλή, οι αρμόδιοι Υφυπουργοί, ο κ. Νεράντζης και ο κ. Σαλαγκούδης, στο Συμβούλιο Υπουργών της Ευρωπαϊκής Ένωσης δήλωναν ότι αποδέχονται τις διαδικασίες, οι οποίες τίθενται για να προσαρμοστούμε ως χώρα μέχρι το 2012, με γρηγορότερους κατά το δυνατόν ρυθμούς στις νέες αυτές τεχνολογίες.
      Και, όμως, εδώ παρακολουθούμε και παρατηρούμε ότι αντί το σχέδιο νόμου να συμπεριλάβει αυτές τις διατάξεις, αφού είχαμε την υποχρέωση να το έχουμε ρυθμίσει αυτό και ακόμη νωρίτερα, τελικά δεν τις φέρνετε. Και βέβαια, προσπάθησε η Κυβέρνηση κατά τη διαδικασία της συζήτησης στην επιτροπή να μας επιρρίψει ευθύνες γιατί καθυστερήσαμε. Και είπα ότι είχαμε διασφαλίσει την καθυστέρηση, διότι ήμασταν από τις πρώτες χώρες που είχαμε επεξεργαστεί το σχέδιο νόμου και είχαμε κάνει όλες τις προετοιμασίες που χρειάζονταν και είχαμε πάρει μια παράταση μέχρι το Μάιο, οπότε, βέβαια, θα είχε ψηφιστεί, αν ήμασταν κυβέρνηση και δεν γίνονταν οι εκλογές το Μάρτιο.
      Ο Υφυπουργός μας είπε ότι δεν ίσχυε αυτό και ότι τα γράμματα που αφορούσαν τις διαδικασίες της Ευρωπαϊκής Ένωσης, είχαν προηγηθεί. Είναι γνωστό ότι υπήρχαν γράμματα, τα ξέραμε κι εμείς, αλλά εκείνο που έχει σημασία, είναι ότι αφού γίνατε εσείς Κυβέρνηση, άρχισαν οι διαδικασίες τιμωρίας και προσφυγής στα ευρωπαϊκά δικαστήρια.
      Τα λέω όλα αυτά, κύριε Υπουργέ, για να δείξω ότι υπάρχει μια πάρα πολύ μεγάλη καθυστέρηση, ενώ απαιτείται μεγαλύτερη ταχύτητα. Και απαιτείται μεγαλύτερη ταχύτητα, για να προσαρμοστούμε γρήγορα στη δεύτερη φάση του ανταγωνισμού, γιατί ξέρουμε ότι αυτή η δεύτερη φάση είναι εκείνη που θα μας βοηθήσει να προχωρήσουμε με γρηγορότερους ρυθμούς.
      Το λέω, επίσης, γιατί γνωρίζετε πάρα πολύ καλά ότι στις διαδικασίες που βάζετε μέσα από αυτό το νομοσχέδιο –που βέβαια εμείς επί της αρχής είμαστε υποχρεωμένοι να ψηφίσουμε, γιατί είναι γνωστό ότι προσαρμόζει οδηγίες, τις οποίες εμείς στις περισσότερες περιπτώσεις δημιουργήσαμε- παρουσιάζεται μια ειδοποιός διαφορά και πρέπει να σας πούμε ακριβώς τι συμβαίνει και τι υπηρετείται μέσα από αυτές τις λογικές που θέλετε να περάσετε.
      Για παράδειγμα, δεν βάζετε τα κρατικά δίκτυα ή δεν προσδιορίζετε με ακρίβεια, όταν λέτε «πειραματικοί σκοποί» στο άρθρο 1, τι θέλετε να πείτε. Ποιοι είναι οι πειραματικοί σκοποί που δεν συμπεριλαμβάνονται σ’ αυτό το άρθρο; Και γιατί δεν μας τα προσδιορίζετε με ακρίβεια;
      Βάζετε, επίσης, άλλα άρθρα, που έχουν σχέση με την Ε.Ε.Τ.Τ., που υποτίθεται ότι έπρεπε να είναι μια πραγματικά ανεξάρτητη αρχή σ’ αυτήν τη δεύτερη φάση. Και αν ήταν μερικώς ανεξάρτητη την προηγούμενη περίοδο, τώρα έπρεπε να γίνει ολικά ανεξάρτητη η Ε.Ε.Τ.Τ.. Εντούτοις, έρχεστε και με μια τροπολογία αλλάζετε τα δεδομένα της εκλογής του Προέδρου, όπως προβλεπόταν, από τη Βουλή. Τον επιλέγει ο Υπουργός και έτσι από ανεξάρτητη αρχή γίνεται εξαρτημένη.
      Τι κάνετε επιπλέον; Παίρνετε αρμοδιότητες από την Ε.Ε.Τ.Τ. και τις φέρνετε στο Υπουργείο. Μα, έτσι πάμε σε ανεξάρτητη αρχή; Πώς, δηλαδή, θα ρυθμιστούν τα ζητήματα και πώς θα εμπνεύσουμε εμπιστοσύνη σε όλους αυτούς που εμπλέκονται στο σύστημα για το ότι ναι, πράγματι, προσπαθούμε να προχωρήσουν κάποια πράγματα που έχουν σχέση μ’ αυτά τα πολύ σημαντικά ζητήματα;
      Και βέβαια έρχονται και οι διεθνείς βαθμολογητές και μας κατατάσσουν στους «κακούς» εμάς και στους «καλούς» εντάσσεται η Κορέα και βέβαια, στους «άσχημους» η Γερμανία, γιατί και αυτή έχει μια λογική κρατικισμού σ’ αυτά τα ζητήματα και δεν προχωρούν με τους ρυθμούς που πρέπει σε ό,τι έχει σχέση με τα ευρυζωνικά δίκτυα κυρίως.
      Εμείς, κύριε Υπουργέ, θέλουμε να ξέρετε ότι είχαμε πρόθεση πράγματι να βοηθήσουμε στη διαμόρφωση ενός σχεδίου νόμου που θα ήταν όσο γίνεται πιο λειτουργικό, όσο γίνεται πιο σύγχρονο, υπερβαίνοντας ακόμα και διατάξεις που προβλέπονται στις οδηγίες, για να μπορέσουμε πράγματι να λειτουργήσουμε αυτές τις νέες επικοινωνίες με τον καλύτερο δυνατό τρόπο.
      Βρήκαμε μερική ανταπόκριση. Και βρήκαμε μερική ανταπόκριση μόνο σε ανώδυνα πράγματα. Σε θέματα ουσίας, δεν βρήκαμε καμία ανταπόκριση. Και πρέπει να το πούμε εδώ και πρέπει να το πούμε και σε εσάς, που τυχαίνει να είστε εδώ παρών, γιατί ίσως έχετε το περιθώριο μέχρι τελευταία στιγμή να κάνετε εκείνες τις αλλαγές, που είναι αναγκαίες, προκειμένου να προχωρήσουμε.
      Και θέλω να σας πω ότι ό,τι έχει σχέση με την Ε.Ε.Τ.Τ., είναι ένα σημαντικό ζήτημα. Διότι κρινόμαστε και ως χώρα, με βάση το κατά πόσο έχουμε μια ανεξάρτητη ρυθμιστική αρχή γι’ αυτά τα πολύ σημαντικά θέματα. Γιατί δυστυχώς, έτσι όπως πάμε να την κάνουμε, δεν την κάνουμε ανεξάρτητη, την κάνουμε εξαρτημένη πλήρως.
      Και βέβαια, η εξάρτηση προκύπτει και από άλλες διαδικασίες, που έχουν σχέση με το προσωπικό. Αυξάνετε το προσωπικό, δίνοντας δήθεν κάποιες αρμοδιότητες, αλλά καταργώντας ταυτόχρονα το Α.Σ.Ε.Π.. Άρα, γίνονται επιλογές με μη αξιοκρατικές διαδικασίες, ενώ μέχρι σήμερα κανείς δεν μπορούσε να κατηγορήσει κανένα για μη αξιοκρατικές διαδικασίες σ’ αυτόν τον τομέα. Και άρα, υποβαθμίζουμε και υποσκάπτουμε το κύρος μιας ανεξάρτητης αρχής, όπως θέλουμε να τη λέμε.
      Αυτό, λοιπόν, είναι ένα κυρίαρχο ζήτημα, που νομίζω ότι πρέπει να αντιμετωπίσετε με άλλο τρόπο, αν πραγματικά θέλουμε η Ε.Ε.Τ.Τ να παίξει το ρόλο που της ανήκει, που εμείς της προσδιορίζουμε μέσα σ’ αυτό το νέο πλαίσιο. Αυτή είναι μια κατάσταση, την οποία νομίζω ότι πρέπει να δείτε, έστω και την τελευταία στιγμή. Γιατί έχετε μέσα διατάξεις –και είναι ο χρόνος λίγος, δυστυχώς και δεν μπορώ να ασχοληθώ με λεπτομέρειες- που επιτρέπουν διαδικασίες τέτοιες, που δείχνουν μόνο ρουσφετολογική πρόθεση.
      Και θα ήθελα να σας πω ξανά ότι αυτό είναι το μεγαλύτερο λάθος που μπορείτε να κάνετε σε σχέση με μια ανεξάρτητη αρχή, πέρα από το πρώτο σημαντικό, που είναι ο ορισμός του Προέδρου με δική σας επιλογή. Άρα, προσέξτε τα αυτά, γιατί στο τέλος θα γίνουν μπούμερανγκ και εν πάση περιπτώσει, νομίζω ότι δεν θα είναι καλό για κανένα και κυρίως δεν θα είναι καλό για τον τομέα αυτό, που δεν αμφισβητώ ότι υπάρχει η πρόθεση να υπηρετηθεί με τον καλύτερο τρόπο.
      Βάλατε στο νομοσχέδιο ζητήματα που έχουν να κάνουν με άλλα θέματα, όπως, παραδείγματος χάρη, με τις διαφορές που προκύπτουν. Και μας είπε στην επιτροπή ο αρμόδιος Υφυπουργός ότι φροντίσατε μέσα από τα διοικητικά δικαστήρια να τα λύσετε. Μα, εδώ έχουμε καταγγελίες της «EUROPEAN DYNAMICS», μιας εταιρείας που ασχολείται με αυτά τα θέματα, η οποία μας λέει ότι βάλατε όχι μόνο το Συμβούλιο της Επικρατείας, που ήταν πριν, αλλά ακόμα και το Διοικητικό Εφετείο, άρα μια καθυστέρηση επιπλέον σ’ αυτές τις διαδικασίες.
      Εμείς τι λέγαμε σε αυτό; Εμείς λέγαμε σ’ αυτό το θέμα να είστε εσείς, να είναι ο Υπουργός Μεταφορών και Επικοινωνιών ο αρμόδιος, εκείνος που θα λύνει τις διαφορές, μόνο και μόνο για να συντομεύσουμε το χρόνο. Γιατί δεν μπορούν οι εταιρείες ή όποιος εμπλέκεται σ’ αυτές τις διαδικασίες να περιμένει δύο και τρία χρόνια, προκειμένου να λυθούν τα ζητήματα και οι διαφορές, για να προχωρήσουν κάποια πράγματα.
      Και, βέβαια, σαν τελική κατάληξη είναι τα δικαστήρια, όπως ακριβώς προβλεπόταν και μέχρι σήμερα. Δεν κάνετε όμως ούτε αυτό, γιατί δεν θέλετε να υπηρετήσετε αυτήν τη λογική που εμείς έχουμε και σας υποδεικνύουμε με τις παρατηρήσεις μας, για να λειτουργήσει το σύστημα πιο αποτελεσματικά και πιο ουσιαστικά.
      Ένα άλλο μεγάλο θέμα που υπάρχει και πρέπει να το πούμε, είναι αυτό που αφορά τις κεραίες και τη μεγάλη συζήτηση που γίνεται και είναι το ζήτημα που αγγίζει την κοινωνία μας. Εκεί πραγματικά προσπαθείτε να κοροϊδέψετε και τον εαυτό σας και το Σώμα και τους πολίτες, διότι εμείς στο σχέδιο νόμου που είχαμε κάνει μιλούσαμε για τριακόσια μέτρα από χώρους που έχουν πρόβλημα, όπου συναθροίζονται ευαίσθητες ομάδες πληθυσμού. Εσείς, για να μην αλλάξει η αντίληψη, αφήνετε τριακόσια μέτρα, αλλά δεν κάνετε τίποτα στα τριακόσια μέτρα, μόνο λέτε ότι θα μειώσετε την ισχύ της ακτινοβολίας των κεραιών. Αυτό δεν λέει τίποτα στην ουσία, γιατί ξέρετε πολύ καλά ότι η ακτινοβολία έχει σχέση με πάρα πολλά πράγματα: Με την ώρα που μετριέται, με το πόση είναι η συχνότητα και η πυκνότητα των κεραιών, σε ποιο σημείο ακριβώς βρίσκεται, από πού και σε ποιο σημείο τη μετράμε, αν υπάρχουν κοντά και άλλες κεραίες και αν πηγαίνουμε στα σημεία που διασταυρώνεται η ισχύς των κεραιών. Όλα αυτά είναι ζητήματα τα οποία γνωρίζουν οι τεχνικοί, μας τα υποδεικνύουν και, όμως, δεν λαμβάνονται υπόψη. Δηλαδή, προσπαθείτε να ξεγελάσετε τον ελληνικό λαό ότι δήθεν «αυστηροποιείτε» κάποιες διαδικασίες, ενώ στην πράξη διαμορφώνετε ένα καθεστώς εντελώς ελεύθερο, να κάνει ο καθένας ό,τι θέλει, χωρίς κανένα ουσιαστικό έλεγχο και δήθεν βάζετε στη συνέχεια επιτροπές ελέγχου μέσα από άλλα άρθρα, όπου όμως δεν προσδιορίζετε πώς και πότε θα γίνονται αυτές οι μετρήσεις και ότι δήθεν θα γίνονται μετρήσεις από κάποιους αρμόδιους φορείς είτε πανεπιστήμια είτε τεχνολογικά ιδρύματα, αλλά χωρίς να προσδιορίζετε με σαφήνεια πώς και πότε θα γίνονται αυτές οι μετρήσεις. 
      Άρα, λοιπόν, όλα αυτά αποδεικνύουν περίτρανα ότι η πρόθεση είναι να προχωρήσουμε, να φέρουμε κάτι εδώ στη Βουλή, σε βάρος ενδεχόμενα κάποιων κοινωνικών ομάδων, όταν ιδιαίτερα ακούστηκε με πολύ μεγάλη προσοχή στην αρμόδια επιτροπή από τους φορείς και από τους επιστήμονες που έχουν σχέση με τα θέματα αυτά, ότι δεν είναι μόνο η θερμική ακτινοβολία που επηρεάζει, αλλά είναι και η μη θερμική, που και αυτή δημιουργεί τεράστια προβλήματα και ενδεχομένως διασπάσεις κυττάρων ή οτιδήποτε άλλο, που δεν ξέρουμε ποιες μπορεί να είναι στο μέλλον οι επιπτώσεις τους. 
      Καλό θα ήταν, αφού έχουμε τουλάχιστον αρνητικά παραδείγματα από το παρελθόν -και γνωρίζετε ποια είναι τα αρνητικά παραδείγματα- δηλαδή ότι μετά από τριάντα ή σαράντα χρόνια διαπιστώσαμε ότι είναι καρκινογόνα και τα βγάλαμε από την αγορά, εφόσον είναι ένα πεδίο άγνωστο εν πολλοίς και δεν έχει καταλήξει η διεθνής επιστημονική κοινότητα ούτε ο Παγκόσμιος Οργανισμός Εμπορίου ποιες είναι οι ακριβείς προδιαγραφές που πρέπει να τηρούνται, να είμαστε τουλάχιστον πιο προσεκτικοί σε ό,τι αφορά τη δημόσια υγεία. Διότι –εκτιμώ- αν το κάνουμε έτσι, τότε είναι σίγουρο ότι υπηρετούμε τα καλώς εννοούμενα συμφέροντα των πολιτών. Δεν το κάνουμε, όμως, ούτε αυτό. Προσπαθούμε να ξεγελάσουμε, να εξυπηρετήσουμε τα συμφέροντα των εταιρειών, νομίζοντας ότι έτσι τα εξυπηρετούμε, ενώ αν αύριο προκύψουν επιστημονικά δεδομένα διαφορετικά από αυτά που υπάρχουν σήμερα, δεν ξέρω και εκείνες πού θα πάνε και τι θα λένε τότε, όταν θα έχουν επιφέρει τόσο μεγάλες καταστροφές στον ελληνικό πληθυσμό. 
      Αντί να διατηρήσουμε εκείνες τις αυστηρές προδιαγραφές που έχουν οι άλλες χώρες, να οριοθετήσουμε το πού και πώς πρέπει να μπαίνουν οι κεραίες, δηλαδή να μπαίνουν στα υψηλότερα σημεία, να μπαίνουν σε οροφές υψηλών κτιρίων και να υπάρχει προφύλαξη, όπως λένε οι ειδικοί επιστήμονες, των κατοικούντων σ’ αυτά τα διαμερίσματα και σ’ αυτές τις περιοχές με αλουμίνιο ή με άλλα μέταλλα, τα οποία δεν διαπερνά η ηλεκτρομαγνητική ακτινοβολία, αντί να δημιουργήσουμε ένα τέτοιο θεσμικό πλαίσιο που να περιφρουρεί τη δημόσια υγεία, το παραγνωρίζουμε, δεν κάνουμε απολύτως τίποτα και προσπαθούμε με τεχνικά μέσα και με τερτίπια να διαμορφώσουμε μία κατάσταση στην κοινή γνώμη ότι δήθεν βρήκαμε τη χρυσή τομή. Αν παρακολουθήσει κανείς τις συνεντεύξεις του αρμόδιου Υφυπουργού, θα δει ότι βρήκε τη χρυσή τομή, έλυσε το πρόβλημα, τετραγώνισε τον κύκλο με τις επιλογές που κάνει, που ξεγελούν τον κόσμο. Ε, δεν είναι πράγματα αυτά. Ειλικρινά θα ήθελα να σας πω ότι η κοινή γνώμη αγωνιά σε πολύ έντονο βαθμό και πρέπει να το δείτε ξανά. 
      Εμείς σας λέμε ότι πρέπει να βάλουμε αυστηρές προδιαγραφές, να περιορίσουμε κατά το δυνατόν τους κινδύνους που πηγάζουν από αυτήν την ακτινοβολία -έστω και αν δεν έχουμε σαφείς ενδείξεις αυτήν τη στιγμή και αποδείξεις για το ότι οι επηρεασμοί είναι ισχυροί και πάρα πολύ μεγάλοι- να δημιουργήσουμε ένα κλίμα εμπιστοσύνης στην κοινή γνώμη και στους πολίτες. Θέλετε να σας πω κάτι; Η κοινή γνώμη και η ελληνική κοινωνία είναι πολύ πρόσφορες, δέχονται πάρα πολύ γρήγορα τις νέες τεχνολογίες. Απόδειξη η μεγάλη διεισδυτικότητα της κινητής τηλεφωνίας σε πολύ σύντομο χρονικό διάστημα σε σχέση με όλες τις άλλες χώρες της Ευρώπης. 
      Άρα εμείς θα πρέπει, επειδή ακριβώς έχουμε αυτήν την αντίληψη, να προσέξουμε πάρα πολύ τα ζητήματα της δημόσιας υγείας. Δεν σας κρύβω ότι αυτά τα ζητήματα απασχολούν τους Ευρωπαίους συναδέλφους σας σε όλα τα επίπεδα σε κάθε περίπτωση, σε κάθε συνομιλία, γιατί γνωρίζουν πάρα πολύ καλά ότι κάποια στιγμή αυτά τα ζητήματα μπορεί να τα βρουν μπροστά τους και οι ζημιές που θα έχουν προκύψει, θα είναι ανεπανόρθωτες.
      Ένα άλλο θέμα που μπαίνει –και το θεωρώ πολύ σημαντικό- είναι το ζήτημα της καθολικής υπηρεσίας. Μας φέρατε εδώ ένα σχέδιο νόμου, όπου αλλάξατε τη λογική που έχει να κάνει με την καθολική υπηρεσία. Δηλαδή, ενώ η καθολική υπηρεσία είναι προσδιορισμένη και αναφέρεται ρητά στις οδηγίες, δηλαδή όταν λέμε «καθολική υπηρεσία» τι εννοούμε, εσείς περνάτε μία αντίληψη κατά την οποία καθολική υπηρεσία είναι ό,τι αποφασίσει ο Υπουργός. Δεν είναι έτσι. Αλλά εμείς σας λέμε και σ’ αυτήν την περίπτωση, αν είναι έτσι -ας κάνουμε εμείς λάθος, θα το δεχτούμε- γιατί δεν δέχεστε στο συγκεκριμένο άρθρο 46 να μπει  και το μεσαίας τουλάχιστον ταχύτητας internet τη διαδικασία της καθολικής υπηρεσίας, ώστε να πούμε ότι προσφέρουμε μία ουσιαστική υπηρεσία στον ελληνικό λαό και ότι δίνουμε τη δυνατότητα να έχουν όλοι οι πολίτες τις ίδιες δυνατότητες, τις ίδιες ευκαιρίες για να καταπολεμήσουμε με τον καλύτερο τρόπο το ψηφιακό χάσμα που υπάρχει –και είναι γνωστό ότι υπάρχει- και για να βρούμε τρόπους το συντομότερο δυνατόν να καταπολεμήσουμε αυτόν τον ψηφιακό αναλφαβητισμό; 
      Αυτή είναι η λογική που εμείς θέλουμε να σας περάσουμε, να πάμε σε μία αντίληψη που λέει πώς θα συμβάλουμε με τον καλύτερο δυνατό τρόπο, ώστε να διαμορφωθεί ένα σχέδιο νόμου που θα ψηφίσει η Βουλή, που θα είναι προς τη σωστή κατεύθυνση, που θα εξυπηρετεί τις σκοπιμότητες που πρέπει να εξυπηρετεί, σε σχέση με τη δεύτερη φάση του ανταγωνισμού, για να δημιουργηθούν νέες θέσεις εργασίας, να επακολουθήσουν νέες μορφές τεχνολογίας. Καινούργια πράγματα μπαίνουν καθημερινά στη ζωή μας και πρέπει να ξέρετε πάρα πολύ καλά ότι όσο πιο πολύ αργούμε να θεσμοθετήσουμε διαδικασίες και προϋποθέσεις σωστές, τόσο αργούμε να προχωρήσουμε και σ’ αυτές τις τεχνολογίες.
      Δεν σας κρύβω, κύριε Υπουργέ, ότι βρέθηκα προ μεγάλης έκπληξης προ ημερών, όταν την περασμένη βδομάδα βρέθηκα σ’ ένα συνέδριο στο Εμπορικό και Βιομηχανικό Επιμελητήριο Αθηνών, όπου χαιρέτισα εκ μέρους του ΠΑ.ΣΟ.Κ.. Δεν περίμενα να είναι πεντακόσιοι νέοι επιστήμονες -γεμάτη η αίθουσα- όρθιοι για να παρακολουθήσουν μία ημερίδα γι’ αυτά τα ζητήματα. Πραγματικά μου έκανε πολύ μεγάλη εντύπωση. Ιδιαίτερα, αν έβλεπε κανείς το μέσο όρο της ηλικίας των παρευρισκομένων, θα διαπίστωνε ότι η νεολαία κυρίως, οι νέοι και οι νέες της χώρας μας, έχουν πολύ μεγάλο ενδιαφέρον γι’ αυτά τα ζητήματα κι εμείς αντί να βοηθήσουμε τις εξελίξεις θετικά, προσπαθούμε με κάθε τρόπο και με τερτίπια είτε επικοινωνιακά είτε με οτιδήποτε άλλο, να βάλουμε εμπόδια, να διαμορφώσουμε αρνητικούς όρους που βέβαια δε βοηθούν σε καμία περίπτωση ούτε την πρόοδο, ούτε την εξέλιξη, ούτε την υπηρέτηση των σκοπών τους οποίους θέλουμε να εξυπηρετήσουμε μέσα από την ανάπτυξη και την προσπάθεια να βελτιώσουμε τις επικοινωνίες. 
      Δεν μίλησα καθόλου για τα ευρυζωνικά δίκτυα και για ένα σωρό άλλα πράγματα, που νομίζω ότι αυτά είναι ζητήματα τα οποία μπορούμε να δούμε και σε άλλη φάση, αν έχουμε το περιθώριο του χρόνου.
      Εμείς, κύριε Υπουργέ, ψηφίζουμε το σχέδιο νόμου επί της αρχής, καταψηφίζουμε όμως όλα εκείνα τα άρθρα, για τα οποία έχουμε εκφράσει αντιρρήσεις, και είναι γνωστά, γιατί πιστεύουμε ότι είναι ο μόνος τρόπος, με τον οποίο μπορούμε να αντιδράσουμε, ώστε να μην περάσουν διατάξεις τέτοιες, που να δημιουργούν προβλήματα, που βέβαια εσείς μπορεί να μην τα βρείτε, θα τα βρούμε, όμως, εμείς ενδεχομένως στη συνέχεια μπροστά μας, αλλά δεν πρέπει σε καμία περίπτωση να τα βρει το σύνολο της ελληνικής κοινωνίας μπροστά της.
      Σας καλούμε για άλλη μία φορά να δεχθείτε αυτές τις τροποποιήσεις, γιατί αν τις δεχθείτε, τότε πραγματικά θα συμβάλετε ουσιαστικά στη διαμόρφωση ενός σχεδίου νόμου που θα είναι αποτελεσματικό σε σχέση με το σκοπό που θέλετε να υπηρετήσετε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε τον κ. Στρατάκη.
      Η ειδική αγορήτρια του Κομμουνιστικού Κόμματος Ελλάδος κ. Ελπίδα Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ κυρία Πρόεδρε.
      Κυρίες και κύριοι Βουλευτές, μαζί με το νομοσχέδιο έρχεται και μία τροπολογία, που βέβαια θα μας δοθεί η δυνατότητα να την κουβεντιάσουμε μετά. 
      ΠΡΟΕΔΡΟΣ (Άννα Μπενάκη-Ψαρούδα): Συζητείται μαζί και η τροπολογία, κυρία Παντελάκη. Άρα, ό,τι έχετε να πείτε, θα το πείτε τώρα.
      ΕΛΠΙΔΑ ΠΑΝΤΕΛΑΚΗ: Θα ήθελα ευθύς εξ αρχής να τοποθετηθώ πάνω σ’ αυτό. Από άποψη ουσίας και αυτή η τροπολογία έχει κοινό παρονομαστή. Ο κοινός παρονομαστής έχει να κάνει με το ότι όλα δίδονται από την Κυβέρνηση υπέρ της ανταγωνιστικότητας της οικονομίας και υπέρ της απελευθέρωσης. Αυτό είναι. Εμείς έχουμε κουβεντιάσει πολλές φορές για τη θέση μας απέναντι στους εργαζόμενους, για την αντιμετώπιση που είχαμε απέναντι στην Κυβέρνηση για την ιστορία με τα ρετιρέ, που προσπαθεί αντί να ανεβάσει τους μισθούς προς τα επάνω, να τους κατεβάσει προς τα κάτω. Ας μας ακούσουν, όμως, τουλάχιστον για να δούμε ποια είναι η αξιοπιστία τους. Δεν ήταν αναγκαία επιλογή τα 25.000.000 ευρώ ετησίως από τον κρατικό προϋπολογισμό να πάνε κάπου αλλού, αλλά αποφασίσατε να πάνε στους δυόμισι χιλιάδες υπαλλήλους της Υπηρεσίας Πολιτικής Αεροπορίας ως επίδομα ετοιμότητας και διαθεσιμότητας.
Βεβαίως, εμείς από θέση αρχής διαφωνούμε συνολικά με την επιδοματική πολιτική. Συζητούσαμε πριν από τον κρατικό προϋπολογισμό τότε για τα επιδόματα των συνταξιούχων, εκεί βρήκατε να δώσετε 1%, 2%, για να φτάσετε στο 4%. Πρέπει να δώσετε απάντηση για την ιστορία αυτή. Εδώ τι υπάρχει; Λέγατε ότι το Λ.Α.Φ.Κ.Α. δεν μπορείτε να το δώσετε, δεν μπορείτε να το δώσετε στους μειονεκτούντες, στις ευπαθείς ομάδες. Τώρα πώς υπάρχουν λεφτά που περισσεύουν από τα χρήματα που θα δώσει η εταιρία, η οποία έχει αναλάβει να δίνει τα τέλη; Είναι, λοιπόν, φανερό ότι κανείς μπορεί να βγάλει τα συμπεράσματά του.
      Τώρα συζητάμε ένα σοβαρό νομοσχέδιο, που δεν νομίζω ότι είναι αναγκασμένη η  Αντιπολίτευση να το ψηφίσει. Είναι λογικό ότι το ψηφίζει γιατί συμφωνεί στην ουσία της απελευθέρωσης και αυτού του στρατηγικού τομέα της οικονομίας. Ήδη είχατε προετοιμάσει την Ευρωπαϊκή Ένωση γι’ αυτές τις αλλαγές και σωστά λέτε ότι αναγκαζόμαστε να το ψηφίσουμε, πέρα από κάποιες επί μέρους διαφοροποιήσεις. Η ουσία είναι μία, ότι συμφωνείτε και οι δύο σ’ αυτήν τη λογική.
      Το κρίσιμο ερώτημα για εμάς, για το Κ.Κ.Ε. –και γι’ αυτό ακριβώς καταψηφίζουμε το νομοσχέδιο, πέρα από τις ρυθμίσεις για την κινητή τηλεφωνία στις οποίες θα αναφερθώ μετά- τίθεται σχετικά με το μέλλον των ηλεκτρονικών επικοινωνιών, δηλαδή αν το καθολικό και βασικό δικαίωμα στην επικοινωνία πρέπει να αποτελεί εμπόρευμα ή, αντίθετα, πρέπει να κατοχυρώνεται ως κοινωνικό αγαθό. Αλλά βεβαίως με όλα αυτά, όταν συνδέονται με την οικονομία, με την εμπορευματοποίηση, δεν μπορεί να ξεφύγει αυτός ο τομέας. Βεβαίως η ανάπτυξη των ηλεκτρονικών επικοινωνιών είναι δεδομένη και αυτονόητη για όλους μας σε μία εποχή έκρηξης της σύγχρονης τεχνολογίας και της πληροφορικής. Το ζήτημα, όμως, είναι από ποιον και προς όφελος ποιου θα αναπτυχθούν. Η απάντηση είναι σαφέστατη, η πρακτική εμπειρία και στην Ευρωπαϊκή Ένωση αλλά και στη χώρα μας καταλήγουν στο εξής: Το ίδιο νομοσχέδιο που έχουμε  μπροστά μας και στην αιτιολογική έκθεση βασίζεται στις αρχές του ανταγωνισμού, με γνώμονα βεβαίως τα συμφέροντα του μεγάλου κεφαλαίου. Αυτή είναι η ουσία και σε μια εποχή που οι γενικότερες εξελίξεις στον τομέα της τεχνολογίας των ηλεκτρονικών επικοινωνιών και συνολικότερα της πληροφορικής αυξάνουν σημαντικά τις δυνατότητες για συνδυασμένη ικανοποίηση των λαϊκών αναγκών αναβάθμιση των υπηρεσιών υγείας και εκπαίδευσης και εύκολη πρόσβαση των εργαζομένων στις δημόσιες υπηρεσίες ιδιαίτερα στα άτομα με αναπηρία. Και ξέρετε, το πρόβλημα δεν είναι αν μια κυβέρνηση θα κάνει ό,τι μπορεί για να δώσει στους πολίτες αυτής της χώρας καλές, υψηλού επιπέδου υπηρεσίες. Το θέμα είναι να δίνεις καλές υπηρεσίες, να είναι φτηνές αυτές οι υπηρεσίες και να δημιουργούν ασφάλεια για την ίδια τους τη ζωή και την υγεία τους.
      Εμείς είμαστε κατηγορηματικοί στο ότι μόνο ένας ενιαίος κρατικός φορέας επικοινωνιών μπορεί να κατοχυρώσει την επικοινωνία ως κοινωνικό αγαθό και να διασφαλίσει ακριβώς φθηνότερη ταχύτερη και ασφαλή πρόσβαση όλων των πολιτών σ’ ένα μεγάλο εύρος μέσων και υπηρεσιών. Μπορεί να μειώσει τον  εργάσιμο χρόνο, ακριβώς γιατί η σύγχρονη τεχνολογία είναι πρόοδος και μπορούν οι εργαζόμενοι να δουλεύουν λιγότερες ώρες, να αμείβονται περισσότερο και να έχουμε προσλήψεις νέου προσωπικού. Μπορείς, δηλαδή, να προσδιορίσεις τις δυνατότητες της ανάπτυξης με βάση ακριβώς τις ανάγκες και να κατανείμεις τη χρηματοδότηση σε σχέση μ’ αυτές τις ανάγκες και όχι να δίνεις τα χρήματα των εταιριών με βάση τις δικές τους ανάγκες, τις ανάγκες της κερδοσκοπίας, αλλά για να κάνουν έρευνα.
      Αλλά, όμως, υπάρχει ένα συνολικότερο πρόβλημα, το πώς για ό,τι συζητάμε σε ακροάσεις φορέων, το πώς παρακολουθείτε και ακούτε τον κόσμο, είναι ένα δείγμα κι αυτό. Υπάρχει η επιχειρηματολογία από την Κυβέρνηση, ότι οι συνέπειες της απελευθέρωσης θα είναι σημαντικές για τις καλύτερες υπηρεσίες που ανέφερα προηγουμένως, γιατί θα δοθούν θέσεις εργασίας και θα υπάρξει μείωση των τιμών. Έχει αποδειχτεί στην πράξη ότι όλα αυτά είναι μύθοι, τελικώς. Έχουμε σημαντική μείωση του προσωπικού –γνωστά ήταν τα ζητήματα με την εθελούσια, για παράδειγμα στον Ο.Τ.Ε., μετά την απελευθέρωση- εντατικοποίηση, ελαστικές εργασιακές σχέσεις και, βεβαίως, ακριβές υπηρεσίες. Για παράδειγμα στον Ο.Τ.Ε., σας αναφέρω συγκεκριμένα ότι τα συνολικά έσοδα ανά εργαζόμενο αυξήθηκαν κατά 125% μεταξύ του 1998 και του 2003. Είχαμε σταθερή μείωση των εργαζομένων ανά συγκεκριμένο τομέα εργασίας διαχρονικά τα τελευταία χρόνια, μείωση κατά έξι χιλιάδες το 1996-2001 με την πρώτη εθελούσια και τώρα, με τη δεύτερη που έγινε με τη δική σας Κυβέρνηση, είναι πέντε χιλιάδες.
      Αλλά να δούμε τι γίνεται και στον ιδιωτικό τομέα, στην «ΙΝΤΡΑΚΟΜ», όπου υπάρχουν τετρακόσια είκοσι άτομα για εθελούσια έξοδο και γίνεται προσπάθεια επιβολής αύξησης του χρόνου εργασίας με το φόβητρο των νέων απολύσεων. Τα ζήσαμε αυτά και με τις κινητοποιήσεις που έγιναν. Άρα και στον ιδιωτικό τομέα υπάρχει το ίδιο θέμα.
      Σύμφωνα με το Διεθνές Γραφείο Εργασίας, στην πρώτη φάση της απελευθέρωσης, από το 1990 μέχρι το 1996, είχαμε συνολική μείωση προσωπικού κατά μέσο όρο 10% στους μεγάλους ομίλους της Ευρωπαϊκής Ένωσης, Ισπανία, Ιταλία, Γερμανία. Είχαμε μείωση του προσωπικού με πλήρη απασχόληση, που καταγράφεται στους περισσότερους ομίλους την τελευταία τριετία. Είναι συγκεκριμένα, σαφέστατα τα στοιχεία. Όσο για το ότι  ο ανταγωνισμός θα μειώσει τις τιμές, είναι σαφέστατο ότι στη σταθερή τηλεφωνία έχουμε άνοδο στις τιμές. Όταν το 1994 το πάγιο ήταν 450 δραχμές, 1,5 ευρώ, σήμερα είναι 15 ευρώ. Η αστική κλήση ήταν 5 δραχμές, 1,5 λεπτό. Σήμερα, η κλήση πάει ανά δευτερόλεπτο, στα 3 λεπτά.
      Για την κινητή τηλεφωνία όντως έπεσε πέντε φορές, φτήνυνε, αλλά όμως πρέπει να γίνεται συνυπολογισμός. Ο εισηγητής της Νέας Δημοκρατίας είπε προηγουμένως ότι τα έσοδα από την κινητή τηλεφωνία πραγματικά ήταν σημαντικά, σε καθαρό ποσοστό 2% επί του Α.Ε.Π.. Σκεφτείτε, λοιπόν, ότι εάν δεν μεσολαβούσε όλο αυτό το «τζιράρισμα» από τις εταιρίες κινητής τηλεφωνίας και αν πραγματικά ήταν δημόσια υπηρεσία 100%, θα ήταν και πιο φτηνή η υπηρεσία συνολικά για τους εργαζόμενους στη χώρα μας και θα είχαμε τεράστια έσοδα στον κρατικό προϋπολογισμό, για να αποδοθούν πραγματικά για υπηρεσίες παιδείας, υγείας, αθλητισμού και πολιτισμού, λέω ένα παράδειγμα, δηλαδή για ανάγκες της νέας γενιάς. Επομένως, πρέπει να δούμε συνολικότερα τα προβλήματα. Στην κινητή τηλεφωνία, για παράδειγμα, το 1994 η λαϊκή οικογένεια έδινε 10.000 περίπου δραχμές συνολικά για την επικοινωνία. Σήμερα η οικογένεια δίνει κατά μέσο όρο 150 ευρώ για σταθερό και κινητό μαζί.
      Αλλά πείτε μου και κάτι άλλο: Πόσο κέρδισε ο καταναλωτής από τη μείωση κατά 20% των τελών διασύνδεσης που απαίτησε η Ε.Ε.Τ.Τ. από τον Ο.Τ.Ε. το 1994; Αυτά ακριβώς τα ζητήματα αποτυπώνονται στο σχέδιο νόμου που έχουμε μπροστά μας. Ο χρόνος είναι πολύ μικρός για να κάνουμε ευρύτατη ανάλυση, όμως θα επικεντρωθώ σε ορισμένα ζητήματα που τα θεωρούμε εξαιρετικά κρίσιμα.
      Το σύνολο όλων των άρθρων των κεφαλαίων Α΄, Β΄, και Δ΄ στοχεύουν ακριβώς στην κρατική ρύθμιση αυτών των ανταγωνιστικών συμφερόντων. Αποτυπώνεται ακριβώς αυτό μεταξύ των μετόχων των πρώην Δ.Ε.Κ.Ο. και των νέων, υπαρκτών ή επίδοξων ιδιωτών-επενδυτών στον τομέα των ηλεκτρονικών επικοινωνιών.
      Συγκεκριμένα, με τα άρθρα 6 και 11 προσδιορίζεται, με βάση την προαναφερόμενη κατεύθυνση, ο ρόλος και το πλαίσιο δράσης της ρυθμιστικής αρχής, της Εθνικής Επιτροπής Τηλεπικοινωνιών και Ταχυδρομείων. Προσδιορίζεται με μεγαλύτερη σαφήνεια η θεσμική εξάρτηση αυτής της ανεξάρτητης επιτροπής. Είναι πακέτο, πηγαίνει σε όλες τις χώρες της Ευρωπαϊκής Ένωσης και ακολουθεί μια συγκεκριμένη πολιτική, μια γραμμή στα πλαίσια της απελευθέρωσης στο συγκεκριμένο τομέα.
      Με τα άρθρα 35 και 37 του κεφαλαίου Δ΄ κατοχυρώνεται η δυνατότητα κρατικής παρέμβασης για την οριοθέτηση του τμήματος της αγοράς που θα καταβάλλει το πρώην κρατικό μονοπώλιο και επιχειρήσεις με σημαντική ισχύ. Τα άρθρα αυτά αποτελούν μια ακόμα ομολογία τελικά ότι η εποχή του ελεύθερου ανταγωνισμού ανήκει οριστικά στο παρελθόν. Διανύουμε την ιστορική περίοδο της κυριαρχίας του μονοπωλιακού κεφαλαίου και το κράτος υπηρετεί τις στρατηγικές ανάγκες του.
      Στο άρθρο 46 και συνολικά σε όλο το ΣΤ΄ κεφάλαιο, περιορίζεται δραματικά το περιεχόμενο της Καθολικής Υπηρεσίας σε προσιτή τιμή μόνο για σταθερή τηλεφωνία. Δηλαδή, στην εποχή της ευρυζωνικής πρόσβασης, στο 2006, υπόσχεστε την ικανοποίηση των λαϊκών αναγκών της δεκαετίας της Ελλάδας του 1960!
      Όσο για το άρθρο 33, για τα δίκτυα καλωδιακής τηλεόρασης, το σχέδιο νόμου απαγορεύει στον Ο.Τ.Ε. να θέσει σε λειτουργία την καλωδιακή τηλεόραση. Αυτός είναι ανταγωνισμός. Απαγορεύεται. Πρέπει να κάνει τώρα ο Ο.Τ.Ε. θυγατρική και η θυγατρική να συμμετέχει κάπου αλλού. Είναι γνωστή αυτή η καραμέλα παντού. Είναι σικέ αυτό το παιχνίδι και πρέπει να το καταλάβει ο κόσμος και να βγάλει συμπεράσματα. Γίνονται τρεις εταιρίες, είναι γνωστά αυτά, όπως και τα καρτέλ που συμμετείχαν σε όλους τους τομείς της απελευθέρωσης μέχρι σήμερα.
      Πριν να μπω στο ζήτημα με τις κεραίες, στο άρθρο 3, κάνω μια αναφορά, που εδώ πραγματικά αποδεικνύει τι πολιτική υποκρισία υπάρχει τόσο στην Ευρωπαϊκή Ένωση όσο και στα κράτη-μέλη, που «πακέτο» ψηφίζουν αυτήν τη ρύθμιση. Το άρθρο 3, στην παράγραφο στ΄, εδάφιο γγ΄, τι εξασφαλίζει στους χρήστες; Συμβάλλει στην εξασφάλιση υψηλού επιπέδου προστασίας των δεδομένων προσωπικού χαρακτήρα και της ιδιωτικής ζωής. Αν είναι δυνατόν! Όμως, στην Ευρωπαϊκή Ένωση αυτό δεν ψηφίζεται από τον ουρανό. Από τους εκπροσώπους των κυβερνήσεων που βρίσκονται στην Ευρωπαϊκή Ένωση, ψηφίζονται οι οδηγίες και ερχόμαστε εδώ και λέτε ότι είναι ανάγκη να είμαστε συμβατοί μ’ αυτές τις οδηγίες.
Την οδηγία των συναρμόδιων Υπουργών της Ευρωπαϊκής Ένωσης -Εσωτερικών, Δικαιοσύνης, Δημόσιας Τάξης- και οι αντίστοιχοι Έλληνες Υπουργοί την ψήφισαν. Είναι συνολική απόφαση, τελικά, του Ευρωπαϊκού Κοινοβουλίου.
       Το άρθρο 4 λέει ότι σε βάση δεδομένων μπαίνουν τα πάντα, ο αριθμός του τηλεφώνου, το όνομα, η διεύθυνση καλούντος και καλουμένου, το είδος επικοινωνίας –φωνητική κλήση, φαξ, e-mail– η σύσκεψη στο διαδίκτυο, η ημερομηνία, η ώρα αρχής και τέλους επικοινωνίας, η διάρκεια, η θέση του καλούντος και του καλουμένου και οι αναπάντητες κλήσεις. 
      Αυτό λέει η συγκεκριμένη οδηγία και είναι υποχρεωμένη κάθε κυβέρνηση να το κάνει. Μέσα σε δεκαοχτώ μήνες –γιατί αυτό είναι το περιθώριο- θα έρθετε να πείτε να ψηφιστεί αυτή η ρύθμιση. Θα πείτε ότι είμαστε αναγκασμένοι να το ψηφίσουμε. Θίγονται, δηλαδή, θεμελιώδη ζητήματα ατομικών ελευθεριών. Ο «μεγάλος αδελφός» είναι παντού.
      Έρχομαι στο ζήτημα, για το οποίο έγινε πάρα πολύ συζήτηση. Μπορώ να πω ότι εκεί επικεντρώθηκε όλη σχεδόν η συζήτηση των μελών της επιτροπής, δηλαδή στο θέμα των κεραιών κινητής τηλεφωνίας. Εδώ δίνουμε κάποιες εξηγήσεις, παρ’ όλο που κάποια πράγματα είναι ανεξήγητα. Θέλετε να εξυπηρετήσετε τις κεραίες κινητής τηλεφωνίας, την απελευθέρωση, τον ανταγωνισμό. Μα, είναι τόσο προκλητική η αντίδραση της Κυβέρνησης απέναντι στην αγωνία του κόσμου. Δηλαδή, όλοι μιλάμε στον αέρα; Στην επιτροπή συζητήσαμε και πολλά ιατρικά ζητήματα. 
      Κυρίες και κύριοι Βουλευτές, νομίζω ότι εμείς είμαστε υποχρεωμένοι να ακούμε τους επιστήμονες, τους ειδικούς, να ακούμε και να παίρνουμε υπόψη μας όλες τις επιστημονικές προσεγγίσεις, να μην ξεχωρίζουμε όποια εμείς νομίζουμε ότι μας εκφράζουν. Δεν έχουμε αυτό το δικαίωμα. Δεν είπα ότι εκφράστηκε κάτι τέτοιο, αλλά στην πράξη εκφράζεται. 
      Δεν το εξέφρασε κανείς προφορικά, αλλά βγαίνει ως αποτέλεσμα. Γιατί αν πάρουμε όλες τις προσεγγίσεις υπόψη μας, όλες τις μελέτες που έχουν γίνει μέχρι τώρα στη χώρα μας, αλλά και αν λάβουμε υπόψη μας την ευρωπαϊκή και διεθνή εμπειρία, έπρεπε να πάρουμε υπόψη και να ζητήσουμε αυτές τις προτάσεις.
      Το Κομμουνιστικό Κόμμα θα καταψηφίσει το νομοσχέδιο, γιατί διαφωνεί. Θέλουμε, όμως, το ζήτημα αυτό να είναι ομόφωνο, να συμφωνήσουμε όλοι και να πάρουμε όλα τα μέτρα, ώστε να δημιουργήσουμε συνθήκες ασφάλειας, συνθήκες οι οποίες να προστατεύουν τη ζωή των εργαζομένων, του λαού και το περιβάλλον. 
      Είναι συνειδητή η επιλογή σας. Δεν μπορεί να επιμένετε τόσο πολύ. Έχουν γίνει έρευνες από το Συνήγορο του Πολίτη, με την ειδική έκθεση που είχε γίνει το Νοέμβριο του 2003. Και η προηγούμενη κυβέρνηση και η σημερινή το γνωρίζουν. Με συγκεκριμένα στοιχεία από τις αναφορές, έβγαιναν δύο σημαντικά προβλήματα, τα οποία αφορούσαν τη χωροθέτηση. Είχαν βγει στον Τύπο, έδωσαν συνεντεύξεις για τη χωροθέτηση και για την κατασκευή των κεραιών κινητής τηλεφωνίας. Πλήρης αυθαιρεσία! Τι έγινε από εκεί και πέρα; Πείτε μου. Έρχεται τώρα η Κυβέρνηση και τι λέει; «Ο γέγονε, γέγονε». Ό,τι είναι παράνομο, νομιμοποιείται. Πείτε μου τι θα γίνει με τις κεραίες που είναι παράνομες, που φυτεύτηκαν έτσι. 
      Τα πράγματα, λοιπόν, είναι συγκεκριμένα. Οι ρυθμίσεις αυτές δεν διασφαλίζουν τη διεπιστημονική προσέγγιση του κρατικού ελέγχου. Εγώ, κύριε Υπουργέ, σας ρωτώ το εξής: Γιατί επιμένετε τόσο πολύ η Ελληνική Επιτροπή Ατομικής Ενέργειας να είναι αυτή μόνο που θα κάνει κουμάντο; Θέλουμε σ’ αυτό μια απάντηση με επιχειρήματα. Γιατί δεν δέχεστε να υπάρχει διεπιστημονική επιτροπή και να συμμετέχουν και αυτοί; 
      Άρα, δίκαια λέμε ότι εδώ υπάρχει σοβαρή πρόθεση, αν το συνδυάσουμε με το γεγονός ότι φεύγει και η αρμοδιότητα από τη νομαρχία και πάει στην περιφέρεια. Όχι βέβαια ότι και οι νομαρχίες πάνω σ’ αυτόν τον τομέα έλυναν και έδεναν –γνωμοδότηση έκαναν– αλλά ήθελαν να αποφύγουν το κόστος, τη φασαρία, τις κινητοποιήσεις ή τις διάφορες ιστορίες στα νομαρχιακά συμβούλια.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, θα ήθελα την κατανόηση σας.
      Αυτά αλλάζουν προς το χειρότερο. Γιατί επιμένετε τόσο πολύ; Δεχθείτε αυτό που λέμε. Σας καλούμε για άλλη μια φορά να βάλετε τα πιο αυστηρά στάνταρς που υπάρχουν αυτήν τη στιγμή και χρησιμοποιούνται διεθνώς και να ακούτε αυτά που σας λένε οι ειδικοί, που είναι καταγεγραμμένα και τα έχετε.
      Πριν έρθω εδώ, είδα ότι έξω γινόταν κινητοποίηση από την Παναττική Επιτροπή. Από το τμήμα του Πανεπιστημίου έφεραν τα χαρτιά. Δεν τα πήρε κανείς; Θα τα καταθέσω στα Πρακτικά. Ας τα πάρουμε υπόψη μας. Ο κόσμος αγωνίζεται γι’ αυτήν την ιστορία και πρέπει να τους στηρίξουμε. Υπάρχει σοβαρό αίτημα, πρόβλημα, το οποίο πρέπει χωρίς λαϊκισμούς –να μιλάμε καθαρά- να ληφθεί υπόψη.
      Με το σχέδιο αυτό δεν διασφαλίζεται η συνδυασμένη συνεκτίμηση της επικινδυνότητας και των διαφορετικών βλαπτικών παραγόντων. Δεν θεσμοθετούνται διαδικασίες προσφυγής των κατοίκων σε πανεπιστημιακά εργαστήρια μελέτης, έρευνας και ελέγχου των πορισμάτων των αρμοδίων ελεγκτικών μηχανισμών. Και έχουμε και το «καλύτερο»: Αντί να γίνεται δωρεάν, ο κόσμος θα πληρώνει. Θα πληρώνει, δηλαδή, 80% από τα 200 ευρώ που πληρώνουν οι εταιρείες κινητής τηλεφωνίας. Θα πληρώνουμε κιόλας για να βγαίνουν αποφάσεις και να μας λένε «Μην ανησυχείτε». Γιατί περί αυτού πρόκειται. Δεν νομίζω να πιστεύετε ότι θα συμβεί κάτι διαφορετικό.
      Τελειώνοντας, λέω ότι δεν διασφαλίζεται ακόμα και η ουσιαστική εφαρμογή των τυπικών προβλέψεων του άρθρου, αφού αφ’ ενός δεν προσδιορίζεται η σαφής διαδικασία έγκαιρης αποξήλωσης της κεραίας σε περίπτωση παράνομης λειτουργίας και αφ’ ετέρου οι κρατικές υπηρεσίες θέτουν ασφυκτικά χρονικά όρια για να αποφανθούν για την νομιμότητα της εγκατάστασης της κεραίας, με δεδομένες τις ελλείψεις σε υποδομή και προσωπικό.
      Μα αν είναι δυνατόν! Πιστεύει κανείς ότι σε δέκα μέρες με όλους αυτούς που θα πηγαίνουν εκεί για αιτήσεις, η υπηρεσία θα μπορέσει να ανταποκριθεί; Έχετε λύσει όλα τα προβλήματα, όπου πατάει κάποιος ένα κουμπί και βγαίνει το χαρτί για μπορέσουν να αντιμετωπιστούν αυτά τα ζητήματα; Είναι συγκεκριμένη η επιλογή. Δεν θα υπάρχει καμία άδεια. Οι άδειες θα έρχονται μόνες τους. Δεν θα μιλάει κανείς για αυτές και έτσι θα εγκρίνονται οι άδειες. Αυτό, λοιπόν, πρέπει να ληφθεί υπ’ όψιν.
      Το «ναι» στην απελευθέρωση είναι σαφέστατο ότι πάει μαζί με τους κινδύνους για τη δημόσια ασφάλεια και υγεία. Αυτό είναι το κύριο, γιατί όλοι δεχόμαστε τις επιπτώσεις. Όλοι συμφωνούμε ότι το κινητό τηλέφωνο είναι πρόοδος, μας εξυπηρετεί. Πρέπει οπωσδήποτε να υπάρχουν κεραίες κινητής τηλεφωνίας, αλλά πρέπει να υπάρχουν οι λιγότερες δυνατές παρενέργειες με βάση τα σημερινά επιστημονικά δεδομένα.
      Αυτό δεν το κάνει η Κυβέρνηση. Είναι υπόλογη και αναλαμβάνει σοβαρή πολιτική ευθύνη, γιατί το επόμενο διάστημα θα υπάρχουν προβλήματα. Οι νόμοι δεν είναι μόνο για να εφαρμόζονται, είναι και για να μην εφαρμόζονται. Αυτός ο νόμος δεν μπορεί να εφαρμοστεί. Είναι πολύ σοβαρό αυτό που σας λέω.
      Αυτήν τη στιγμή δήμαρχοι βρίσκονται στα δικαστήρια και δικάζονται γιατί έχουν κατεβάσει κεραίες κινητής τηλεφωνίας. Το ξέρετε αυτό; Τι θα γίνει; Αυτό το πρόβλημα υπάρχει. Δηλαδή ο κόσμος πρέπει να πάρει το νόμο στα χέρια του. Δυστυχώς, εμμέσως πλην σαφώς αυτό λέει η Κυβέρνηση.
      ΚΙΜΩΝ ΚΟΥΛΟΥΡΗΣ: Συμφωνούμε.
      ΕΛΠΙΔΑ ΠΑΝΤΕΛΑΚΗ : Εμείς λέμε ότι όσες είναι παράνομες πρέπει να κατεβούν. Δεν υπάρχει άλλη λύση. Εκτός βέβαια από αυτές που είναι κρυφές.
      Μεγάλη πολιτική ευθύνη αναλαμβάνει όχι μόνο ή Κυβέρνηση, αλλά και η Αντιπολίτευση αυτήν τη στιγμή. Λέμε στον κόσμο «σας ακούμε, συμπαραστεκόμαστε», το αποτέλεσμα όμως μετριέται στην πράξη.
      Εμείς καταψηφίζουμε το σύνολο του νομοσχεδίου και την τροπολογία. Το Κομουνιστικό Κόμμα είναι διατεθειμένο να ψηφίσουμε όλοι μαζί αυτήν την τροπολογία, λαμβάνοντας όμως υπ’ όψιν λογικά και ρεαλιστικά πράγματα που καταθέσαμε στην επιτροπή αλλά και εδώ. Επίσης να ανακαλέσει και η Αντιπολίτευση γι’ αυτό, γιατί έχει σοβαρές πολιτικές ευθύνες.
      Σας ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Το λόγο έχει ο ειδικός αγορητής του Συνασπισμού κ. Αθανάσιος Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, μέσα σε ασφυκτικά πλαίσια λίγων ωρών πρέπει να συζητηθεί ένα καίριο νομοσχέδιο εκατόν πενήντα πέντε σελίδων και εβδομήντα ενός άρθρων. Είναι πάρα πολύ δύσκολο να μπορέσει κανείς να κάνει μια εμπεριστατωμένη ανάλυση των ενστάσεων, των τυχόν διαφωνιών του ή ποιων από αυτά θεωρεί λογικά και σωστά.
      Το νομοσχέδιο για τις ηλεκτρονικές επικοινωνίες έρχεται να μεταφέρει και να ενσωματώσει τις πέντε νέες οδηγίες της Ευρωπαϊκής Ένωσης στο ελληνικό δίκαιο. Η ενσωμάτωση αυτή γίνεται με μεγάλη καθυστέρηση, δεδομένου ότι έπρεπε να έχει γίνει από το καλοκαίρι του 2003. Ανεξάρτητα από τις ευθύνες της καθυστέρησης της ενσωμάτωσης και το πώς αυτές κατανέμονται ανάμεσα σε αυτούς που είχαν την υποχρέωση να το πράξουν, τίθενται μερικά θέματα επί της αρχής της απελευθέρωσης της αγοράς των τηλεπικοινωνιών και γενικότερα των ηλεκτρονικών επικοινωνιών, που βέβαια και αυτή εντάσσεται στο γενικότερο πλαίσιο της παγκοσμιοποίησης.
      Ποια ήταν τα προβλήματα που υποτίθεται ήθελε να λύσει η απελευθέρωση και τι καινούργιο μας φέρνει; Κατά την άποψη μας ο μόνος στόχος είναι η αναδιανομή της πίτας στην αγορά των τηλεπικοινωνιών. Δεν ήταν αποδεκτό από τα οικονομικά συμφέροντα να παραμένει στο κράτος μια τόσο μεγάλη οικονομική δραστηριότητα, που θα μπορούσε να αποφέρει μεγάλα έσοδα και κέρδη σε επίδοξους νομείς αυτής της πίτας. 
      Από την άλλη πλευρά τόσο στον τομέα των τηλεπικοινωνιών όσο και σε άλλους τομείς της οικονομίας στην Ευρώπη και στον υπόλοιπο κόσμο η πράξη έχει αποδείξει ότι μετά την αρχική φάση κατά την οποία παρουσιάζεται μια σχετική πολυφωνία και εμφάνιση νέων εταιριών παροχής τηλεπικοινωνιακών υπηρεσιών, στη συνέχεια η αγορά οδηγείται με μαθηματική ακρίβεια στην επανασυγκέντρωση της δραστηριότητας, όχι, βέβαια, πλέον στα επιμέρους κρατικά μονοπώλια αλλά σε λίγα και πολύ ισχυρά πολυεθνικά ολιγοπώλια. Κατά συνέπεια, η θεωρία ότι με την απελευθέρωση θα δοθεί η ευκαιρία και σε πολλούς άλλους παίκτες να παίξουν δημιουργικό ρόλο στην αγορά, ώστε να λειτουργήσει ο ανταγωνισμός, αποδεικνύεται στην πράξη ότι δεν ισχύει.
      Ήδη και στη χώρα μας έχουν αρχίσει να φαίνονται τα σημάδια της νέας εποχής: Εξαγορές, συγχωνεύσεις, στρατηγικοί επενδυτές κ.λπ. -βλέπε εδώ τις περιπτώσεις TIM, HELLAS, FORTHNET, Q-TELECOM- και βέβαια όλοι περιμένουν το διεθνή στρατηγικό επενδυτή που θα αγοράσει τον Ο.Τ.Ε. Θα αυξηθούν μ’ αυτόν τον τρόπο οι θέσεις εργασίας; Πολύ αμφιβάλλουμε. Ήδη ξέρουμε ότι από είκοσι έξι χιλιάδες υπαλλήλους που είχε ο Ο.Τ.Ε. έχει φθάσει στους δέκα χιλιάδες, με τάση περαιτέρω μείωσης. Καλύφθηκαν αυτά τα κενά; Δεν θα το λέγαμε. Θα μειωθούν οι τιμές των τηλεπικοινωνιακών υπηρεσιών; Αυτό το οποίο υπάρχει είναι μια φαινομενική μείωση των τιμών των ανταγωνιστών του Ο.Τ.Ε. και βραχυπρόθεσμα αυτό μπορεί να θεωρηθεί ότι λειτουργεί υπέρ του καταναλωτή. Αλλά με ποιο γενικότερο κόστος; Και τι θα γίνει μακροπρόθεσμα; 
      Επιπρόσθετα, από τότε που ξεκίνησε η απελευθέρωση και η ιδιωτικοποίηση του Ο.Τ.Ε. μέχρι σήμερα έχει αλλάξει η θέση την οποία κατείχε ο τηλεφωνικός λογαριασμός, ο οποίος σήμερα κατέχει την πρώτη θέση στα περισσότερα νοικοκυριά. Έχουν αυξηθεί πάρα πολύ τα έξοδα που δίνει κανένας σήμερα για το τηλέφωνο, τη σταθερή και την κινητή τηλεφωνία. 
      Ας εξετάσουμε τα πράγματα στη χώρα μας. Οι νεοεισερχόμενες εταιρείες για να ανταγωνιστούν τον Ο.Τ.Ε.  αναγκάζονται να προσφέρουν τις υπηρεσίες τους σε σημαντικά φθηνότερες τιμές, συνήθως κάτω από το πραγματικό τους κόστος. Διαφημίζονται εκπτώσεις μέχρι και 80%, σε σχέση με τις τιμές του Ο.Τ.Ε. Επειδή όμως κάτι τέτοιο είναι φυσικό να τις οδηγεί σε χρεοκοπία πιέζουν, συνεχώς, την Επιτροπή Τηλεπικοινωνιών και Ταχυδρομείων -η οποία δεν θέλει και πολύ άλλωστε- και καταφέρνουν να αναγκάσουν τον Ο.Τ.Ε. να παρέχει τη δημόσια υποδομή σε πολύ μειωμένες τιμές, κάτω και του δικού του κόστους. Και το τραγελαφικό είναι ότι ενώ το νέο κανονιστικό πλαίσιο στοχεύει στη μείωση των τιμών, την ίδια στιγμή απαγορεύει στον Ο.Τ.Ε. να μειώσει και αυτός τις τιμές λιανικής, γιατί σε τέτοια περίπτωση οι ανταγωνιστές του δεν θα μπορούσαν να τον ανταγωνίζονται για να επιβιώσουν.
      Με το νέο πλαίσιο των τηλεπικοινωνιών δίνεται έμφαση στη δημιουργία ανταγωνισμού στις υποδομές, σε αντίθεση με την προηγούμενη φάση της απελευθέρωσης όπου ο στόχος ήταν ο ανταγωνισμός στις υπηρεσίες. Θα πρέπει να αποφασίσουμε αν οι υπάρχουσες υποδομές είναι επαρκείς ή αν θα πρέπει να επιδιώξουμε τη δημιουργία νέων υποδομών και σε ποιο βαθμό. 
      Στον αντίποδα, η ευρωπαϊκή πολιτική εστιάζεται στην παροχή της υπάρχουσας υποδομής προς τους διάφορους τηλεπικοινωνιακούς φορείς με πολύ χαμηλό κόστος, δηλαδή σε όφελος των νεοεισερχομένων που ασφαλώς τους βολεύει να παρέχουν υπηρεσίες χωρίς ή με ελάχιστες επενδύσεις. 
      Οι εξαγγελίες της Κυβέρνησης θυμίζουν ένα είδος θεάτρου του παραλόγου. Από τη μία πλευρά υποτίθεται ότι ιδεολογικά η Νέα Δημοκρατία πιστεύει στη φιλοσοφία της αγοράς. Από την άλλη πλευρά εξαγγέλλει φθηνές υπηρεσίες, χωρίς να λαμβάνει υπ’ όψιν την αγορά αυτή καθεαυτή. Είδαμε τι συνέβη σε σχέση με την εξαγγελία του Πρωθυπουργού για τις φθηνές ευρυζωνικές υπηρεσίες για τους φοιτητές, που έγινε χωρίς να έχει μελετηθεί ο τρόπος υλοποίησής της και χωρίς να λαμβάνονται καθόλου υπ’ όψιν οι επιπτώσεις μιας τέτοιας εξαγγελίας στην αγορά, αφού δεν μπορεί να υλοποιηθεί ανέξοδα.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
Υποτίθεται ότι ο Ο.Τ.Ε. δεν είναι πλέον κρατική εταιρεία και άρα το κόστος μιας τέτοιας επιλογής της Κυβέρνησης δεν μπορεί να αναληφθεί από τον Ο.Τ.Ε.
      Η μέχρι σήμερα εμπειρία της απελευθέρωσης στην Ελλάδα απέδειξε ότι όλα σ’ αυτήν την χώρα γίνονται the greek way κι άρα δεν θα μπορούσε να είναι διαφορετικά στον τομέα της απελευθέρωσης των τηλεπικοινωνιών. Η πρακτική που ακολουθήθηκε ήταν έλλειψη εθνικής πολιτικής και στρατηγικής στον τομέα των τηλεπικοινωνιών, με την πλήρη απουσία του Υπουργείου Μεταφορών και Επικοινωνιών από τα τεκταινόμενα, διορισμός των μελών της Ε.Ε.Τ.Τ. με αδιαφανή κριτήρια, με πλήρη απουσία συναινετικών διαδικασιών, «ημέτεροι» που στη συνέχεια έγιναν και ειδήμονες, διορισμός και επιλογή αποκλειστικά από την Κυβέρνηση, ανεξέλεγκτη δράση της Ε.Ε.Τ.Τ. με νοοτροπία ιδιοκτήτη της αγοράς τηλεπικοινωνιών, εξυπηρέτηση οικονομικών συμφερόντων εις βάρος του εθνικού φορέα του Ο.Τ.Ε., ασαφής και ασυνάρτητη εφαρμογή του ευρωπαϊκού κανονιστικού πλαισίου.
       Εξάλλου, όταν μιλάμε για ανεξάρτητες διοικητικές αρχές, όπως η Ε.Ε.Τ.Τ., τι ακριβώς εννοούμε; Ανεξάρτητες από ποιους και για ποιο πράγμα; Ανεξέλεγκτες μήπως από τους άλλους θεσμούς -και ιδιαίτερα από το Κοινοβούλιο- και έξω από τις άλλες εθνικές διαδικασίες; Και σε τίνος όφελος θα πρέπει αυτές να λειτουργούν; Με ποιες ασφαλιστικές δικλίδες; Στην προηγούμενη φάση είχαμε μια Ε.Ε.Τ.Τ. που είχε συγκεντρώσει πάνω της όλες τις εξουσίες, νομοθετικές και ελεγκτικές, και στην πράξη η ίδια ήταν τελείως ανεξέλεγκτη. Όπως αναγνωρίζεται και στην εισηγητική έκθεση του νομοσχεδίου, οι αποφάσεις της δεν κρίθηκαν ποτέ σε δεύτερο επίπεδο, δεδομένου ότι καμία από τις προσφυγές που έγιναν στο Συμβούλιο της Επικρατείας δεν εκδικάστηκε μέχρι σήμερα. Και αυτό το εκμεταλλεύθηκε πλήρως η απελθούσα διοίκηση της Ε.Ε.Τ.Τ. και το λάμβανε υπ’ όψιν στις αποφάσεις της, εξυπηρετώντας τα συμφέροντα που εκείνη νόμιζε κάθε φορά. 
      Εμείς επανειλημμένα έχουμε τοποθετηθεί και έχουμε πει ότι οι τηλεπικοινωνίες είναι κοινωνικό αγαθό και δεν θα πρέπει να υποταχθούν στο βωμό του κέρδους, στις μεγάλες πολυεθνικές εταιρίες και στα διαπλεκόμενα οικονομικά συμφέροντα. Πρέπει όμως στο αγαθό αυτό να διασφαλίζεται ισότιμη πρόσβαση για όλους ανεξαιρέτως τους πολίτες. Το νομοσχέδιο, το οποίο συζητάμε σήμερα, έρχεται και αυτό να συνεχίσει την πολιτική της απελευθέρωσης των τηλεπικοινωνιών και στον τομέα των ηλεκτρονικών επικοινωνιών.
      Βεβαίως θα σπεύσουν πολλοί να υπενθυμίσουν ότι οι σύγχρονες ηλεκτρονικές επικοινωνίες είναι σε μεγάλο βαθμό δημιούργημα του ιδιωτικού τομέα και ότι ο κρατικός τομέας μόνον ακολουθεί. Όλες οι ηλεκτρονικές επικοινωνίες ποιανού ακριβώς ιδιωτικού τομέα είναι; Διεθνώς ας το μελετήσουμε. Είναι δημιούργημα των τεράστιων πολυεθνικών, οι οποίες είναι η βασική πτυχή του ιδιωτικού τομέα, όπως η Microsoft, η IBM κ.λπ.; Είναι αυτές που έφτιαξαν όλα αυτά στον τομέα των τηλεπικοινωνιών; Δεν νομίζω πως υπάρχει κάποιος σ’ αυτήν την Αίθουσα που θα διαφωνήσει με το ότι οι σύγχρονες τηλεπικοινωνίες φτιάχτηκαν, ξεκίνησαν και δημιουργήθηκαν απ’ ό,τι πιο μικρό μπορεί να φανταστεί κανένας, από νέους ανθρώπους, μάλιστα πολλές φορές εφήβους, οι οποίοι ξεκίνησαν από το μηδέν. Και, βέβαια, ήρθαν μετά οι μεγάλες εταιρείες να υιοθετήσουν και να αξιοποιήσουν αυτήν την εμπειρία και αυτές τις επιτυχίες.
      Όσο για το αν είναι υπέρ του καταναλωτή ή όχι, σ’ αυτό χωρά πολλή συζήτηση. Ας πάρουμε, για παράδειγμα, την αρχή της «καθολικής υπηρεσίας». Οι πάντες θα έχουν έτσι εξασφαλισμένη μια μίνιμουμ πρόσβαση στις τηλεπικοινωνίες όπου και αν μένουν. Τίποτα το μεμπτό. Όμως το τι ακριβώς περιλαμβάνει η καθολική υπηρεσία είναι πολύ ασαφές και πάλι θα καθορίζεται με υπουργική απόφαση. Το ίδιο θα συμβαίνει και για την τιμή που θα πληρώνει ο χρήστης της. Μα είναι υποχρέωση της πολιτείας να εξασφαλίζει ότι όλοι οι κάτοικοι της Ελλάδας, ακόμη και στο πιο απομακρυσμένο νησί ή χωριό, θα μπορούν να έχουν πρόσβαση σ’ αυτές τις υπηρεσίες. 
      Αυτό όμως που, κυρίως, διαπερνά το νομοσχέδιο είναι ότι πάμπολλες εξουσίες περνούν στα χέρια της ρυθμιστικής επιτροπής. Θα μου πείτε ότι αυτό δεν είναι απαραίτητα κακό. Δεν είναι κακό μόνο όταν η σύνθεση της επιτροπής αποφασίζεται με αντικειμενικά κριτήρια. Δεν μπορούμε όμως να έχουμε μεγάλη εμπιστοσύνη σε μια επιτροπή που τα μέλη της δεν διορίζονται, δεν ελέγχονται από τη Βουλή, αλλά διορίζονται από τον ίδιο τον Υπουργό, ο οποίος προφανώς θα βάζει σ’ αυτήν αυτούς που κρίνει και που επιθυμεί. Και ξέρουμε πώς γίνονται αυτά στη χώρα μας. 
      Εδώ είναι άλλωστε η πρωτοτυπία της ελληνικής Κυβέρνησης. Στις ευρωπαϊκές χώρες υπάρχουν αντικειμενικά κριτήρια και οι επιτροπές δίνουν λόγο στο Κοινοβούλιο. Εδώ όχι. Ούτε καν ο Υπουργός δεν θα μπορεί να ελέγξει, αφού η επιτροπή θα είναι ανεξάρτητη στο τέλος και από αυτόν. Ερωτώ ευθέως τους συναδέλφους της Πλειοψηφίας: Γιατί σπεύδουν να απεμπολήσουν δικαιώματα που έχουν, τα οποία τους έχει εκχωρήσει ο ίδιος ο ελληνικός λαός; Τι θα πουν στον λαό που τους εξέλεξε; Θα πουν ότι, ξέρετε, στον τομέα των ηλεκτρονικών υπηρεσιών δώσαμε τις εξουσίες που εσείς μας δώσατε σ’ έναν αυτοκράτορα; Όμως πρέπει να θυμόμαστε ότι ζούμε σε δημοκρατία, κύριοι συνάδελφοι.  
      Επίσης, για το απόρρητο είχε τεθεί ένα θέμα στην επιτροπή και είχε υποσχεθεί ο κύριος Υπουργός ότι θα το έβλεπε. Γιατί αυτήν τη στιγμή υπάρχει μια επιτροπή εξασφάλισης και ελέγχου του απορρήτου.
      Αυτό εκχωρείται επίσης εδώ σε άλλους. Δεν θα έχει καμία θέση αυτή η επιτροπή με ό,τι αυτό μπορεί να σημαίνει. 
      Κύριε Πρόεδρε, θα ήθελα να αναφερθώ και σε ένα άλλο κεφάλαιο που είναι καίριο και που αφορά αυτό το νομοσχέδιο που έχει δημιουργήσει πάρα πολλά προβλήματα και άλλωστε έχει σχέση και με όλες τις κινητοποιήσεις και όλους τους αγώνες που έχουν γίνει από πολλούς σε όλη τη χώρα. Είναι το ιατρικό μέρος και έχει γίνει πολύς λόγος. Υπάρχει κίνδυνος από αυτές τις ακτινοβολίες; Πρέπει να ξεκαθαρίσουμε ότι αυτές οι ακτινοβολίες δεν είναι ιονίζουσες ακτινοβολίες. Δεν είναι ακτίνες γ, δεν είναι ακτίνες χ, δεν είναι από αυτές τις ακτίνες οι οποίες ως τώρα είναι αποδεδειγμένα καρκινογόνες. Προκαλούν καρκίνο, προκαλούν λευχαιμία. Οι μη ιονίζουσες ακτινοβολίες ακόμη δεν έχει ξεκαθαριστεί αν προκαλούν τέτοια φαινόμενα. Ως τώρα και η παγκόσμια οργάνωση υγείας και όλοι οι διεθνείς οργανισμοί που ασχολούνται με το θέμα δεν έχουν διαπιστώσει ότι μπορούν να προκαλέσουν καρκίνο. Σαν νευροχειρουργός το έψαξα επειδή πολλές φορές αναφέρεται ότι έχουν βλάβες στο νευρικό σύστημα, στον εγκέφαλο, μπορούν να προκαλέσουν π.χ. όγκο του ακουστικού νεύρου, ακουστικό νευρίνομα. Δεν υπάρχει κάποια αποδεδειγμένη περίπτωση. Βέβαια, εδώ πρέπει να ξεκαθαρίσουμε ότι το χρονικό διάστημα δεν είναι αρκετό, γιατί αυτές οι επιπτώσεις μπορεί να είναι μακροπρόθεσμες. Αναφέρθηκε προηγουμένως το DTT, τα αντιβιοτικά και άλλα φάρμακα που ύστερα από χρόνια αποδείχθηκε ότι είχαν επιπτώσεις που στην αρχή δεν φαίνονταν. Από αυτήν την άποψη κανένας δεν μπορεί να είναι βέβαιος και κατηγορηματικός. Το θέμα είναι όμως να ξέρουμε από τι πρέπει να φοβόμαστε, τι είναι δεδομένο και τι όχι.
      Επίσης, ένα άλλο σημαντικό στοιχείο που πρέπει να λάβουμε υπ’ όψιν μας είναι ότι οι ακτινοβολίες, που είναι ηλεκτρομαγνητικά κύματα ακολουθούν μερικούς φυσικούς νόμους. Όταν μεταδίδονται υποπολλαπλασιάζεται η έντασή τους αντιστρόφως ανάλογα με το τετράγωνο της αποστάσεως. Αν έχουμε για παράδειγμα ισχύ αυτήν τη στιγμή ένα βατ εδώ, στα δύο μέτρα θα είναι το ένα τέταρτο, στα τρία μέτρα το ένα ένατο, στα εκατό μέτρα θα είναι το ένα διά εκατό στο τετράγωνο, δηλαδή το ένα διά δέκα χιλιάδες. Αυτό είναι καθοριστικό και πρέπει να το ξέρουμε. Μπαίνει ένα ερώτημα: Μα και σε αυτήν την απόσταση υπάρχει περίπτωση να προκαλέσουν βλάβη; Από ιατρικής απόψεως ως αυτήν τη στιγμή δεν έχει κάτι τέτοιο διαπιστωθεί. Έχουν γίνει ορισμένα πειράματα, ορισμένες παρατηρήσεις που ακόμη δεν έχουν τεκμηριωθεί.
       Θα πρέπει, λοιπόν, να υπολογίσουμε όλα αυτά τα στοιχεία, όλα αυτά τα δεδομένα. Προπαντός και ασφαλώς για όλους μας πρώτο θέμα είναι η υγεία και δεν μπορούμε σε καμία περίπτωση να διακινδυνεύσουμε τη ζωή ή την υγεία κανενός. Δεν υπάρχει κάτι αποδεδειγμένο και αυτό πρέπει να το λάβουμε υπ’ όψιν. Από την άλλη όμως θα πρέπει να πούμε και κάτι άλλο: Με όλο αυτόν το θόρυβο που έχει δημιουργηθεί και με τον ανεύθυνο τρόπο που έχουν γίνει οι χειρισμοί έχει δημιουργηθεί μία έντονη ανησυχία και πολλές φορές και αγωνία στην κοινή γνώμη και δεν μπορεί κανένας να καθησυχάσει μία μητέρα όταν έχει μία κεραία σε απόσταση πενήντα έως εκατό μέτρων από το σπίτι της και ακούει ότι έχει ακτινοβολία και ότι αυτή η ακτινοβολία μπορεί να βλάψει το παιδί της. Αυτή η μητέρα μπορεί να μην κοιμάται κάθε βράδυ και μπορεί να έχει άλλες επιπτώσεις βλαπτικές από άλλη άποψη, ιατρική επίσης άποψη, νευρολογικές, ψυχολογικές, ψυχικές. Αυτό δεν μπορούμε να το αγνοήσουμε. 
      Είχα και στην επιτροπή προτείνει και νομίζω, κύριε Υπουργέ, θα έπρεπε αυτό να είχε ήδη γίνει, δηλαδή θα έπρεπε να είχε επιφορτιστεί μία επιτροπή από εκπροσώπους όλων των ανωτάτων επιστημονικών πανεπιστημιακών ιδρυμάτων, του Πανεπιστημίου και του Πολυτεχνείου της Αθήνας, της Θεσσαλονίκης και των άλλων περιοχών της χώρας να δώσει μία υπεύθυνη απάντηση και να πει, ξέρετε από εδώ και πέρα δεν υπάρχει τέτοιος κίνδυνος και αυτά είναι τα δεδομένα. Αυτό δεν έγινε. Νομίζω ότι θα έπρεπε να γίνει.
      Επίσης, θα έπρεπε να υπάρχει μία επιτροπή, μία κοινοβουλευτική επιτροπή, μία επιτροπή της Βουλής, η οποία θα παρακολουθεί το θέμα, ώστε να μην υπάρχει καμία αμφιβολία. Και σε καμία περίπτωση βέβαια δεν θα πρέπει, αν κάποιος πει κάτι, να θεωρηθεί ότι αμέσως είναι με την τάδε εταιρεία ή ότι ας πούμε χρηματοδοτήθηκε από την οποιαδήποτε άλλη εταιρεία. Αυτό πρέπει να είναι ξεκάθαρο.
      Εμείς τώρα επί της αρχής το καταψηφίζουμε αυτό το νομοσχέδιο και μια σειρά άρθρων επίσης την καταψηφίζουμε. Δεν έχω περιθώριο να τα αναλύσω ένα-ένα. Βέβαια καταψηφίζουμε και αυτό το άρθρο 31, επειδή πιστεύουμε ότι δεν έχουν γίνει αυτοί οι χειρισμοί που θα έπρεπε να γίνουν, ώστε να είναι πειστικοί προς την κοινή γνώμη με τον τρόπο που θα εφαρμοστούν.
      Ελπίζω στη δευτερολογία μου να έχω περιθώριο να πω ορισμένα περισσότερα πράγματα... 
      ΠΡΟΕΔΡΕΥΩΝ (Σωτήρης Χατζηγάκης): Δεν θα έχουμε δευτερολογίες, εκτός αν προλάβουμε.
      ΑΘΑΝΑΣΙΟΣ ΛΕΒΕΝΤΗΣ: Αν δεν έχουμε και δευτερολογίες...
      ΠΡΟΕΔΡΕΥΩΝ (Σωτήρης Χατζηγάκης): Δεν θα έχουμε, διότι είναι όπως ξέρετε οργανωμένη η συζήτηση βάσει ορισμένων διατάξεων...
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, είναι πάρα πολλά αυτά που πρέπει να πούμε και καταλαβαίνετε ότι πάρα πολλά μένουν μετέωρα. Και την τροπολογία που κατατέθηκε την καταψηφίζουμε και αυτήν, αλλά δεν έχουμε χρόνο να αναλύσουμε ...
      ΠΡΟΕΔΡΕΥΩΝ (Σωτήρης Χατζηγάκης): Γίνονται συζητήσεις, παίρνονται αποφάσεις στη Διάσκεψη των Προέδρων ... 
      ΑΘΑΝΑΣΙΟΣ ΛΕΒΕΝΤΗΣ: ... όταν έχουμε τόσα άρθρα. Όταν κάθε μέρα γράφουν οι εφημερίδες και όλος ο κόσμος είναι σε συναγερμό και εμείς ερχόμαστε εδώ και τα αντιπαρερχόμαστε όλα σε πέντε λεπτά, καταλαβαίνετε ότι δεν κάνουμε τη δουλειά μας όπως θα έπρεπε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Λεβέντη, μιλήσατε δεκαοκτώ λεπτά. Ο καθορισμός της συζήτησης γίνεται στη Διάσκεψη των Προέδρων. Εκεί εκπροσωπείστε από έναν εκλεκτό συνάδελφο, ο οποίος θα μπορούσε να υποβάλλει τις οποιεσδήποτε ενστάσεις, όπως και κάθε ένας ... 
      ΑΓΓΕΛΟΣ ΤΖΕΚΗΣ: Τα έχουμε κατ’ επανάληψη θέσει, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Τι να κάνουμε; Αυτός είναι ο Κανονισμός, αυτό είναι το Σύνταγμα, αυτοί είναι οι νόμοι, αυτές είναι οι διατάξεις.
      ΑΓΓΕΛΟΣ ΤΖΕΚΗΣ: Μέσα σε μία διαδικασία δύο έως τριών ωρών πρέπει να αναλύσουμε ένα νομοσχέδιο που έχει πάρει τόσο καιρό στον κ. Υπουργό για να το ετοιμάσει. 
      ΠΡΟΕΔΡΕΥΩΝ (Σωτήρης Χατζηγάκης): Είναι τα συμφωνηθέντα, κύριε συνάδελφε. 
      ΑΓΓΕΛΟΣ ΤΖΕΚΗΣ: Αύριο θα έχουμε το ίδιο και με τις προμήθειες των Ενόπλων Δυνάμεων.
      ΠΡΟΕΔΡΕΥΩΝ (Σωτήρης Χατζηγάκης): Μην τα λέτε σε εμένα ...
      ΑΓΓΕΛΟΣ ΤΖΕΚΗΣ: Δεν τα λέω προσωπικά σε εσάς.
      ΠΡΟΕΔΡΕΥΩΝ (Σωτήρης Χατζηγάκης): Υπάρχει όργανο το οποίο τα κρίνει.
      ΝΙΚΟΛΑΟΣ ΓΚΑΤΖΗΣ: Οι εξαιρέσεις πάντως, κύριε Πρόεδρε, έχουν γίνει καθεστώς!
      ΑΓΓΕΛΟΣ ΤΖΕΚΗΣ: Για σημαντικά νομοσχέδια, αλλά η Κυβέρνηση κάνει πως δεν καταλαβαίνει.
      ΠΡΟΕΔΡΕΥΩΝ (Σωτήρης Χατζηγάκης): Είναι όλα τα κόμματα στη Διάσκεψη κύριε συνάδελφε. Δεν είναι μόνο η Κυβέρνηση. 
      ΣΤΕΦΑΝΟΣ ΜΑΝΟΣ: Έπρεπε, κύριε Πρόεδρε, να είναι και οι ανεξάρτητοι. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Μάνο, υπάρχει ένας Κανονισμός, υπάρχει μία Επιτροπή Κανονισμού. Μπορούν ορισμένες διατάξεις να τροποποιηθούν. Υπάρχει η Διάσκεψη των Προέδρων, η οποία καθορίζει την ημερήσια διάταξη της εβδομάδος. Υπάρχει, τελικά, μία σειρά σε όλη τη διαδικασία. Δεν θα λυθεί απόψε αυτό το ζήτημα. Σας παρακαλώ! 
      ΣΤΕΦΑΝΟΣ ΜΑΝΟΣ: Κύριε Πρόεδρε, μία μόνο παρατήρηση. Αυτό που λέω υπάρχει στον Κανονισμό, εσείς δεν τον τηρείτε, το Προεδρείο! Υπάρχει στον Κανονισμό. 
      ΠΡΟΕΔΡΕΥΩΝ (Σωτήρης Χατζηγάκης): Τι δεν τηρούμε, κύριε Μάνο; 
      ΣΤΕΦΑΝΟΣ ΜΑΝΟΣ: Υπάρχει πρόβλεψη στον Κανονισμό ότι εφόσον ο αριθμός των ανεξαρτήτων είναι πέντε ή περισσότεροι να εκπροσωπούνται στη Διάσκεψη και ολιγωρεί το Προεδρείο και δεν έχει ζητήσει να ορισθεί εκπρόσωπος. 
      ΠΡΟΕΔΡΕΥΩΝ (Σωτήρης Χατζηγάκης): Γνωρίζετε πολύ καλά ότι οι ανεξάρτητοι είναι διαφορετικών κατευθύνσεων. Δεν αποτελούν γκρουπ. 
      ΣΤΕΦΑΝΟΣ ΜΑΝΟΣ: Επωφεληθείτε της παρουσίας του πρώην Προέδρου για να τον ρωτήσετε. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, εφόσον βρίσκομαι στο Βήμα οφείλω να πω ότι και οι συνάδελφοι του Κομμουνιστικού Κόμματος και ο κ. Μάνος ορθώς ενίστανται. Βέβαια σε ό,τι αφορά το θέμα των ανεξαρτήτων μπορούν και από μόνοι τους να το λύσουν. Να δώσετε, κύριε Μάνο υπογράφοντες ποιον ορίζετε εσείς ως εκπρόσωπό σας. Όμως, θα ήθελα να πω ότι από τις σχετικές διατάξεις του Κανονισμού προβλέπεται η οργανωμένη συζήτηση στην οποία ορίζεται επίσης και χρόνος για τους ανεξαρτήτους. Αυτά σε ό,τι αφορά τον κ. Μάνο.
      Τώρα, σωστά οι συνάδελφοι από το Κομμουνιστικό Κόμμα, κύριε Πρόεδρε, κυρίες και κύριοι συνάδελφοι, διότι όταν αποφασίσαμε με την τροποποίηση του Συντάγματος και στη συνέχεια του Κανονισμού της Βουλής να διαμορφώσουμε ένα τέτοιο πλαίσιο, ώστε στην Ολομέλεια να έρχονται νομοσχέδια που δεν αφορούν θέματα του άρθρου 72 του Συντάγματος, δηλαδή θέματα ατομικών ελευθεριών, κοινωνικών δικαιωμάτων ή θέματα εκλογικού νόμου –αναφέρονται λεπτομερώς εκεί- αλλά να γίνεται μία λεπτομερέστατη και σε βάθος συζήτηση, όχι μόνο επί της αρχής, αλλά και κατ’ άρθρον, στις επιτροπές, ώστε η Ολομέλεια να περιορίζεται σε μία καθαρά πολιτική συζήτηση σε αυτές τις περιπτώσεις, είχαμε προφανώς υπ’ όψιν ότι στις επιτροπές θα γίνεται, πράγματι, αυτή η δουλειά, η εργασία όπως γίνονται αμέσως μετά τη Μεταπολίτευση.
Μέχρι, τουλάχιστον, το 1981 που ήμουν Βουλευτής στις επιτροπές συζητούσαμε άρθρο προς άρθρο, παράγραφο προς παράγραφο, διορθώναμε και νομοτεχνικά λάθη και γλωσσικά λάθη και, βέβαια, γινόταν συζήτηση επί της ουσίας. Στην Ολομέλεια προφανώς είναι δύσκολο ζητήματα –και μάλιστα σοβαρά- να αλλάξουν σε μία συζήτηση της τελευταίας στιγμής.
      Από κει και πέρα, είναι θέμα του πώς η Κυβέρνηση που έχει τη νομοθετική πρωτοβουλία χειρίζεται αυτά τα ζητήματα και αν κάνει κατάχρηση αυτών των ρυθμίσεων του Συντάγματος και του Κανονισμού. Λυπάμαι που λέω ότι αυτό συμβαίνει και στην προκειμένη περίπτωση.
      Κύριε Υπουργέ, νομίζω ότι θα έπρεπε αυτό το νομοσχέδιο να αποτελέσει, τουλάχιστον, τέσσερα ή πέντε νομοσχέδια. Θα συζητούντο στις επιτροπές λεπτομερέστατα, θα ενσωματώνατε εκεί και τις οδηγίες κατ’ αντικείμενο και όποιες άλλες ρυθμίσεις θέλετε να γίνουν, αφού πρώτα τις συζητήσει η Βουλή. Θα είχατε γρήγορα τα νομοσχέδια. Όμως, δεν καταλαβαίνω γιατί συνεχίζεται αυτή η τακτική, να θεωρεί η Κυβέρνηση –δεν είναι μόνο αυτή η Κυβέρνηση, να εξηγούμαι, και μόνο αυτοί οι Υπουργοί- ότι η Βουλή είναι απλώς για να περάσουν εν τάχει και να πρωτοκολλήσουν, ουσιαστικά, τα νομοσχέδιά τους.
      Κυρίες και κύριοι συνάδελφοι, προχωρώ σ’ αυτό το νομοσχέδιο. Θα επαναφέρω ένα θέμα το οποίο είναι κρίσιμο. Πρέπει να γνωρίζετε όσοι τυχόν δεν το έχετε υπ’ όψιν σας ότι τα ζητήματα που ρυθμίζει αυτό το νομοσχέδιο υπάγονται στη λεγόμενη ελευθερία της αγοράς, όπως το ξέρει και η συνάδελφος που ήταν και Επίτροπος εκεί. Κατά συνέπεια, αυτή η ελευθερία της αγοράς, όπως μάλιστα έχει θεοποιηθεί και όπως διαπιστώσαμε και με την περιπέτεια του «Βασικού Μετόχου» για τη ραδιοτηλεόραση, δεν είναι δυνατό να φαλκιδεύεται με τον ορισμό ως Εθνικής Ρυθμιστικής Αρχής μίας επιτροπής της οποίας, προφανώς, δεν εξασφαλίζεται πλήρως η ανεξαρτησία και η ουδετερότητα έναντι συμφερόντων για τα οποία μπορεί η εκτελεστική εξουσία να έχει ενδιαφέρον. 
      Εγώ δε θέλω να συνομωσιολογώ και να θέτω άλλα ζητήματα. Σας λέω πολύ απλά: Ο νόμος το 2000 όριζε ότι αυτή η επιτροπή ορίζεται από τη Βουλή διά της Διασκέψεως των Προέδρων με πλειοψηφία 4/5 το λιγότερο αν δεν υπάρχει ομοφωνία. Τώρα ορίζεται με απόφαση του Υπουργού. Ο Υπουργός είναι η Κυβέρνηση. Η Κυβέρνηση έχει αυτήν τη στιγμή έννομο συμφέρον να ενισχύσει έναν από τους φορείς στον τομέα των τηλεπικοινωνιών στον οποίον έχει και το management και ένα μεγάλο τμήμα των μετοχών, στον Ο.Τ.Ε. για παράδειγμα. 
      Σας λέω: Αν κάποια από τις επιχειρήσεις αυτές προσφύγει στην Ευρωπαϊκή Ένωση και πει ότι αυτή η Εθνική Ρυθμιστική Αρχή στην ουσία είναι ένα όργανο της Κυβερνήσεως, του εκάστοτε Υπουργού που μάλιστα της έχει βάλει και από πάνω μία επιτροπή δίκην πειθαρχικού συμβουλίου αυτής της ανεξάρτητης αρχής, η οποία σε τελική ανάλυση έχει να κάνει και με ένα σοβαρό θέμα που αφορά τη δημόσια υγεία -αναφέρομαι και σε συναδέλφους που έχουν ιδιαίτερο ενδιαφέρον γι’ αυτό το ζήτημα- αυτή, λοιπόν, η ανεξάρτητη αρχή ορίζεται από τον Υπουργό. Τότε θα σας στείλουν πίσω το νομοσχέδιο αυτό και θα έχουμε ξανά εδώ τα ίδια, όπως με τους βασικούς μετόχους και τους διαγωνισμούς μεταξύ των εργολάβων, εκείνων που ήταν καλά με το ΠΑ.ΣΟ.Κ. κι εκείνων που θέλουν να είναι καλά με τη Νέα Δημοκρατία. Εμείς εδώ, οι εκπρόσωποι του λαού, θα πρέπει να νομοθετούμε με ναι ή όχι γι’ αυτά τα συμφέροντα. 
      Αυτό είναι κατάπτωση και θεσμών και ρόλων. Πιστεύω ότι κανένας σ’ αυτήν την Αίθουσα δεν είναι δυνατό να μην αντιδρά σ’ όλη αυτήν τη λειτουργία. Θέλουμε μία άλλη λειτουργία του Σώματος αυτού.
      Κύριε Υπουργέ, κυρίες και κύριοι συνάδελφοι, δεν έχω ειδικές τεχνικές γνώσεις. Εδώ χρειάζεται να είναι κανείς με εξειδίκευση για τα ηλεκτρονικά, τα ευρυζωνικά δίκτυα και όλα αυτά. Θέλω, όμως, να μιλήσω ως εκπρόσωπος του απλού πολίτη μιας περιφέρειας δυόμισι εκατομμυρίων κατοίκων. Αυτήν τη στιγμή δεν υπάρχει τετράγωνο για τετράγωνο που είτε εμφανώς είτε στα κρυφά, κάτω από ηλεκτρονικές εγκαταστάσεις, κάτω από καπνοδόχους, να μην υπάρχουν αυτές οι περίφημες κεραίες κινητής τηλεφωνίας. Εμείς μεν εδώ έχουμε εξασφαλιστεί, έχουμε βάλει ένα μηχάνημα και δεν μπορούν να μπαίνουν αυτοί. Όμως, στις γειτονιές μπαίνουν και στα σχολεία και στα σπίτια και υπάρχει βέβαια η λογική ότι δεν είναι αποδεδειγμένα όλα αυτά που φοβούνται οι κάτοικοι. Μ’ αυτήν τη λογική συνεχίζουμε να ανεχόμαστε ουσιαστικά, διότι εγώ δε βλέπω τίποτε άλλο εδώ, σ’ αυτό το νομοσχέδιο, με τις ρυθμίσεις αυτές, που είναι, δυστυχώς, πολυτελείς ρυθμίσεις. 
      Η Επιτροπή Ατομικής Ενέργειας πόσα συνεργεία έχει και πόσους ειδικούς και από πού θα τρέξουν, από το Καματερό μέχρι τη Βούλα και από τη Δροσιά μέχρι την παραλία του Μοσχάτου και του Νέου Φαλήρου για να βρουν άκρη με όλο αυτό το πλήθος των κεραιών κινητής τηλεφωνίας; 
      Όπως σωστά είπε και η συνάδελφος από το Κομμουνιστικό Κόμμα, εδώ υπάρχουν δημοτικοί άρχοντες οι οποίοι είναι υπόδικοι. Έχουν ολόκληρο το Δημοτικό Συμβούλιο του Καματερού με το Δήμαρχο, τον κ. Καμαρινόπουλο επικεφαλής –τον γνωρίζετε, στην ίδια περιφέρεια είμαστε- οι οποίοι πήγαν στο αυτόφωρο, τους όρισαν δικάσιμο για αργότερα, διότι το δημοτικό συμβούλιο αποφάσισε να κατεβάσει μία κεραία που παρανόμως είχε τοποθετηθεί σε απόσταση πενήντα μέτρων από ένα Κ.ΑΠ.Η. και εκατόν πενήντα μέτρων από ένα σχολείο. Θα πει, βέβαια, ο Υπουργός: «Εμείς βάζουμε στα τριακόσια μέτρα». Ποιος το ελέγχει αυτό; 
      Δεν έχουν νόημα αυτές οι ρυθμίσεις αν δεν εξασφαλίζεται μία υποδομή και αν δεν υπάρχουν και δεδομένα τα οποία δε θα προκύπτουν μόνο από τους ηλεκτρονικούς, σεβαστούς καθ’ όλα, επιστήμονες, αλλά και από άλλους που έχουν άλλες ειδικότητες, τους περιβαλλοντολόγους, τους βιολόγους, όλες αυτές τις ειδικότητες που μπορούν να προσδιορίσουν αν υπάρχει κίνδυνος για τη δημόσια υγεία.
      Κλείνοντας, κύριε Υπουργέ, θέλω να σας πω ότι αυτή η τροπολογία για το προσωπικό της Υπηρεσίας Πολιτικής Αεροπορίας είναι ένα ακόμα βήμα προς μία λαθεμένη, αλλά και πρόχειρη πολιτική. Να πάρουν οι εργαζόμενοι και σωστά. Γιατί να μην πάρουν; Όμως, σας ερωτώ: Όταν από κλάδο σε κλάδο δημιουργούνται είτε πραγματικές, είτε φανταστικές λειτουργίες και ανάγκες, γιατί δεν έχετε μία πολιτική; Είπατε ότι θα κάνετε ειδικά μισθολόγια. Ούτε φωνή, ούτε ακρόαση. Ο δε Υπουργός Εθνικής Οικονομίας, ο «κέρβερος» των δημοσίων οικονομικών, λέει: «Δε βαριέστε, 25.000.000 ευρώ είναι αυτά». Θα την ψηφίσουμε τη διάταξη, αλλά νομίζετε ότι έτσι θα ανορθωθεί η οικονομία και ότι έτσι θα επανιδρυθεί το κράτος; 
      Πριν από τριάντα χρόνια δίναμε ένα κίνητρο στο Ι.Κ.Α. για να «σπάσουμε» ένα σωματείο ή να κάνουμε φίλους. Δεν μπορούμε να συνεχίζουμε μ’ αυτήν τη λογική. Θα μου πείτε ότι το ’99 αυτό έκανε η κυβέρνηση του ΠΑ.ΣΟ.Κ.. Θα πρέπει να το συνεχίζουμε έτσι; Δεν πρέπει κάποτε να πούμε ότι οι εργαζόμενοι, ανάλογα με το χώρο, τα προσόντα τους, την προσφορά τους, έχουν κάποιες αποδοχές και δεν εκβιάζουν ούτε τους αναγκάζουμε να συναλλάσσονται με απεργίες; Θα μου πείτε ότι οι ελεγκτές εναέριας κυκλοφορίας θα κάνουν απεργία, άρα τους δίνουμε ένα επίδομα.
      Δεν είναι αυτή λογική και εν πάση περιπτώσει, υποθέτω ότι είμαστε πια στο 2006 και κάτι πρέπει να αλλάξει σε όλα αυτά τα ζητήματα. 
      Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Και εμείς ευχαριστούμε τον κύριο Πρόεδρο.
     Κύριε Πρόεδρε, θέλοντας να σας απαντήσω στις διαδικαστικές παρατηρήσεις που κάνατε στην αρχή, σας λέω πως νομίζω ότι είναι άδικο να μεταφέρονται ευθύνες στο σημερινό Προεδρείο για τη διαδικασία. Μια διαδικασία η οποία έγινε στο παρελθόν και αποτελεί μία νομολογημένη κατά κάποιον τρόπο κατάσταση. Στις επιτροπές δίδεται άπλετος χρόνος να ομιλήσουν οι Βουλευτές όσες ημέρες θέλουν πάνω στο θέμα αυτό. 
     ΑΠΟΣΤΟΛΟΣ ΚΑΚΛΑΜΑΝΗΣ: Δεν συζητούν τα άρθρα. Με ευθύνη των Προέδρων γίνονται γενικές συζητήσεις. 
     ΠΡΟΕΔΡΕΥΩΝ (Σωτήρης Χατζηγάκης): Δίδεται η δυνατότητα και η ευκαιρία να μιλήσουν. Από κει και πέρα εάν δεν θέλουν να μιλήσουν οι Βουλευτές, τι να τους κάνουμε; 
     Κυρίες και κύριοι συνάδελφοι, πριν εισέλθουμε στον κατάλογο των ομιλητών, θα ήθελα να δώσω το λόγο στον Κοινοβουλευτικό Εκπρόσωπο του Συνασπισμού, κ. Κουβέλη, ο οποίος έχει ζητήσει το λόγο.
     Ορίστε, κύριε Κουβέλη, έχετε το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, ζήτησα το λόγο επειδή θέλω να επισημάνω τρία και μόνο σημεία, διότι ο ειδικός αγορητής του Συνασπισμού ο κ. Λεβέντης, διεξοδικά διήλθε το όλο θέμα. 
     Γιατί, κύριε Υπουργέ, δεν εμπιστεύεστε τη χωροθέτηση για την τοποθέτηση κεραιών στους Οργανισμούς Τοπικής Αυτοδιοίκησης; Οι Οργανισμοί Τοπικής Αυτοδιοίκησης έχουν αμεσότητα με το περιβάλλον, το οποίο διοικούν και διευθύνουν, έχουν γνώση του περιβάλλοντος και γνωρίζουν καλύτερα από τον οποιονδήποτε άλλο τις πραγματικές συνθήκες. Το γεγονός ότι δεν αναθέτετε αυτή την αρμοδιότητα στην Τοπική Αυτοδιοίκηση δείχνει καχυποψία έναντι αυτού του θεσμού.
     Κύριε Υπουργέ, οι Οργανισμοί Τοπικής Αυτοδιοίκησης δεν είναι εχθρικοί προς τη σύγχρονη τεχνολογία. Και αυτοί είναι χρήστες της σύγχρονης τεχνολογίας. Εκείνο, όμως, που γνωρίζουν είναι ότι μέχρι σήμερα έχουν τραγική εμπειρία από τοποθετήσεις κεραιών δίπλα σε σχολεία, σε νηπιαγωγεία, σε χώρους μεγάλης συνάθροισης πολιτών. Θα σας έλεγα ότι έχετε τη δυνατότητα ακόμα και σήμερα, λίγες ώρες πριν τελειώσει η συζήτηση, την αρμοδιότητα χωροθέτησης να τη δώσετε στον Α΄ βαθμό Τοπικής Αυτοδιοίκησης, στους δήμους. βεβαίως, με προϋποθέσεις προκειμένου η Τοπική Αυτοδιοίκηση του Α΄ βαθμού μέσα σε συγκεκριμένο χρονικό διάστημα να δίδει απάντηση στο συγκεκριμένο επίσης αίτημα που θα υποβάλλεται για την τοποθέτηση κεραίας κινητής τηλεφωνίας. 
     Δεύτερο θέμα. Το δεύτερο θέμα έχει να κάνει με την πρόταση, όσο και το αίτημα, να μεγαλώσει η απόσταση τοποθέτησης κεραιών κινητής τηλεφωνίας από σχολεία και από χώρους συνάθροισης πολιτών, περαιτέρω από τη ρύθμιση που κάνετε. Και σας βεβαιώνω, ότι δεν αποτελεί πειστικό αντίλογο το γεγονός ότι εσείς αυξητικά έχετε δώσει άλλη απόσταση σε σχέση και σύγκριση με την κοινοτική οδηγία. 
     Μη σας διαφεύγει, κύριε Υπουργέ, ότι ειδικότερα για τα μεγάλα συγκροτήματα της χώρας, όπως είναι η Αθήνα, η Θεσσαλονίκη, ο Πειραιάς, έχουμε ένταση δόμησης. Είναι εξαιρετικά πυκνή η δόμηση. Και είναι ένας πρόσθετος λόγος να λάβετε υπ’ όψιν τις δικές μας αναλογίες, να λάβετε υπ’ όψιν το δικό μας πολεοδομικό ιστό και όπως αυτός είναι διαρθρωμένος. Και είναι, βέβαια, διαρθρωμένος απάνθρωπα. Οδηγεί σε ασφυξία τους πολίτες και μάλιστα σε κινδύνους, όταν μέσα σε αυτόν τον ασφυκτικό πολεοδομικό κλοιό τοποθετούνται και κεραίες κινητής τηλεφωνίας. 
     Το τρίτο ζήτημα που ήθελα να σας θέσω έχει σχέση  με το άρθρο 29 και θα ήθελα την προσοχή σας. Δημιουργούνται σημαντικά ερωτήματα σε σχέση με τα δικαιώματα που προκύπτουν από την υπαγωγή μιας επιχείρησης σε καθεστώς γενικής αδείας και ειδικότερα σε περιπτώσεις που κάποια εταιρεία προβαίνει σε δήλωση καταχώρησης για να αποκτήσει τα δικαιώματα αυτά και ιδιαίτερα τα δικαιώματα διέλευσης, όχι για να παρέχει τηλεπικοινωνιακές υπηρεσίες, αλλά για άλλους δικούς της λόγους. 
     Μάλιστα, στην παράγραφο 1 του άρθρου 29 προβλέπεται ότι τα δικαιώματα διέλευσης παρέχονται και σε παρόχους που δεν παρέχουν δημόσια δίκτυα. Προβλέπεται, μάλιστα, ότι εάν δεν απαντήσει η δημόσια αρχή στην οποία γίνεται η αίτηση εντός συγκεκριμένης προθεσμίας, τότε τα δικαιώματα διέλευσης χορηγούνται αυτομάτως. Και αναφέρομαι –είναι προφανές- στην παράγραφο 6 του άρθρου 29. Θα πρέπει ακόμα να εξεταστεί –εγώ έχω τις απόψεις μου- η συνταγματικότητα του άρθρου 29 σε σχέση με την υποχρεωτική παροχή ευκολιών σε χώρους που ανήκουν σε ιδιώτες. Στην περίπτωση των ιδιωτικών χώρων η υποχρεωτική παροχή ευκολιών θα πρέπει να γίνεται μόνον εάν αποδεδειγμένα περιτράνως δεν υπάρχει άλλος τρόπος για την ομαλή ανάπτυξη του δημοσίου δικτύου και τότε, προφανώς, θα συνιστάται η λεγόμενη κατά τον Αστικό Κώδικα προσωπική δουλεία. Αλλά γιατί αυτό το χάρισμα, να παρέχεται η δυνατότητα υποχρεωτικής παροχής ευκαιριών, ακόμη και στις περιπτώσεις που δεν έχουν δημόσια δίκτυα; Θα έλεγα ότι είναι μία εξαιρετικά «φιλική» αντιμετώπιση των εταιρειών κινητής τηλεφωνίας.
     Αυτήν την τροπολογία γιατί τη φέρνετε αποσπασματικά; Τι θέλετε να εξυπηρετήσετε; Θέλετε να δώσετε παροχές και ποιες στους εργαζόμενους; Δικαιολογημένα εγείρεται η υποψία ότι εν όψει των συνολικότερων και γενικότερων επιλογών και αποφάσεων που κάνετε, θέλετε με αυτήν την παροχή κάποιους να γλυκάνετε. Είναι προφανές ότι ο Συνασπισμός καταψηφίζει τη σχετική τροπολογία.
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε, επειδή στην ομιλία μου αναφέρθηκα στις απόψεις της Παναττικής Επιτροπής για τις κινητές τηλεφωνίες, η οποία πραγματοποίησε και μία συγκέντρωση έξω από το κτήριο της Βουλής, ήθελα να μου επιτρέψετε να την καταθέσω στα Πρακτικά. 
     ΠΡΟΕΔΡΕΥΩΝ (Γεώργιος Σούρλας): Ναι, κύριε Πρόεδρε, ευχαρίστως, να τα καταθέσετε. 
     (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, εισερχόμαστε στον κατάλογο των ομιλητών Βουλευτών και το λόγο έχει η συνάδελφος κ. Χριστιάνα Καλογήρου.
     ΧΡΙΣΤΙΑΝΑ ΚΑΛΟΓΗΡΟΥ: Κυρίες και κύριοι συνάδελφοι, θα ξεκινήσω τη σημερινή μου ομιλία, παρουσιάζοντας λίγο την κατάσταση στην Ελλάδα του 2004. Ποια ήταν, λοιπόν, τα χαρακτηριστικά: Χαμηλός δείκτης απορροφητικότητας των κοινοτικών κονδυλίων του άξονα 4. Ο δείκτης αυτός ίσα-ίσα που έφτανε στο 1%. Δηλαδή για να το πούμε απλά, από τις εκατό δυνατότητες που μας έδινε η Ευρωπαϊκή Ένωση, εμείς τις ενενήντα εννέα τις αφήναμε στην άκρη, με ό,τι αυτό μπορεί να συνεπάγεται, κυρίως για το μέλλον και πολύ περισσότερο για τα παιδιά μας.
     Δεύτερο χαρακτηριστικό. Η παντελής έλλειψη στρατηγικής στον τομέα των ευρυζωνικών δικτύων και η Ελλάδα βεβαίως, δυστυχώς, ήταν ουραγός στη διείσδυση των σταθερών ευρυζωνικών συνδέσεων, με ένα ποσοστό που τον Ιούλιο του 2004 έφτανε στο 0,2%, όταν στην Ενωμένη Ευρώπη των είκοσι πέντε ο μέσος όρος ήταν 6,5%. Πραγματικά αυτά τα στοιχεία είναι το λιγότερο θλιβερά. 
     Κυρίες και κύριοι συνάδελφοι, στην εποχή της ταχύτητας, δυστυχώς, η Ελλάδα έμενε ακίνητη.
     Τι απαιτούν οι καιροί; Τι επιτάσσουν οι καιροί (επιτρέψτε μου τη λέξη «επιτάσσουν»): Έναν καταστατικό χάρτη της ηλεκτρονικής επικοινωνίας. Ένα νέο θεσμικό πλαίσιο που να καθορίζει σαφείς κανόνες, βασιζόμενο στις αρχές της τεχνολογικής ουδετερότητας, της διασφάλισης ενός ανταγωνιστικού περιβάλλοντος, ενός περιβάλλοντος τέτοιου που να εξασφαλίζει τη μείωση των τιμών και την παράλληλη αύξηση της ποιότητας των παρεχομένων υπηρεσιών στον τομέα αυτόν. Ένα θεσμικό πλαίσιο σύγχρονο, πλήρες και αποτελεσματικό. Οι καιροί επιτάσσουν άρση των αγκυλώσεων και των εμποδίων του παρελθόντος. Ανταποκρινόμενο σε όλα αυτά τα ζητούμενα, το νομοσχέδιο που συζητούμε σήμερα έχει, πράγματι, το βλέμμα του στραμμένο στο μέλλον. Είναι ένα νομοσχέδιο το οποίο ανταποκρίνεται στις επιταγές του σήμερα και στις προκλήσεις του αύριο.
Έχει δε στο κέντρο τον άνθρωπο και γι’ αυτόν το λόγο μπορούμε να το χαρακτηρίσουμε ως ανθρωποκεντρικό. 
    Αναβαθμίζονται οι συνθήκες επικοινωνίας και διευκολύνεται έτσι η καθημερινότητα του πολίτη σε πάρα πολλούς τομείς, στον τομέα των εμπορικών συναλλαγών, με τη διευκόλυνση του ηλεκτρονικού εμπορίου, στον τομέα της υγείας, στον τομέα της παιδείας. 
    Εδώ επιτρέψτε μου να αναφερθώ λίγο στο πόσο αυτό είναι σημαντικό για τις απομακρυσμένες περιοχές της Ελλάδος και ειδικά για τις νησιωτικές περιοχές. Πόσο σημαντικό είναι αυτό για τα νησιά μας καθόσον, με όλες αυτές τις δυνατότητες που δίνονται, τα νησιά έρχονται κοντά στο κέντρο και, ουσιαστικά, μηδενίζονται οι αποστάσεις. Είναι αυτό που ζητούν οι ακρίτες μας, να μπορούν τα νέα παιδιά μέσα από το e-learning να έχουν ίσες ευκαιρίες, να μπορούν –γιατί όχι- οι πολίτες κάθε ηλικίας μέσα από το e-learning να μετέχουν σε προγράμματα διά βίου μάθησης. Να μπορούν να έχουν ίσες παροχές υγείας μέσα από το e-health. Και βεβαίως, γιατί όχι, να μην επισημάνουμε και τη μείωση της γραφειοκρατίας, τη διευκόλυνση των πολιτών και ειδικά των πολιτών των απομακρυσμένων περιοχών, νησιωτικών και ορεινών, μέσα από τα προγράμματα του e-government.
    Γι’ αυτό μπορούμε να χαρακτηρίσουμε το νομοσχέδιο ως ανθρωποκεντρικό, ένα νομοσχέδιο που όπως είπα και πριν μειώνει τις αποστάσεις, χρησιμοποιεί και αξιοποιεί τις δυνατότητες της σύγχρονης τεχνολογίας για το καλό των πολιτών και στην υπηρεσία των πολιτών. Στην εποχή της ταχύτητας, στην εποχή των γρήγορων εξελίξεων, κυρίες και κύριοι συνάδελφοι, πρέπει επιτέλους να πάμε μπροστά. Και με αυτό το νομοσχέδιο δίνεται εκείνο το θεσμικό πλαίσιο, ώστε να μπορέσει η Ελλάδα να πάει μπροστά. 
    Επιτρέψτε μου τώρα μία παρέμβαση σε σχέση με το άρθρο 31. Πραγματικά, εξεπλάγην ευχάριστα με την όψιμη ευαισθητοποίηση από την πλευρά της Αξιωματικής Αντιπολίτευσης σε σχέση με το άρθρο 31. Και ομιλώ για όψιμη ευαισθητοποίηση, γιατί κυρίες και κύριοι συνάδελφοι, ένα από τα πρώτα θέματα που είχα αντιμετωπίσει όταν εξελέγην Βουλευτής, ήταν όταν ήρθε σύλλογος γονέων και κηδεμόνων από ένα ακριτικό χωριό της Λέσβου και μου επεσήμανε ότι εντός του σχολείου υπήρχε κεραία κινητής τηλεφωνίας. Κάνοντας άμεση παρέμβαση στον Υφυπουργό –και ο Υφυπουργός είναι παρών- συνειδητοποίησα ότι δεν υπήρχε κανένας νόμος που να προστατεύει αυτά τα παιδιά. 
    Τι έχουμε αυτήν τη στιγμή στα χέρια μας; Άρθρο 31, παράγραφος 21, σας διαβάζω: «Δεν επιτρέπεται η εγκατάσταση κατασκευής κεραιών κινητής τηλεφωνίας σε κτηριακές εγκαταστάσεις βρεφονηπιακών σταθμών, σχολείων, γηροκομείων και νοσοκομείων. Υφιστάμενες κατασκευές κεραιών επί των ανωτέρω κτηρίων απομακρύνονται εντός διαστήματος έξι μηνών από την ισχύ του παρόντος νόμου». Παράλληλα με την παράγραφο 10 του ιδίου άρθρου αυστηροποιούνται τα όρια της ακτινοβολίας για κεραίες σε απόσταση εντός τριακοσίων μέτρων.
    Ήθελα να κάνω αυτήν τη μικρή επισήμανση, γιατί, σας μιλώ ειλικρινά, εξεπλάγην όταν συνειδητοποίησα ότι η Ελλάδα δεν είχε κανένα νόμο ο οποίος να απαγορεύει τις κεραίες κινητής τηλεφωνίας μέσα στα σχολειά μας. Και γι’ αυτό, ήταν ευχάριστη η έκπληξη μου για την όψιμη ευαισθητοποίηση της Αξιωματικής Αντιπολίτευσης.
    Με αυτές τις σκέψεις, κυρίες και κύριοι συνάδελφοι, εισηγούμαι την υπερψήφιση αυτού του νομοσχεδίου, που είναι στραμμένο στο μέλλον και που δίνει όλες τις δυνατότητες στους πολίτες ώστε με την αξιοποιήση της σύγχρονης τεχνολογίας να διευκολυνθεί η ζωή τους και να γίνει όλο και καλύτερη. 
    Σας ευχαριστώ.
    (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Καλογήρου.
      Ο κ. Βερελής έχει το λόγο.
    ΧΡΙΣΤΟΣ ΒΕΡΕΛΗΣ: Κυρίες και κύριοι συνάδελφοι, χρειάστηκαν είκοσι δύο μήνες προκειμένου κάτι το οποίο ήταν ήδη έτοιμο να διανύσει μία απόσταση από τη Μεσογείων μέχρι τη Βουλή, προκειμένου πρώτον να μη προστεθεί τίποτα στη δέσμη των ευρωπαϊκών οδηγιών παρά μόνο μεροληπτικοί όροι υπέρ των εταιρειών και εναντίον των πολιτών και κάποιες διατάξεις βολέματος ημετέρων σε μία ακατανόητη επιτροπή. Δύο χρόνια, λοιπόν, καθυστέρησης και ένα νομοσχέδιο με εμφανή προχειρότητα, όπως δείχνει και η έκθεση της Διεύθυνση Επιστημονικών Μελετών της Βουλής. 
    Ξεκινώ από ένα θέμα το οποίο έχει εξαιρετικά μεγάλη σημασία και είναι απολύτως επίκαιρο και αυτό διότι μπορούμε να ζήσουμε το σενάριο της δημιουργίας της ελεύθερης τηλεόρασης με την αναρχία με την οποία δημιουργήθηκε και στον τομέα του ψηφιακού ραδιοφώνου και της ψηφιακής τηλεόρασης σήμερα. 
    Αυτό το νομοσχέδιο, κύριοι Υπουργοί, δεν περιλαμβάνει καμία ρύθμιση. Πώς να μην υπάρχει θέμα, όταν σήμερα ήδη μέσα από θολές διατάξεις η ίδια η κρατική τηλεόραση εκπέμπει ψηφιακά; Πού θα οδηγήσει αυτό στη συνέχεια; Θα λειτουργήσει η Ε.Ρ.Τ. ως «λαγός» από πίσω θα ακολουθήσουν ιδιωτικά κανάλια, θα έχουμε αναρχία και μετά από λίγο καιρό θα πούμε ότι, δυστυχώς, δίνουμε άδειες ως νομίμως λειτουργούντων αυτών των καναλιών. Θέλετε να υπάρξει πάλι αυτό το πράγμα, το οποίο καταταλαιπώρησε τη χώρα επί χρόνια; Και δεν κάνετε καμία απολύτως ρύθμιση; Είχαμε επεξεργαστεί ολόκληρη στρατηγική το 2003, είχαμε τους σκελετούς του νομοσχεδίου, τα είχαμε στείλει στο αντίστοιχο Υπουργείο Τύπου και βλέπω ότι σήμερα δεν ασχολείται κανείς.
    Το δεύτερο το οποίο προσπαθείτε να ρυθμίσετε εδώ, γιατί το άλλο δεν το ρυθμίζετε, είναι η πρόσβαση και η διέλευση. Και το ρυθμίζετε με ένα τέτοιο τρόπο απλουστευτικό, λανθασμένο και πρόχειρο, όπου δεν υπάρχει περίπτωση να υπάρξει πρόσβαση και διέλευση. Χρησιμοποιείτε μάλιστα και λάθος νομολογία εδώ. Χρησιμοποιείτε λάθος άρθρο του Αστικού Κώδικα και σε αυτό σας διορθώνει η επιτροπή. Ελπίζω, τουλάχιστον, να το διορθώσετε. 
    Έρχομαι στο θέμα αυτής της περίεργης επιτροπής. Μάλιστα όταν βγάλατε το κείμενο προς διαβούλευση, όπως έχετε υποχρέωση από το νόμο, είχατε την επιτροπή αυτή, την οποία ονομάζετε Επιτροπής Πολιτικής Ηλεκτρονικών Επικοινωνιών, επταμελής συμβουλευτική επιτροπή. Μα αφού έχετε Εθνική Επιτροπή Τηλεπικοινωνιών και Ταχυδρομείων θέλατε και επταμελή συμβουλευτική επιτροπή και, μάλιστα, μία επιτροπή όπου δεν περιγράφονται προσόντα για τους συμμετέχοντες; Ποιοι θα είναι αυτοί; Θα είναι φίλοι μας, θα είναι γνωστοί μας; Θα είναι ο καφετζής του Υπουργείου; Είναι δυνατόν σε ένα τόσο εξειδικευμένο νομοσχέδιο να μην υπάρχει κανένας περιορισμός ως προς το επίπεδο των συμμετεχόντων σε μία επιτροπή; Πού θα κάνει τι; Που θα ρυθμίσει απολύτως ειδικά θέματα; Το επταμελές, λοιπόν, κάποια στιγμή ξαφνικά γίνεται ενδεκαμελές, διότι υπήρξε ανάγκη να μπουν σ’ αυτήν την επιτροπή άλλοι τέσσερις. Σας καταθέτω εδώ το κείμενο το οποίο εσείς οι ίδιοι είχατε φέρει προς διαβούλευση. 
    (Στο σημείο αυτό ο Βουλευτής κ. Χρίστος Βερελής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Έρχομαι στο θέμα του άρθρου 31, γιατί ο χρόνος είναι πολύ λίγος και το νομοσχέδιο είναι μεγάλο και θυμίζω ότι στο σχέδιο νόμου το οποίο σας αφήσαμε και το οποίο είχε περάσει από μία σειρά σταδίων και είχε αρχίσει να συλλέγει επιτροπές επί των ημερών της κυβέρνησης ΠΑ.ΣΟ.Κ., είχε διάταξη στο άρθρο 16, στην παράγραφο 14 με βάση την οποία έλεγε ότι απαγορεύεται ρητώς η εγκατάσταση κατασκευής κεραίας σε απόσταση μικρότερης των τριακοσίων μέτρων από την περίμετρο κτηριακών εγκαταστάσεων ανωτάτων εκπαιδευτικών ιδρυμάτων, τεχνολογικών εκπαιδευτικών ιδρυμάτων, σχολείων, νοσοκομείων κ.λπ. και έλεγε ότι εξαιρούνται οι κεραίες οι οποίες έχουν τυποποίηση. 
Γι’ αυτό πληρώθηκαν και οι άνθρωποι του Υπουργείου. Και μου κάνει εντύπωση που δεν τα ξέρετε αυτά, αν δεν τα ξέρετε. Δεν μου κάνει εντύπωση εάν τα ξέρετε και πειστήκατε από τις εξηγήσεις και τις πιέσεις των εταιρειών. 
      Αυτές, λοιπόν, οι τυποποιημένες κεραίες είναι τέτοιες που έχουν την ελάχιστη ακτινοβολία. Πιστοποιημένα όμως και εκ της κατασκευής, όχι κρυμμένες μέσα σε ντουλάπια από θερμοσίφωνες και όχι κρυμμένες πίσω από κάποιες διαφημιστικές πινακίδες. Επιβάλαμε νομιμότητα με το σχετικό άρθρο. Αυτήν τη νομιμότητα, περιέργως πως, δεν τη θέλετε. Για να κρατήσετε δήθεν τα τριακόσια μέτρα, βάζετε ότι υπάρχει μία προστατευτική διάταξη για το 60% της εκπεμπόμενης ακτινοβολίας. Κάνετε κάτι για το οποίο πιστεύω ότι τα επόμενα χρόνια θα έχει κανείς πολλά πράγματα να πει και υποθέτω όχι ευχάριστα. Δεν γνωρίζω και δεν μπορώ να αντιληφθώ γιατί το κάνετε. 
      Και προχωρώ σ’ ένα θέμα το οποίο, επειδή συζητούμε για τη κινητή τηλεφωνία, μου έχει κάνει τεράστια εντύπωση. Πριν από λίγο καιρό έκανα μια ερώτηση για τον παράνομο τζόγο των εταιρειών κινητής τηλεφωνίας όπου ανήλικα  παιδιά –και ξέρετε, κύριοι Υπουργοί, ότι ένα πολύ μεγάλο μέρος των χρηστών είναι ανήλικα παιδιά- παίρνουν μηνύματα από τις εταιρείες κινητής τηλεφωνίας και καλούνται να παίξουν σ’ ένα παράνομο τζόγο για να κερδίσουν ποσά των 5.000 ευρώ, των 7.000 ευρώ και είναι γεμάτα από διαφημίσεις τα ραδιόφωνα και οι τηλεοράσεις. Μου απάντησε το Υπουργείο Μεταφορών σε ερώτηση ότι είναι αρμοδιότητα του Υπουργείου Εθνικής Οικονομίας και μου απάντησε και το Υπουργείο Εθνικής Οικονομίας ότι δεν έχει αρμοδιότητα. Εν τω μεταξύ ο χορός καλά κρατεί. Πριν από λίγες μέρες, γιατί είναι εκτεθειμένη η Κυβέρνηση, ζητήσατε, προφανώς, από την Εθνική Επιτροπή Τηλεπικοινωνιών –που δεν είναι πλέον ανεξάρτητη αρχή, είναι μια αρχή οριζόμενη από το Υπουργείο- να κάνει μια ανακοίνωση η οποία διενεμήθη δια δελτίου Τύπου, ότι θα εξετάσει το θέμα. 
      Εγώ, κυρίες και κύριοι συνάδελφοι, επειδή δεν έχω άλλες δυνατότητες –και δεν έχουμε άλλες δυνατότητες στην Αίθουσα αυτή- το θέμα το έστειλα αναλυτικά με ένα έγγραφό μου στον εισαγγελέα του Αρείου Πάγου προκειμένου ο ίδιος να αποφασίσει τι μέτρα θα λάβει για το αν και κατά πόσο είναι παράνομο και ποιες πρέπει να είναι οι ενέργειές του. 
      Και θα τελειώσω με αυτήν τη τροπολογία την οποία μας φέρατε εδώ. Δεν θα είχα να μιλήσω πολύ …
      ΑΠΟΣΤΟΛΟΣ ΚΑΚΛΑΜΑΝΗΣ: Του είπατε να ρωτήσει πριν κάνει οποιαδήποτε ενέργεια για να μην τον καταχεριάσουν μετά;
      ΧΡΙΣΤΟΣ ΒΕΡΕΛΗΣ: Νομίζω ότι ο κύριος τέως Υφυπουργός της Δημόσιας Τάξης –που δεν είναι στην Αίθουσα- δεν θα έχει αντίρρηση να ασχοληθεί ο εισαγγελέας του Αρείου Πάγου με αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν αναφέρομαι σε αυτό. 
      ΧΡΙΣΤΟΣ ΒΕΡΕΛΗΣ: Λίγες, λοιπόν, ημέρες πριν κουβεντιάσαμε στην Αίθουσα αυτή και με πολύ ένταση –διότι αφορά θέματα εκατοντάδων χιλιάδων εργαζομένων σ’ αυτήν τη χώρα- τα θέματα του νομοσχεδίου για τις Δ.Ε.Κ.Ο.. Εκεί υπάρχουν διατάξεις με τις οποίες διαφωνήσαμε. 
      Εμείς δεν έχουμε αντίρρηση. Θέλουμε να υπάρχει σωστή αμοιβή για εργαζόμενους, σωστή αμοιβή για ανθρώπους, οι οποίοι έχουν, απολύτως, ειδικές και δύσκολες συνθήκες εργασίας. 
      Δεν αισθανθήκατε όμως εσείς την ανάγκη να φέρετε αυτήν τη ρύθμιση στην Αρμόδια Επιτροπή της Βουλής να εξεταστεί, να υπάρξουν διευκρινήσεις; Ή αφήνετε μια εντύπωση να επικρέμεται ότι 25.000.000 ευρώ το χρόνο δίδονται προκειμένου να υπάρχει ένα επίδομα ετοιμότητας, όπως λέτε; Δεν νομίζετε ότι αν δεν υπάρχουν εξηγήσεις, αυτό το πράγμα θα αποτελέσει μια πρόκληση για εκατοντάδες χιλιάδες άλλους εργαζόμενους; Αναλαμβάνετε εσείς αυτήν την ευθύνη αυτής της πρόκλησης; Εμείς δεν μπορούμε να την αναλάβουμε.
      Σας καλούμε, λοιπόν, να αποσύρετε αυτήν τη τροπολογία, να τη φέρετε στην Αρμόδια Επιτροπή, να έρθει και η Α.Δ.Ε.Δ.Υ. να γίνει μια συζήτηση και τότε να πειστούμε και να την ψηφίσουμε. Όχι όμως σήμερα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βερελή.
      Ο συνάδελφος κ. Στέφανος Μάνος έχει το λόγο.
      ΣΤΕΦΑΝΟΣ ΜΑΝΟΣ: Κύριοι Βουλευτές, ο βασικός σκοπός του νομοσχεδίου είναι βέβαια η εναρμόνιση με τις ευρωπαϊκές οδηγίες και κατά τούτο δεν μπορεί κανείς παρά να ψηφίσει υπέρ του νομοσχεδίου.
      Βέβαια πρέπει να παρατηρήσω ότι αυτό γίνεται με τεράστια καθυστέρηση. Όπως θα γνωρίζετε ενδεχομένως εντός του έτους θα υπάρξει νέα οδηγία. Έχουμε τη συνήθεια να εναρμονιζόμαστε, όταν περίπου εκπνέει η οδηγία με την οποία εναρμονιζόμαστε. Δηλαδή, μόλις ισχύσει αυτός ο νόμος ύστερα από λίγο καιρό θα πρέπει να ξαναλλάξει, διότι θα υπάρχει νέα οδηγία. Πάντως κάλλιο αργά, παρά ποτέ. Συνεπώς κατά τούτο εγώ είμαι σύμφωνος.
      Με την ευκαιρία όμως αυτής της εναρμόνισης, υπάρχουν και ορισμένες άλλες διατάξεις μέσα στο νομοσχέδιο πολλές από τις οποίες μου δημιουργούν, τουλάχιστον, απορίες. Και θα αναφερθώ στις απορίες αμέσως, για να μην χάνω χρόνο.
      Στο άρθρο 1 εξαιρούνται των όρων και των προϋποθέσεων του νόμου δίκτυα τα οποία χρησιμοποιούνται για πειραματικούς ή ερευνητικούς σκοπούς ή για επίδειξη. 
      Εάν επρόκειτο να είναι αποκλειστικά για ερευνητικούς σκοπούς, δεν θα είχα καμία αντίρρηση. Έχει υποπέσει όμως στην αντίληψή μου ότι, ειδικώς, ορισμένα πανεπιστημιακά ιδρύματα, που διακινούν και πάρα πολλά χρήματα της Ευρωπαϊκής Ένωσης, κάνουν μεν και λίγη έρευνα, αλλά στην πραγματικότητα κάνουν εμπορικές πράξεις.
      Εγώ, κύριε Υπουργέ –για να προφυλάξω το τι μπορεί να συμβεί στο μέλλον και να μην έχετε εμπλοκές- θα σας πρότεινα είτε να πείτε εδώ «αποκλειστικά» είτε να πείτε ότι δεν εξαιρούνται αυτά τα δίκτυα. Δεν πειράζει να τηρούν τους κανόνες του νόμου τα πειραματικά αυτά δίκτυα. Επαναλαμβάνω ότι είναι κατά 5% πολλά εξ αυτών πειραματικά και κατά το υπόλοιπο 95% καθαρά κερδοσκοπικά. Θα έλεγα, λοιπόν, ρυθμίστε το αυτό. Αυτό είναι στο άρθρο 1. 
      Έρχομαι τώρα σε μια γενική παρατήρηση, την οποία είχα κάνει και στην επιτροπή. Έχω την εντύπωση ότι το Υπουργείο ή οι υπηρεσιακοί παράγοντες –όχι απαραιτήτως ο Υπουργός- έχουν στενοχωρηθεί από το γεγονός ότι ένα μέρος παλαιών αρμοδιοτήτων τους έχει περιέλθει στην επιτροπή Τηλεπικοινωνιών και Ταχυδρομείων. Και επεσήμανα στην επιτροπή ότι η συγκεκριμένη αυτή επιτροπή, κατά τη γνώμη μου, υπήρξε πολύ καλύτερη από πολλές άλλες επιτροπές. Είναι ίσως από τις ελάχιστες επιτροπές που έχουν συσταθεί τον τελευταίο καιρό που θεωρώ ότι κάνει τη δουλειά της. 
      Και λέω: Αυτό το πράγμα που κάνει τη δουλειά του, γιατί το χαλάτε; Αλλάξατε τον τρόπο ανάδειξης των μελών. Το ανέφερε πριν και ο κ. Κακλαμάνης. Κακώς. Γιατί το κάνατε; Είχατε πρόβλημα; Αντιθέτως –λέω- ήταν μια από τις ελάχιστες επιτροπές που λέγαμε: «Δόξα τω Θεώ, μια επιτροπή κάνει τη δουλειά της». Και τώρα με διάφορους τρόπους ψαλιδίζετε έμμεσα ή άμεσα τις αρμοδιότητες της επιτροπής. Για να ικανοποιήσετε ποιες φιλοδοξίες το κάνετε αυτό; Διότι μόνον σ’ αυτό οφείλεται αυτή η αλλαγή. Κάποιοι σας έβαλαν να το αλλάξετε. 
      Επειδή η Επιτροπή Τηλεπικοινωνιών ρυθμίζει ζητήματα, όπου εμπλέκονται πολύ μεγάλα οικονομικά συμφέροντα, θα σας έλεγα να είστε πάρα πολύ προσεκτικός με τις αλλαγές που κάνετε. Διότι –επαναλαμβάνω- η Επιτροπή Τηλεπικοινωνιών ρυθμίζει ζητήματα πολύ μεγάλης αξίας και, κατά την κρίση μου, μέχρι σήμερα το έχει κάνει επιτυχώς και πάτε αυτό το επιτυχές να το χαλάσετε.
      Απλώς σας προειδοποιώ. Μην εκπλαγείτε αν σύντομα ξεφυτρώσουν προβλήματα, τα οποία δεν νομίζω ότι θα σας αρέσουν, ούτε θα τιμούν εσάς τον ίδιο, διότι είμαι βέβαιος ότι δεν έχετε ανάμειξη σ’ αυτό. Ίσως το κάνετε χωρίς να το πολυκαταλαβαίνετε. 
      Είχα επισημάνει επίσης ότι, όπως γίνεται συνήθως, στο Υπουργείο υπάρχει μία αμφισημία: Θέλουμε ανοιχτή αγορά ή θέλουμε να εξακολουθήσουμε να υποστηρίζουμε κάτω από το τραπέζι, τον Ο.Τ.Ε.; Και επεσήμανα σε αρκετές περιπτώσεις ρυθμίσεις, οι οποίες άμεσα ή έμμεσα ευνοούν τον Ο.Τ.Ε.. 
      Μάλιστα ο παριστάμενος Υφυπουργός μου είχε πει τότε: «Μπορεί να έχεις και δίκιο. Γιατί δεν μας δίνει μία πρόταση-διατύπωση»; 
      Θα κάνω ακριβώς αυτό αυτήν τη στιγμή. 
      Πρώτον, στο άρθρο 29 θέλω να προστεθεί μία παράγραφος, η οποία να προβλέπει το εξής: Όλοι οι πάροχοι δημόσιων δικτύων ηλεκτρονικών υπηρεσιών απολαμβάνουν τα ίδια δικαιώματα διέλευσης, όπως αυτά περιγράφονται στο παρόν άρθρο. Κάθε αντίθετη διάταξη ρητά δια της παρούσης καταργείται. 
      Μιλώ για τους παρόχους δημόσιων δικτύων. Όλοι οι πάροχοι δημόσιων δικτύων έχουν τα ίδια δικαιώματα. Και αυτό διότι ο Ο.Τ.Ε., κατά τη γνώμη μου, έχει περισσότερα δικαιώματα ίσως από τους άλλους.
      Καταθέτω για τα Πρακτικά τη διατύπωση και θα δώσω και σε εσάς ένα αντίγραφο, ούτως ώστε να εκπληρώσω αυτό που είχα αναλάβει να κάνω.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά την προαναφερθείσα διατύπωση, η οποία έχει ως εξής: 
      (να φωτογραφηθεί η σελ. 109)
      Έρχομαι τώρα στο άρθρο 45. Το άρθρο 45 προβλέπει τα εξής: Σύμφωνα με τους ευρωπαϊκούς κανονισμούς, πρέπει οι τιμολογήσεις να έχουν αυτό που έχει αποφασιστεί να ονομάζεται «κοστοστρέφεια». Δηλαδή, δεν μπορεί ο Ο.Τ.Ε.  –ειδικά σε αυτόν αναφέρομαι- να χρεώνει τις υπηρεσίες του σε τιμές που να μην έχουν καμία σχέση με το κόστος.
      Ο Ο.Τ.Ε., λοιπόν, προφανώς έπεισε τον Υπουργό λέγοντάς του «ξέρεις, εγώ δεν ξέρω ποιο είναι το κόστος μου». Αν είναι δυνατόν, δηλαδή, να πιστέψει κανείς ότι μια από τις μεγαλύτερες επιχειρήσεις της Ελλάδος αγνοεί το κόστος της. Είναι απίστευτο! Το λέει αυτό, για να μην τηρεί τον κανονισμό. Και νομοθετεί ο Υπουργός υποκύπτοντας στην απαίτηση και τα συμφέροντα του Ο.Τ.Ε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το αλλάξαμε, κύριε συνάδελφε, αλλά δεν το είδατε.
      ΣΤΕΦΑΝΟΣ ΜΑΝΟΣ: Το είδα πώς το αλλάξατε και λέω, λοιπόν, ότι έχω διαφοροποίηση και σε αυτό που αλλάξατε. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν ήσασταν στην Επιτροπή, όταν συζητήθηκε.
      ΣΤΕΦΑΝΟΣ ΜΑΝΟΣ: Κύριε Υπουργέ, μου το ζητήσατε και έφερα εδώ μια διατύπωση, την οποία καταθέτω και αυτή στα Πρακτικά. Θα σας τη δώσω και αυτήν για να δείτε σε τι διαφέρει. Είναι μια ελαφρά αναδιατύπωση, αλλά αφαιρώ αυτά που έχετε βάλει τα οποία σας ζητά ο Ο.Τ.Ε. . Αυτή η διατύπωση είναι γι’ αυτό το σημείο και το καλύπτει. 
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά την προαναφερθείσα διατύπωση, η οποία έχει ως εξής:
      (να φωτογραφηθεί η σελ. 112)
      Θα ήθελα να πω δυο λόγια –και να τελειώσω, διότι τελειώνει και ο χρόνος- για το ζήτημα της τροπολογίας. 
      Θα αρχίσω από το τέλος, δηλαδή από την ειδική έκθεση. Λέει, λοιπόν, η έκθεση: «Από τις προτεινόμενες διατάξεις προκαλείται απώλεια δημόσιων εσόδων 25.000.000 ευρώ ετησίως από τη διάθεση κατά τα ανωτέρω ενός ποσού ως επίδομα ετοιμότητας και διαθεσιμότητας». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Επίδομα 25.000.000 ευρώ! Και ερωτώ: Στην Υπηρεσία Πολιτικής Αεροπορίας πόσοι εργάζονται; Πόσοι είναι εκείνοι διά τους οποίους απαιτούμε ετοιμότητα και διαθεσιμότητα; Το απαιτούμε από τους λογιστές; Από τους διοικητικούς υπαλλήλους; Δεν φαντάζομαι να το πιστεύει κανείς. Θα είναι το πολύ δυο χιλιάδες άνθρωποι. Αυτό σημαίνει ότι κάθε εργαζόμενος εισπράττει μποναμά –που αποφάσισε ο κύριος Υπουργός με τα δικά μας λεφτά- ύψους 12.500 ευρώ ο καθένας. 
      Και το λέω αυτό για να το ακούσει ο κάθε εργαζόμενος στην Ελλάδα, ότι μπορεί, δηλαδή, ο Υπουργός  να μοιράζει τα δικά μας λεφτά, 12.500 ευρώ, για να έχει το κεφάλι του ήσυχο. Διότι αυτό κάνει ο κύριος Υπουργός, εξαγοράζει με τα δικά μας λεφτά την ησυχία του.
      Το περίεργο είναι ότι ο άλλος μεγάλος Υπουργός, ο οποίος μας προστατεύει από τη σπατάλη –που ζητά μάλιστα να μπει το θέμα και στο Σύνταγμα- ο κ. Αλογοσκούφης, προσυπογράφει. 
      Και λέω: Είναι σοβαρά πράγματα αυτά; 
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      Αμέσως, κύριε Πρόεδρε. Δώστε μου και εμένα ένα μικρό επίδομα ετοιμότητας.
      ΑΠΟΣΤΟΛΟΣ ΚΑΚΛΑΜΑΝΗΣ: Επίδομα χρόνου, εννοείτε, κύριε συνάδελφε.
      ΣΤΕΦΑΝΟΣ ΜΑΝΟΣ: Είναι δυνατόν, κύριοι συνάδελφοι, να λέγεται «επίδομα» ένα ποσό που μοιράζεται σε όλους; Είναι επίδομα αυτό; Είναι μισθός. Επίδομα μπόνους θα ήταν να δοθεί στους λίγους καλούς, να πεις «θα δώσω τα 25.000.000 ευρώ στο 15% εκ των αρίστων». 
      Το δίνω σε όλους; Τι είναι αυτό; Και γιατί να τα δίνει μόνο ο κύριος Υπουργός των Μεταφορών; Όλοι οι Υπουργοί να δώσουν σε όλους τους εργαζόμενους μερικές χιλιάδες ευρώ, έτσι δεν είναι; 
      Καταψηφίζω, λοιπόν, την τροπολογία.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Μάνο, θα προσφύγουν οι της Α.Δ.Ε.Δ.Υ., θα βγουν οι αποφάσεις των δικαστηρίων και στο Σύνταγμα θα πουν «καταργούνται τα δικαστήρια».
      ΠΡΟΕΔΡΕΥΩΝ (Γεώργιος Σούρλας): Πιστεύω, κύριε Μάνο, να είστε ευχαριστημένος από το επίδομα χρόνου που δόθηκε για την αγόρευσή σας.
      ΣΤΕΦΑΝΟΣ ΜΑΝΟΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Να είστε καλά.
      Το λόγο έχει ο κ. Δερμεντζόπουλος.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, ο τομέας των επικοινωνιών και των ηλεκτρονικών εφαρμογών εμφανίζεται δυναμικά σε κάθε μορφή ανάπτυξης. Η ψηφιακή οικονομία με βάση την πληροφορία και τη γνώση, έχει ήδη καταστεί για το μεγαλύτερο κομμάτι της Ευρώπης βασικός μοχλός και πλοηγός μιας δυνατής και εξελισσόμενης οικονομίας, με ενίσχυση της ανταγωνιστικότητας, της προώθησης των επιχειρήσεων και της δημιουργίας νέων θέσεων εργασίας.
      Ενδεικτικά, αναφέρω ότι το ένα τέταρτο της αύξησης του Α.Ε.Π. της Ευρωπαϊκής Ένωσης και το 40% της αύξησης της παραγωγικότητας οφείλονται στις τηλεπικοινωνίες. 
      Αυτή η Κυβέρνηση, κυρίες και κύριοι συνάδελφοι, αλλά και ο Πρωθυπουργός προσωπικά, τόσο με τις προεκλογικές εξαγγελίες, όσο και με τη διακυβέρνηση των είκοσι δύο μηνών, έχει καταστήσει σαφή την επιθυμία, αλλά και την απόφαση συνάμα, για την προώθηση και την ανάπτυξη μιας ασφαλούς «Κοινωνίας Της Πληροφορίας» στη χώρα μας, εκμεταλλευόμενοι με τον πλέον πρόσφορο τρόπο τις τηλεπικοινωνίες για τη βελτίωση της ποιότητας της ζωής μας.
      Σε αντίθεση με την πλήρη αδιαφορία και την απραξία των προηγούμενων κυβερνήσεων, εμείς από την πρώτη στιγμή έχουμε δηλώσει και έχουμε αποδείξει την αποφασιστικότητα μας για κομβικές μεταρρυθμίσεις στις οικονομικές και κοινωνικές δομές, στις πολιτικές και στις επικρατούσες νοοτροπίες. 
      Για φθηνό ίντερνετ στους φοιτητές είχε δεσμευθεί ο Πρωθυπουργός προεκλογικά και το έκανε πράξη. Με πλήρη συνείδηση και επίγνωση, με στόχο οι νέοι άνθρωποι της χώρας μας να μπορέσουν να γνωρίσουν, να εξοικειωθούν και να εκμεταλλευθούν όλα τα προνόμια και τα πλεονεκτήματα των νέων τεχνολογιών.
      Αυτά τα μέτρα δεν είναι καθόλου αμελητέα, αν και οι συνάδελφοι της Αξιωματικής Αντιπολίτευσης προσπάθησαν να τα παρουσιάσουν έτσι εξαιτίας της απουσίας οποιασδήποτε πολιτικής βούλησης και δράσης. Σύμφωνα με επίσημα στοιχεία της Ευρωπαϊκής Ένωσης, η Ελλάδα εμφανιζόταν στις τελευταίες θέσεις στη διείσδυση των σταθερών ευρυζωνικών  συνδέσεων με ποσοστό 0,2%, με τον ευρωπαϊκό μέσο όρο να βρίσκεται στο 7,6%.
      Μετά ειλικρινούς μου λύπης, αναφέρω επιπλέον την απαράδεκτη, αδικαιολόγητη και αναίτια καθυστέρηση ενσωμάτωσης στην ελληνική έννομη τάξη των πέντε οδηγιών της Ευρωπαϊκής Ένωσης για τις ηλεκτρονικές επικοινωνίες, με συνέπεια όχι μόνο την παντελή έλλειψη στρατηγικής και δράσης σ’ αυτόν τον τομέα, αλλά και την παραπομπή της χώρας μας στα ευρωπαϊκά δικαστήρια.
      Να σημειωθεί δε ότι καταληκτική ημερομηνία ενσωμάτωσης ήταν η 21 Ιουλίου του 2003.
      Και επειδή οι συνάδελφοι της Αξιωματικής Αντιπολίτευσης αναφέρθηκαν και ισχυρίζονται ότι η προηγούμενη κυβέρνηση είχε ασχοληθεί με το ζήτημα, το προσχέδιο που είχαν παρουσιάσει, είχε προετοιμαστεί και με ιδιαίτερη καθυστέρηση, αλλά και με πολλές ελλείψεις. Και κατηγορούν σήμερα εμάς για βραδυπορία!!
      Εμείς, χωρίς καμία διάθεση ισοπέδωσης και εκμηδένισης, διατηρώντας τα σωστά σημεία, με σύνεση και αποφασιστικότητα, διαμορφώσαμε αυτό το σύγχρονο νομοσχέδιο, εναρμονίζοντας, επιπλέον, με το βέλτιστο τρόπο την ελληνική έννομη τάξη στα ευρωπαϊκά δεδομένα. 
      Στόχος του νέου νόμου περί ηλεκτρονικών επικοινωνιών που θα αποτελέσει τον πλοηγό σ’ αυτόν τον τομέα, είναι η ανάπτυξη της εσωτερικής αγοράς, η οποία επιτυγχάνεται με την άρση των υφισταμένων εμποδίων στην παροχή διαδικτύων ηλεκτρονικών υπηρεσιών, συναφών ευκολιών και υπηρεσιών, καθώς και δικτύων και υπηρεσιών ηλεκτρονικών επικοινωνιών που αναπτύσσονται σε ευρωπαϊκή –και όχι μόνο- κλίμακα, καθώς και με την εγγύηση ύπαρξης καθολικής υπηρεσίας, μέσω της οποίας πια καθίσταται δυνατή η διάθεση τηλεπικοινωνιακών προϊόντων και υπηρεσιών σε όλη την Επικράτεια. 
      Αυτό το νομοσχέδιο προβλέπει τη σύσταση Επιτροπής Πολιτικής και Επικοινωνιών με συμβουλευτικές υπηρεσίες προς τον Υπουργό Μεταφορών και Επικοινωνιών.
      Επαναλαμβάνονται οι διατάξεις για την Εθνική Επιτροπή Τηλεπικοινωνιών και Ταχυδρομείων, εθνική Αρχή αρμόδια για τη ρύθμιση και εποπτεία της αγοράς ηλεκτρονικών επικοινωνιών, με διοικητική, λειτουργική και οικονομική αυτοτέλεια, με εξασφάλιση της πλήρους ανεξαρτησίας αυτής και των μελών της. 
     Η λειτουργία της επιτροπής, κυρίες και κύριοι συνάδελφοι, έχει στόχο τη συνεχή διεύρυνση και αναβάθμιση της επικοινωνίας, την εξασφάλιση της πρόσβασης όλων των πολιτών σε μεγάλο εύρος δικτύων και υπηρεσιών επικοινωνίας, την προάσπιση των δικαιωμάτων των καταναλωτών, την ενημέρωσή τους για τα δικαιώματα και τις υποχρεώσεις τους, τη διασφάλιση και αξιοποίηση σπάνιων εθνικών πόρων, όπως είναι το φάσμα των ραδιοσυχνοτήτων και οι αριθμοδοτικοί πόροι και τέλος, τη συμβολή στην ανάπτυξη των αγορών τηλεπικοινωνιακών και ταχυδρομικών υπηρεσιών, με τη διαμόρφωση ενός ρυθμιστικού περιβάλλοντος, σύμφωνου με τις αρχές του ανταγωνισμού. 
     Στο κεφάλαιο Γ΄ του νομοσχεδίου θεσπίζονται ειδικές ρυθμίσεις για την εξασφάλιση της ελευθερίας παροχής δικτύων και υπηρεσιών ηλεκτρονικών επικοινωνιών με την επιφύλαξη τήρησης των μέτρων που αφορούν τη δημόσια τάξη, την ασφάλεια και την υγεία. 
     Προκειμένου να επιτευχθεί η ενίσχυση των τηλεπικοινωνιών απλοποιούνται οι συνθήκες εισόδου στην αγορά, με την κατάργηση της ατομικής αδειοδότησης που απαιτούνταν με το προηγούμενο νομοθετικό πλαίσιο για ορισμένες δραστηριότητες. Έτσι, οι αδειοδοτήσεις αντικαθίστανται από μια απλή διαδικασία δήλωσης, που θα κατατίθεται στην Εθνική Επιτροπή Τηλεπικοινωνιών και Ταχυδρομείων. 
     Στο κεφάλαιο Δ΄ και ενόψει της πολυπλοκότητας που διακρίνει αυτήν την αγορά, καθορίζεται η διαδικασία ανάλυσης της αγοράς και ορισμού των επιχειρήσεων που θεωρείται ότι κατέχουν σημαντική ισχύ στην αγορά, καθώς και ο τρόπος επιβολής υποχρεώσεων για την αντιμετώπιση της έλλειψης επαρκούς ανταγωνισμού στη σχετική αγορά ηλεκτρονικών επικοινωνιών. 
     Στο κεφάλαιο Ε΄ ρυθμίζεται η μεταξύ επιχειρήσεων πρόσβαση σε δίκτυα ηλεκτρονικών επικοινωνιών και σε συναφείς ευκολίες, η διασύνδεση αυτών των δικτύων και η θέσπιση δικαιωμάτων και υποχρεώσεων των επιχειρήσεων, όπως επιβάλλονται από την επιτροπή. 
     Ακόμη στο κεφάλαιο ΣT΄ καθορίζεται η παροχή δικτύων και υπηρεσιών ηλεκτρονικών επικοινωνιών στους τελικούς χρήστες, με την εξασφάλιση της διάθεσης υπηρεσιών καλής ποιότητας σε προσιτή τιμή και σε ένα ανταγωνιστικό περιβάλλον. 
     Για πρώτη φορά, κυρίες και κύριοι, θεσπίζεται ενιαία διαδικασία δικαιωμάτων διέλευσης. Όλες οι μεταρρυθμίσεις, ειδικά όσες σχετίζονται με τις νέες τεχνολογίες, γίνονται πάντα, βέβαια, με προσοχή και πρόνοια προς το περιβάλλον και την κοινή υγεία. Έτσι, ο νέος νόμος τηρεί, πλήρως, τα όρια προστασίας των πολιτών σε ηλεκτρονική ακτινοβολία που έχουν θέσει οι αρμόδιοι διεθνείς οργανισμοί. Αυστηροποιεί τα μέχρι σήμερα ισχύοντα όρια ασφαλούς έκθεσης του πληθυσμού στην ηλεκτρονική ακτινοβολία, καθορίζει ελάχιστη απόσταση από χώρους συγκέντρωσης ευπαθών ομάδων, (σχολεία, γηροκομεία κ.λπ.,) εντός της οποίας τα όρια εκπομπής μειώνονται ακόμη περισσότερο. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μισό λεπτό, κύριε Πρόεδρε.
     Επιβάλλει να προηγείται η περιβαλλοντολογική αδειοδότηση έκδοσης αδείας και θεσπίζει για πρώτη φορά ετήσιο τέλος για κάθε κατασκευή κεραίας, ώστε να είναι δυνατός ο συχνός επανέλεγχος. 
     Κυρίες και κύριοι συνάδελφοι, η Κυβέρνηση αυτή ξεκίνησε και προχωράει το έργο της με κοινωνική ευθύνη, συνεργασία, διαφάνεια, αμεροληψία. Έχουμε το βλέμμα μπροστά σε μια οικονομία δυνατή με επιχειρήσεις σύγχρονες, ανταγωνιστικές και παραγωγικές, με το ανθρώπινο δυναμικό αυτής της χώρας να αναδεικνύεται σε κινητήριο μοχλό, με τις ιδέες, τις ικανότητες και τις δράσεις τους. Το νομοσχέδιο αυτό προωθεί και καλύπτει όλους αυτούς τους στόχους. Γι’ αυτό το υπερψηφίζω.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο.
     Το λόγο έχει ο κ. Γείτονας.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητούμε σήμερα στην Ολομέλεια, σύμφωνα με το άρθρο 72, παράγραφος 4 του Συντάγματος, ένα νομοσχέδιο το οποίο συζητήθηκε με το άρθρο 70, παράγραφος 2 και ψηφίστηκε στην Αρμόδια Επιτροπή. Το ΠΑ.ΣΟ.Κ. είχε σαφή θέση υπέρ της αρχής, με καταψήφιση συγκεκριμένων άρθρων. 
     Δεν σκοπεύω να ανακυκλώσω τη συζήτηση που έγινε στην επιτροπή, θέλω όμως, να σταθώ (και να αναδείξω) δυο θέματα. Άλλωστε αυτό είναι και το νόημα των διατάξεων του Συντάγματος για την επαναψήφιση του νομοσχεδίου στην Ολομέλεια. Θέλω, λοιπόν, να σταθώ σε δυο ζητήματα στα οποία νομίζω ότι το νομοσχέδιο, όχι μόνο δεν μας πάει μπροστά, αλλά μας πάει πάρα πολύ πίσω. 
     Το πρώτο θέμα, κύριε Πρόεδρε, αφορά την Εθνική Επιτροπή Τηλεπικοινωνιών και Ταχυδρομείων. Είναι ένας σημαντικός θεσμός στο νέο πλαίσιο απελευθέρωσης των τηλεπικοινωνιών, ενός σημαντικού τομέα για την κοινωνικοοικονομική ανάπτυξη και όπως αποδεικνύεται -και θα έρθω σε αυτό παρακάτω- και για τα θέματα της δημόσιας υγείας. 
     Είχα την ευκαιρία, κύριε Πρόεδρε, ως Α΄ Αντιπρόεδρος της Βουλής για μια ολόκληρη τετραετία και όντας Πρόεδρος της Επιτροπής Προστασίας του Απορρήτου, που λειτουργούσε πριν γίνει η ανεξάρτητη αρχή προστασίας του απορρήτου των τηλεπικοινωνιών, να συνεργαστώ με την Εθνική Επιτροπή Τηλεπικοινωνιών στα πρώτα της βήματα. Και οφείλω να καταθέσω εδώ τη μαρτυρία μου για τη σημαντική προσφορά και το σημαντικό έργο της.
     Δυστυχώς, η Κυβέρνηση της Νέας Δημοκρατίας, αφού πριν λίγους μήνες με μια τροπολογία φαλκίδευσε την ανεξαρτησία της επιτροπής, με το διορισμό απ’ ευθείας προέδρου και μελών της επιτροπής από την Κυβέρνηση με παράκαμψη της Βουλής, έρχεται σήμερα με το παρόν νομοσχέδιο να αφαιρέσει και αρμοδιότητες, να τις μεταφέρει στον κύριο Υπουργό, όπως για παράδειγμα τα σχετικά με την καθολική υπηρεσία. Επίσης, με τις μετατάξεις του προσωπικού και με άλλες σχετικές διατάξεις ανοίγει παράθυρο για αναξιοκρατία και ρουσφέτι.
     Τέλος, δεν καταλαβαίνω, κύριε Υπουργέ, πραγματικά, γιατί συστήνεται με διάταξη συμβουλευτική επιτροπή. Λέτε «για την χάραξη πολιτικής ηλεκτρονικών επικοινωνιών». Δεν σας φθάνει η ρυθμιστική αρχή, η Εθνική Επιτροπή Τηλεπικοινωνιών; Άλλωστε έχετε νομοθετημένες δυνατότητες και για συμβούλους και για επιτροπές. 
     Δεν βλέπω, λοιπόν, το λόγο, κυρίες και κύριοι συνάδελφοι, να νομοθετούμε επιτέλους στη Βουλή επιτροπές συμβουλευτικού χαρακτήρα. Να σταματήσει, κύριε Υπουργέ, η φάμπρικα που βρήκατε με επιτροπές και νέες υπηρεσίες, εσείς που επαγγέλλεστε το λιγότερο κράτος. Φοβάμαι ότι ήταν και αυτό μια κοροϊδία. Έχετε συστήσει πάνω από τριακόσιες και πλέον επιτροπές της υπηρεσίας στα δυο χρόνια. Αυτό είναι το ένα ζήτημα. Το θεωρώ πολύ σοβαρό, γιατί έχει σημαντικό ρόλο η αρχή τηλεπικοινωνιών και ταχυδρομείων. 
     Το δεύτερο ζήτημα αφορά το πλαίσιο εγκατάστασης και λειτουργίας των κεραιών κινητής τηλεφωνίας. Αναφέρομαι στο άρθρο 31. Έχει εξελιχθεί σε μείζον πρόβλημα, κύριε Υπουργέ, ιδιαίτερα στην Αττική, όπου οι κεραίες ξεφυτρώνουν σαν μανιτάρια, καμουφλαρισμένες δίκην πειρατών σε φουγάρα, σε πινακίδες και ό,τι άλλο μπορεί να φανταστεί κανείς.
     Στη Β΄ περιφέρεια, κύριε Υπουργέ, που εκπροσωπούμε και σεις και εγώ, πραγματικά τα πράγματα είναι τραγικά. Είναι αγανακτισμένοι οι πολίτες, δήμαρχοι έχουν συρθεί στα δικαστήρια. Είναι μια κατάσταση, πραγματικά, αλαλούμ. Οι πολίτες αισθάνονται ότι έχουν τις κεραίες πάνω από το κεφάλι τους, πάνω από τα σχολεία, πάνω από τα κεφάλια των παιδιών τους. Είναι μια περιοχή που ξέρετε πολύ καλά πώς αναπτύχθηκε άναρχα, μετεμφυλιακά, για πολλές δεκαετίες, που ξέρετε ότι έχει μείζονα περιβαλλοντολογικά και πολεοδομικά προβλήματα.
     Έρχομαι τώρα στην ουσία του θέματος. Είναι ανοικτή η συζήτηση, κυρίες και κύριοι συνάδελφοι, παγκοσμίως για το θέμα των επιπτώσεων της μη ιοντίζουσας ακτινοβολίας στην υγεία. Εγώ έχω παρακολουθήσει το θέμα, το παρακολουθώ στενά από τότε που ήμουν Υπουργός Υγείας. Η χρήση, όμως και η αξιοποίηση της νέας τεχνολογίας για σοβαρές, ευνομούμενες κοινωνίες, σε καμιά περίπτωση δεν μπορεί να βάζει σε κίνδυνο τη διασφάλιση της δημόσιας υγείας. Αυτό πρέπει, κυρίες και κύριοι συνάδελφοι, να είναι ο γνώμονας στις αποφάσεις μας. 
     Είναι γνωστό –ακούστηκε και στη Διαρκή Επιτροπή, έγινε μεγάλη συζήτηση, διάβασα όλα τα Πρακτικά, γιατί εγώ δεν μετέχω στην επιτροπή- ότι οι σχετικές επιστημονικές απόψεις δεν είναι αποκρυσταλλωμένες, ούτε μπορεί να είναι αποκρυσταλλωμένες σε ένα τέτοιο καινούργιο θέμα. Το ξέρουμε αυτό. Αλλά πληθαίνουν, κύριε Υπουργέ, τα τεκμήρια για την επικινδυνότητα από την ακτινοβολία της κινητής τηλεφωνίας. Ο Παγκόσμιος Οργανισμός Υγείας έχει βάλει τα όρια και μάλιστα κάποιοι προσπαθούν να δικαιολογήσουν απόψεις, μιλώντας για λανθασμένη τακτική του Παγκόσμιου Οργανισμού Υγείας. Εγώ πιστεύω ότι ο Παγκόσμιος Οργανισμός Υγείας είναι ένας οργανισμός καταξιωμένος διεθνώς, ο οποίος, πραγματικά, κάνει μεγάλες προσπάθειες για τη δημόσια υγεία σε παγκόσμιο επίπεδο. Ο Παγκόσμιος, όμως, Οργανισμός Υγείας, παρά τις συστάσεις που έχει κάνει για τα όρια, δεν αποτρέπει από αυστηρότερα μέτρα και όρια.
     Δεύτερον, απόδειξη ότι θεωρεί το θέμα σε εξέλιξη είναι ότι έχει ορίσει το Μάρτιο του 2006 συνέδριο, γι’ αυτά τα θέματα. Όταν πιθανολογούνται, κυρίες και κύριοι συνάδελφοι   –αυτό λέει η δική μου αίσθηση και συνείδηση- κίνδυνοι για την υγεία, το τεκμήριο της πολιτικής παρέμβασης πρέπει να είναι πάντα υπέρ της προφύλαξης και υπέρ της πρόληψης. 
Είμαστε υποχρεωμένοι να ακολουθήσουμε στην Ελλάδα αυστηρά όρια και τα πρότυπα των πιο «ευαίσθητων» κρατών-μελών της Ευρωπαϊκής Ένωσης. Για μένα ο συνδυασμός χαμηλότερων απ’ αυτά που έχουμε ορίων ακτινοβολίας, αλλά και διατήρησης ορίων απόστασης –παρ’ όλο που για κάποιους είναι αμφιλεγόμενο θέμα- είναι η χρυσή τομή. Δεν είναι η χρυσή τομή αυτό που κάνετε εσείς, κύριε Υπουργέ. Ξεγελάτε. Το είπε και ο εισηγητής μας, ο κ. Στρατάκης, πολύ σωστά. Ξεγελάτε. Κρατάτε τα τριακόσια μέτρα και λέτε ότι στα τριακόσια μέτρα τα όρια ακτινοβολίας θα είναι μειωμένα. Αυτό, ουσιαστικά, είναι ένα τερτίπι. Ουσιαστικά καταργείτε το κριτήριο της απόστασης. Το προέβλεπε το νομοσχέδιο το δικό μας, το ζητούν πάρα πολλοί και αν θέλετε, αυτή είναι και η σημερινή άποψη του Υπουργείου Υγείας.
      Κυρίες και κύριοι συνάδελφοι της Νέας Δημοκρατίας, δεν μπορεί να κωφεύετε. Δεν ξέρουμε τι μας επιφυλάσσει το μέλλον. Σε τέτοια ζητήματα έχουμε «καεί» παγκοσμίως πολλές φορές στο παρελθόν. Αναφέρθηκαν παραδείγματα. Θα μπορούσα να αναφέρω χίλια. Γι’ αυτό είναι καλό «να φυσάμε και το γιαούρτι». Στην Ελλάδα πολύ περισσότερο -και με αυτό θα τελειώσω- γιατί πάσχουμε και στα θέματα αδειοδότησης και στα θέματα των ελέγχων. Αυτές οι αδυναμίες μας συνιστούν ακόμη μεγαλύτερη αυστηρότητα, όχι χαλαρότητα.
      Για την αδειοδότηση, παραδείγματος χάρη: Οι εταιρείες, οι πάροχοι, πρέπει να αντιληφθούν ότι δεν είναι οι συνοικίες της χώρας, της Αθήνας ή τα χωριά ένα ξέφραγο αμπέλι, όπου ο καθένας μπορεί να κάνει ό,τι θέλει, να τοποθετεί κεραίες όπου θέλει, χωρίς κριτήρια, με βάση, μάλιστα, ιδιωτικές συμφωνίες που ξέρουμε πώς επιτυγχάνονται.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε. Μικρή ανοχή, παρακαλώ.
      Η Κυβέρνηση με το άρθρο 31 κάνει πίσω και σ’ αυτό. Η αδειοδότηση για την εγκατάσταση των κεραιών δεν δίνεται στην τοπική αυτοδιοίκηση Α’ και Β’ βαθμού. Δίνεται πλέον στην Περιφέρεια, που δεν έχει –Να είχε; Πάει στο καλό- ούτε διοικητική ούτε επιστημονική υποδομή γι’ αυτό. Και στο θέμα των ελέγχων δεν κάνετε βήμα μπροστά. Η Εθνική Επιτροπή Ατομικής Ενέργειας, που σηκώνει το βάρος, δεν φτάνει. ΄Αρα πρέπει να βελτιωθεί η οργάνωση των ελέγχων, να δοθούν αρμοδιότητες και δυνατότητες στη Νομαρχιακή Αυτοδιοίκηση. 
      Αυτά θα ήταν, αν τα ρυθμίζατε, βήματα μπροστά, κύριε Υπουργέ.
      Και τελειώνω με μία παρατήρηση: Τα κινητά είναι ένα χαρακτηριστικό παράδειγμα ανάγκης ενημέρωσης του κοινού, όπως για όλα τα θέματα δημόσιας υγείας. Οι εταιρείες κινητής τηλεφωνίας, ενώ επιδίδονται σε σκληρό ανταγωνισμό με συνεχείς διαφημίσεις, προτρέπουν συνεχώς για περισσότερη χρήση. Καμία όμως προειδοποίηση για τους κινδύνους. Αυτό δείχνει, πέρα από τις ευθύνες που έχουμε ως πολιτεία, και την έλλειψη κοινωνικής ευθύνης από τους παρόχους, τις εταιρείες. Ποια είναι, αλήθεια, η προειδοποίηση για αλόγιστη χρήση κινητών από τα παιδιά, κάτι άκρως επικίνδυνο, ή για προστατευτικά μέτρα για τα παιδιά από τη χρήση τους; Καμιά. Ανεξάρτητα αν διίστανται οι επιστημονικές απόψεις, εμείς οι πολιτικοί πρέπει να σκεφτόμαστε διαφορετικά. Στις πολιτικές αποφάσεις όταν συγκρούονται αγαθά, υπερτερεί πάντα το μείζον αγαθό. Κι εδώ το μείζον αγαθό είναι η υγεία των πολιτών. Το κινητό, που έχει γίνει μέρος της ζωής μας, δεν πρέπει να το αφήσουμε -πρέπει να πάρουμε, έστω και υπερβολικά κατά πολλούς, μέτρα- να γίνει εφιάλτης για μας και τα παιδιά μας.
      Λυπάμαι, κύριε Υπουργέ. Παίζουμε «εν ου παικτοίς» με τις ρυθμίσεις σας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Τσαντούλας.
      ΔΗΜΗΤΡΙΟΣ ΤΣΑΝΤΟΥΛΑΣ: Κύριε Πρόεδρε, κυρίες και κύριοι συνάδελφοι, θέλησα να πάρω το λόγο μετά από όσα ακούστηκα και εδώ και στην επιτροπή, λειτουργώντας περισσότερο σαν γιατρός, παρά σαν πολιτικός.
      Όλοι ξέρουμε ότι η επιστημονική πρόοδος έχει οδηγήσει σε επιτεύγματα που λίγοι στον πλανήτη μας θα μπορούσαν ή μπόρεσαν να προβλέψουν πριν από κάποιες δεκαετίες. Αυτά τα επιτεύγματα έχουν μπει στη ζωή μας, έχουν μπει στην καθημερινότητά μας. Την έχουν διευκολύνει πολλές φορές σε σημαντικό βαθμό. Μοιραία όμως οι εφαρμογές της επιστημονικής προόδου δημιουργούν συχνά στο κοινό ανησυχίες για κάποιες, βλαπτικές ίσως, βιολογικές επιδράσεις και κάποιες σοβαρές συνέπειες στην υγεία του. Τέτοιες ανησυχίες ακούστηκαν και στην επιτροπή και σήμερα. Στην επιτροπή, μάλιστα, διατυπώθηκε η αμφισβήτηση σε επιστημονικά συμπεράσματα που χαρακτηρίστηκαν από κάποιον ομιλητή σαν πολιτικά επιστημονικά συμπεράσματα, κάτι που θα ήταν καταστροφικό και για την πολιτική και για την επιστήμη, αν το δεχόμασταν.
      Κυρίες και κύριοι συνάδελφοι, έχω μάθει να σέβομαι τις καταξιωμένες επιστημονικές ομάδες και τους αναγνωρισμένους διεθνείς οργανισμούς, όπως παραδείγματος χάρη τον Παγκόσμιο Οργανισμό Υγείας. Ακόμα, σέβομαι τα επιστημονικά συμπεράσματα που είναι αποτέλεσμα αξιόπιστης μεθοδολογίας και σωστής στατιστικής επεξεργασίας, άσχετα με τη χρηματοδότηση του ερευνητικού προγράμματος, που είναι ποικίλη, όχι όμως κρυφή και που χωρίς αυτήν το μέγεθος της έρευνας –και όχι μόνο στη χώρα μας- θα ήταν, δυστυχώς, αρκετά περιορισμένο.
      Δεν επιτρέπεται λοιπόν, κυρίες και κύριοι συνάδελφοι, να βγουν απ’ αυτήν την Αίθουσα μηνύματα ατεκμηρίωτα και αναιτιολόγητα, μηνύματα που θα δημιουργούν σύγχυση στον πολίτη και θα επαυξάνουν την αγωνία και την ανησυχία του γι’ αυτόν και την οικογένειά του. Θέλω να τονίσω ότι μέχρι σήμερα δεν υπάρχει επιστημονικός λόγος για κάποια ανησυχία. Και τα όρια που έχουν θεσπίσει οι διεθνείς οργανισμοί προστατεύουν με μεγάλο συντελεστή ασφαλείας το κοινό.  Αυτό υποστηρίζεται και από τον Παγκόσμιο Οργανισμό Υγείας και από την Παγκόσμια Επιτροπή για την προστασία από τις μη ιοντίζουσες ακτινοβολίες - νομίζω πως ο σωστός όρος είναι «μη ιοντίζουσες» και όχι «μη ιονίζουσες», κύριε Υφυπουργέ. Το αναρωτηθήκατε και το έχω ψάξει αρκετά.-
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Το λύσατε.
      ΔΗΜΗΤΡΙΟΣ ΤΣΑΝΤΟΥΛΑΣ: Προέρχεται  από τη λέξη «ιόντα».
      Το υποστηρίζουν ακόμα και οι αρμόδιες επιτροπές της Ευρωπαϊκής Ένωσης και ακόμα υποστηρίζεται από την προσωπική μου γνώση από πολλές συζητήσεις με καθηγητές του Τμήματος Ιατρικής, Φυσικής του Πανεπιστημίου Αθηνών. Όλες οι εκθέσεις από τις παραπάνω επιτροπές ή φορείς υποστηρίζουν καθαρά ότι δεν υπάρχει βλαπτική επίδραση στον άνθρωπο σε τιμές ακτινοβολίας κάτω από τα όρια.
      Ένα σχόλιο μόνο για τη θέσπιση στη χώρα μας ορίων ασφαλείας έκθεσης του κοινού στο 70% ή σε κάποιες περιπτώσεις και στο 60% των τιμών της Ευρωπαϊκής Ένωσης. Αυτό επαυξάνει βέβαια το αίσθημα ασφάλειας σε κάποιον που γνωρίζει σχετικά με το θέμα, αλλά επειδή η μείωση δεν έχει κάποια επιστημονική βάση είναι δυνατόν να φέρει αντίθετα από τα επιδιωκόμενα αποτελέσματα. Δημιουργεί δηλαδή αίσθημα αβεβαιότητας και αμφισβήτησης της επιστημονικότητας των ορίων.
      Κυρίες και κύριοι συνάδελφοι, προσωπικά, όπως είπα, εμπιστεύομαι την εργασία των επιστημονικών ομάδων και είμαι πεπεισμένος ότι σύμφωνα με τα υπάρχοντα στοιχεία, η Βουλή πρέπει να αισθάνεται ασφαλής και αυτή και το κοινό με ένα τέτοιο νομοσχέδιο. Αυτό βέβαια δεν σημαίνει καθόλου ότι δεν θα πρέπει να είμαστε σε επαγρύπνηση και συνεχή παρακολούθηση των επιστημονικών στοιχείων που τυχόν θα προκύψουν μελλοντικά από έρευνες που βρίσκονται σε εξέλιξη. Καλή είναι πάντα η ευαισθησία σε θέματα που αφορούν τη δημόσια υγεία, αρκεί βέβαια να αποφεύγονται οι υπερβολές, για οποιουσδήποτε λόγους. Καλή επίσης είναι –πρέπει να το πω και ως γιατρός και ως πολιτικός και σ’ αυτό θα συμφωνήσω με τον κ. Γείτονα- η αποφυγή κατάχρησης. Και αυτό ισχύει για κάθε κατάχρηση στη ζωή μας. Το να μιλάμε με τις ώρες στο κινητό είναι μία μοντέρνα κατάχρηση, ιδίως για τα παιδιά, που στο πνεύμα της προληπτικής ιατρικής καλό θα είναι να αποφεύγεται. Γενικότερα, όμως, πιστεύω ότι αυτό το νομοσχέδιο κινείται στη σωστή κατεύθυνση, την κατεύθυνση του εκσυγχρονισμού, με ευαισθησία και ασφάλεια, γι’ αυτό και το υπερψηφίζω.
      Ευχαριστώ πολύ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσαντούλα.
        Το λόγο έχει η κ. Χριστοφιλοπούλου.
        ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
        Κυρίες και κύριοι συνάδελφοι, το νομοσχέδιο που συζητούμε σήμερα είναι πράγματι ένα βασικό εργαλείο για να ανοίξει γρήγορα η πόρτα της προόδου, της ευημερίας, της καταπολέμησης του ψηφιακού χάσματος.
      Γι’ αυτό και επί της αρχής θα το ψηφίσουμε, γιατί όπως σας είπαμε εναρμονίζει επιτέλους τα δεδομένα της χώρας μας, τη νομοθεσία της χώρας  μας με τις κοινοτικές οδηγίες. 
      Ωστόσο πέρασαν είκοσι δύο μήνες ατέλειωτων διακηρύξεων και «θα» αρχίζοντας από τις προγραμματικές δηλώσεις του κυρίου Υπουργού ότι πρέπει να πάμε γρήγορα. Μετά από δεκατέσσερις μήνες έρχεται ο Πρωθυπουργός ο ίδιος τη Διεθνή Ημέρα των Τηλεπικοινωνιών να μας πει ότι πρέπει να πάμε γρήγορα και ότι πρέπει να καλύψουμε το χάσμα. Είχαν περάσει δεκατέσσερις μήνες και δεν είχε γίνει ούτε ένα έργο ούτε μια ενέργεια, ούτε τίποτα.
      Σε ό,τι αφορά δε το συγκεκριμένο νομοσχέδιο είχαμε σωρεία δηλώσεις επί δηλώσεων του αρμόδιου Υφυπουργού ότι τώρα κατατίθεται και τώρα κατατίθεται, αρχίζοντας από τον Ιούνιο του 2004 όπου ο κ. Νεράντζης έλεγε σε συνέντευξη ότι μέχρι τις 10 Ιουλίου θα κατατεθεί το νομοσχέδιο, αφού όπως σας είπαν και οι συνάδελφοι που μίλησαν πριν, το πήρατε έτοιμο. Είχαμε μέχρι και τον ίδιο Υφυπουργό στις 13 Δεκεμβρίου του 2004 να δηλώνει εδώ σε επερώτηση ότι είναι έτοιμο, ότι γίνονται κάποιες παραπομπές και κατατίθεται, και φθάσαμε στις 14 Απρίλη του 2005 να καταδικαστεί η χώρα στο Ευρωπαϊκό Δικαστήριο, διότι δεν μπορούσατε να φέρετε στη Βουλή μέχρι σήμερα ένα έτοιμο νομοσχέδιο, κάνοντας κάποιες τροποποιήσεις. 
      Σπεύσαμε με νέα επερώτηση να καταγγείλουμε το θέμα του διαδικτύου, των ηλεκτρονικών επικοινωνιών. Και πάλι ο κύριος Υφυπουργός μας απάντησε «ναι», και το κατέθεσε άρον άρον πέρυσι το Μάϊο για δημόσιο διάλογο, μια μέρα πριν την επερώτηση. Τι να κάνουμε, σας κάνουμε επερωτήσεις, μπας και κουνηθείτε.
      Αυτό κυρίες και κύριοι συνάδελφοι, δεν είναι ταχύτητα ηλεκτρονικής εποχής. Αυτό δυστυχώς, είναι βηματισμός χελώνας.
      Έρχομαι τώρα να πω δύο λόγια για το ίδιο το νομοσχέδιο που φέρατε. Θέλω να επισημάνω και εγώ δύο τρία χαρακτηριστικά που δεν μας βρίσκουν σύμφωνους. 
      Πρώτα και κύρια θα πω και εγώ δύο λόγια για την Ε.Ε.Τ.Τ που μίλησαν και άλλοι συνάδελφοι. Επιχειρείτε να την ποδηγετήσετε, να της περιορίσετε την ανεξαρτησία περαιτέρω. Δείξατε τις προθέσεις σας. Θέλετε να την υπαγάγετε στην πλήρη εποπτεία και καθοδήγηση του Υπουργείου Μεταφορών. Δεν φθάνει όμως αυτό. Δεν σας φθάνει καν ότι δημιουργήσατε όπως σας είπαν και άλλοι συνάδελφοι, ένα ειδικό συμβούλιο για την πολιτική ηλεκτρονικών επικοινωνιών, ως μη οφείλατε κατά τη γνώμη μας. 
      Δεν σας κάνει η Ε.Ε.Τ.Τ, τώρα που την έχετε πλήρως ελεγχόμενη από την Κυβέρνηση; Την εκάστοτε κυβέρνηση θα έλεγα εγώ. Τι κάνετε; Εισάγετε με το νομοσχέδιο τέτοιες λεπτομερειακές ρυθμίσεις στο πώς πραγματικά προσλαμβάνει και κατανέμει το προσωπικό της η Ε.Ε.Τ.Τ., πώς ρυθμίζει τα πάντα ο νόμος σχετικά με την Ε.Ε.Τ.Τ., που θα μπορούσαν κατά την γνώμη μας να είναι απλούστερες οι διαδικασίες, να υπάρχει ευρύτερη αυτοτέλεια και ευχέρεια της Ε.Ε.Τ.Τ. και να ρυθμίζονται κάποια θέματα με προεδρικά διατάγματα ή με υπουργικές αποφάσεις. Ας αναφέρω ένα μόνο παράδειγμα αυτής της απαράδεκτης δυσκαμψίας που εισάγει ο νόμος, τα τέλη φακέλου διαιτησίας.  Τα τέλη φακέλου διαιτησίας της Ε.Ε.Τ.Τ. καλύπτουν δαπάνες, άρα σε εύλογα τακτά διαστήματα θα πρέπει αυτές οι δαπάνες να προσαρμόζονται ανάλογα με τον προϋπολογισμό. Εσείς τι θα κάνετε κάθε φορά; Θα κάνετε τροποποίηση νόμου; Γιατί τουλάχιστον δεν λέγατε μια και έξω ότι θα προσαρμόζονται σύμφωνα με τον πληθωρισμό του παρελθόντος οικονομικού έτους; 
      Το νομοσχέδιο σοβαρές δυσκαμψίες στο σύστημα, πέρα από την ποδηγεσία ξαναλέω, της Ε.Ε.Τ.Τ.. 
      Δεύτερον, το νομοσχέδιο αυτό είναι σαφώς ελλειμματικό διότι ξέχασε να συμπεριλάβει ρυθμίσεις που αφορούν τα συστήματα υπό όρους πρόσβασης σε ραδιοφωνικές και τηλεοπτικές υπηρεσίες, διότι όπως το είπαν και άλλοι συνάδελφοι, εξαιρεί τα κρατικά δίκτυα σε αντίθεση με ό,τι προβλέπουν οι οδηγίες και δεν μας προσδιορίζει ποιοι επιτέλους είναι αυτοί οι ερευνητικοί και πειραματικοί σκοποί, τα δίκτυα των οποίων εξαιρούνται.
      Αυτές οι ρυθμίσεις, μπορούν πράγματι, αντί να μας οδηγήσουν σε απελευθέρωση και ανταγωνισμό στις ηλεκτρονικές επικοινωνίες, να μας οδηγήσουν σε στρεβλώσεις και σε καταστρατηγήσεις της νομιμότητας.
      Τρίτον, αυτό το νομοσχέδιο δεν μπορεί να αντιμετωπίσει ούτε με τη νομική έννοια του όρου, ούτε με την πολιτική έννοια του όρου την τεχνολογική σύγκλιση των επικοινωνιών από τη μια, της πληροφορικής από την άλλη και των οπτικοακουστικών μέσων κατά τρίτον. ‘Αρα, δεν υπάρχει μια διαδικασία και  δεν ορίζονται εκείνες οι αρμοδιότητες, που να γίνει δυνατή η αναδιάρθρωση της χρήσης των ραδιοσυχνοτήτων στο μέλλον, ανάλογα με τις ανάγκες και τις τεχνολογικές εξελίξεις, που θα μας οδηγούσαν σταδιακά στη σύγκλιση των τεχνολογιών, της τηλεόρασης, των τηλεπικοινωνιών και της πληροφορικής, δηλαδή, την πόρτα στο μέλλον, που έλεγα πριν.
      Τέταρτον και πολύ σημαντικό και αναφέρθηκαν σε αυτό σχεδόν όλοι οι συνάδελφοι που πήραν το λόγο, σε ό,τι αφορά το μείζον θέμα των κεραιών κινητής τηλεφωνίας και το χάος πραγματικά που επικρατεί σε όλη την Αττική και σε όλη την Ελλάδα, σχετικά με το πού, το πώς, υπό κάλυψη, φανερά, σε σχολεία, σε γηροκομεία, δίπλα από κέντρα υγείας, μπορεί να υπάρχουν και να φυτρώσουν αυτές οι περίφημες κεραίες. Κανείς δεν λέει ότι δεν χρειαζόμαστε την κινητή τηλεφωνία. Κανείς δεν λέει ότι πρέπει να απλοποιηθεί και δεν απλοποιείται το σύστημα. Αλλά το μείζον κυρίες και κύριοι συνάδελφοι, είναι η υγεία και η ασφάλεια των κατοίκων και των πολιτών.
      Δεν πειστήκαμε λοιπόν, αγαπητοί συνάδελφοι, της Νέας Δημοκρατίας. Δεν πειστήκαμε κύριε Υπουργέ, ότι αυτό το νομοσχέδιο φέρνει πράγματι, μια τομή, τη χρυσή τομή. 
      Θέλω πραγματικά να σας παρακαλέσω, με το χέρι στην καρδιά να μας απαντήσετε, η ρύθμιση αυτή που φέρνετε δεν καταργεί κατ’ ουσία την απόσταση, αυτό το «έως τριακόσια μέτρα»; Θα ήθελα μια ξεκάθαρη απάντηση από εσάς πάνω στο θέμα αυτό. 
      Έρχομαι σε ένα δεύτερο. Νομίζω ότι είναι καιρός να εμπιστευτούμε και την Τοπική Αυτοδιοίκηση λίγο περισσότερο. Είναι καιρός να αποκεντρώσουμε λίγο περισσότερο το σύστημα. Είναι καιρός να δείξει η αυτοδιοίκηση ότι μπορεί να ασκήσει υπεύθυνα ένα ρόλο που να προστατεύσει την υγεία των πολιτών και να είναι αποδοτική κατά τον καλύτερο τρόπο. 
      Τελειώνοντας, μια λέξη και από εμένα για την περίφημη τροπολογία. Είναι μια τροπολογία η οποία δίδει κάποια επιδόματα στο προσωπικό της Πολιτικής Αεροπορίας, έτσι ξαφνικά, χωρίς προηγούμενη διαβούλευση. Ελπίζω κύριε Υπουργέ, να μας πείτε κάτι. Σε κάθε περίπτωση όμως, εάν θέλατε να δώσετε ένα επίδομα παραγωγικότητας όπως λέτε, όπως πρόλαβα να κοιτάξω την τροπολογία, θα έπρεπε πραγματικά να το έχετε συζητήσει με τους ίδιους, με την Α.Δ.Ε.Δ.Υ., να έχετε κάποια πορίσματα ενός διαλόγου, το πώς, το γιατί, γιατί αυτοί και όχι άλλοι, ποιες είναι οι προτεραιότητες, γιατί αυτό το ποσό. Και μας φέρνετε ξαφνικά μια τροπολογία να την ψηφίσουμε. Όπως, καταλαβαίνετε, αυτό δεν είναι δυνατόν.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε την κ. Χριστοφιλοπούλου.
      Ο Υπουργός Μεταφορών και Επικοινωνιών ο κ. Λιάπης, έχει το λόγο. 
      ΜΙΧΑΗΛ ΛΙΑΠΗΣ (Υπουργός Μεταφορών και  Επικοινωνιών): Κυρίες και κύριοι συνάδελφοι, στο χώρο των ηλεκτρονικών επικοινωνιών παγκόσμια βρίσκεται σε εξέλιξη μια πραγματική κοσμογονία. Σε αυτό το άκρως δυναμικό περιβάλλον που δημιουργείται, καθοριστικό πια ρόλο διαδραματίζει η σύγκλιση των τομέων των τηλεπικοινωνιών, των τεχνολογιών πληροφορικής και των μέσων επικοινωνίας. Εξού και πλέον μιλάμε για ηλεκτρονικές επικοινωνίες και όχι απλά για τηλεπικοινωνίες. 
      Αυτές οι δομικές αλλαγές απαιτούν νέους ρυθμιστικούς κανόνες. Κανόνες που οδηγούν σε καινοτόμες λύσεις στα ζητήματα τα οποία εγείρονται. Κανόνες που οδηγούν στην ανάπτυξη και τις δημιουργικές συμπράξεις. Κανόνες που ενθαρρύνουν τις  νέες επενδύσεις, τη δημιουργία νέων θέσεων εργασίας, την παροχή νέων υπηρεσιών και τελικώς, τη βελτίωση της καθημερινότητας και της ποιότητας στη ζωή των πολιτών. Και όλα αυτά σε μια ουσιαστική προσπάθεια να κλείσουμε  το κενό που χωρίζει τη χώρα μας από τις υπόλοιπες ευρωπαϊκές χώρες σε αυτόν τον τομέα. Να κλείσουμε επίσης, το εσωτερικό ψηφιακό χάσμα μέσα στην ίδια τη χώρα μας. Χάσμα μεταξύ του κέντρου και της περιφέρειας, μεταξύ κοινωνικών τάξεων αλλά και γενεών, καθώς στο παρελθόν υπήρξε πλήρης έλλειψη στρατηγικής επί του θέματος. 
      Όπως είναι γνωστό η χώρα μας μέχρι τις 7 Μαρτίου του 2004 είχε χαμηλότατους δείκτες απορροφητικότητας των κοινοτικών κονδυλίων και το επιχειρησιακό πρόγραμμα «Κοινωνία της Πληροφορίας» άγγιζε μόνο το 12%.
      Ενώ στο τέλος του περασμένου έτους, του 2005, ξεπέρασε το 35%. Ήταν ένα άλμα το οποίο προκάλεσε έντονη ικανοποίηση και στην Ευρωπαϊκή Επιτροπή. Πρόσφατα μάλιστα η αρμόδια Επίτροπος κ. Χούμπερ αναγνώρισε και δημοσίως τη βούληση της Αθήνας να ξεπεραστούν αυτά τα χρόνια προβλήματα. Άλλωστε, τους αμέσους επόμενους μήνες δημοπρατείται και το μεγάλο έργο για τα ευρυζωνικά δίκτυα. 
     Σύμφωνα με τους ευρωπαϊκούς πίνακες, η χώρα μας εμφανίζεται ουραγός στη διείσδυση των σταθερών ευρυζωνικών συνδέσεων με ποσοστό μόλις 0,4% το 2004. Σήμερα, είμαστε κατά τι καλύτερα στο 1,14% έναντι 11% του μέσου ευρωπαϊκού όρου, όπως και η διάδοση του Διαδικτύου στα νοικοκυριά υστερεί και αυτό σημαντικά σε σχέση με τον ευρωπαϊκό μέσο όρο.  
     Πρόκειται, λοιπόν, αγαπητοί συνάδελφοι, για ένα κενό που αναμφίβολα είναι μεγάλο και απαιτεί από τη χώρα μας την αύξηση της διάχυσης των τεχνολογιών πληροφορικής και επικοινωνιών με ταχύτατους μάλιστα ετήσιους ρυθμούς. Και η κάλυψη αυτού του κενού είναι τόσο σημαντική αν αναλογιστεί κανείς ότι η αγορά των ηλεκτρονικών επικοινωνιών  αν και αντιστοιχεί στο 5% του ευρωπαϊκού Α.Ε.Π. δημιουργεί το 25% της συνολικής ανάπτυξης και το 40% στην ανάπτυξη της παραγωγικότητας. 
     Ταυτόχρονα, οφείλω να υπογραμμίσω ότι στην Ελλάδα παρά τις δυσλειτουργίες η αγορά των τηλεπικοινωνιών αναπτύσσεται σταθερά, δημιουργώντας χιλιάδες θέσεις εργασίας και νέες υπηρεσίες, με αποτέλεσμα να μειώνονται και οι τιμές, ασφαλώς για τους καταναλωτές.
     Ωστόσο, αυτή η τάση από μόνη της  δεν αρκεί. Γι’ αυτό και έχει ιδιαίτερη σημασία ο νόμος που συζητάμε, διότι έχει γίνει πλέον σαφές ότι οι τεχνολογικές εξελίξεις που μόλις πριν από μερικά χρόνια ήταν μακρινό μέλλον, σήμερα είναι πραγματικότητα και πλέον, μιλάμε με υπαρκτούς όρους, για ευρυζωνικές ασύρματες συνδέσεις, για δορυφορικές επικοινωνίες, για δίκτυα τρίτης γενιάς, για τηλεφωνία μέσω του Διαδικτύου. Ο νέος νόμος εναρμονίζει την ελληνική νομοθεσία με το σχετικό ευρωπαϊκό κανονιστικό πλαίσιο. Δυστυχώς, αυτό συμβαίνει μετά από μια πολυετή καθυστέρηση, για την οποία όμως δεν ευθύνεται η Κυβέρνηση της Νέας Δημοκρατίας.
     Σε αυτό το σημείο, επιτρέψτε μου να κάνω  μία παρένθεση και να αναφερθώ λίγο στο παρελθόν. Στον τομέα των ηλεκτρονικών επικοινωνιών, η προηγούμενη κυβέρνηση ολιγώρησε. Οι οδηγίες που θα έπρεπε να είχαν ενσωματωθεί το αργότερο ως τον Ιούλιο του 2003, έμειναν στο περιθώριο της ελληνικής νομοθεσίας.
     Λίγες ημέρες προ των τελευταίων εκλογών, η τότε κυβέρνηση παρέδωσε ένα σχέδιο ενσωμάτωσης αυτών των οδηγιών στο εσωτερικό μας δίκαιο, χωρίς φυσικά να προλάβει να συζητηθεί και να ψηφιστεί.
     Μάλιστα, έχει ιδιαίτερο ενδιαφέρον το γεγονός ότι εκείνοι που ευθύνονται για αυτή την καθυστέρηση, υπέβαλλαν ήδη από τον πρώτο κιόλας μήνα ζωής της Κυβέρνησης σχετική ερώτηση στη Βουλή, προκειμένου να μας ελέγξουν. Οι έχοντες την ουσιαστική ευθύνη καθυστέρησης να κατηγορούν τη μόλις ορκισθείσα νέα διακυβέρνηση. Η αλήθεια, αγαπητοί συνάδελφοι, είναι ότι η δική μας Κυβέρνηση δεν υιοθέτησε το σχέδιο νόμου της προηγούμενης, απλούστατα διότι ήταν ανεπαρκέστατο. Δεν ενσωμάτωνε πλήρως και πιστώς τις κοινοτικές οδηγίες. Δεν αντιμετώπιζε καθόλου ή αντιμετώπιζε ατελώς κρίσιμα ζητήματα που αφορούν την ίδια την ανάπτυξη των τηλεπικοινωνιών. Για παράδειγμα, δεν αντιμετώπιζε τα δικαιώματα διέλευσης. Δεν αντιμετώπιζε αποτελεσματικά την συνεγκατάσταση, αλλά ούτε και τον διαχωρισμό μη κρατικών και κρατικών δικτύων.
     Ως αποτέλεσμα αυτής της προχειρότητας, χρειάστηκε πράγματι να ξεκινήσουμε εκ νέου κρατώντας φυσικά τα αξιοποιήσιμα κομμάτια του προηγούμενου σχεδίου νόμου. Δεν κινηθήκαμε όμως με μια διαχειριστική λογική μόνο της ενσωμάτωσης, αλλά προχωρήσαμε στην αντιμετώπιση καίριων θεμάτων στα οποία υπήρχε απόλυτο κενό. Τέτοια θέματα ήταν οι αλλαγές στο καθεστώς αδειοδότησης, ο ακριβέστερος καθορισμός του περιεχομένου της καθολικής υπηρεσίας, η ενδυνάμωση της Εθνικής Επιτροπής Τηλεπικοινωνιών και Ταχυδρομείων.
     Ο νέος νόμος καθορίζει σαφείς και σταθερούς κανόνες για την ανάπτυξη του ανταγωνισμού, την ενίσχυση της εθνικής οικονομίας και πάνω από όλα την διασφάλιση των συμφερόντων του καταναλωτή. Εκ των πραγμάτων, πρόκειται για ένα πολύπλοκο νομοθέτημα, λόγω της φύσεως του περιεχομένου. Πρόκειται για ένα σχέδιο νόμου για το οποίο χρειάστηκε εξαντλητικός διάλογος με τους φορείς και την ευρύτερη τηλεπικοινωνιακή αγορά. 
     Είναι ενδεικτικό το γεγονός ότι ενεπλάκησαν σαράντα πέντε δημόσιοι και ιδιωτικοί φορείς, διατυπώνοντας περίπου πεντακόσιες παρατηρήσεις, οι περισσότερες των οποίων ενσωματώθηκαν.
     Χρειάστηκε λοιπόν η επί μακρόν και έντονη επεξεργασία των προτάσεων, αλλά κυρίως η παραγωγική δημόσια διαβούλευση, προκειμένου να προβλεφθούν όλες οι απαραίτητες πρόνοιες για όλα τα καίρια ζητήματα της ελληνικής αγοράς και όλα αυτά, έχοντας λάβει υπ’ όψιν τη διεθνή εμπειρία, τα νέα επιστημονικά δεδομένα και τις τελευταίες εξελίξεις, όπως ήταν για παράδειγμα η απόφαση του Συμβουλίου της Επικρατείας για τις κεραίες και τους σταθμούς βάσης των δικτύων της κινητής τηλεφωνίας.
     Κυρίες και κύριοι, το νέο κανονιστικό πλαίσιο καθορίζει σαφείς και σταθερούς κανόνες, οι οποίοι μεταξύ άλλων ενισχύουν την νομική βεβαιότητα στην αγορά των ηλεκτρονικών επικοινωνιών. 
     Κατ’ αρχάς, αποτελείται από μια δέσμη οδηγιών του Ευρωπαϊκού Κοινοβουλίου και της Επιτροπής για την εναρμόνιση των εθνικών νομοθεσιών των κρατών-μελών της Ευρωπαϊκής Ένωσης. Πρόκειται για οδηγίες σχετικά με το κοινό κανονιστικό πλαίσιο για δίκτυα και υπηρεσίες ηλεκτρονικών επικοινωνιών, σχετικά με την αδειοδότηση δικτύων και υπηρεσιών ηλεκτρονικών επικοινωνιών, σχετικά με την πρόσβαση σε δίκτυα ηλεκτρονικών επικοινωνιών και συναφείς ευκολίες, καθώς και για την διασύνδεση, για την καθολική υπηρεσία στις ηλεκτρονικές επικοινωνίες και εν κατακλείδι, την οδηγία σχετικά με τον ανταγωνισμό στις αγορές των δικτύων και των υπηρεσιών στις ηλεκτρονικές επικοινωνίες. 
     Έτσι, με το παρόν σχέδιο νόμου οι αδειοδοτήσεις των επιχειρήσεων που ενδιαφέρονται να επενδύσουν στις ηλεκτρονικές επικοινωνίες πλέον απλοποιούνται. Αντί για περίπλοκες και χρονοβόρες διαδικασίες παροχής ειδικών αδειών, με το νέο νόμο αρκεί μία απλή δήλωση στην Ε.Ε.Τ.Τ.. Αυτό το γεγονός αναμένεται να οδηγήσει σε περαιτέρω αύξηση των επιχειρήσεων που δραστηριοποιούνται σε αυτό το χώρο των επικοινωνιών.
     Επίσης, οι κανονισμοί που διέπουν την αγορά των ηλεκτρονικών επικοινωνιών εισέρχονται σε μία νέα φάση με την εφαρμογή των κανόνων του ανταγωνισμού. Ο κρίσιμος ρυθμιστικός ρόλος ανατίθεται στην Ε.Ε.Τ.Τ., της οποίας διασφαλίζεται η διοικητική και οικονομική αυτοτέλεια.
     Παράλληλα, καθορίζονται με σαφήνεια οι αρμοδιότητές της και ιδιαίτερα αυτές που έχουν σχέση  με θέματα ανταγωνισμού και ενισχύεται το δυναμικό της, ώστε να αντεπεξέλθει στην σοβαρή αποστολή της. Ομαδοποιούνται  οι διατάξεις που σχετίζονται με την διαχείριση των ραδιοσυχνοτήτων. Οργανώνεται η χρηματοδότηση της ανακατανομής του φάσματος και απλοποιούνται οι σχετικές διατάξεις. Εισάγεται ένα νέο πλαίσιο χορήγησης δικαιώματος χρήσης ραδιοσυχνοτήτων ή και αριθμών, με σκοπό την μέγιστη οικονομική αξιοποίηση. Η Ε.Ε.Τ.Τ. με κριτήριο την αποφυγή επιζήμιων παρεμβολών καθορίζει τις ζώνες στις οποίες για την χρήση ραδιοσυχνοτήτων απαιτείται εκχώρηση δικαιώματος χρήσης.
     Έτσι, επιταχύνεται η πρόσβαση στο φάσμα, χωρίς ουσιαστικούς περιορισμούς σε νομικά και φυσικά πρόσωπα, με αποτέλεσμα να ενθαρρύνονται νέα επιχειρηματικά εγχειρήματα και να αναπτύσσονται νέες υπηρεσίες για τον καταναλωτή.
      Με το νέο νόμο εξάλλου εισάγεται πρόβλεψη για τη μεταβίβαση ή εκμίσθωση δικαιωμάτων χρήσης ραδιοσυχνοτήτων μια πρόβλεψη η οποία αναμένεται να δώσει μεγαλύτερη ευελιξία στη χρήση του φάσματος καθώς θα οδηγήσει στη δημιουργία μιας δευτερογενούς αγοράς. Ταυτόχρονα εξακολουθεί η πρόβλεψη για διαγωνιστική διαδικασία σε περίπτωση περιορισμού του αριθμού  των δικαιωμάτων χρήσης ραδιοσυχνοτήτων.
      Επίσης δημιουργείται ένα αποτελεσματικό πλέγμα ελέγχου της αγοράς από κερδοσκοπικά φαινόμενα. Επιβάλλονται ρυθμιστικοί έλεγχοι των λιανικών υπηρεσιών. Ενισχύεται η διαδικασία ελέγχου της έκθεσης του κοινού στα ηλεκτρομαγνητικά πεδία. Επίσης ρυθμίζονται ζητήματα διασύνδεσης των δικτύων και της πρόσβασης σ’ αυτά για την ενίσχυση της ευρυζωνικότητας. Ρυθμίζεται η πρόσβαση στα στοιχεία των δικτύων όπως ο τοπικός βρόχος, η πρόσβαση σε κτίρια, πυλώνες, η πρόσβαση σε αγωγούς, καθώς και οι προϋποθέσεις δημιουργίας εικονικών δικτύων.
      Ταυτόχρονα θεσπίζεται για πρώτη φορά ενιαία διαδικασία για τη χορήγηση δικαιωμάτων διέλευσης. Ειδικότερα προβλέπεται η δυνατότητα χορήγησης δικαιωμάτων διέλευσης, στους φορείς παροχής δημοσίων δικτύων ηλεκτρονικών επικοινωνιών για την εγκατάσταση ευκολιών επί υπέρ ή υπό δημοσίων ιδιωτικών και κοινοχρήστων χώρων. Για τους φορείς παροχής μη δημοσίων δικτύων ηλεκτρονικών επικοινωνιών η δυνατότητα αυτή περιορίζεται στους δημόσιους και κοινόχρηστους χώρους.
      Για πρώτη φορά προβλέπεται η έκδοση ενός κανονισμού που θα ορίζει ενιαία για όλη τη χώρα τη διαδικασία υποβολής αιτήσεως και χορήγησης δικαιωμάτων διέλευσης, καθώς και ο τρόπος υπολογισμού των σχετικών τελών. Με τη θέσπιση των τελών διέλευσης και τελών χρήσης δικαιωμάτων διέλευσης καταργείται κάθε άλλο σχετικό τέλος παραδείγματος χάρη τέλη κατάληψης πεζοδρομίου, εκσκαφής καθαριότητας υπεδάφους κ.λπ. Με τον τρόπο αυτό ενθαρρύνεται η  διενέργεια επενδύσεων στην υποδομή δικτύων και καθίστανται περισσότερο διαφανείς οι διαδικασίες αφού γίνεται εκ των προτέρων γνωστό το κόστος αυτών των επενδύσεων καταργώντας την αυθαιρεσία που μέχρι σήμερα υπήρχε.
      Προβλέπεται εξαίρεση από την υποχρέωση καταβολής τελών διέλευσης και τελών χρήσης δικαιωμάτων διέλευσης για τις υποδομές που θα αναπτυχθούν με χρηματοδότηση από το πρόγραμμα «Κοινωνία της Πληροφορίας» ή ακόμη και από τον αναπτυξιακό νόμο. Με αυτό τον τρόπο δίνουμε μια ακόμη ώθηση στην ανάπτυξη των ευρυζωνικών υποδομών.
      Τέλος επιταχύνεται κατά δυο τρόπους η διαδικασία εκδίκασης των προσφυγών κατά των αποφάσεων της ρυθμιστικής αρχής. Ειδικότερα εφεξής αυτές θα δικάζονται όχι από το Συμβούλιο της Επικρατείας, αλλά από το Διοικητικό Εφετείο άρα σε συντομότερο χρόνο. Επί πρόσθετα ορίζονται σύντομες προθεσμίες τόσο προσδιορισμού της εκδίκασης όσο και έκδοσης της απόφασης και περιορίζεται η δυνατότητα αναβολής της εκδίκασης για μια και μόνο φορά.
      Κυρίες και κύριοι συνάδελφοι, ο νέος νόμος θεσπίζει ένα νέο πλέγμα ρυθμίσεων για την αδειοδότηση των κεραιών καθώς ολοένα αυξάνεται και περισσότερο η ανάπτυξη των ασυρματικών δικτύων, δίκτυα τρίτης γενιάς κ.λπ.. Η αντικατάσταση των υφισταμένων ρυθμίσεων αδειοδότησης των κατασκευών αυτών υπαγορεύτηκε τόσο από την ανάγκη εκλογίκευσης της διαδικασίας όσο και από τα νέα νομολογιακά δεδομένα των τελευταίων ετών. Ειδικότερα υιοθετούνται στο ακέραιο τα όρια και τα μεγέθη προστασίας του κοινού από την έκθεση σε ηλεκτρονική ακτινοβολία που έχουν καθορίσει οι αρμόδιοι διεθνείς οργανισμοί. Δηλαδή τόσο η διεθνής επιτροπή προστασίας από τις μη ιοντίζουσες  ακτινοβολίες όσο και ο Παγκόσμιος Οργανισμός Υγείας αξιολογώντας το σύνολο της επιστημονικής έρευνας και διασφαλίζοντας πράγματι τη δημόσια υγεία σε σχέση πάντα με τις επιδράσεις της λειτουργίας των κεραιών. Εφαρμόζεται σε εθνικό επίπεδο κατά αυστηρότατο μάλιστα τρόπο η αρχή της προφύλαξης. Μέχρι σήμερα τα όρια ασφαλούς έκθεσης του πληθυσμού στην ηλεκτρομαγνητική ακτινοβολία είναι έτσι και αλλιώς κατά 20% πιο αυστηρά σε σύγκριση με τη σύσταση του Συμβουλίου της Ευρωπαϊκής Ένωσης. Με το νέο νόμο αυστηροποιούνται περαιτέρω κατά 10%. Καθίστανται δηλαδή από τα αυστηρότερα παγκοσμίως, 30% χαμηλότερα.
      Υπό το ίδιο πρίσμα καθορίζεται ελάχιστη απόσταση τριακοσίων μέτρων από χώρους συγκέντρωσης ευπαθών ομάδων, σχολεία, γηροκομεία κ.λπ. εντός της οποίας τα όρια εκπομπής των κατασκευών κεραιών μειώνονται ακόμη περισσότερο. Περιορίζονται δηλαδή μόλις στο 60% εκείνων που ισχύουν παγκόσμια.
      Απαγορεύεται η εγκατάσταση κεραιών επί οικοδομημάτων σχολείων, γηροκομείων, νοσοκομείων. Επιβάλλεται σε αντίθεση με ό,τι ίσχυε μέχρι σήμερα να προηγείται η περιβαλλοντική αδειοδότηση από το Γενικό Γραμματέα περιφέρειας της έκδοσης άδειας από την Ε.Ε.Τ.Τ. Κατά αυτόν τον τρόπο εξαλείφεται το φαινόμενο το οποίο έντονα είχε παρατηρηθεί, δηλαδή η κατασκευή κεραιών με άδεια από την Ε.Ε.Τ.Τ. που στη συνέχεια όμως δεν λάμβαναν την περιβαλλοντική αδειοδότηση και παρά ταύτα άρχιζαν την λειτουργία τους σε πολλές περιπτώσεις.
      Επίσης ρυθμίζεται σαφώς η λειτουργία των υφισταμένων κεραιών. Ειδικότερα όσες μεν στερούνταν περιβαλλοντικής έγκρισης θα πρέπει εντός της συγκεκριμένης προθεσμίας να την αποκτήσουν σύμφωνα με τις διατάξεις του παρόντος νόμου. Όσες δε είναι εφοδιασμένες με μελέτες περιβαλλοντικών επιπτώσεων υποχρεούνται να συμμορφωθούν με τα νέα όρια. 
      Τέλος θεσπίζεται για πρώτη φορά ετήσιο τέλος για κάθε κεραία ώστε να καθίσταται δυνατός ο συχνός επανέλεγχος των εγκατεστημένων κατασκευών κεραιών προς διαπίστωση της συμμόρφωσής τους με τα όρια που μόλις σας ανέφερα. Και αυτό συμβαίνει διότι το θέμα των κεραιών απαιτεί ιδιαίτερη ευαισθησία από όλες τις πλευρές, και των εταιρειών και της πολιτείας, προκειμένου να μην υπάρχει το παραμικρό περιθώριο συνεπειών για την υγεία των πολιτών.
      Κυρίες και κύριοι συνάδελφοι, με το παρόν σχέδιο νόμου το Υπουργείο Μεταφορών, αλλά και η Κυβέρνηση συνολικά με μια σειρά από δράσεις κάνει πραγματικότητα το όραμα και τη στρατηγική της Κυβέρνησης στον τομέα των τεχνολογιών πληροφορικής και επικοινωνιών. Δημιουργεί τα απαραίτητα εργαλεία και τις απαραίτητες προϋποθέσεις οι οποίες είναι αναγκαίες για να μπορέσει η χώρα μας να καλύψει την απόσταση και να συνταχθεί με τις πρωτοπόρες δυνάμεις στην κοινωνία της πληροφορίας και της καινοτομίας που οικοδομείται σήμερα και στην Ευρώπη αλλά και παγκόσμια. Οι ηλεκτρονικές επικοινωνίες αποτελούν στην ουσία το νευρικό σύστημα κάθε σύγχρονης κοινωνίας. Επηρεάζουν καθοριστικά τις προοπτικές της στο σύγχρονο διεθνοποιημένο περιβάλλον. Αν και ξεκινάμε από τις χαμηλότερες θέσεις στη σχετική ευρωπαϊκή κατάταξη, είμαστε ιδιαίτερα αισιόδοξοι ότι μπορούν να γίνουν σημαντικά άλματα τα αμέσως επόμενα χρόνια. Η πρόκληση του τεχνολογικού εκσυγχρονισμού είναι μεγάλη και αφορά όλους τους φορείς της κοινωνίας μας. Είναι μια πρόκληση που έχει αποδεχτεί η Κυβέρνησή μας.
      Τα στοιχεία για το 2005 είναι περισσότερο από ενθαρρυντικά. Η αγορά κινητής τηλεφωνίας συνεχίζει να αναπτύσσεται. Το ποσοστό διείσδυσης στον πληθυσμό της χώρας έχει φθάσει στο 90%. Ο αριθμός συνδρομητών στα τέλη του Οκτωβρίου ξεπερνούσε τα 9,9 εκατομμύρια. Η πληθυσμιακή κάλυψη κινητής τηλεφωνίας τρίτης γενιάς θα είναι 50% στο τέλος του τρέχοντος έτους, επίπεδο παρόμοιο με άλλες προηγμένες τηλεπικοινωνιακά χώρες όπως η Γαλλία,  η Φιλανδία, η Ολλανδία.   
     Στη σταθερή τηλεφωνία ο ανταγωνισμός ενισχύεται, όπως προκύπτει από τη σταθερή αύξηση των μεριδίων των εναλλακτικών παρόχων: 25% το 2005 έναντι μόλις 2% το 2001. Ως αποτέλεσμα υπάρχει μια ραγδαία μείωση των τιμολογίων προς όφελος των καταναλωτών. 
     Στην ευρυζωνικότητα καταγράφεται μια σημαντική αύξηση των συνδέσεων. Στο τέλος του 2005 είχαμε περίπου εκατόν εξήντα χιλιάδες έναντι μόλις σαράντα επτά χιλιάδες στο τέλος του 2004. 
     Οι γραμμές αποδέσμευσης οπτικού βρόχου αυξήθηκαν σε πέντε χιλιάδες τετρακόσια δέκα τρία το Σεπτέμβριο του περασμένου έτους από χίλιες εξακόσιες τριάντα πέντε ένα χρόνο πριν. Αυτό είναι ένα επιπλέον δείγμα ενίσχυσης της ανταγωνιστικότητας στην πράξη ή της ουσιαστικής απελευθέρωσης της τηλεπικοινωνιακής αγοράς. 
     Ένας σημαντικός μοχλός ανάπτυξης του διαδικτύου στη χώρα μας είναι το πρόγραμμα «ΔΙΟΔΟΣ», ένα πρόγραμμα για την πρόσβαση των φοιτητών στο Διαδίκτυο, με ευρυζωνική σύνδεση σε προνομιακές τιμές, περίπου χαμηλότερες κατά 50%. Πρόκειται για ένα πρόγραμμα που θα δίνει στους φοιτητές προηγμένες διαδικτυακές υπηρεσίες με τη δυνατότητα εξ αποστάσεως παρακολούθησης multimedia μαθημάτων, συμμετοχή σε εικονικά εργαστήρια, πρόσβαση σε διεθνείς βιβλιοθήκες κ.ο.κ..
     Ταυτόχρονα δίνεται ένα σημαντικό κίνητρο για τη δημιουργία νέων ανταγωνιστικών διαδικτυακών υποδομών και τη μείωση του γενικότερου κόστους σύνδεσης. Ήδη βλέπουμε ότι μόνο με την ανακοίνωση αυτού του προγράμματος υπήρξε άμεση αντίδραση της αγοράς με σημαντική μείωση των τιμών. 
     Βεβαίως, ιδιαίτερη σημασία έχει η προκήρυξη μέσα στους επόμενους μήνες του μεγάλου έργου για την ανάπτυξη των ευρυζωνικών υποδομών και την παροχή ευρυζωνικών υπηρεσιών στην περιφέρεια. Πρόκειται για ένα έργο 196.000.000 ευρώ, που έχει στόχο να αυξήσει τη γεωγραφική κάλυψη των ευρυζωνικών υποδομών στο 60% μέχρι το 2008 από το 13% που είναι σήμερα, να φθάσει την πληθυσμιακή κάλυψη των ευρυζωνικών υποδομών από το 65% που είναι σήμερα στο 90% το 2008. Τέλος, έχει στόχο να αυξήσει το βαθμό διείσδυσης των ευρυζωνικών υπηρεσιών στους οικιακούς χρήστες από 1% στο 7,5% σε δύο χρόνια. 
     Για να δώσουμε τη δυνατότητα πρόσβασης στην κοινωνία της πληροφορίας σε όλους τους Έλληνες, για να δώσουμε στους κατοίκους της περιφέρειας στο ηλεκτρονικό εμπόριο, την τηλε-εκπαίδευση, την τηλε-ιατρική και άλλες ανάλογες υπηρεσίες. Για να εξασφαλίσουμε γρηγορότερο και φθηνότερο Διαδίκτυο για όλους τους χρήστες. 
     Ταυτόχρονα θα τονιστεί και η οικονομική δραστηριότητα συνολικά, καθώς η χώρα μας θα έχει τις σύγχρονες τηλεπικοινωνιακές υποδομές που απαιτούνται για την περαιτέρω ανάπτυξη. 
     Για τις ασύρματες ευρυζωνικές συνδέσεις WI-FI hotspots έχει ολοκληρωθεί ήδη ο πρώτος κύκλος του έργου με την πιστοποίηση με τη δημιουργία πεντακοσίων hotspots. Πρόκειται για ένα έργο περίπου 10.000.000 ευρώ. ‘Ηδη γίνεται η αξιολόγηση για τις προτάσεις του β΄ κύκλου, ύψους 10.000.000. 
     Κυρίες και κύριοι, επιστέγασμα όλων αυτών των δράσεων είναι το νομοσχέδιο για τις ηλεκτρονικές επικοινωνίες που συζητάμε σήμερα. Κλείνοντας, λοιπόν, ήθελα να τονίσω ότι  η σύγκλιση του εθνικού με το ευρωπαϊκό πλαίσιο για τις ηλεκτρονικές επικοινωνίες αποτελεί βασικό ορόσημο. Είναι το ορόσημο για τη μετάβαση από την κοινωνία της πληροφορίας στην κοινωνία της γνώσης, για την καινοτομία, για τη βελτίωση της παραγωγικότητας της εργασίας, για την προσέλκυση νέων επενδύσεων.
     Η δημιουργία αυτού του νέου θεσμικού πλαισίου για τις ηλεκτρονικές επικοινωνίες αποτελεί μεγάλη πρόκληση για την Ελλάδα. Αποτελεί μια απαραίτητη προϋπόθεση για την προώθηση των τεχνολογιών πληροφορικής και επικοινωνιών. Αποτελεί ένα εξαιρετικό εφαλτήριο για το άλμα που όλοι θέλουμε να κάνει η χώρα μας στον κρίσιμο αυτό τομέα. Γι’ αυτό και σας καλώ να το υπερψηφίσουμε.
     Και μια παρατήρηση θέλω να κάνω, κύριε Πρόεδρε, εκτός χειρογράφου. Άκουσα τους περισσότερους να σχολιάζουν την τροπολογία μας για το επίδομα στην Πολιτική Αεροπορία. Εδώ υπάρχει μια υποκρισία. Αυτά τα χρήματα δεν είναι χρήματα του κρατικού προϋπολογισμού. Είναι χρήματα από τέλη που τα κρατά το Ευρωκοντρόλ στις Βρυξέλλες. Είναι από τα τέλη των αεροπλάνων που πετούν πάνω από τον ελληνικό εναέριο χώρο. Θέλαμε, λοιπόν, τα λεφτά εδώ στην Ελλάδα ή θέλαμε να μείνουν στις Βρυξέλλες; Επαναλαμβάνω: Δεν επιβαρύνουν τον Προϋπολογισμό. Δεν είναι χρήματα του κρατικού Προϋπολογισμού. Είναι μεν εθνικά χρήματα, αλλά τα διαχειρίζεται το Ευρωκοντρόλ. Συμβολή σε αυτά τα χρήματα έχουν οι εργαζόμενοι. Πώς να το κάνουμε; Αυτοί δουλεύουν για να βγουν αυτά τα χρήματα. 
     Θέλαμε, λοιπόν, τους εργαζόμενους να έχουν συμμετοχή; Ποια συμμετοχή; Υπολογίζουμε ότι αυτά τα λεφτά θα είναι περίπου 36.000.000 ευρώ. Οι εργαζόμενοι θα πάρουν μόνο 7.000.000 ευρώ. Τα άλλα θα πάνε για υποδομές της αεροπλοΐας. Αυτή είναι η αλήθεια. Θέλει ή δεν θέλει το ΠΑ.ΣΟ.Κ.; Και να μην υποκρίνεται, διότι το 1999 ψήφισε την ίδια διάταξη!
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
     Το Κομμουνιστικό Κόμμα Ελλάδος ορίζει Κοινοβουλευτικό Εκπρόσωπο το Βουλευτή κ. Τζέκη. 
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Τσιόκας. 
     ΘΕΟΧΑΡΗΣ ΤΣΙΟΚΑΣ: Το ΠΑΣΟΚ, κύριε Υπουργέ, λέει κάτι απλό και καθαρό, ότι δεν πρέπει σε αυτό το Κοινοβούλιο να έρχονται τροπολογίες αστραπή. Υπάρχουν διαδικασίες διαβούλευσης και διαφάνειας! Υπάρχουν διαδικασίες διαλόγου. Υπάρχουν επιτροπές μέσα από τις οποίες και οι εκπρόσωποι του συγκεκριμένου φορέα και η Α.Δ.Ε.Δ.Υ. και οι πολιτικοί σχηματισμοί θα συζητήσουμε αναλυτικά, θα εξετάσουμε το περιεχόμενο της Πρότασης με κοινωνική ευθύνη. Είμαστε ασφαλώς υπέρ της ενίσχυσης των εισοδημάτων των εργαζομένων. Είμαστε ενάντια σε διφορούμενου χαρακτήρα επιδοματικές πολιτικές. Την ευθύνη για την ανασφάλεια των εργαζομένων την έχετε εσείς, πρέπει με αυτά που κάνατε με τις Δ.Ε.Κ.Ο. και με αυτά που κάνετε τώρα με τη νέα εισοδηματική σας πολιτική, που δίνετε αυξήσεις κάτω από τον πληθωρισμό. 
     Όσον αφορά τώρα την κεντρική σας ομιλία, επειδή πιστεύουμε ότι τουλάχιστον εσείς με τη μέχρι τώρα διαδρομή σας στο Υπουργείο προσπαθούσατε να εκφράσετε κάτι άλλο, σήμερα δεν αποφύγατε να αντιγράψετε την παθογένεια που κουβαλά η Νέα Δημοκρατία. Τι μας είπατε δηλαδή;  Μας είπατε για το κακό παρελθόν. Είχατε ένα κενό μνήμης, όπως έχει όλη η Νέα Δημοκρατία, για το παρόν, για τους είκοσι τέσσερις περίπου μήνες που κυβερνάτε! Δεν θέλατε να μιλήσετε για το τι κάνατε και μιλήσατε για το μέλλον, πώς δηλαδή σχεδιάζετε άλλες φορές τις μεταφορές, άλλες φορές τις επικοινωνίες και άλλες φορές οτιδήποτε. Έχετε κενό χρόνου! Πρέπει, επιτέλους, να το καταλάβετε. Ο λαός απαιτεί από εσάς να παίξετε το ρόλο σας. Παίξτε τον! 
     Τι συζητάμε σήμερα; Συζητάμε τη δεύτερη φάση του ανταγωνισμού, με βάση το κανονιστικό πλαίσιο των κοινοτικών οδηγιών. Μιλάμε δηλαδή για την αδειοδότηση, την πρόσβαση στις καθολικές υπηρεσίες. Γιατί μιλάμε για τη δεύτερη φάση;  Μιλάμε για τη δεύτερη φάση, γιατί επιτυχώς ολοκληρώθηκε η πρώτη φάση. Αυτό είχε ως αποτέλεσμα να έχουμε φθηνά κινητά τηλέφωνα και φθηνές παροχές υπηρεσιών προς τους πολίτες. Όμως, αυτό το νομοθετικό πλαίσιο της πρώτης φάσης ήταν αποτέλεσμα των πολιτικών του ΠΑ.ΣΟ.Κ.. Φοβάστε να το πείτε!
     Γιατί σας κατηγορούμε σήμερα; 
      Σας κατηγορούμε, γιατί είκοσι τέσσερις μήνες τώρα αργήσατε να προχωρήσετε τη δεύτερη φάση. Και αυτό έχει ως αποτέλεσμα να τιμωρηθεί η χώρα μας. 
      Σας κατηγορούμε ότι ήδη η Ευρωπαϊκή Ένωση ζητεί την τρίτη φάση και εσείς μετά από είκοσι τέσσερις μήνες μας λέτε τι θα κάνετε στη δεύτερη φάση. 
      Σας κατηγορούμε ότι απουσιάζετε από τα όργανα λήψης απόφασης και διαβούλευσης της Ευρωπαϊκής Ένωσης. 
      Σας κατηγορούμε ότι δεν θέλετε να κτίσετε εδώ και είκοσι τέσσερις μήνες. Θέλετε μόνο να αμφισβητείτε, μόνο να γκρεμίζετε. Δεν θέλετε να κτίσετε πάνω σε αυτό που παραλάβατε. 
      Μας είπατε ότι τώρα φτιάχνετε τους κανόνες ενθάρρυνσης των νέων επενδύσεων. Δεν φτιάχνετε αυτούς τους κανόνες. Με αυτό το νομοσχέδιο, στις συγκεκριμένες εκδοχές του, ταυτίζεστε με τις ακραίες δυνάμεις της αγοράς, με τις ακραίες δυνάμεις της αγοράς! Και δημιουργείτε θύματα! Τους ανθρώπους, θύματα τους εργαζόμενους, θύματα, την κοινωνία.
      Και μας λέτε είκοσι τέσσερις μήνες μετά ότι προκηρύξατε τώρα για τις ευρυζωνικές επιτέλους ένα κομμάτι του προγράμματος. Είκοσι τέσσερις μήνες τώρα δημοπρατήσατε μόνο ένα έργο; Ένα έργο δημοπρατήσατε από την «Κοινωνία της Πληροφορίας»; Ό,τι είπατε για το 36% απορροφητικότητας κλπ., αφορά συμβασιοποιήσεις που έγιναν την περίοδο της κυβέρνησης του ΠΑ.ΣΟ.Κ.. Δεν δημοπρατήσατε ούτε ένα έργο. Γιατί; Γιατί απλώς τα όργανα που έχετε διαμορφώσει έπρεπε πρώτα να διαβουλευτούν τους νέους όρους σχέσεων πάνω σε αυτές τις λειτουργίες; Καθυστερήσατε και γι’ αυτό σας εγκαλούμε, γι’ αυτό σας κατηγορούμε.
      Φέρατε ένα νομοσχέδιο, το οποίο εμείς εκτιμάμε ότι είναι φλύαρο, είναι ανακριβές, είναι τακτοποιητικό, έχει κατευθύνσεις έκπτωσης από τις προσδοκώμενες αντιλήψεις μας και έχει μέσα στον πυρήνα του τη λογική που έχει ολόκληρη η Νέα Δημοκρατία είκοσι τέσσερις μήνες τώρα: θέλει να καταλάβει εξ εφόδου το κράτος.
      Είναι εκπτωτικό, γιατί εξαιρεί τα κρατικά δίκτυα, δεν προσδιορίζει ποιοι είναι ερευνητικοί και πειραματικοί σκοποί. Εξαιρείτε τα συστήματα υπό τους όρους πρόσβασης σε ψηφιακές, ραδιοφωνικές και τηλεοπτικές υπηρεσίες. Πώς θα επιτύχουμε τη μετάβαση από την αναλογική στην ψηφιακή τηλεόραση, όταν όλα αυτά τα καθυστερούμε; Πότε θα τα κάνουμε; Το 2008, όταν θα υπάρχει άλλη κυβέρνηση.
      Εκτός εάν θέλετε να εξυπηρετήσετε άλλα συμφέροντα και αυτά τα κρατάτε στην άκρη, για να τα τακτοποιήσετε διαφορετικά. Θέλουμε να μας απαντήσετε σε αυτό. Σας το είπαν οι συνάδελφοι, σας το είπε ο Εισηγητής, σας το είπε ολόκληρη η Αντιπολίτευση. Πάρτε θέση. Πείτε μας γιατί τα εξαιρείτε.
      Με το νομοσχέδιό σας, στο κομμάτι που αφορά τις δικές σας ρυθμίσεις και όχι τις κανονιστικές οδηγίες, αντιλαμβάνεστε πλήρως ως κατεύθυνση πολιτική την κατάληψη του κράτους με «δικά σας παιδιά». Τι κάνετε; Ιδρύετε τη συμβουλευτική επιτροπή, αυτή την Επιτροπή Ηλεκτρονικών Επικοινωνιών, η οποία καθορίζει έναν νέο τύπο στελέχωσης, με δική σας κομματική επιλογή. Στελεχώνετε την Εθνική Επιτροπή Τηλεπικοινωνιών και Ταχυδρομείων με τους χειρότερους και πιο αναξιοκρατικούς δυνατούς όρους, χωρίς Α.Σ.Ε.Π.. Λαμβάνετε υπ’ όψιν στην εξέλιξη του προσωπικού όχι την τεχνοκρατική γνώση ως βαρύτητα, αλλά την προϋπηρεσία.
      Στο όνομα του ελέγχου της ηλεκτρομαγνητικής συμβατότητας του εξοπλισμού ορίζετε επιτροπή, η οποία θα ελέγχει ακόμη και βιβλία και επιχειρήσεις. Δεν δημιουργεί αυτό γραφειοκρατία; Δεν δημιουργεί πρόβλημα στη διαφάνεια; Δεν δημιουργεί πρόβλημα στη λειτουργία του κράτους; Έτσι θα εξυπηρετήσουμε τη λογική της ανάπτυξης νέων επενδύσεων και επιχειρήσεων, όταν αυξάνουμε τη γραφειοκρατία;
      Την Εθνική Επιτροπή Τηλεπικοινωνιών και Ταχυδρομείων στην ουσία τι την κάνετε; Στην ουσία τη βάζετε κάτω από την ποδηγέτηση του Υπουργείου. Και δεν το ομολογείτε καθαρά, αλλά με τον τρόπο που νομοθετείτε, το πάτε εκεί. Αυξάνετε τις δαπάνες, κομματικοποιείτε την επιτροπή, δεν έχετε σχέδιο.
      Πώς θα περάσουμε από την εποχή των τηλεπικοινωνιών στις ηλεκτρονικές επικοινωνίες, με όφελος προς τον πολίτη, αν δεν υπάρξει μείωση τιμών, αν δεν υπάρξει αύξηση επιλογών στις καθημερινές επιλογές του πολίτη, που αφορούν τη σχέση του με το κράτος, τη γνώση, την παιδεία, την υγεία, τις συναλλαγές; Μόλις το Νοέμβριο, μετά τα ευρυζωνικά, ήρθε το δεύτερο έργο που δημοπρατήσατε στους είκοσι μήνες, που αφορά την ψηφιακή στελέχωση της Τοπικής και Νομαρχιακής Αυτοδιοίκησης. Αυτά ήταν όλα. Πώς θα επικοινωνήσει ο πολίτης με το κράτος; Πώς θα έχει πρόσβαση στη γνώση, στην υγεία, στην παιδεία, τις συναλλαγές; Στο δικό μας, δεν μπορείτε εσείς να απαντήσετε. Καθυστερήσατε. Λειτουργείτε αντίπαλα!
      Στο κεφάλαιο, λοιπόν, που δεν αφορά την ενσωμάτωση των κοινοτικών Οδηγιών, επαναλαμβάνετε τη γνωστή πολιτική της Νέας Δημοκρατίας: ταυτίζεστε με τις ακραίες δυνάμεις της αγοράς. Υποκύψατε στις εταιρείες κινητής τηλεφωνίας άνευ όρων. Και τώρα χρυσώνετε το χάπι στον κόσμο, ότι βάζετε όρους. Δεν βάζετε όρους. Άλλα λέει το Συμβούλιο Επικρατείας.
      Το Συμβούλιο Επικρατείας στην απόφασή του –και αν χρειαστεί μπορώ να την επικαλεστώ και συγκεκριμένα- λέει ότι πρέπει να ορίσετε σαφή απόσταση. Δεν ορίζετε σαφή απόσταση. Φυτρώνουν σαν τα μανιτάρια οι κεραίες κινητής τηλεφωνίας. Όχι μόνο στην Αθήνα, αλλά και στη Θεσσαλονίκη συγκεντρώνονται συνέχεια πολίτες, διαμαρτύρονται επιτροπές, δήμαρχοι. Εκτός από το Δήμαρχο Θεσσαλονίκης, όλοι οι άλλοι δήμαρχοι έχουν ξεσηκωθεί.
      Και εσείς τι κάνετε; Όχι μόνο δεν ορίζετε σαφείς όρους, όχι μόνο τις αφήνετε ανεξέλεγκτα, το χειρότερο απ’ όλα είναι ότι επειδή φοβάστε την αυτοδιοίκηση, δηλαδή φοβάστε τον πολίτη, αφαιρείτε την αρμοδιότητα από την αυτοδιοίκηση, από τη νομαρχία, εκεί που υπάρχει και ο κοινωνικός έλεγχος. Και αφού τα αφαιρείτε αυτά, τα πάτε στην περιφέρεια και προσδιορίζετε εκεί ότι θα υπάρξουν άλλα κριτήρια.
      Με ποιον μηχανισμό θα απαντήσει η περιφέρεια; Εγώ λέω ότι ο περιφερειάρχης ή το περιφερειακό συμβούλιο έχει την καλύτερη δυνατή διάθεση. Έχει κανένα μηχανισμό να τα υλοποιήσει; Δεν θα πρέπει να απευθυνθεί στους δήμους; Δεν θα πρέπει να απευθυνθεί στη νομαρχία; Υπάρχει αρμόδιο όργανο; Ξέρει ο κάθε δήμος πώς μπορεί να προφυλάξει καλύτερα τον πολίτη; Κρίνεται κάθε μέρα ο δήμαρχος ή ο νομάρχης από τον πολίτη, γιατί είναι αιρετός; Γιατί, λοιπόν, δεν έχουμε εμπιστοσύνη στις τοπικές κοινωνίες;
      Δεν συζητάτε, λοιπόν, για τη θεσμοθέτηση του ορίου της ασφαλούς έκθεσης. Παίρνετε δήθεν από τα νοσοκομεία, από τα σχολεία τις κεραίες και τις τοποθετείτε δίπλα, ενώ ξέρετε ότι η ακτινοβολία είναι κυκλική. Και άμα την πάτε δίπλα είναι χειρότερη για τα παιδιά και το ξέρετε πάρα πολύ καλά και επιμένετε, στο όνομα της ακραίας κερδοφορίας της τηλεφωνίας, στο όνομα του δήθεν ανταγωνισμού.
      ΑΘΑΝΑΣΙΟΣ ΜΠΟΥΡΑΣ: Είναι κυκλική η ακτινοβολία; Νέος όρος αυτός.
      ΘΕΟΧΑΡΗΣ ΤΣΙΟΚΑΣ: Εκπέμπεται, λέω, κυκλικά.
      Ποιος, λοιπόν, θα κατεβάσει τη κεραία; Ο νομάρχης;
      ΓΕΩΡΓΙΟΣ ΓΑΡΟΥΦΑΛΙΑΣ: Ορίστε τα στοιχεία, κύριε συνάδελφε. Θα τα καταθέσω στα Πρακτικά, να τα έχετε υπόψη σας.
      ΘΕΟΧΑΡΗΣ ΤΣΙΟΚΑΣ: Παρακαλώ, κύριε συνάδελφε, αφήστε τα Πρακτικά.
      ΠΡΟΕΔΡΕΥΩΝ (Γεώργιος Σούρλας): Κύριε Γαρουφαλιά, μη διακόπτετε.
      ΘΕΟΧΑΡΗΣ ΤΣΙΟΚΑΣ: Ξέρετε πάρα πολύ καλά,  τι συμβαίνει…
      ΑΓΓΕΛΟΣ ΤΖΕΚΗΣ: Οι επιστημονικοί φορείς είπαν ότι έχει επιπτώσεις.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τζέκη, θα μιλήσετε σε λίγο, θα τα πείτε.
      ΘΕΟΧΑΡΗΣ ΤΣΙΟΚΑΣ: Ξέρει ο κ. Γαρουφαλιάς, ξέρει η Νέα Δημοκρατία ότι έχει επιπτώσεις.
      Αλλά κι αν ακόμα δεχθώ ότι δεν έχει επιπτώσεις εξακριβωμένες, διότι είμαστε στη φάση που γίνεται η έρευνα και είναι σε εξέλιξη, μια ευνομούμενη πολιτεία, ένα πολιτικό σύστημα που θέλει να σέβεται τον πολίτη δεν πρέπει να λειτουργεί με όρους ασφάλειας για τον πολίτη, άρα να τον προστατεύει. Δεν αφήνει τα πάντα στην τύχη τους.
      ΓΕΩΡΓΙΟΣ ΓΑΡΟΥΦΑΛΙΑΣ: Αυξάνει την ασφάλεια και χαμηλώνει την ισχύ.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, μη διακόπτετε, κύριοι συνάδελφοι, τον κ. Τσιόκα.
      ΘΕΟΧΑΡΗΣ ΤΣΙΟΚΑΣ: Γι’ αυτό δεν δεχτήκατε και την επιτροπή που θα αξιολογεί κάθε δυο-τρία χρόνια τα νέα ευρήματα της επιστήμης, πάνω στα οποία πρέπει να στηριχτεί αυτή η αντίληψη για το πώς οριοθετούνται οι κεραίες.
      Ακούσαμε στην επιτροπή και άλλες ενδιαφέρουσες απόψεις από τους συναδέλφους. Ακούσαμε και από άλλους φορείς. Γιατί δεν τους λαμβάνετε υπ’ όψιν; Γιατί κάνατε μιας νύχτας διάλογο μόνο με τους πολίτες; Γιατί δεν καλέσατε την Κ.Ε.Δ.Κ.Ε., την Ε.Ν.Α.Ε.,; Πάρτε την Τ.Ε.Δ.Κ. Αθηνών! Πάρτε τους Δημάρχους Θεσ/νίκης. Είναι σε ευθεία αντιπαράθεση με αυτό που πάτε να κάνετε.
      Τι κάνετε, λοιπόν; Ό,τι ωφελεί τους πολίτες, το μεταθέτετε για μετά το 2008. Ό,τι αφορά τις εταιρείες, το κάνετε τώρα, το νομοθετείτε τώρα. Αυτή είναι η διαφορά μας. Έχετε μια αντίληψη: για τους πολλούς θα ρυθμίσετε στο μέλλον, για τους λίγους ρυθμίζετε τώρα. Γι’ αυτό, λοιπόν, παρ’ ότι είπατε προεκλογικά ότι θα δώσετε φτηνό διαδίκτυο, σας εξέθεσε ο Ο.Τ.Ε.. Σας εξέθεσε ο Ο.Τ.Ε.! Δεν σας το απαγόρευσε; Δεν θα το δώσετε. Και όχι μόνο αυτό, αλλά στην ουσία το στερείτε και από τον απλό πολίτη στην περιφέρεια. Γιατί; Γιατί οι γραμμές στα χωριά…
      ΓΕΩΡΓΙΟΣ ΓΑΡΟΥΦΑΛΙΑΣ: Τεσσερισήμισι χιλιάδες αιτήσεις υπάρχουν και δόθηκε σε χίλιους πεντακόσιους.
      ΘΕΟΧΑΡΗΣ ΤΣΙΟΚΑΣ: Θα σας πω για τις τεσσερισήμισι χιλιάδες...
      ΠΡΟΕΔΡΕΥΩΝ (Γεώργιος Σούρλας): Κύριε Γαρουφαλιά, σας παρακαλώ πάρα πολύ.
      ΘΕΟΧΑΡΗΣ ΤΣΙΟΚΑΣ: Θα σας πω, μη διαμαρτύρεστε. Εσείς, επειδή είστε Βουλευτής, καλό είναι να ελέγχετε την εξουσία.
      ΓΕΩΡΓΙΟΣ ΓΑΡΟΥΦΑΛΙΑΣ: Μα, την ελέγχουμε.
      ΘΕΟΧΑΡΗΣ ΤΣΙΟΚΑΣ: Είναι δουλειά σας να την ελέγχετε.
      ΓΕΩΡΓΙΟΣ ΓΑΡΟΥΦΑΛΙΑΣ: Με στοιχεία θα σας απαντήσω.
      ΘΕΟΧΑΡΗΣ ΤΣΙΟΚΑΣ: Και όχι να την κουκουλώνετε.
      ΠΡΟΕΔΡΕΥΩΝ (Γεώργιος Σούρλας): Κύριε Τσιόκα, μη συνεχίζετε το διάλογο αυτό. Προχωρήστε εσείς στην αγόρευσή σας.
      ΓΕΩΡΓΙΟΣ ΓΑΡΟΥΦΑΛΙΑΣ: Ναι, αλλά μην κουκουλώνουμε και τα στοιχεία.
      ΘΕΟΧΑΡΗΣ ΤΣΙΟΚΑΣ: Αυτό, λοιπόν, που θέλω να πω…
      ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, μη διακόπτετε τον Κοινοβουλευτικό Εκπρόσωπο. Δεν είναι σωστό.
      ΘΕΟΧΑΡΗΣ ΤΣΙΟΚΑΣ: Κύριε Γαρουφαλιά, επιμένω ότι η δουλειά σας είναι να ελέγχετε, γι’ αυτό σας εξέλεξε ο λαός.
      ΓΕΩΡΓΙΟΣ ΓΑΡΟΥΦΑΛΙΑΣ: Μαζί σας είμαστε και εμείς. Για να την ελέγξουμε, κάνουμε το νόμο, γιατί ήταν ανεξέλεγκτη.
      ΠΡΟΕΔΡΕΥΩΝ (Γεώργιος Σούρλας): Μην κάνετε διάλογο μεταξύ σας, σας παρακαλώ.
      ΘΕΟΧΑΡΗΣ ΤΣΙΟΚΑΣ: Για το Διαδίκτυο, λοιπόν: ξέρετε ότι στα χωριά, στα χωριά τα δικά σας, στα χωριά όλων μας, σε μια γραμμή γίνονται τρεις συνδέσεις. Στις τρεις συνδέσεις δεν μπορεί να μπει Διαδίκτυο. Σε μια γραμμή γίνονται τρεις συνδέσεις!  Αυτό είναι κρίσιμο στοιχείο. Πώς, λοιπόν, μπορεί να μπει Διαδίκτυο;
      Γιατί δεν εντάσσετε, λοιπόν, μέσα στη διαδικασία της καθολικής υπηρεσίας, τις ειδικές αυτές ομάδες που λέγατε, τους νέους, τους φοιτητές κ.λπ., στο φτηνό Διαδίκτυο με τη διαδικασία της αποκλειστικής ανάθεσης ή με κανονισμούς που μπορούμε να τους συζητήσουμε και να τους βρούμε;
      Γι’ αυτό, λοιπόν, για μας το δίλημμα δεν είναι αν η επικοινωνία είναι εμπόρευμα ή κοινωνικό αγαθό. Για μας δεν είναι μόνο εμπόρευμα, με την έννοια ότι πρέπει να υπάρχει ανταγωνισμός στην ελεύθερη αγορά. Αλλά πάνω απ’ όλα, το κριτήριό μας είναι το κοινωνικό αγαθό, δηλαδή η υπηρεσία του προς τους πολίτες.
      Γι’ αυτό ο ανταγωνισμός στη δεύτερη φάση πρέπει να αξιοποιήσει τις υποδομές, αν η πρώτη φάση αξιοποίησε τις υπηρεσίες. 
      Μίλησε ο κύριος Υπουργός για τους βρόχους. Έχει, αν θυμάμαι καλά, πέντε εκατομμύρια βρόχους η χώρα μας και είπατε ότι φτάσατε στις τεσσερισήμισι χιλιάδες, που σημαίνει ότι στον πολίτη δεν φτάνει τίποτα. Αυτό είναι το πρόβλημα, ότι εδώ οι υπάρχουσες υποδομές είναι επαρκείς εσείς δεν κάνατε καμία κίνηση να τις αξιοποιήσετε είκοσι τέσσερις μήνες τώρα. Τι συζητάμε λοιπόν; Υπάρχουν πιέσεις που σας λένε: «Ελάτε να ξανακάνετε υποδομές στα ίδια σημεία»; Και εσείς φοβάστε να ξεδιπλώσετε το πρόγραμμα; Το πρόγραμμα «Η κοινωνία της πληροφορίας» μειώνεται σε όγκο χρηματοδότησης, ναι ή όχι; Απαντήστε μας.
      Για μας η υπάρχουσα υποδομή πρέπει να παρέχεται σε όλους τους φορείς, αλλά με έναν πολύ απλό όρο: δεν φτάνει μόνο να δίνετε με χαμηλό κόστος, αλλά πρέπει να υπάρχουν δεσμεύσεις ποιους εξυπηρετούν, πώς εξυπηρετούν. Για μας η κοστοστρέφεια εμπεριέχει και την απόσβεση και τον εκσυγχρονισμό και την επέκταση. Γι’ αυτό πιστεύουμε ότι με το νομοσχέδιο αυτό η Νέα Δημοκρατία δεν ρυθμίζει την αγορά, την αναστατώνει και δημιουργεί προβλήματα στους πολλούς και ωφελεί τους λίγους. Γι’ αυτό και εμείς -επειδή είναι κοινοτική οδηγία και επί της αρχής στηρίξαμε το νομοσχέδιο- δηλώνουμε κατηγορηματικά ότι καταψηφίζουμε τα άρθρα 1, 5, 13, 31 που αφορά τις κεραίες, 32 και 46, διότι τα θεωρούμε επικίνδυνα για τους πολλούς, επικίνδυνα για τους πολίτες. Με αυτή την έννοια, λοιπόν, πιστεύουμε ότι η Νέα Δημοκρατία αστόχησε,  δεν διάλεξε δρόμο, τον δρόμο της διαβούλευσης, το δρόμο της συνεννόησης! Δεν θέλει  να κυβερνήσει για το σύνολο της ελληνικής κοινωνίας!  Κυβερνά για τους λίγους. Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόκα.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, ένα σημαντικό σχέδιο νόμου έρχεται με τη διαδικασία του κατεπείγοντος. Η Κυβέρνηση κάτι θέλει να κρύψει από τον ελληνικό λαό, βιάζεται -όπως και αύριο που θα έρθουν στην Ολομέλεια οι προμήθειες των Ενόπλων Δυνάμεων με την ίδια διαδικασία- μέσα σε τρεις, τέσσερις ώρες να ξεκαθαρίσει  αυτά τα σχέδια νόμου.
       Πιστεύουμε ότι η Κυβέρνηση υποκρύπτει από τον ελληνικό λαό αρκετά σημαντικά γεγονότα. Ένα γεγονός είναι αυτό για τις ηλεκτρονικές επικοινωνίες. Άκουσα με προσοχή και τον εισηγητή και τον κύριο Υπουργό, αλλά και συναδέλφους από την Αξιωματική Αντιπολίτευση, ότι αυτό το σχέδιο νόμου έχει στο επίκεντρό του τον άνθρωπο. Πραγματικά είναι να απορεί κανείς, διότι η αιτιολογική έκθεση δεν αναφέρει πουθενά ότι έχει στο επίκεντρο τον άνθρωπο, άλλο λέει. Λέει ότι η επιλογή της Ευρωπαϊκής Ένωσης να προχωρήσει στη σταδιακή απελευθέρωση της αγοράς των τηλεπικοινωνιών με την κατάργηση του μονοπωλίου της παροχής υπηρεσιών, κυρίως στον τομέα της σταθερής τηλεφωνίας, το οποίο κατείχαν οι κρατικοί οργανισμοί, επέφερε και ριζικές αλλαγές στην αγορά των τηλεπικοινωνιών. Συνεχίζει και λέει ότι το νέο κανονιστικό πλαίσιο για το οποίο επαίρεστε, που αφορά τις ηλεκτρονικές επικοινωνίες, βασίζεται στις αρχές του ανταγωνισμού. Σημειώστε αυτό γιατί θα μας χρειαστεί. Και το κυριότερο που λέει η αιτιολογική έκθεση -για ποιο λόγο δηλαδή γίνεται ο καυγάς- είναι: η τηλεπικοινωνιακή αγορά υπολογίζεται στην τάξη των 277.000.000.000 ευρώ στο σύνολο των είκοσι πέντε χωρών-μελών της Ευρωπαϊκής Ένωσης, σύμφωνα με τη δέκατη έκθεση της Ευρωπαϊκής Επιτροπής. Και εδώ ακριβώς είναι το σημείο: όταν και αυτό το σχέδιο νόμου, στα πλαίσια της Ευρωπαϊκής Ένωσης που πραγματικά ενισχύει με κάθε τρόπο τον ανταγωνισμό, λέει ότι ο κύριος στόχος είναι τα 277.000.000.000 ευρώ της συνολικής αγοράς, στα πλαίσια του ανταγωνισμού, δεν μπορείτε να βάλετε στο επίκεντρο τον άνθρωπο. Στο επίκεντρο του νομοσχεδίου αυτού, όπως είναι και η γενικότερη κατεύθυνση της Ευρωπαϊκής Ένωσης, αλλά και της σημερινής Κυβέρνησης, είναι το κέρδος των επιχειρηματικών ομίλων, δηλαδή του κεφαλαίου. 
      Η αδειοδότηση γιατί αφαιρείται από την αυτοδιοίκηση; Πώς τη φοβάστε τόσο πολύ; 
      ΑΘΑΝΑΣΙΟΣ ΜΠΟΥΡΑΣ: Δεν έχει τη δυνατότητα, δεν έχει τις υπηρεσίες.
      ΑΓΓΕΛΟΣ ΤΖΕΚΗΣ: Σταματήστε, που δεν έχει δυνατότητες! Άλλοτε έχει δυνατότητες, όταν θέλετε να πείτε για την Τοπική Αυτοδιοίκηση και τώρα δεν έχει δυνατότητες! Ράβετε και ξηλώνετε ανάλογα με τα συμφέροντα των μεγάλων επιχειρηματικών ομίλων. Άρα, λοιπόν, παίρνω το δικαίωμα από τη Νομαρχιακή Αυτοδιοίκηση και το πάω –που;- στη γενική γραμματεία της περιφέρειας. Μα, ποιος είναι ο περιφερειάρχης; Δοτός είναι, διορισμένος από την Κυβέρνηση. Η Επιτροπή τι είναι, ποιος τη διορίζει; Γιατί το αλλάξαμε αυτό, έστω να παίρνει και γνώμη η Βουλή; Τη διορίζει ο Υπουργός, δηλαδή η Κυβέρνηση. Διορισμένα άτομα θα αποφασίσουν για την αδειοδότηση της κεραίας! Εδώ είναι ακριβώς η εξάρτηση και της σημερινής Κυβέρνησης από τα μεγάλα συμφέροντα. Γι’ αυτό, λοιπόν, το ζήτημα της υγείας του ανθρώπου δεν είναι στο επίκεντρο του παρόντος νομοσχεδίου. Στο επίκεντρο έχετε την ενίσχυση των επιχειρηματικών ομίλων και όχι βέβαια και τη χαμηλή τιμή που πουλάνε αυτές οι εταιρείες. Γιατί, ξέρετε, στην αρχή, όταν υπάρχουν και πολλοί, κάτι μπορεί να τσιμπήσει και ο καταναλωτής, αλλά επειδή ξέρουμε σε ποιο σύστημα ζούμε μέσω της εξαγοράς των συγχωνεύσεων, γίνεται και πάλι το μονοπώλιο στην αγορά. Εξάλλου και στην τοπική μας αγορά τα σημεία των εξαγορών είναι τόσο εμφανή, που είναι δυο, τρεις εταιρείες πλέον που ελέγχουν κι έχουμε αποκλείσει και τον Ο.Τ.Ε. απ’ αυτήν την πορεία, γιατί ο Ο.Τ.Ε. οδεύει και αυτός μέσω του Χρηματιστηρίου στην πλήρη ιδιωτικοποίηση. Άλλωστε είναι γνωστά τα παιχνίδια που παίχθηκαν και από τις προηγούμενες κυβερνήσεις, αλλά και από τη σημερινή με τη Δ.Ε.Κ.Α.. 
      Έτσι, λοιπόν, βλέπουμε ότι και τα δίκτυα αυτά, όπως και οι ραδιοσυχνότητες από λαϊκή περιουσία, τις χαρίζουμε στο επιχειρηματικό συμφέρον, στους επιχειρηματικούς ομίλους, δηλαδή να κερδοσκοπούν σε βάρος, αν θέλετε, και των καταναλωτών, αλλά και των συμφερόντων της χώρας. Και βέβαια μέσα στα πλαίσια της Ευρωπαϊκής Ένωσης ποια συμφέροντα της χώρας θα προστατευθούν; Εδώ έχει αποφασίσει η Ευρωπαϊκή Ένωση να παρακολουθεί τις τηλεπικοινωνίες, τα ταχυδρομεία, ηλεκτρονικά και μη, δήθεν για την προστασία της τρομοκρατίας. Και βέβαια ξέρουμε όλοι πολύ καλά πώς χρησιμοποιήθηκε η τρομοκρατία, για να βρεθούν και να αμφισβητηθούν ατομικά και δημοκρατικά δικαιώματα των λαών.
      Πιστεύουμε ότι αυτή η αλλαγή, που γίνεται, του θεσμικού πλαισίου για το νέο κανονισμό έχει αυτά τα χαρακτηριστικά που είπα. Είναι υποκρισία να λέει η Κυβέρνηση: «Εμείς ενδιαφερόμαστε για τον άνθρωπο». Να σας πω ένα χαρακτηριστικό παράδειγμα, για να μας ακούσει και ο ελληνικός λαός. Στην Ευρωπαϊκή Ένωση τέθηκε το ζήτημα των διπύθμενων πλοίων. Δηλαδή, για την προστασία, την ασφάλεια των μετακινήσεων των επιβατών, των ναυτεργατών, αλλά και την προστασία του περιβάλλοντος, πήγε να πάρει μία απόφαση να υποχρεώσει τους εφοπλιστές να είναι τα πλοία τους με διπλό πάτο. Και ξέρετε τι έκανε η ελληνική Κυβέρνηση; Άκουσε τους εφοπλιστές που είπαν «όχι» και έβαλε βέτο και δεν πέρασε αυτό το νομοθέτημα. Ποιανού τα δικαιώματα προστατεύσατε ως Κυβέρνηση; Των εφοπλιστών ή των επιβατών, των ναυτεργατών και του περιβάλλοντος; Είναι ένα παράδειγμα, για να ανατρέψω όλη τη θεωρία σας ότι δεν έχετε στο επίκεντρο μέσα απ’ αυτό το νομοσχέδιο τον άνθρωπο. 
      Και επειδή ακριβώς πολλά έχουν ειπωθεί για τις επιπτώσεις -δεν είμαι ειδικός, αλλά δείχνουμε και μία εμπιστοσύνη σ’ αυτές τις επιτροπές που πραγματικά δημιουργούνται γιατί τους αφορά άμεσα το γεγονός αυτό-  αναφέρομαι στην Παναττική Επιτροπή κατά των κεραιών κινητής τηλεφωνίας και στη Συντονιστική Επιτροπή Θεσσαλονίκης κατά της ηλεκτρομαγνητικής ακτινοβολίας και το καταθέτω στα Πρακτικά.
      (Στο σημείο αυτό ο Βουλευτής κ. Άγγελος Τζέκης  καταθέτει για τα Πρακτικά τα προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Είναι ενδιαφέροντα αυτά τα οποία λένε μέσα, για να δούμε επιτέλους τι γίνεται με αυτό το μεγάλο ζήτημα. Θα σας πω ότι ούτε η προηγούμενη κυβέρνηση ούτε η δική σας έλυσε το μεγάλο ζήτημα του πάρκου κεραιών στο Χορτιάτη Θεσσαλονίκης, με τις δραματικές επιπτώσεις που έχει στη γύρω περιοχή και στον ανθρώπινο οργανισμό. Οι προηγούμενοι όλο σχεδίαζαν, όπως και εσείς όλο σχεδιάζετε, αλλά καμία ουσιαστική πρωτοβουλία δεν παίρνετε, γιατί θέλετε πραγματικά να εξυπηρετήσετε τα συμφέροντα των καναλαρχών. 
     Κυρίες και κύριοι Βουλευτές, θα σταθώ στην τροπολογία. Πιστεύουμε ότι είναι σημαντική. Μάλιστα, κύριε Πρόεδρε, θα πρέπει να κληθεί ο κύριος Υπουργός εδώ να δώσει εξηγήσεις. Γιατί πιστεύουμε ότι προσπάθησε να παραπλανήσει όχι μόνο την Αίθουσα αλλά και τον ελληνικό λαό. 
     Η ειδική έκθεση αναφέρει ότι από τις διατάξεις της προτεινόμενης τροπολογίας προκαλείται επί του κρατικού προϋπολογισμού απώλεια δημοσίων εσόδων της τάξης των 25.000.000 ευρώ ετησίως, από τη διάθεση των 2 επιπλέον ευρώ ανά μονάδα εξυπηρέτησης διαδρομής στο προσωπικό της Υ.Π.Α. ως επίδομα εντιμότητας και διαθεσιμότητας. 
     Κύριε Πρόεδρε, είναι σημαντικό ζήτημα αυτό. Ο κύριος Υπουργός θα πρέπει να ερωτηθεί –ο οποίος έχει υπογράψει αυτή την έκθεση- αν ισχύει ή όχι. Διότι δεν μπορεί να παραπληροφορεί το Σώμα και τον ελληνικό λαό. Εδώ η ειδική έκθεση αναφέρει ότι ο κρατικός προϋπολογισμός έχει απώλεια εσόδων 25.000.000 ευρώ. Λέει ότι η ανωτέρα απώλεια εσόδων θα καλυφθεί από άλλες πηγές εσόδων του κρατικού προϋπολογισμού. Ξέρουμε όλοι πολύ καλά πως όταν δίνει ο προϋπολογισμός, μαζεύει μέσω της φορολογίας, άμεσης και έμμεσης. 
     Και σε αυτό λοιπόν η Κυβέρνηση πρέπει να δώσει πειστική απάντηση διότι υποκρίνεται και ψεύδεται ενώπιον του ελληνικού λαού. Πρέπει όμως να εξηγήσουμε γιατί κατατέθηκε αυτή η τροπολογία. Μήπως γιατί έχει την ευαισθησία η Κυβέρνηση, λόγω της περιοριστικής εισοδηματικής πολιτικής που ακολουθεί για δεύτερη χρονιά; Μήπως δηλαδή μέσω του κρατικού προϋπολογισμού διαπίστωσε ότι η αύξηση που έδωσε πραγματικά φτωχαίνει τα λαϊκά εισοδήματα ακόμη περισσότερο και έρχεται τώρα να αποκαταστήσει ως ένα μέρος τους εργαζόμενους; Όχι. 
     Εμείς αυτό που βλέπουμε είναι ότι -και μέσα απ’ αυτή την τροπολογία- στις προθέσεις της σημερινής Κυβέρνησης, όπως και των προηγούμενων κυβερνήσεων του ΠΑ.ΣΟ.Κ. σε άλλες δημόσιες επιχειρήσεις -για να έχει τη σύμφωνή τους γνώμη σε αυτό που το Κομμουνιστικό Κόμμα Ελλάδας σε ανύποπτο χρόνο είχε πει- είναι η ιδιωτικοποίηση της Υπηρεσίας Πολιτικής Αεροπορίας και όχι μόνο. 
     Και τα αεροδρόμια, μέσω του Χρηματιστηρίου, οδεύουν στην ιδιωτικοποίηση και είναι σε συνέχεια με αυτό που έγινε και γίνεται με την Ολυμπιακή Αεροπορία. Προκειμένου λοιπόν να μην ξεσηκωθεί ένα κίνημα και μέσα στην Υπηρεσία Πολιτικής Αεροπορίας ενάντια στην ιδιωτικοποίησή της, έρχεται και λέει: «Καθίστε εσείς μαζί μου και σας δίνω αυτό που σας δίνω». 
     Άρα λοιπόν ο κύριος στόχος είναι η ιδιωτικοποίηση της Υπηρεσίας Πολιτικής Αεροπορίας και των αεροδρομίων. Άλλωστε η Κυβέρνηση δεν το έχει κρύψει. Μέσα στο κρατικό προϋπολογισμό τα συζητήσαμε. Εκεί αναφέρει ότι μέσα στις προθέσεις της είναι να ξεπουλήσει τα αεροδρόμια, όπως και τα λιμάνια, στρατηγικής σημασίας δηλαδή τομείς που είναι τα σύνορα της χώρας, τα οποία δίνουμε στο ιδιωτικό κεφάλαιο. Κρατήστε επιτέλους κάτι για ασφάλεια αυτής της χώρας!
     Κυρίες και κύριοι Βουλευτές, λέει εδώ ότι για τον κλάδο των ελεγκτών εναέριας κυκλοφορίας επιτρέπεται να καταβληθεί ποσό έως 27% του συνόλου του ποσού των μηνιαίων αποδόσεων ή για τον κλάδο των ηλεκτρονικών μηχανικών συστημάτων εναέριας κυκλοφορίας έως 16% ή για τους λοιπούς κλάδους του προσωπικού –και εκεί μέσα περιλαμβάνονται και οι χειριστές αεροσκαφών- επιτρέπεται να καταβληθεί ποσοστό έως 57%. 
     Όταν σας λέει το αγωνιζόμενο ταξικό εργατικό κίνημα δώστε 1.300 ευρώ κατώτερο μισθό ή 1.050 ευρώ κατώτερη σύνταξη, εσείς λέτε ότι είναι καλός ο μισθός των 591 ευρώ, είναι καλή η σύνταξη των 580 ευρώ που παίρνει η πλειοψηφία των συνταξιούχων. Δεν σας έπιασε λοιπόν ο πόνος για τους εργαζόμενους. Στόχο έχετε την ιδιωτικοποίηση και αυτών των ευαίσθητων τομέων, γι’ αυτό και φέρνετε αυτή την τροπολογία.
     Κυρίες και κύριοι Βουλευτές, εμείς πιστεύουμε ότι η σπουδαιότητα και αυτού του νομοσχεδίου είναι πραγματικά μεγάλη, γι’ αυτό και έρχεται με την κατεπείγουσα τακτική και διαδικασία. Εδώ ακριβώς πρέπει να δει κανείς ποιον θα εξυπηρετήσει. Θα εξυπηρετήσει τα συμφέροντα των καταναλωτών, της χώρας; Γιατί ακούστηκε ότι με αυτό το νομοσχέδιο ενισχύουμε, λέει, την περιφερειακή ανάπτυξη. Έχετε κάνει καμιά βόλτα στην περιφέρεια για να δείτε σε ποιο σημείο είναι; 
     Δεν ξέρετε ότι κλείνουν τα εργοστάσια, ότι οι παραγωγικοί ιστοί σε ολόκληρες περιοχές έχουν πλέον κλείσει, ότι κλείνει το ένα εργοστάσιο πίσω από το άλλο; Θέλετε να σας αναφέρω την Ελληνική Βιομηχανία Ζάχαρης, τη Λιπασματοβιομηχανία; Θέλετε να πάμε παραπέρα στη «ΒΙΑΜΙΛ», στη Νάουσα, στη Θράκη, στην Ήπειρο; Και εσείς μιλάτε για ανάπτυξη της περιφέρειας; 
     (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
     Ακόμη και σε αυτά που λέτε, τα περίφημα δίκτυα, βλέπουμε ότι το 80% είναι από κρατική επιχορήγηση, δηλαδή από εθνική κοινοτική. Χωρίς κανένα ρίσκο επενδύουν πλέον οι ιδιωτικοί όμιλοι. Βέβαια μέσα από τις επιδοτήσεις δεν βάζουν ευρώ. Τα θέλουν όλα να είναι έτσι φτιαγμένα -ο κανονισμός προς τα εκεί κατευθύνεται- για να εξασφαλίσουν τα κέρδη που έχουν. 
     Κύριε Πρόεδρε, θα κλείσω με δυο- τρεις προτάσεις. Πιστεύουμε ότι ο ενιαίος Κρατικός Φορέας Επικοινωνιών είναι απαραίτητος, γιατί μπορεί να κατοχυρώσει την επικοινωνία ως κοινωνικό αγαθό –έτσι την βλέπουμε εμείς την επικοινωνία- και να διασφαλίσει φθηνότερη, ταχύτερη και ασφαλή πρόσβαση όλων των πολιτών σε όλα αυτά τα μέσα και παράλληλα με τη συμμετοχή και του λαού -μέσα από τους φορείς- να λαμβάνονται και εκείνα τα μέτρα προστασίας για την υγεία των κατοίκων σε διάφορες περιοχές. 
      Θα πρέπει να προσδιορίσουμε τις προτεραιότητες της ανάπτυξης της τηλεκπαίδευσης και της τηλεϊατρικής, που ακούστηκε εδώ κατά κόρον, αλλά για την εξυπηρέτηση του λαού και όχι των επιχειρηματικών συμφερόντων. Θα πρέπει να γίνει ανάπτυξη για την αναγκαία έρευνα και καινοτομία, για την οποία τόσα πολλά έχετε πει ως Αξιωματική Αντιπολίτευση, αλλά μέσω του κρατικού προϋπολογισμού είδαμε τα κονδύλια να είναι μηδαμινά. Είμαστε οι προτελευταίοι στους είκοσι πέντε. 
      Το ίδιο ισχύει και για την ιδιωτική έρευνα, δηλαδή τα ιδιωτικά κονδύλια που παρέχονται από τους ιδιώτες για την έρευνα. Τέλος, πρέπει να θωρακίσουμε έναν τομέα στρατηγικής σημασίας για τα κυριαρχικά δικαιώματα της χώρας. Αυτές είναι εν συντομία οι προτάσεις μας οι οποίες ακούστηκαν και από την ειδική εισηγήτρια.
      Καταψηφίζουμε το παρόν νομοσχέδιο γιατί πιστεύουμε ότι είναι κομμένο και ραμμένο στα σχέδια μεγάλων επιχειρηματικών ομίλων, όχι μόνο των μεγάλων ντόπιων επιχειρήσεων, αλλά ιδίως πολυεθνικών επιχειρήσεων της Ευρωπαϊκής Ένωσης, για να μπορέσουν να αρπάξουν το μεγαλύτερο κομμάτι των 277.000.000.000 ευρώ χωρίς να υπολογίζουν την υγεία των κατοίκων ολόκληρων περιοχών. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, από τον πρώτο μήνα των εργασιών αυτής της κοινοβουλευτικής περιόδου και εντεύθεν έχω ακούσει δεκάδες –χωρίς υπερβολή- φορές τον παριστάμενο Υφυπουργό να παραπέμπει τη λύση δεκάδων θεμάτων σε ένα νομοσχέδιο. 
      Μου δημιουργήθηκε έτσι σιγά, σιγά η εντύπωση ότι το νομοσχέδιο αυτό αργεί μεν πολύ να έρθει στην Αίθουσα αυτή για συζήτηση, αλλά προετοιμάζεται καλά, ούτως ώστε να ρυθμίζει με τις διατάξεις του όλα εκείνα τα θέματα των ηλεκτρονικών επικοινωνιών που έχει διαπιστωθεί ότι χρειάζονται νομική αντιμετώπιση και το σπουδαιότερο ότι θα δίνει ώθηση στην ανάπτυξη των ηλεκτρονικών επικοινωνιών, προκειμένου να μην καταστεί μη αντιστρεπτή πραγματικότητα το ψηφιακό χάσμα ανάμεσα στο κέντρο και την περιφέρεια, ανάμεσα σε πλούσιους και φτωχούς, ανάμεσα σε μικρότερους και μεγαλύτερους. 
    Επέμενα μέσα μου σε αυτή την άποψη, παρά το γεγονός ότι κάθε φορά που εσυζητείτο ερώτηση ή επερώτηση στη Βουλή για τις κεραίες κινητής τηλεφωνίας, για τα ευρυζωνικά δίκτυα, για το Διαδίκτυο και εν γένει για τις ηλεκτρονικές επικοινωνίες, διαπίστωνα ότι δεν έχουν τεθεί στόχοι από την Κυβέρνηση και δεν υπάρχει σχέδιο και πολιτική. 
    Το ίδιο διαπίστωσα ακόμη όταν σε γραπτή ερώτησή μου για το ρόλο της Τοπικής Αυτοδιοίκησης στην εγκατάσταση, στην αποξήλωση, στον έλεγχο κεραιών κινητής τηλεφωνίας, δεν πήρα καν απάντηση. Επέμενα όμως γιατί θεωρούσα ότι μια πολιτική ηγεσία, και ιδιαίτερα αυτή του Υπουργείου Μεταφορών, έχει τη δυνατότητα, εφόσον υπάρχει η πολιτική βούληση, με τη συνεργασία των τεχνοκρατών και των επιστημόνων, να εκπονήσει ένα στοιχειώδες σχέδιο για τις ηλεκτρονικές επικοινωνίες και να θέσει όλες τις προϋποθέσεις για την προστασία του ανθρώπου και της κοινωνικής υγείας από τον οποιονδήποτε κίνδυνο.
    Ήρθε επιτέλους με είκοσι δύο μήνες καθυστέρηση αυτό το νομοσχέδιο, για να με διαψεύσει και να καταδείξει ότι ουσιαστικά δεν υπάρχει η πολιτική βούληση που ανεζητείτο. Το διαπιστώνει κανείς από την πρώτη κιόλας ανάγνωση του νομοσχεδίου. Είναι ένα αποσπασματικό νομοσχέδιο με επιμέρους ρυθμίσεις. Δεν περιλαμβάνει αναγκαίες ρυθμίσεις που να αφορούν τις ψηφιακές ραδιοφωνικές και τηλεοπτικές υπηρεσίες. Εξαιρεί τα κρατικά δίκτυα, χωρίς να το αιτιολογεί, σε αντίθεση με την επιταγή της Ευρωπαϊκής Ένωσης, που τόσο λέτε ότι σέβεστε. Επίσης, εξαιρεί τους ερευνητικούς και πειραματικούς σκοπούς, χωρίς να τους προσδιορίζει επακριβώς. Είναι ένα νομοσχέδιο ενίσχυσης των ισχυρών, αφού θεσμοθετεί ένα νέο καθεστώς για την αδειοδότηση της τοποθέτησης των κεραιών κινητής τηλεφωνίας όπως ακριβώς εξυπηρετεί τις εταιρείες και τα υπερκέρδη τους. Είναι πλασματικό, γιατί απ’ όλα όσα μας είπε ο κύριος Υπουργός προηγουμένως τίποτα σχεδόν δεν προωθείται με το συγκεκριμένο νομοσχέδιο. Είναι οπισθοδρομικό γιατί αφαιρεί από την Εθνική Επιτροπή Τηλεπικοινωνιών και Ταχυδρομείων το κύρος της επιλογής από το Κοινοβούλιο και επαναφέρει την κομματική επιλογή. Είναι συγκεντρωτικό, αφού αφαιρεί ακόμη και υποτυπώδεις αρμοδιότητες από την Τοπική Αυτοδιοίκηση.
    Κυρίες και κύριοι συνάδελφοι, είναι γνωστό ότι οι επιπτώσεις που προκύπτουν από την εκπομπή ηλεκτρομαγνητικής ακτινοβολίας των κεραιών κινητής τηλεφωνίας άρχισαν να προβληματίζουν τους πολίτες από την πρώτη στιγμή της εμφάνισής τους. Η ανασφάλεια και η αβεβαιότητα που νιώθουν οι πολίτες ενισχύονται από τις διάφορες έρευνες που βλέπουν κατά καιρούς το φως της δημοσιότητας, επίσημες ή μη, με χορηγίες ή χωρίς χορηγίες. Κανένας επιστημονικός φορέας δεν αναλαμβάνει υπεύθυνα να βεβαιώσει για τη μη ύπαρξη συνεπειών -και για το βαθμό συνεπειών- στην υγεία του ανθρώπου, ούτε κανείς μεμονωμένος επιστήμονας. Όλοι βάζουν το «εάν» και το «εφόσον» μπροστά. Είναι χαρακτηριστικό πως ούτε η Παγκόσμια Οργάνωση Υγείας ουσιαστικά έχει καταλήξει, αφού αναζητεί μια νέα προσέγγιση για το συγκεκριμένο θέμα.
    Στους πολίτες έχει δημιουργηθεί η εντύπωση ότι οι αποφάσεις και τα όρια που τίθενται κάθε φορά στα πρότυπα των οργανισμών και στην Ελλάδα και στην Ευρώπη είναι αποτέλεσμα, στην καλύτερη περίπτωση, κρατήματος ισορροπιών. 
    Σύμφωνα με τεκμηριωμένες απόψεις του Πανεπιστημίου Αθηνών αλλά και αυτού της Θεσσαλονίκης, των αρμοδίων τομέων, οι αποστάσεις ασφαλούς έκθεσης από τις κεραίες, που πρέπει να τεθούν, είναι πεντακόσια μέτρα. Σε ορισμένες περιπτώσεις προτείνονται τα διακόσια μέτρα. Μπαίνουν κάποια όρια. 
    ΑΘΑΝΑΣΙΟΣ ΜΠΟΥΡΑΣ: Μπορώ να έχω αυτή τη μελέτη;
    ΒΑΣΙΛΕΙΟΣ ΚΕΓΚΕΡΟΓΛΟΥ: Σε πολλές χώρες της Ευρώπης, και ιδιαίτερα στη Γαλλία, θεσμοθετούν επιτρεπτά όρια για την εκπομπή ακτινοβολιών, που είναι πενήντα φορές μικρότερα από αυτά που θέτουμε εμείς στην Ελλάδα. Κατοχυρώνουν, ανάλογα με το γεωγραφικό ανάγλυφο της περιοχής, την απαγόρευση εγκατάστασης των κεραιών κινητής τηλεφωνίας σε μικρές αποστάσεις από κατοικημένες περιοχές και ιδιαίτερα σε χώρους με δραστηριότητες ευπαθών κοινωνικών ομάδων, όπως είναι οι παιδικοί σταθμοί, τα Κ.Α.Π.Η., τα νοσοκομεία κ.λπ..
    Αντίθετα, το Υπουργείο Μεταφορών και Επικοινωνιών επικαλείται, αναληθώς, ότι οι ευρωπαϊκές οδηγίες μας υποχρεώνουν να ακολουθήσουμε αυτά που εισηγείται. Και πολλές φορές χρησιμοποιούμε και την επιστήμη, για να εξυπηρετήσουμε κομματικές σκοπιμότητες. Όμως αυτό δεν είναι σωστό, κύριοι συνάδελφοι. Για άλλη μια φορά διαπιστώνουμε ότι η Κυβέρνηση υπερασπίζεται μονομερώς τα συμφέροντα των λίγων, αδιαφορώντας για τις ανησυχίες και τον προβληματισμό της μεγάλης πλειοψηφίας των πολιτών. Αφαιρεί, υποτίθεται, τις κεραίες από τα σχολεία, αλλά δίνει τη δυνατότητα να τοποθετηθούν δίπλα. Αυτό, για όσους έχουν γυμνασιακές γνώσεις για την ηλεκτρομαγνητική ακτινοβολία, είναι πολύ χειρότερο.
    Κυρίες και κύριοι συνάδελφοι, με το νομοσχέδιο αυτό, η αδειοδότηση και ο έλεγχος για τη νόμιμη ή μη τοποθέτηση κεραιών κινητής τηλεφωνίας και των υποσταθμών στην κάθε γειτονιά, σε όλη την Ελλάδα, παραμένει στο κεντρικό κράτος. Διαιωνίζεται ο συγκεντρωτισμός, ακόμη και σε ευαίσθητα θέματα για την τοπική κοινωνία. Επωάζεται έτσι ή, εν πάση περιπτώσει, μετατρέπεται η όλη διαδικασία σε θερμοκοιτίδα για τη διαπλοκή, εντός ή εκτός εισαγωγικών. Η Νομαρχιακή Αυτοδιοίκηση, που είναι ο αρμόδιος φορέας για την έγκριση περιβαλλοντικών μελετών και την επιβολή περιβαλλοντικών όρων, παρακάμπτεται και εξαιρείται στην περίπτωση των κεραιών κινητής τηλεφωνίας, ακόμη και ως προς την γνωμοδότηση. Μόνο εδώ δεν έχει τη δυνατότητα. 
    Αφαιρείται η αρμοδιότητα του νομάρχη, σύμφωνα με το ν. 2801/2000, για την τοποθέτηση δομικών ή μηχανικών κατασκευών, πάνω στις οποίες τοποθετούνται κεραίες, πομποί κ.λπ., σε δάση, δασικές και αναδασωτέες εκτάσεις. Άλλη μια αφαίρεση αρμοδιότητας. Υποστηρίζετε ότι οι ενδιαφερόμενοι πρώτα απευθύνονται στις πολεοδομίες και άρα στους δήμους και στις νομαρχιακές αυτοδιοικήσεις. Μα, αυτό είναι  η μισή αλήθεια. Γιατί η άλλη μισή είναι ότι δεν χρειάζεται καν άδεια για την εγκατάσταση κεραιών και των οικίσκων, αλλά απλή βεβαίωση. Όμως οι Οργανισμοί Τοπικής Αυτοδιοίκησης είναι φορείς που είναι κοντά στους πολίτες και ελέγχονται από τους πολίτες περισσότερο από ό,τι το κράτος και μπορούν να αποφασίζουν ή τουλάχιστον να γνωμοδοτούν για την τοποθέτηση κεραιών κινητής τηλεφωνίας, διασφαλίζοντας την υγεία των κατοίκων.
    Για να διασφαλίσετε την εγκατάσταση των κεραιών, παρεμβαίνετε στη δικαστική διαδικασία προσφυγής. Την απλουστεύετε, τη συντομεύετε, παρεμβαίνετε και στις αρμοδιότητες του Συμβουλίου της Επικρατείας και έτσι διασφαλίζετε τη σίγουρη εγκατάσταση των κεραιών. Πώς περιμένετε με τέτοιες παρεμβάσεις, κύριε Υπουργέ, να δείξουν εμπιστοσύνη οι πολίτες; Δεν παραγνωρίζω τη δυσκολία του να επιβληθείς σε θέματα, όπως αυτά, όταν υπάρχουν υπερκέρδη και μεγάλα πακέτα…
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Δώστε μου λίγο χρόνο ακόμη, για να ολοκληρώσω, κύριε Πρόεδρε.
    …και όταν οι εταιρείες είναι αποφασισμένες να διατηρήσουν αυτά τα υπερκέρδη. Όπως επίσης είναι δύσκολο να αλλάξεις την κατάσταση με τις κεραίες, παραδείγματος χάρη, των ραδιοφωνικών σταθμών -για τους οποίους δεν ακούστηκε τίποτα- που επίσης επιβαρύνουν τον άνθρωπο. Όμως δεν είναι αδύνατο, δεν είναι ακατόρθωτο. Και αυτό είναι το μεγαλείο της πολιτικής, για όσους θέλουν να την υπηρετήσουν. Η πολιτική πρέπει να καθορίζει τους κανόνες και όχι η οικονομία να επιβάλει τους κανόνες της στην πολιτική. Η διασφάλιση της κοινωνικής υγείας μπορεί να επιτευχθεί. Είναι τεχνολογικά εφικτό να επιτευχθεί, αρκεί να μειωθούν 20% με 30% τα υπερκέρδη αυτών των εταιρειών.
    Αξίζει τον κόπο, κύριε Υπουργέ! 
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Ο συνάδελφος κ. Βρεττός έχει το λόγο.
    ΚΩΝΣΤΑΝΤΙΝΟΣ ΒΡΕΤΤΟΣ: Κύριοι συνάδελφοι, δεν είμαι από αυτούς που τους αρέσει να ισοπεδώνουν τα νομοσχέδια που φέρνει η Κυβέρνηση. Έτσι, λοιπόν, θα διακρίνω αρκετά θετικά σημεία, μερικά από τα οποία τα ανέφερε ο κύριος Υπουργός και ασφαλώς θα τα αναφέρει και ο παριστάμενος κύριος Υφυπουργός. Όμως δεν μπορώ παρά να αναφερθώ σε ατέλειες και προβλήματα που παρουσιάζει το νομοσχέδιο αυτό, στα οποία αναφέρθηκαν και άλλοι συνάδελφοι.
    Πρώτα-πρώτα είναι λάθος –και το εννοώ αυτό- το ότι διορίζεται η Επιτροπή Τηλεπικοινωνιών από τον εκάστοτε Υπουργό. Είναι πολλά και σημαντικά τα θέματα που διαχειρίζεται η επιτροπή αυτή, πολλά τα χρήματα που διαχειρίζεται, και νομίζω ότι η Κυβέρνηση θα το βρει μπροστά της αυτό το συγκεκριμένο λάθος.
    Δεύτερον, δεν έχει νόημα η σύσταση επιτροπής που θα κάνει γνωμοδοτήσεις για τα θέματα αυτά. Είναι ένα άλλο κομμάτι γραφειοκρατίας. Μάλλον γίνεται για λόγους ρουσφετολογικούς και όχι ουσιαστικούς. 
    Επίσης, είναι λάθος το ότι καταργείται το Α.Σ.Ε.Π. στην πρόσληψη προσωπικού που θα πλαισιώσει την Επιτροπή Τηλεπικοινωνιών. Και το σημαντικότερο απ’ όλα, φαίνεται ότι ήδη έχετε αποφασίσει πως θα καλύψετε τον οργανισμό αυτό με μετατάξεις από τον ευρύτερο δημόσιο τομέα και μάλιστα με προϊσταμένους, οι οποίοι δεν θα έχουν καμία σχέση με την επιστημονική κατάρτιση που απαιτεί η επιτροπή αυτή.
    Ας έρθουμε τώρα στις κεραίες. Πιστεύω ότι όλοι οι συνάδελφοί μου, οι οποίοι αντιτίθενται στη νοοτροπία του νομοσχεδίου, έθεσαν το θέμα της αυτοδιοίκησης και έχουν δίκιο. Δεν μπορεί να μην εμπιστευόμαστε την αυτοδιοίκηση, κύριε Υπουργέ και κύριοι συνάδελφοι. Είναι αδιανόητο να μπαίνουν κεραίες σε διάφορες περιοχές και να μην έχει άποψη η αυτοδιοίκηση αποφασιστικής σημασίας. Και δεν είναι μόνο θέμα υγείας –είναι θέμα υγείας ασφαλώς- αλλά είναι και θέμα αισθητικής. Δεν μπορεί να βάζεις κεραία όπου θέλεις, επειδή το θέλει η  όποια επιχείρηση.
    ΑΓΓΕΛΟΣ ΤΖΕΚΗΣ: Τις βάζουν και σε βαρέλια μέσα να μην φαίνονται…
    ΚΩΝΣΤΑΝΤΙΝΟΣ ΒΡΕΤΤΟΣ: Άρα, λοιπόν, θα πρέπει αυτό να το δείτε πολύ σοβαρά, γιατί πάλι  μπροστά μας θα το βρούμε. Δεν θα προχωρήσουν ορισμένα πράγματα, ακριβώς επειδή αντιδρά σε μερικές περιπτώσεις, πολύ σωστά, η τοπική κοινωνία. 
      Τώρα, όσο για την καθολική υπηρεσία, η ευρωπαϊκή οδηγία επισημαίνει ότι η καθολική υπηρεσία πρέπει να είναι ορισμένης ποιότητας και χαμηλού κόστους. Δεν ξέρω αν αυτά τα έχουμε πετύχει μέχρι σήμερα, όμως απ’ ό,τι φαίνεται δεν τα έχουμε πετύχει. 
      Κάνοντας μία έρευνα, κατ’ αρχάς θα σας πω για το Διαδίκτυο. Ξέρετε πολύ καλά από στοιχεία που εσείς ο ίδιος έχετε δώσει, κύριε Υφυπουργέ, ότι δεν ξεπερνάμε το 17% σε διείσδυση στο Διαδίκτυο στη χώρα μας. Επίσης, η τιμή του είναι ακόμα απαγορευτική, παρά τα όσα λέτε. Κάποιος επιστήμονας, κάποιος που έχει μία επιχείρηση, κάποιος που βρίσκεται στο σπίτι του και θέλει να ασχοληθεί με το Διαδίκτυο, δεν μπορεί να το κάνει –του είναι απαγορευτικό- διότι είναι υψηλές οι τιμές, σε αντίθεση ασφαλώς με άλλες χώρες.
      Εγώ έκανα μία προσωπική έρευνα στην εκλογική μου περιφέρεια και είδα ότι πάρα πολλοί θύλακες της περιοχής δεν έχουν δυνατότητα πρόσβασης στο Διαδίκτυο μέσω ADSL. Θα σας αναφέρω ενδεικτικά στο νομό Αττικής: Άνω Λιόσια, Λούτσα, Άνοιξη, Ανάβυσσος, Γλυκά Νερά, Διόνυσος, Θρακομακεδόνες, Κορωπί, Κρυονέρι, Λαγονήσι, Λαύριο, Μαρκόπουλο, Μέγαρα, Αλεποχώρι, Κινέττα, Νέα Πέραμος, Παιανία, Παλλήνη, Πικέρμι, Ντράφι, Ραφήνα και βεβαίως όλη η βόρεια Αττική. Ορισμένα απ’ αυτά τα μέρη δεν έχουν καμία δυνατότητα πρόσβασης σ’ αυτά τα ευρυζωνικά δίκτυα, δηλαδή στο ADSL και αν έχουν, παρέχονται μόνο σε ορισμένους θύλακες.
      Θα ήθελα εδώ να σας ρωτήσω κάτι, κύριε Υπουργέ, και παρακαλώ να έχω την απάντησή σας. Άκουσα για το μεγάλο έργο που έχετε δημοπρατήσει για τα ευρυζωνικά δίκτυα αξίας περίπου 190.000.000 ευρώ. Τι ανάγκες θα καλύψει αυτό; Καταλαβαίνω ότι πρόκειται για οπτικές ίνες οι οποίες θα απλωθούν σε διάφορα μέρη. Αυτές οι οπτικές ίνες θα απλωθούν εκεί που πρέπει, ώστε να καλύψουμε αυτές τις ανάγκες που ανέφερα εγώ για την Αττική και άλλες ανάγκες που αφορούν όλη την Ελλάδα και ιδιαίτερα τα νησιά μας που πρέπει οπωσδήποτε κατά την άποψή μου να καλυφθούν με τέτοιου είδους υπηρεσίες; Θα ήθελα μία απάντηση πάνω σ’ αυτό. Μήπως τυχόν δεν κάνουμε αυτό που πρέπει και επαναλαμβανόμαστε σε περιοχές που ήδη έχουν εγκατεστημένες οπτικές ίνες; 
      Επίσης, θα ήθελα με την ευκαιρία αυτή να σας ρωτήσω τι γίνεται με την αξιοποίηση του ελληνικού δορυφόρου, του ΗΕLLAS SAT. Ξέρετε πολύ καλά ότι μόλις προλάβαμε και πήραμε το δορυφόρο, εσείς χάσατε –αν δεν κάνω λάθος- ένα δεύτερο δορυφόρο ως Κυβέρνηση της Νέας Δημοκρατίας και αυτός ο δορυφόρος έχει τριάντα συχνότητες εκ των οποίων δύο συχνότητες έχουν εκχωρηθεί στο ελληνικό δημόσιο. Απ’ αυτές τις δύο συχνότητες, η μία συχνότητα πηγαίνει στις Ένοπλες Δυνάμεις και η άλλη είναι για το ελληνικό δημόσιο. Ήθελα να ξέρω αν αξιοποιήθηκε αυτή η δεύτερη συχνότητα. Εδώ έχουμε μεγάλη ανάγκη, όπως είπαμε και προηγουμένως, για ADSL χρήσης. Τι γίνεται μ’ αυτό; Έχετε κάνει καμιά δημοπράτηση κανενός έργου; Προχωρεί τίποτα ώστε να αξιοποιηθεί αυτή η δορυφορική δυνατότητα; 
      Η Ευρώπη λέει –και πολύ σωστά, κατά την άποψή μου- πως πλέον οι οπτικές ίνες είναι οριακής εφαρμογής. Γιατί; Διότι κοστίζουν πολλά. Πάει η εποχή που οι οπτικές ίνες κόστιζαν λίγα. Σήμερα κοστίζουν πολλά. Η διέξοδος είναι να χρησιμοποιηθούν οι δορυφόροι, τα δορυφορικά δίκτυα. Εσείς τι κάνατε στον τομέα αυτό; Θα ήθελα μία απάντηση, κύριε Υπουργέ.
      Κυρίες και κύριοι συνάδελφοι, τελειώνοντας θα ήθελα να κάνω μερικές μάλλον μελαγχολικές σκέψεις για το μέλλον της ανάπτυξης της ψηφιακής τεχνολογίας και γενικά των νέων τεχνολογιών στη χώρα μας. Θυμάμαι τον κύριο Πρωθυπουργό εδώ, στην έδρα αυτή: Όταν μιλούσαμε για τον προϋπολογισμό είπε: «Στηρίζουμε με μία συγκροτημένη ψηφιακή στρατηγική την αξιοποίηση των νέων τεχνολογιών και την εξάπλωση της χρήσης τους». 
      Είναι δυνατόν, κύριοι συνάδελφοι, να έχουμε σοβαρή ανάπτυξη της τεχνολογίας όταν στον προϋπολογισμό μας έχουμε αφιερώσει το 0,6% για την τεχνολογία, ενώ οι υπόλοιπες χώρες της Ευρώπης ως στόχο έχουν το 3%; Είναι δυνατό να μιλάμε για ανάπτυξη της τεχνολογίας και της ψηφιακής στρατηγικής, όταν μειώνουμε κατά 1,1% τις ενισχύσεις των ερευνητικών και επιστημονικών ιδρυμάτων; Ξέρουμε πολύ καλά ότι η Ελλάδα βρίσκεται στην εικοστή τρίτη θέση στην Ευρώπη των είκοσι πέντε, αφήνοντας πίσω μόνο τη Λετονία και τη Μάλτα. 
      Με το νομοσχέδιο που φέρνετε, με τις προτάσεις που κάνετε και με τις προοπτικές που φαίνεται να σηματοδοτείτε, δε νομίζω ότι μπορούμε να κάνουμε κάτι καλύτερο. Μάλλον το χάσμα ανάμεσα στην Ευρώπη και στην Ελλάδα θα μεγαλώνει και το χάσμα ανάμεσα στην περιφέρεια και στο κέντρο επίσης φαίνεται να μεγαλώνει δυστυχώς στη χώρα μας.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
      Ο κ. Βέρρας έχει το λόγο.
      ΜΙΛΤΙΑΔΗΣ ΒΕΡΡΑΣ: Ευχαριστώ, κύριε Πρόεδρε.
      Βλέπω ότι μείναμε λίγοι, πάντως υπάρχει ακροατήριο στα θεωρεία που παρακολουθεί με ιδιαίτερο ενδιαφέρον το νομοσχέδιο που συζητάμε σήμερα για τις ηλεκτρονικές επικοινωνίες.
      Κατά την επεξεργασία του νομοσχεδίου στην επιτροπή σας είχαμε πει, κύριε Υπουργέ, πως θα το ψηφίσουμε επί της αρχής και ότι θα καταψηφίσουμε συγκεκριμένα άρθρα εφόσον δε γίνουν δεκτές οι αλλαγές που προτείνουμε. 
      Η πεμπτουσία του νομοσχεδίου εστιάζεται στις κεραίες. Είναι αυτή που όλοι αναγνωρίζουμε ότι μας εκθέτει και διεθνώς, αλλά και τους πολίτες σ’ ό,τι αφορά τους κινδύνους. Καμία αλλαγή δεν έγινε στο άρθρο 31 και στην παράγραφο 10. Συγκεκριμένα, ο καθορισμός ασφαλούς απόστασης δεν υπάρχει. Θα έπρεπε με γενναιότητα να προσδιοριστεί η εγκατάσταση κεραιών να έχει απόσταση πάνω –και τονίζω το «πάνω»- από τριακόσια μέτρα γιατί λέει «μέχρι τριακόσια», που σημαίνει από ένα μέχρι τριακόσια τουλάχιστον από βρεφονηπιακούς σταθμούς, σχολεία, νοσοκομεία και –εδώ θα ήθελα να εστιάσω- από καρδιοπαθείς που έχουν βηματοδότες, που σημαίνει μεταβολή της συχνότητας των καρδιακών τους παλμών και κατ’ επέκταση όπου υπάρχει κίνδυνος ανακοπής.
      Επίσης, θα έπρεπε να προβλεφθεί –και  νομίζω ότι πρέπει να ενσωματωθεί- η συσσωρευμένη ηλεκτρομαγνητική ακτινοβολία από τυχόν εγκατάσταση πολλών κεραιών μαζί στο ίδιο σημείο σ’ ένα μίνιμουμ απολύτου ασφαλείας με διεθνείς προδιαγραφές. 
      Η «βλαπτικότητα» της ηλεκτρομαγνητικής ακτινοβολίας είναι δεδομένη. Θα μιλήσω σε επίπεδο μελετών και όχι αποδείξεων. Όσοι ζούσαν σε απόσταση τετρακοσίων μέτρων από κεραία κινητής τηλεφωνίας για δέκα χρόνια παρουσίασαν αυξημένα ποσοστά καρκίνου και εγκεφαλικών όγκων, ακόμα και νεανικών όγκων σε σχέση με όσους ζούσαν μακρύτερα των τετρακοσίων μέτρων. Αυτό είναι ένα «καμπανάκι». Ας το λάβουμε σοβαρά υπ’ όψιν, παρά το ότι δεν υπάρχει τεκμηρίωση.
      Σύμφωνα με ιατρικές έρευνες, στις πνευματικές λειτουργίες, στην αναπαραγωγή, στις αιματολογικές επιπτώσεις και βλάβες –λευχαιμίες κ.λ.π.- παρατηρούνται λίγες από τις συνέπειες από την έκθεση του ανθρώπινου οργανισμού σε ηλεκτρομαγνητική ακτινοβολία, παρ’ ό,τι οι τιμές ήταν εντός των λεγόμενων ορίων ασφαλείας, όταν γίνονταν οι έρευνες. 
      Είναι άραγε τόσο φοβερό και τόσο δύσκολο εμείς ως μία ευνομούμενη ελληνική πολιτεία να θεσπίσουμε τέλος πάντων κάποια όρια ασφάλειας σύμφωνα με διεθνή πρότυπα και με σύγχρονα επιστημονικά δεδομένα που θα παρέχουν στοιχειώδη βεβαιότητα προφύλαξης της υγείας –ως οφείλουμε να την υπερασπιστούμε- στους Έλληνες πολίτες; 
      Συνεχώς αλλάζουν τα όρια ασφαλείας και καλό θα είναι να μπουν και κάποιες ασφαλιστικές δικλείδες ή κάποιες πολιτικές δεσμεύσεις εάν και εφόσον προκύψουν συμπεράσματα που να μεταβάλλουν ή να γνωστοποιούν ή να τεκμηριώνουν επιστημονικά τέτοιες βλαπτικές επιδράσεις, να έχουμε το θάρρος της γνώμης μετά από λίγους μήνες ως Βουλή των Ελλήνων, μετά από ένα χρόνο ή δύο χρόνια να μπορούμε να κάνουμε τις ανάλογες μεταβολές. Και θα ήθελα επ’ αυτού ο κ. Υφυπουργός που παρίσταται να δεσμευθεί ώστε –επαναλαμβάνω- όταν προκύψουν νέα επιστημονικά δεδομένα, να έχουμε το θάρρος κύριε Υπουργέ, να πούμε, μεταβάλλουμε το παρόν θεσμικό καθεστώς.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Βεβαίως.
      ΜΙΛΤΙΑΔΗΣ ΒΕΡΡΑΣ: Χαίρομαι! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Συμφωνούμε απολύτως. 
      ΜΙΛΤΙΑΔΗΣ ΒΕΡΡΑΣ: Θα ήθελα βέβαια, επειδή η χώρα μας υστερεί σε τεχνολογία –παρακολουθούμε αγκομαχώντας τις εξελίξεις, αλλά δεν είμαστε σε θέση ακόμα να έχουμε την έρευνά μας στο επιθυμητό επίπεδο και τις καταγραφές και τα συμπεράσματα τεκμηριωμένα επιστημονικά –αν μη τι άλλο τουλάχιστον να συνταχθούμε με τις τεχνολογικά προηγμένες χώρες, όπως είναι η Ιταλία, η Γαλλία, η Αυστρία κ.λπ.. Έχουμε κάποια δεδομένα, κύριε Υπουργέ, και νομίζω ότι πρέπει τουλάχιστον αν μη τι άλλο να τα λάβουμε σοβαρά υπόψη.
      Με τις εταιρείες τις κινητής τηλεφωνία δεν υπάρχει πρόβλημα. Θεωρώ ότι προσφέρουν και παρέχουν υπηρεσίες επικοινωνίας, πραγματοποιούν επενδύσεις, αλλά και προσφέρουν εργασία σε χιλιάδες κόσμο.
      Νομοθετούμε και εκπροσωπούμε τους Έλληνες και νομίζω ότι η ευαισθησία μας είναι δεδομένη σε όλες τις πτέρυγες της Βουλής. Τουλάχιστον, ας βάλουμε το χέρι στην καρδιά και ας προασπίσουμε την υγεία τους και πιστεύω ότι μπορεί να συνυπάρξει και η τεχνολογία και η διασφάλιση της υγείας των πολιτών. 
      Μάλλον δεν έχω άλλο χρόνο, κύριε Πρόεδρε, και παρ’ ότι ήθελα να πω πάρα πολλά άλλα πράγματα, εύχομαι για να κλείσω –γιατί είστε και καλά κάνετε αυστηρός κριτής και δίκαιος βέβαια πάντα- ως Βουλή των Ελλήνων και με το παρόν νομοσχέδιο να γίνουμε προμηθείς και όχι επιμηθείς! 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ κύριε συνάδελφε, όπως επίσης και για τη φιλοφρόνηση! 
      Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Με το νομοσχέδιο αυτό η Κυβέρνηση ανοίγει πραγματικά ένα παράθυρο στο μέλλον. Είναι υποχρέωσή μας αυτήν τη στιγμή που είχαμε σημαντική καθυστέρηση σε αυτό το θέμα από τις προηγούμενες κυβερνήσεις να διανύσουμε με πολύ γρήγορο τρόπο το δρόμο που έχουμε χάσει και να καλύψουμε το χρόνο που έχουμε χάσει ως χώρα και να δημιουργήσουμε μία εθνική στρατηγική στον τομέα των τηλεπικοινωνιών. Με την εφαρμογή του νέου πλαισίου των ηλεκτρονικών τηλεπικοινωνιών ανταποκρινόμαστε πλήρως στις κοινοτικές οδηγίες περί προστασίας του ανόθευτου ανταγωνισμού, την αρχή της τεχνολογικής ουδετερότητας, τις αρχές της προστασίας του περιβάλλοντος και μετέχουμε ενεργά στο σχηματισμό του ακαθάριστου εθνικού προϊόντος. 
      Με το σχέδιο νόμου ενσωματώνουμε στην εθνική νομοθεσία τις πέντε κοινοτικές οδηγίες για τις ηλεκτρονικές επικοινωνίες, δημιουργώντας ένα σύγχρονο και ισόρροπο κανονιστικό πλαίσιο. Η προηγούμενη κυβέρνηση έπρεπε να είχε ενσωματώσει τις σχετικές κοινοτικές οδηγίες –ας μην το ξεχνάμε αυτό- μέχρι την 21η Ιουλίου του 2003. Το προηγούμενο νομοθετικό καθεστώς δεν αρκούσε για την αντιμετώπιση κρίσιμων ζητημάτων που αφορούν την ανάπτυξη των τηλεπικοινωνιών όπως είναι τα δικαιώματα διέλευσης, η συνεγκατάσταση, ο διαχωρισμός των μη κρατικών δικτύων από τα κρατικά κ.λπ.. 
      Στόχος του νέου νομοσχεδίου περί ηλεκτρονικών επικοινωνιών είναι η ανάπτυξη της εσωτερικής αγοράς, η οποία επιτυγχάνεται με την άρση των τεχνητών φραγμών στην παροχή δικτύων ηλεκτρονικών υπηρεσιών, με την παροχή των βασικών διευκολύνσεων, καθώς και με την εγγύηση ύπαρξης καθολικής υπηρεσίας. Το νομοσχέδιο αυτό αναβαθμίζει την ποιότητα ζωής και τις συνθήκες επικοινωνίας. Και θέλω να με προσέξετε κύριε Βέρρα, γιατί πράγματι μου έκανε εντύπωση η μετριοπαθής τοποθέτησή σας.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Συμφωνώ και εγώ.
      ΜΙΛΤΙΑΔΗΣ ΒΕΡΡΑΣ: Όπως βλέπετε σας προσέχω.
      ΑΘΑΝΑΣΙΟΣ ΜΠΟΥΡΑΣ: Πράγματι βελτιώνει την καθημερινότητα στις εφαρμογές που αφορούν την παιδεία, την υγεία, την τηλεϊατρική, τις εμπορικές συναλλαγές και άλλα. Το νέο σχέδιο νόμου υιοθετεί στο ακέραιο τα όρια και τα μεγέθη προστασίας του κοινού από την έκθεση σε ηλεκτρομαγνητική ακτινοβολία. Και μάλιστα εδώ μάλλον ήμουν αυστηρός στην κρίση μου, διότι τα μειώνει έτι περαιτέρω. Δηλαδή, ο περιορισμός που ίσχυε μέχρι σήμερα από τα όρια στο 20% βελτιώνεται ακόμη περισσότερο στο 30% και στο 40% για τις ευπαθείς κοινωνικές  ομάδες και τους ευπαθείς χώρους. 
      Με βάση το νομοσχέδιο άκουσα πάρα πολλά πράγματα -και δυστυχώς δεν είναι εδώ και ένας συνάδελφος φυσικός, γιατί τυγχάνει να είμαι διδάκτωρ φυσικός- από συναδέλφους δικηγόρους να λένε και όρους φυσικής, οι οποίοι ήταν τουλάχιστον ανεπιτυχείς. Πρέπει να σας πω ότι σήμερα προσπαθούμε να καλυτερεύσουμε τα πράγματα. Και να πω και κάτι, δεν πάμε να ανακαλύψουμε την Αμερική. Δεν είμαστε εμείς οι καινοτόμοι. Δηλαδή, έχετε κάτι που ισχύει σε κάποια άλλη χώρα διαφορετικότερο; Δηλαδή η κινητή τηλεφωνία στον άλλο κόσμο, τον ανοικτό κόσμο, εφαρμόζεται διαφορετικά, εγκαθίστανται διαφορετικά οι κεραίες; 
      Εγώ ειλικρινά θέλω να σας πω ότι προσπαθώντας να προστατεύσετε τάχα τους πολίτες, δυστυχώς τους κάνετε πολύ μεγάλο κακό και τους καλλιεργείτε κάτι πολύ χειρότερο, που προσπαθείτε να το περάσετε απλώς και μόνο από αντιπολιτευτική διάθεση, τη λεγόμενη και επιστημονικά τεχνοφοβία. Ουδέν κακόν αμιγές καλού. Ποτέ δεν θα είχαμε πρόβλημα και κανένα θάνατο από ηλεκτροπληξία αν δε χρησιμοποιούσαμε την  ηλεκτρική ενέργεια. Εκείνο το οποίο οφείλουμε ως κράτος, ως χώρα, ως πολιτεία είναι ότι οφείλουμε να εφαρμόζουμε σωστούς κανόνες λειτουργίας. Ειλικρινά, ξέρετε πόσα κινητά τηλέφωνα έχει η χώρα μας; Δέκα εκατομμύρια. Μήπως ρωτήσατε κάποια μάνα που έχει ένα παιδάκι 5 χρονών ή 6 χρονών αν του έχει δώσει κινητό τηλέφωνο; Σίγουρα του έχει δώσει.
      Μήπως γνωρίζετε τι είναι η ακτινοβολία που δεχόμαστε από το κινητό τηλέφωνο προκειμένου να κάνουμε τη δουλειά μας; Είναι ηλεκτρομαγνητική ακτινοβολία. Είναι, δηλαδή, μη ιοντίζουσα ακτινοβολία. Ανήκει στο ορατό φάσμα. Είναι, δηλαδή, το φως. Αν βάλουμε πολύ κοντά το κεφάλι μας σ’ ένα πορτατίφ, μια και βρισκόμαστε σε μαλακούς ιστούς, βεβαίως θα επηρεαστούμε σε λίγο από φαινόμενα θερμοπληξίας. Όχι, φαινόμενα μεταλλάξεων. Δεν έχουν αποδειχθεί και δεν υπάρχουν πουθενά. 
      Ακόμα οι έρευνες συνεχίζονται. Ο χρόνος για να τεκμηριωθεί το πιθανό στατιστικό αποτέλεσμα μιας επιστημονικής έρευνας, είναι πάρα πολύ μικρός. Γνωρίζετε ότι ο επιστημονικός χρόνος που μπορεί στατιστικά να επιβεβαιώσει ένα αποτέλεσμα –πιθανό κι αυτό- πρέπει να υπερβαίνει τουλάχιστον τα τριάντα χρόνια. Δεν έχουμε τέτοια εφαρμογή. 
      Και θέλω να σας πω το εξής: Μήπως έχετε υπ’ όψιν σας πόση θερμότητα δέχεται κάποια γυναίκα, όταν θέτει το κεφάλι της μέσα στο σεσουάρ; Ποτέ δεν διανοηθήκατε, γιατί για την ίδια ακριβώς ενέργεια μιλάμε. Η ηλεκτρομαγνητική ακτινοβολία επηρεάζει τον οργανισμό μας με τη θερμική ενέργεια –μετατρέπεται, δηλαδή, σε θερμότητα- και βεβαίως σωρευτικά μπορεί να βλάπτει. 
      Δεν έχω πολύ χρόνο, αλλά πρέπει να σας πω και κάτι ακόμα. Λείπει και ο συνάδελφός μου φυσικός, ο κ. Κεγκέρογλου να του πω ότι το επισημότερο όργανο σ’ αυτά τα θέματα εδώ στην χώρα μας τουλάχιστον είναι η Ένωση Ελλήνων Φυσικών, όπως οι γιατροί θα ισχυριστείτε για κάποια άλλα θέματα. 
      Πρέπει να σας πω ότι σε πολλές επιστημονικές μελέτες το Γ΄ Πανελλήνιο Περιβαλλοντικό Συνέδριο –δίνει βιβλιογραφίες, δημοσιεύσεις, διεθνή περιοδικά- λέει: «Με βάση τη σχετική επιστημονική τεκμηρίωση (σχετικά περιορισμένη)» –σας το είπα πρωτύτερα ότι είναι περιορισμένη- «εάν υποτεθεί ότι στη δυσμενέστερη περίπτωση ο σταθμός θα εκπέμπει συνεχώς» –μιλώ για εικοσιτετράωρη εκπομπή- «τότε μέσα στους λοβούς των κεραιών …».
      Εδώ πρέπει να πω στον συνάδελφο μου τον Κοινοβουλευτικό Εκπρόσωπο ότι η κεραία εκπέμπει και αυτό που εκπέμπει λέγεται «λοβός ακτινοβολίας» και έχει μάλιστα κατευθυνόμενη μορφή. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μάλιστα να πω και στον κ. Βέρρα ότι στα νοσοκομεία της Αγγλίας, συγκεκριμένα στο Χέρφιλντ –που το γνωρίζουμε όλοι- η κεραία κινητής τηλεφωνίας είναι στην ταράτσα του νοσοκομείου για να μειώνει την εκπεμπόμενη ισχύ, έτσι ώστε και η ισχύς, η οποία χρειάζεται για να εκπέμψουμε …
      ΑΓΓΕΛΟΣ ΤΖΕΚΗΣ: Κύριε Μπούρα, εσείς στο σπίτι σας θα τη βάζατε; 
      ΑΘΑΝΑΣΙΟΣ ΜΠΟΥΡΑΣ: Όχι, εγώ δεν είπα αυτό. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε Μπούρα.
      ΑΘΑΝΑΣΙΟΣ ΜΠΟΥΡΑΣ: Θέλω να πω ότι όσο πιο κοντά είναι μια κεραία τόσο πιο ασθενές είναι το σήμα.
      Εκείνο, το οποίο θέλω να σας πω …
      ΠΡΟΕΔΡΕΥΩΝ (Ιωάννης Τραγάκης): Και με αυτό ολοκληρώστε, σας παρακαλώ.
      ΑΘΑΝΑΣΙΟΣ ΜΠΟΥΡΑΣ: Ναι, θα κλείσω με αυτό κύριε Πρόεδρε.
      Θέλω να πω ότι όταν μιλάμε για κεραία η οποία εκπέμπει στα 900 MHz -γιατί έχουμε 900 και 1800- …
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Και 2100. 
      ΑΘΑΝΑΣΙΟΣ ΜΠΟΥΡΑΣ: … τότε η απόσταση που πρέπει να τηρούμε και μάλιστα με πιθανή βλαπτική συνέπεια είναι οκτώ έως δώδεκα μέτρα.
      ΘΕΟΧΑΡΗΣ ΤΣΙΟΚΑΣ: Ποιος το λέει αυτό;
      ΑΘΑΝΑΣΙΟΣ ΜΠΟΥΡΑΣ: Οι επιστημονικές μελέτες. Μπορώ να σας τα δώσω, να τα διαβάσετε.
      Για κεραίες των 1800MHz έχουμε απόσταση 5,6 μέτρα. Πρέπει να σας πω ακόμα –ακριβώς θα διαβάσω- ότι σε ακτίνα μεγαλύτερη των 147,1 μέτρων γύρω από την κεραία, δεν προκύπτουν εικαζόμενες ή τεκμηριωμένες βλαπτικές επιπτώσεις από την έως τώρα επιστημονική τεκμηρίωση. 
      Όταν, λοιπόν, στους ευπαθείς χώρους ερχόμαστε και βάζουμε όριο 300 μέτρων, καταλαβαίνετε από εδώ και πέρα ότι καλλιεργούμε την τεχνοφοβία, η οποία είναι χειρότερη νόσος απ’ αυτή την οποία εσείς φοβάστε και φοβίζετε τον κόσμο.
      Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης):  Ο κύριος Βαρβιτσιώτης έχει το λόγο.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, διάβαζα προχτές μία συνέντευξη ενός διακεκριμένου Έλληνα επιστήμονα, του κ. Αποστόλου. Είναι ένας από τους εφευρέτες του πρώτου laptop για φτωχούς. Αυτό που θα κοστίζει κάτω από 100 δολάρια, θα διατίθεται στις χώρες του τρίτου κόσμου, θα φορτίζεται με μανιβέλα και θα παρέχει σύνδεση στο διαδίκτυο. 
      Έλεγε, λοιπόν, για τη χώρα του –είναι γεννημένος στην Ελλάδα, δεν  είναι κανένα παιδί που δεν ξέρει ελληνικά- ότι η χώρα μας δεν έχασε μόνο το τραίνο της τεχνολογίας, αλλά έχει χάσει και το «γάιδαρο της τεχνολογίας». Βρισκόμαστε δραματικά πίσω, σε σημείο που η χώρα μας να μπαίνει σιγά-σιγά σ’ έναν τεχνολογικό μεσαίωνα. Όλοι γύρω μας αναπτύσσονται, εμείς πρέπει να μένουμε καθηλωμένοι σ’ ένα παρελθόν.
      Κι αυτά που είπε πριν ο φίλος και συνάδελφος, ο κ. Μπούρας για την αναπτυσσόμενη και τεχνηέντως αναπτυσσόμενη τεχνοφοβία, νομίζω ότι είναι πάρα πολύ σημαντικό. 
      Άκουσα πάρα πολλούς συναδέλφους με πολύ προσοχή και πολύ σεβασμό  να μιλάνε για την προστασία της υγείας και ιδιαιτέρως των παιδιών. Δεν νομίζω  ότι κανένας σ’ αυτή την Αίθουσα θέλει να νομοθετήσει κάτι το αντίθετο. 
      Βρέθηκα χθες το βράδυ στο Αιγάλεω, στην εκλογική μου περιφέρεια, σε μία συνάντηση όπου ήρθε μια μητέρα –ακτιβίστρια κι αυτή στον αγώνα κατά των κεραιών κινητής τηλεφωνίας- και μου είπε ότι αν ψηφίσει η κυβερνητική Πλειοψηφία αύριο αυτό το νομοσχέδιο, να ξέρετε ότι θα χάσετε τις εκλογές. 
      Έκανα στους παρευρισκομένους ως επί το πλείστον μητέρες και γιαγιάδες την εξής ερώτηση: «Πόσες από σας αγοράσατε τα Χριστούγεννα στα εφτάχρονα, οκτάχρονα ή εντεκάχρονα παιδιά σας ή εγγόνια σας δώρο ένα κινητό τηλέφωνο»; Η πλειοψηφία. Και δεν νοιάζονται για το ότι έχουν εισαγάγει το κινητό τηλέφωνο στην καθημερινή χρήση των παιδιών τους –η εκπομπή από το κινητό τηλέφωνο ενδεχομένως στο αυτί είναι μεγαλύτερη από ό,τι είναι από την κεραία που είναι τριακόσια ή πεντακόσια μέτρα ή και ένα χιλιόμετρο μακριά- και κόπτονται για την κεραία. Αυτό είναι υποκρισία μιας κοινωνίας. Είναι υποκριτικό.
      Από την άλλη βέβαια έχουμε και τις υποκρίτριες εταιρίες κινητής τηλεφωνίας, οι οποίες δεν κάνουν καλά τη δουλειά τους. Είναι ξεκάθαρο. Είναι απαράδεκτες στην κάλυψη του δικτύου. Είναι απαράδεκτο δεκατρία χρόνια μετά να μην υπάρχει κάλυψη σ’ όλη την Αθήνα. Πόσες φορές διακόπτεται η επικοινωνία σας σε κεντρικούς δρόμους της Αθήνας, εδώ έξω από τη Βουλή, Ακαδημίας και Κανάρη, στην λεωφόρο Συγγρού; Καλύπτεται άραγε η Αττική Οδός ή η περιφερειακή Υμηττού; Όχι. Πόσες τουριστικές περιοχές της χώρας, όπως η Ρόδος, δεν καλύπτονται από την κινητή τηλεφωνία, από τα δίκτυα των εταιριών; Δεκατρία χρόνια λειτουργούν στη χώρα μας και ακόμα δεν προσφέρουν σωστή κάλυψη. 
      Βεβαίως, κύριε Υπουργέ, εγώ θα διαφωνήσω με τα 200 ευρώ που βάζετε για την κεραία ως τέλος διατήρησης. Αυξήστε το αυτό το τέλος. Είναι αστείο το ποσό. Και αυτά τα λεφτά να τα δώσετε στους δήμους. Να πηγαίνει κατευθείαν ως ανταποδοτικό όφελος στους δήμους. 
      Αλλά θα πρέπει και η Επιτροπή Τηλεπικοινωνιών και Ταχυδρομείων, που μέχρι τώρα έχει ασκήσει πλημμελέστατα τα καθήκοντά της να επιβάλει όρους. Δεν μπορεί να βγαίνει η εταιρία και να λέει 98% κάλυψη της χώρας. Και βέβαια να μην καλύπτεται αυτό διότι όλοι γνωρίζουμε –τουλάχιστον όσοι κινούμαστε ακόμα και στα όρια του Δήμου της Αθήνας- ότι δεν υπάρχει πλήρης κάλυψη.
      Θεωρώ ότι η ανάπτυξη της κινητής τηλεφωνίας ήταν μία σημαντική αλλαγή στον τρόπο λειτουργίας της κοινωνίας μας, στον τρόπο με τον οποίο επικοινωνούμε. Πιστεύουμε στην επικοινωνία. 
      Και βεβαίως δεν μπορώ να συμφωνήσω σε καμία περίπτωση με τις απόψεις του Κομμουνιστικού Κόμματος. Άλλωστε το Κομμουνιστικό Κόμμα είναι συνοδοιπόρος του Κομμουνιστικού Κόμματος της Κορέας που βρίσκεται στην εξουσία και απαγορεύονται εκεί και οι κινητές τηλεφωνίες, γιατί απαγορεύονται οι επικοινωνίες. Αλλά αυτό είναι μία άλλη υπόθεση. Εμείς πιστεύουμε στην επικοινωνία.
      ΑΓΓΕΛΟΣ ΤΖΕΚΗΣ: Αστείο το βρήκατε; Άκου «συνοδοιπόροι»! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Οι επικοινωνίες είναι δημοκρατική κατάκτηση. Η ελεύθερη διαρκής επικοινωνία είναι δημοκρατική κατάκτηση και πιστεύω ότι πρέπει να εγγυώμαστε –και στις τιμές που έχουν φτάσει σήμερα, στις χαμηλές τιμές προσβασιμότητας- ότι ελευθέρως θα πρέπει να υπάρχει επικοινωνία. 
      Όμως, δεν μπορεί να βάζουμε τη μισή Ελλάδα σε έναν «ψηφιακό μεσαίωνα» και την άλλη μισή να την αναπτύσσουμε. Δεν μπορεί, δηλαδή, οι υψηλές ταχύτητες να παρέχονται στο κέντρο της Αθήνας –έστω και με τραγική καθυστέρηση για τη σύνδεση στο διαδίκτυο- και να μην παρέχονται σε άλλες περιοχές της χώρας. Δεν μπορεί τα κινητά τρίτης γενιάς που εγγυώνται τέτοιες ταχύτητες, να παρέχονται μόνο σε συγκεκριμένα αστικά κέντρα και να μην παρέχονται στα ακριτικά νησιά του Αιγαίου. Νομίζω ότι εκεί είναι πιο σημαντικό να παρέχονται, ακριβώς για να αναπτύσσεται η επικοινωνία.
       Πιστεύω, λοιπόν, ότι θα πρέπει, όχι μόνο να υπερψηφίσουμε το συγκεκριμένο νομοσχέδιο, όχι μόνο να υπερψηφίσουμε το άρθρο 31 το οποίο εγγυάται με τα επιστημονικά δεδομένα που έχουμε σήμερα –υπερβαίνοντας και τα όρια των επιστημονικών δεδομένων- την υγεία των πολιτών, θα πρέπει να διεκδικήσουμε από τις εταιρείες επέκταση των δικτύων τους άμεσα. 
      Θα πρέπει να μπουν πλέον όροι για τον τρόπο με τον οποίο θα λειτουργούν αυτές οι εταιρείες, παρέχοντας ίσες ευκαιρίες προσβασιμότητας είτε στις υψηλές ταχύτητες του διαδικτύου, είτε στην τρίτης γενιάς κινητή τηλεφωνία. 
      Δεν πιστεύω ότι πρέπει να συνεχίσουμε να γινόμαστε δέκτες αυτού του βομβαρδισμού τηλεοπτικής διαφήμισης, αυτού του βομβαρδισμού σπατάλης χρημάτων από την πλευρά των εταιριών κινητής τηλεφωνίας και αυτές να μην είναι αναγκασμένες να προβαίνουν στις σωστές και μέσα στους όρους που θέτει ο νομοθέτης -αυτούς τους σκληρούς όρους που σήμερα η Κυβέρνηση αποφασίζει να θεσπίσει- ανάλογες επενδύσεις. 
      Λειτουργούν σε μία χώρα η οποία έχει αυτό το προνόμιο πάνω από το 100% των κατοίκων της να είναι κάτοχοι κινητών τηλεφώνων, γιατί πολλοί κατέχουν και δύο και τρία κινητά, ενδεχομένως. Έχουμε μια διεισδυτικότητα στην οποία καμία άλλη χώρα της Ευρωπαϊκής Ένωσης δεν έχει φτάσει ακριβώς λόγω της εγκατάλειψης της ψηφιακής πλατφόρμας επί σειρά δεκαετιών και όλων των επικοινωνιακών μέσων. Η προηγούμενη κυβέρνηση είχε καταδικάσει τον Ο.Τ.Ε. Αυτή είναι μια άλλη ιστορία που ευτυχώς, ανήκει στο παρελθόν. 
      Σήμερα, θα πρέπει όχι μόνο να στηρίξουμε, αλλά πάνω απ’ όλα να εγγυηθούμε – και αυτή είναι η πρόκληση της Κυβέρνησης, να εγγυηθεί- ότι οι Έλληνες θα έχουν ίσες ευκαιρίες στην πρόσβαση στη νέα τεχνολογία και στις επικοινωνίες.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο συνάδελφος κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, μέσα σ’ αυτήν εδώ την Αίθουσα ποιος θα αρνηθεί την ενσωμάτωση στην εθνική μας νομοθεσία των κοινοτικών οδηγιών και κανονισμών; Κανείς.
      Τι κάνατε μ’ αυτό το νομοσχέδιο; Ενσωματώνετε πέντε οδηγίες της Ευρωπαϊκής Ένωσης στην εθνική μας νομοθεσία. Ποιες είναι αυτές; Όλες είναι οδηγίες του 2002: Την Οδηγία 21 σχετικά με κοινό κανονιστικό πλαίσιο για δίκτυα και υπηρεσίες ηλεκτρονικών επικοινωνιών, την οδηγία 20 για την αδειοδότηση δικτύων και υπηρεσιών ηλεκτρονικών επικοινωνιών, την οδηγία 19 σχετικά με την πρόσβαση σε δίκτυα ηλεκτρονικών επικοινωνιών και συναφείς ευκολίες, καθώς και με τη διασύνδεσή τους, την οδηγία 22 για την καθολική υπηρεσία και τα δικαιώματα των χρηστών, όσον αφορά δίκτυα και υπηρεσίες ηλεκτρονικών επικοινωνιών και την οδηγία 77 της επιτροπής σχετικά με τον ανταγωνισμό στις αγορές δικτύων και υπηρεσιών ηλεκτρονικών επικοινωνιών.
      Αυτές τις πέντε οδηγίες ενσωματώνετε αφιλτράριστα, σχεδόν υπό τύπον αντιγραφής, όπως ανέφερε και ο εισηγητής μας και Κοινοβουλευτικός μας Εκπρόσωπος, φλύαρα. Τίποτα άλλο.
      Έρχεστε, όμως, στην εισηγητική έκθεση –και ειλικρινά αυτό το θέμα με παρότρυνε να πάρω το λόγο- και λέτε τα εξής: «Είναι ανάγκη να απαλλαγούμε επιτέλους από την ιδέα ότι το μέλλον αργεί. Αντιθέτως, καταφθάνει πριν προλάβουμε να το σκεφτούμε. Ωρίμασε ήδη από καιρό η ανάγκη δραστικών μεταβολών και θεσμικών καινοτομιών».
      Και καταλήγετε: «Μπροστά σ’ αυτήν την κινητικότητα, η χώρα παρέμενε επί έτη ακίνητη, σχεδόν αφασιακή».
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αφασική, κύριε συνάδελφε, όχι «αφασιακή».
      ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα, αφασική, δηλαδή σε αφασία. Η χώρα έμενε σε αφασία, για να το πούμε έτσι.
      Ο λαός μας όμως, κύριε Υφυπουργέ, έχει σοφές παροιμίες. Τι λέει; «Κάλλιο αργά παρά ποτέ», «βαδίζω αργά γιατί βιάζομαι». Και θα εξηγήσω γιατί. Όμως, εσείς αυτές τις παροιμίες δεν τις διδάσκεστε. 
      Για παράδειγμα, σήμερα η τεχνολογία έφτασε στη δυνατότητα έγκαιρης προειδοποίησης με μήνυμα –τα λεγόμενα μηνύματα SOS- μέσα από τα δίκτυα της κινητής τηλεφωνίας. Δηλαδή, σε περίπτωση σεισμού, έντονων καιρικών φαινομένων, βιομηχανικών ατυχημάτων, τρομοκρατικών ενεργειών που πιθανόν να γίνουν, δίνεται η δυνατότητα να σταλεί σε απόσταση 3,5 χιλιομέτρων, ανεξάρτητα του αν γνωρίζουμε ή όχι τον αριθμό του κινητού τηλεφώνου, μήνυμα έγκαιρης προειδοποίησης. Μπορούμε να χρησιμοποιήσουμε το λογισμικό του συστήματος του GMS και του CDMA που είναι η βάση της κινητής τηλεφωνίας.
      Γιατί, εφόσον νομοθετούμε τώρα, αργά, δεν υποχρεώνουμε τις εταιρείες κινητής τηλεφωνίας να δεχθούν αυτό το σύστημα; Η χώρα μας δεν έχει σεισμούς; Πρόσφατα είχαμε ένα σεισμό ο οποίος ήταν της τάξεως σχεδόν του 6,9 της κλίμακας Ρίχτερ. 
      Γιατί, λοιπόν, δεν έχουμε αυτό το σύστημα που μπορεί έγκαιρα να προειδοποιήσει τον καθένα που βρίσκεται στην παραλία ή οπουδήποτε αλλού και δεν έχει τρανζίστορ ή τηλεόραση, ότι υπάρχει ένα φαινόμενο το οποίο πιθανόν να του δημιουργήσει πρόβλημα; 
      Στις βιομηχανικές ζώνες, όπου υπάρχουν εργοστάσια λιπασμάτων ή φαρμακοβιομηχανίες, γιατί να μην υπάρχει αυτό το σύστημα;  
      Οι εταιρείες κινητής τηλεφωνίας αντιδρούν, δεν το δέχονται, δεν το θέλουν, γιατί έτσι φοβούνται για τα μηνύματα που είναι πληρωμένα, μήπως ξεφύγει το σύστημα και μπορούν να υπάρχουν και άλλες δίοδοι για να σταλούν μηνύματα.
      Σας ερωτώ: Εμείς νομοθετούμε. Δεν έχουν κέρδη οι εταιρείες κινητής τηλεφωνίας; Γιατί δεν το ενσωματώνουμε; 
      Δεύτερο παράδειγμα. Η τηλεόραση υποχρεωτικώς, μέσα σε πέντε χρόνια θα μετατραπεί από αναλογική σε ψηφιακή. Το κέρδος από το ότι θα γίνει ψηφιακή η τηλεόραση έγκειται στο ότι κάλλιστα θα δώσει το δικαίωμα να απελευθερωθούν οι αναλογικές συχνότητες και παράλληλα να βοηθηθεί η βιομηχανία. Θα βοηθηθεί και το ταμείο του κράτους, διότι θα χρησιμοποιήσει αυτές τις αναλογικές συχνότητες που πρέπει να επιστραφούν από τη συμβατική τηλεόραση στο κράτος.
      Ποια είναι η προετοιμασία που κάνετε; Ποια είναι η πρόβλεψη την οποία κάνετε, αφού λέτε ότι προηγουμένως βρισκόμασταν σε φάση αφασίας;
      Τρίτο παράδειγμα. Σήμερα το διαδίκτυο, στις χώρες όπως είναι η Αμερική και η Αγγλία και λιγότερο η Γερμανία και η Γαλλία, τρέχουν με διαστημικές ταχύτητες. Η Ελλάδα είναι πίσω. Η μόνη που θα μπορούσε ως εταιρεία να προχωρήσει σε επενδύσεις γρήγορου διαδικτύου ήταν ο Ο.Τ.Ε. 
      Χάσαμε την ευκαιρία –και μέσα από τροπολογίες που βοηθούσαμε για το θέμα της εθελουσίας εξόδου- να τους υποχρεώσουμε έναντι αυτού να κάνουν αυτές τις επενδύσεις. Δεν πρόκειται να έρθει κανένας ιδιώτης να επενδύσει σ’ αυτήν την ευρυζωνική τεχνολογία. 
      Η καθολικότητα της χρήσης, κύριε Μπούρα, η ακρίβεια της χρήσης, κύριε Βέρρα και η έλλειψη ευρυζωνικών δικτύων παραμένουν στη σφαίρα του «θα», στις καλένδες.
      Τι σημαίνει αυτό; Σημαίνει ότι θα προχωρήσουμε, όταν οι άλλοι θα τρέχουν με ταχύτητες του φωτός.
      Πώς συνάδουν όλα αυτά, κύριε Υπουργέ, με όσα γράφετε εδώ και επαίρεστε στην εισηγητική έκθεση; Δεν το καταλαβαίνω. Έστω και αν αργήσαμε, δεν θα μπορούσαμε να τα ενσωματώσουμε; 
      Και πριν έρθω στο θέμα των κεραιών της κινητής τηλεφωνίας, θα αναφέρω κάτι, επειδή έκανε ένα σχόλιο ο αγαπητός συνάδελφος κ. Βαρβιτσιώτης. Είπε  ότι όταν ρώτησε σε συγκεντρώσεις «τι δώρο αγοράσατε στα παιδιά σας», απάντησαν «αγοράσαμε κινητό τηλέφωνο». Ξέρετε γιατί αγόρασαν κινητό τηλέφωνο; Γιατί δεν πλήρωσαν δραχμή. Δεν πλήρωσαν ούτε μισή δραχμή. Πας και κάνεις ένα συμβόλαιο και όταν πας να σταματήσεις το συμβόλαιο, τότε σε πιάνει τρέλα, γιατί σου λένε «πλήρωσε 300 ευρώ, γιατί το σταματάς πριν περάσει ο χρόνος». Από εκεί και πέρα, μπαίνει υπό τύπον εθισμού το θέμα του κινητού τηλεφώνου και βλέπουμε και τα παιδάκια με κινητό τηλέφωνο. Αυτή είναι η ιστορία. Από εκεί και πέρα, πληρώνεις το λογαριασμό.
      Έρχομαι στα θέματα της κινητής τηλεφωνίας. Σε ένα σχολείο της Ξάνθης, στη Νέα Κεσάνη και μετά από δικαστικές αποφάσεις υπάρχει κεραία κινητής τηλεφωνίας. Ερώτηση: Ποιος θα την ξηλώσει; Όλοι είναι αναρμόδιοι. Αποφάσεις υπάρχουν, αλλά κανείς δεν μπορεί να πάει να την ξηλώσει. Πώς θεσπίζεται αυτό μέσα σε αυτό το νομοσχέδιο και ποιος θα πάει να ξηλώσει αυτή την κεραία; Σας λέω ότι αυτό συμβαίνει στο σχολείο της Νέας Κεσάνης του Νομού Ξάνθης. Σας ερωτώ: Ποιος θα ορίσει τα επιτρεπόμενα όρια της έκθεσης στον ηλεκτρομαγνητικό βομβαρδισμό από την κεραία και όχι τα όρια της ασφαλούς έκθεσης, όπως θέλουν να λένε οι εταιρείες κινητής τηλεφωνίας; 
      Εσείς νομοθετείτε ότι μέσα στα τριακόσια μέτρα μειώνετε την ισχύ. Αφού μειώνετε την ισχύ, το αθροιστικό αποτέλεσμα το λαμβάνετε υπ’ όψιν σας; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης):  Ολοκληρώστε, κύριε συνάδελφε.
      ΠΑΝΑΓΙΩΤΗΣ ΣΓΟΥΡΙΔΗΣ: Ολοκληρώνω, κύριε Πρόεδρε.
      Είπε ο κύριος Μπούρας κάποια πράγματα, είπαν κάποιοι άλλοι συνάδελφοι κάποια πράγματα. Ειλικρινά δεν είμαι ειδικός, αλλά στο μέλλον πιθανόν να βρεθούμε μπρος σε δυσάρεστες εκπλήξεις. Γι’ αυτό, όταν ένα κράτος δεν έχει ακόμα ολοκληρωμένες μελέτες, θα πρέπει να προχωράει σε όσο το δυνατόν μεγαλύτερη αυστηροποίηση της νομοθεσίας. Διότι όσο πιο αυστηρή την κάνεις τη νομοθεσία, τουλάχιστον πιθανόν να λες στο μέλλον, «εγώ προνόησα για τα παιδιά μου».
      Με αυτές τις σκέψεις ψηφίζω την αρχή του νομοσχεδίου, ψηφίζω τα άρθρα τα οποία ψηφίζει ο εισηγητής μας και καταψηφίζω αυτά που καταψηφίζει ο εισηγητής μας.
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε συνάδελφε.
      Ο κύριος Υφυπουργός έχει το λόγο για δέκα πέντε λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Σγουρίδη, νομίζω ότι λάθος παροιμία διαλέξατε, διότι εσείς δεν βαδίζατε αργά. Εσείς –όχι προσωπικά εσείς- ήσασταν αγκυροβολημένοι. Εμείς βαδίσαμε με όποιο ρυθμό μπορούσαμε και μας επέτρεψαν οι καταστάσεις και επιτέλους τελειώσαμε. Γι’ αυτό το φέρνουμε ενώπιόν σας.
      Δεύτερον, αυτό που ισχυριστήκατε –και είναι ακριβές- για την πρόγνωση των σεισμών εφαρμόζεται πιλοτικά σε μια μόνο χώρα, στη Φιλανδία και συναντά πολύ σοβαρές δυσκολίες. Είναι μια πολύ καλή πρόταση, αλλά δεν μπορεί να γίνει τώρα δεκτή. Το σημειώνουμε.
      ΠΑΝΑΓΙΩΤΗΣ ΣΓΟΥΡΙΔΗΣ: Και στην Αμερική.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Εντάξει και στην Αμερική, χώρες εντελώς προηγμένες.
      Πρώτα-πρώτα, θέλω να διευκρινίσω μερικά πράγματα. Μη φανταστεί κανείς ότι αυτό το νομοσχέδιο ήρθε σε μια νύχτα. Έτσι ισχυρίστηκαν κάποια έντυπα που μοιράστηκαν στη Βουλή και δυστυχώς και κάποιοι συνάδελφοι, άστοχα και αστόχαστα, επεσήμαναν ότι πέρασε έτσι βιαστικά αυτό το νομοσχέδιο.
      Το νομοσχέδιο αυτό πέρασε από τη νομοθετούσα Διαρκή Επιτροπή της Βουλής σε τέσσερις συνεχείς, πολύωρες συνεδριάσεις. Εξαντλητικά το τομογραφήσαμε αυτό το σχέδιο νόμου. Και όχι μόνο αυτό, αλλά υπήρξε και μια επιπλέον ημέρα, στην οποία ακροαστήκαμε φορείς εγκύρους, φορείς οι οποίοι εξέφραζαν επιστημονικές απόψεις, που αναγκαία δεν ήταν και όλες συμπίπτουσες. Άρα, τα όσα λέγονται περί εσπευσμένης και, σε μια νύχτα, εξετάσεως του νομοσχεδίου είναι τουλάχιστον ανακριβή.
      Τι κάνουμε εδώ; Ο κ. Σγουρίδης, με τη γνωστή επιμέλειά του, με απήλλαξε από τον κόπο να αναφέρω σε τι αφορούν οι πέντε κοινοτικές οδηγίες, τις οποίες ενσωματώνουμε εδώ. Δεν κάναμε σχεδόν αντιγραφή, όπως είπατε. Κάναμε ενσωμάτωση. Ενσωμάτωση σημαίνει ότι αυτούσια τη μετάφραση τη βάζουμε μέσα. Μη μας το λέτε, λοιπόν, εν είδει μομφής ότι κάναμε σχεδόν αντιγραφή και μάλιστα μας είπατε και για πολυλογία. Μετάφραση γίνεται και διορθώσαμε και τα λάθη των δικών σας μεταφράσεων. Όταν λέω δικών σας, δεν εννοώ προσωπικά. Το λέω γενικώς. Επομένως, πέντε κοινοτικές οδηγίες, με το περιεχόμενο που ανέφερε ο κύριος Σγουρίδης, τις ενσωματώσαμε. 
      Έγινε αυτή η εξαντλητική συζήτηση. Εγώ δεν θα σταθώ κατ’ ανάγκη σε όλα αυτά που είπαμε. Θέλω να κωδικοποιήσω μερικά σημεία και να τα χρωματίσω, όχι με κομματικό χρώμα –δεν έχει κανένα νόημα. Η επιστήμη και η τεχνική και δεν έχουν ανάγκη να έχουν κομματικό χρώμα- αλλά πολιτικά, για να διαλυθούν μερικοί μύθοι, οι οποίοι καλλιεργήθηκαν έξωθεν και εφύησαν έσωθεν από κάποιους παράγοντες.
      Πρώτα-πρώτα, είμαι υποχρεωμένος –δυστυχώς οι συνάδελφοι του ΠΑ.ΣΟ.Κ. το κατέστησαν αυτό αναγκαίο- να αναφερθώ λίγο στην προϊστορία. Όλες αυτές οι κοινοτικές οδηγίες είναι πράγματι, κύριε Σγουρίδη, όπως το είπατε, του 2002. Ο χρόνος λήξεως της προθεσμίας ενσωματώσεως –κάτι που δεν είπατε- ήταν 24 Ιουλίου του 2003. Μέχρι τότε, στον ενάμισι αυτό χρόνο, θα έπρεπε η τότε κυβέρνηση –γνωρίζουμε όλοι ποια ήταν η τότε κυβέρνηση, είναι αυτή που το ξέχασε φαίνεται σήμερα, το ΠΑ.ΣΟ.Κ.- έπρεπε να τις είχε ενσωματώσει. Δεν τις ενσωμάτωσε. 
      Όταν αναλάβαμε εμείς, στις 7 Μαρτίου 2004, πλέον, με τη γνώμη της πλειοψηφίας του ελληνικού λαού την Κυβέρνηση, δεν μας παρεδόθη –αυτό είναι παραδρομή από τον κύριο Λιάπη- αλλά βρήκαμε μια σχετική απόπειρα σχεδίου νόμου, χωρίς καμία υπογραφή. Άρα, όταν παραλάβαμε εμείς, υπήρξε ήδη καθυστέρηση εννέα μηνών, από τις 24 Ιουλίου του 2003 μέχρι τις 7 Μαρτίου του 2004. Όποια τιμωρία ήρθε μετά, στηρίχθηκε πάνω στην καθυστέρηση εκείνη. Τα παραγωγικά αίτια της παραβάσεως συντελέστηκαν, από και επί της δικής σας κυβερνήσεως.
      Τι να κάνει τώρα ο κύριος Στρατάκης ως εισηγητής και ως αρμόδιος τότε Υφυπουργός στη θέση τη δική μου, αφού ήταν προφανής (έβγαζε μάτια όπως θα έλεγε ο λαός) αυτή η καθυστέρηση; Επικαλέστηκε, ψέλλισε θα έλεγα στην Επιτροπή μια άποψη περί δήθεν παρατάσεως, ότι δήθεν όταν προήδρευε της Επιτροπής Υπουργών –τότε η Ελλάδα ήταν στην προεδρία, είναι εκ περιτροπής η προεδρία- εδόθη παράταση. Του ζήτησα να μας προσκομίσει την απόφαση της Κομισιόν, με την οποία δήθεν δόθηκε παράταση ενσωματώσεως, αλλά δεν προσκομίστηκε, γιατί ο αέρας δεν προσκομίζεται. Δεν υπήρξε καν. 
      Καταρχήν, θα σας πω πώς ακριβώς τι είπε, στις 13-12-2005, ενώπιον της Διαρκούς Επιτροπής, ο κύριος Στρατάκης. Είπε: «Αυτό βέβαια μας έδωσε τη δυνατότητα στο επόμενο Συμβούλιο Υπουργών, επί Ιταλικής Προεδρίας, το Δεκέμβριο του 2003 να ζητήσουμε την επί ένα χρόνο παράταση αυτής της προθεσμίας, κάτι που πετύχαμε». Επομένως, λοιπόν, το Δεκέμβριο του 2003 κατά τον κύριο εισηγητή της Αντιπολιτεύσεως πετύχαμε παράταση. Μας είπε η Ευρωπαϊκή Ένωση «εντάξει, σας δίνουμε το δικαίωμα να μην τις ενσωματώσετε μέχρι τις 24 Ιουλίου, σας δίνουμε παράταση». Δεν μας λέει μέχρι πότε.
      Κοιτάξτε, όμως, τώρα τι γίνεται μετά. Μετά από εφτά μήνες από τότε που αναλάβαμε εμείς, στις 6 Οκτωβρίου, ενώ υπήρχε παράταση όπως ισχυρίζεται ο κύριος Στρατάκης, η Ευρωπαϊκή Ένωση απέστειλε στην Ελλάδα προειδοποιητική επιστολή για τη μη εναρμόνιση. Και δεν αρκέστηκε εκεί, αλλά και μετά από δυο μήνες, δηλαδή το Δεκέμβριο του 2003 και ενώ υποτίθεται ότι ίσχυε η παράταση περί της οποίας μίλησε ο κ. Στρατάκης, μας στέλνει και δεύτερο απειλητικότερο και βαρύτερο διάβημα, αιτιολογημένη γνώμη. Και κατά κάκιστη τύχη σας, κύριε Στρατάκη, έρχεται ο Γενικός Γραμματέας του Υπουργείου σας, επί υπουργίας δικής σας –θα καταθέσω την επιστολή του στα Πρακτικά- ο οποίος στις 18-2-2004, ένα μήνα προ των εκλογών, ενώ δηλαδή ίσχυε η δήθεν παράταση της προθεσμίας, δεν αναφέρει τίποτα περί της παρατάσεως και λέει:
      «Σας ενημερώνουμε ότι ολοκληρώθηκε η επεξεργασία του σχετικού νομοσχεδίου από τη Νομοπαρασκευαστική Επιτροπή του Υπουργείου μας και στη συνέχεια, αποστάλθηκε για υπογραφή από τους συναρμοδίους Υπουργούς». Δεν έγινε ποτέ! «Η περαιτέρω όμως διαδικασία για την υποβολή του νομοσχεδίου προς ψήφιση, σταμάτησε λόγω της προκήρυξης εκλογών. Ευελπιστούμε ότι θα δοθεί άμεση προτεραιότητα αμέσως μετά τις εκλογές». Δεν έγινε ούτε νύξη για παράταση! Παράταση δεν δόθηκε και είστε οι αποκλειστικά υπαίτιοι της καθυστέρησης και οι τελευταίοι που δικαιούστε να μιλάτε για τη δική μας καθυστέρηση! Το ξεκαθαρίσαμε αυτό το θέμα.
     (Στο σημείο αυτό ο Υφυπουργός Μεταφορών και Επικοινωνιών κ. Αναστάσιος Νεράντζης  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Ας προχωρήσουμε τώρα παρακάτω. Γιατί εμείς …
     ΕΜΜΑΝΟΥΗΛ ΣΤΡΑΤΑΚΗΣ: … (Δεν ακούστηκε)
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Σας παρακαλώ μη με διακόπτετε. Εγώ σας άκουσα παρ’ όλο που διαφωνούσα με όσα είπατε. 
     Εμείς, λοιπόν, είχαμε δυο επιλογές. 
     ΕΜΜΑΝΟΥΗΛ ΣΤΡΑΤΑΚΗΣ: … (Δεν ακούστηκε)
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Καταλαβαίνω την αντίδρασή σας. Και εγώ στη θέση σας έτσι θα ήμουν! 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, μη διακόπτετε.
     ΕΜΜΑΝΟΥΗΛ ΣΤΡΑΤΑΚΗΣ: Αντιλαμβάνομαι …
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το ξέρω ότι αντιλαμβάνεστε, επιτέλους!
     Εκείνο, λοιπόν, που πρέπει να πούμε είναι τι έπρεπε να κάνουμε εμείς. Είχαμε ένα σχέδιο. Μπορούσαμε αυτό το σχέδιο νόμου, όπως κάποιοι μας υπέδειξαν, να το χρησιμοποιήσουμε; Ο κ. Βερελής είπε ότι ήταν σχεδόν έτοιμο σχέδιο, ενώ άλλος είπε ότι ήταν έτοιμο. Δεν μπορούσαμε και δεν έπρεπε –και νομίζω ότι ορθώς πράξαμε- να χρησιμοποιήσουμε αυτό το σχέδιο, γιατί πρώτα-πρώτα …
     ΕΜΜΑΝΟΥΗΛ ΣΤΡΑΤΑΚΗΣ: … (Δεν ακούστηκε)
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Υπάρχει και άλλος λόγος να δείχνετε την αμηχανία σας! Εν σιωπή! 
     Εμείς, λοιπόν, δεν το δεχθήκαμε, διότι ήταν ελλιπής η ενσωμάτωση. Δεν το δεχθήκαμε διότι δεν απαντούσε στα προβλήματα της πρακτικής. Όλοι είχαν μιλήσει για γραφειοκρατία. Όλοι είχαν μιλήσει για καθυστερήσεις και όλοι είχαν μιλήσει για αρνησιδικία των δικαστηρίων να κρίνουν την νομιμότητα των κεραιών. Τίποτε δεν περιελάμβανε περί αυτών! 
     Τρίτον, ατελώς και σχεδόν ανεπαίσθητα προσέγγιζε θέματα ουσιαστικά, όπως είναι οι συνεγκαταστάσεις, όπως είναι ο διαχωρισμός των κρατικών και μη κρατικών δικτύων και όπως είναι η διαχείριση των δορυφορικών τροχειών. 
     Επίσης, υπήρχε ένας ακόμη λόγος. Περιελάμβανε και τη διάταξη περί των τριακοσίων μέτρων, ως τροπολογία. Ένα μήνα προ των εκλογών, είπατε να βάλετε και αυτή τη διάταξη για να γίνετε δημοφιλείς σε μια μερίδα ανθρώπων που για κάποιους λόγους πιστεύει ότι ο θάνατος και η συντέλεια του κόσμου θα επέλθει με τις κεραίες κινητής τηλεφωνίας. 
     Εάν εμείς τώρα βάζαμε μόνο τις οδηγίες, χωρίς όλες αυτές τις πρόσθετες ρυθμίσεις: πρώτον, θα επιτείναμε την υστέρηση που υπήρχε –θεσμική υστέρηση- και καταλαβαίνετε τι θα δημιουργούσε κάθε ημέρα καθυστερήσεως. 
     Δεύτερον, στην κοινή γνώμη η απόπειρά σας να βάλετε εκείνα τα περιβόητα τριακόσια μέτρα –το άρθρο 16- είχε περάσει σαν νόμος. Σκεφθείτε ότι υπήρξαν και Βουλευτές οι οποίοι με ρωτούσαν γιατί δεν εφαρμόζουμε το νόμο για τα τριακόσια μέτρα, ενώ δεν ήταν νόμος, δεν είχε ψηφισθεί και δεν είχε ούτε καν την υπογραφή του αρμοδίου Υπουργού, έστω και ενός από τους πολλούς που έχει. 
     Τρίτον, αναμενόταν τότε η έκδοση της αποφάσεως της ολομέλειας του Συμβουλίου της Επικρατείας, σχετικά με το κύρος των κεραιών, οι οποίες είχαν ανεγερθεί προ του 2000, οπότε δηλαδή δεν απαιτείτο να υπάρχει περιβαλλοντική μελέτη. Πράγματι, η απόφαση αυτή εξεδόθη μετά και αξίωνε να υπάρχει αυτή η μελέτη, ακόμα και για εκείνες τις κεραίες που τότε δεν χρειάζονταν περιβαλλοντική μελέτη. 
     Έτσι, λοιπόν, από τη μια πλευρά είχαμε την αδυναμία εκδόσεως καινούργιων αδειών, από την άλλη είχαμε αρνήσεις κάποιων φορέων να εγκρίνουν και απειλές ότι θα αποξηλώσουν τις κεραίες και περί όλων αυτών, το δικό σας νομοσχέδιο μόνο τη ρίζα του κακού περιελάμβανε και τίποτε άλλο! 
     Έτσι, λοιπόν, αποφασίσαμε να προχωρήσουμε σε ένα καινούργιο νομοσχέδιο. Κάποιες διατάξεις από το δικό σας νομοσχέδιο, εκτός από την ενσωμάτωση, τις βρίσκαμε σωστές. Δεν είχαμε καμία δυσκολία –τέτοια κόμπλεξ δεν ταιριάζουν σ’ αυτούς που δημιουργούν, αλλά σ’ αυτούς που αρκούνται μόνο σε κριτική- να κρατήσουμε αυτές τις λίγες διατάξεις και να φτιάξουμε ένα νόμο ο οποίος τα περιλαμβάνει όλα αυτά και είναι σύγχρονος. Μία επιτροπή τον επεξεργάστηκε με τεχνικούς μέχρι τον Αύγουστο, μία άλλη επιτροπή μέχρι το Μάιο και στη συνέχεια, ετέθη σε δημόσια διαβούλευση. Σαράντα πέντε φορείς έκαναν πεντακόσιες παρατηρήσεις και ανάμεσα στους φορείς ήταν και ιδιώτες και νομαρχιακοί και δημοτικοί άρχοντες και η Ε.Ε.Τ.Τ. και πολλοί άλλοι. 
     Έτσι φτάσαμε στον Ιούλιο του 2005, οπότε και άρχισε η συλλογή των υπογραφών. Να, γιατί πήρε μάκρος αυτό το σχέδιο νόμου! Να, γιατί παρήλθε αρκετός χρόνος! Διότι κάναμε ένα νομοσχέδιο όχι απλώς ενσωμάτωσης –περιλαμβάνει και την ενσωμάτωση- αλλά ένα νομοσχέδιο το οποίο περιελάμβανε λύσεις για όλα εκείνα τα προβλήματα τα οποία είχαν παρουσιαστεί. Αυτή, λοιπόν είναι η αιτία και ας μη μιλάμε για καθυστερήσεις! 
     Δεν θα μιλήσω καθόλου πια για το κανονιστικό πλαίσιο, γιατί αυτό υπάρχει. Επιτρέψτε μου όμως να κάνω τρεις παρατηρήσεις. Πολλοί λένε ότι ξεχάσαμε τα οπτικοακουστικά μέσα. Μα, το αναφέρουμε στην εισηγητική μας έκθεση! Δεν υπάρχει άνθρωπος που να φέρεται ότι ξεχνάει κάτι, ενώ το μνημονεύει ο ίδιος! Σας είπαμε ότι τα εξαιρούμε επειδή είναι αρμοδιότητα ενός άλλου Υπουργείου και θα τα φέρουμε αμέσως μόλις τα ετοιμάσει. Ο κ. Στρατάκης λέει ότι η κοινοτική οδηγία απαιτεί πλήρη ενσωμάτωση. Αυτό ισχύει, αλλά δεν αναφέρεται αναγκαίως σε ενιαίο κείμενο. Ήδη αυτά είναι έτοιμα και θα τα δείτε πολύ σύντομα. 
     Μας λέτε ότι δεν συμπεριλάβαμε τα κρατικά δίκτυα και αυτό είναι σωστό. Εν γνώσει μας δεν τα συμπεριλάβαμε, διότι εδώ συμπεριλαμβάνουμε ηλεκτρονικές επικοινωνίες με εμπορικό χαρακτήρα. Τα κρατικά δίκτυα δεν έχουν εμπορικό χαρακτήρα. 
     Ο κ. Στρατάκης και κάποιοι άλλοι μας λένε ότι δεν προσδιορίζουμε ποιοι είναι οι πειραματικοί σκοποί. Μα, αν είναι δυνατόν! Το αυτονόητο θα προσδιορίσουμε; Επίσης, λένε ότι είναι γενικό και αόριστο. Δεν είναι γενικό και αόριστο. Οι πειραματικοί σκοποί δεν είναι τίποτε άλλο, παρά εκείνοι που γίνονται για δοκιμαστικούς λόγους, όπως υπάρχουν και πειραματικοί ραδιοσταθμοί και όλα αυτά. 
     Όσον αφορά τις κεραίες, έχω πεισθεί ότι βαδίζουμε σε σωστό δρόμο. Μας αφορίζουν οι εταιρείες κινητής τηλεφωνίας. Έκαναν διάβημα στον Πρωθυπουργό λέγοντας ότι αυτό το νομοσχέδιο που συζητάμε σήμερα εμποδίζει την πρόοδο και την εξέλιξή της, ότι ανεγείρει τείχη και ότι έχει πολύ μικρή συμβολή. 
     Από την άλλη πλευρά, κάποιοι ενδιαφερόμενοι πολίτες μοίρασαν σε διάφορους ένα κείμενο, το οποίο μου έκανε την εξαιρετική τιμή να με μνημονεύει ονομαστικά. Με μνημόνευσε ονομαστικά, θαρρείς και είναι δικό μου έργο αυτό το νομοσχέδιο! Είναι Ι.Χ. Αυτό το σχέδιο νόμου πέρασε από την Κυβερνητική επιτροπή υπό την Προεδρία του Πρωθυπουργού. Αυτό το σχέδιο νόμου φέρει υπογραφές δέκα Υπουργών: Του κ. Αλογοσκούφη, του κ. Παυλόπουλου, του κ. Κακλαμάνη, της κας Γιαννάκου, του κ. Σιούφα, του κ. Παπαληγούρα, του κ. Λιάπη, του κ. Σουφλιά, του κ. Ρουσόπουλου. Άρα, λοιπόν, δεν είναι ατομικό προϊόν για να μπορεί να με θίξει. 
     Ακόμα, επικαλέστηκε και ερωτήσεις μου, αλλά παρέλειψε –είτε σκόπιμα είτε από αφέλεια- να αναφέρει ότι αυτές οι ερωτήσεις δεν παίρνουν θέση στο αν είναι επικίνδυνες ή όχι οι ακτινοβολίες. Γιατί –λέω- υποστηρίζεται -χωρίς να είναι αναμφισβήτητη- η άποψη ότι η ακτινοβολία που εκπέμπουν οι κεραίες κινητής τηλεφωνίας έχει δυσμενείς επιπτώσεις στη δημόσια υγεία. Άρα, λοιπόν, δεν περιλαμβάνει θέση. Αυτές εδώ οι ερωτήσεις υπεβλήθησαν προτού εκδοθεί η κοινή υπουργική απόφαση, η οποία εξεδόθη το 2000 και όριζε όλα αυτά τα πράγματα.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Κύριε Πρόεδρε, θα ήθελα να μου δώσετε επιπλέον χρόνο.
      Ούτε αυτό, λοιπόν, μπορεί να αποτελέσει συνηγορία ούτε η μνεία του ονόματός μου. Δεν μονοπωλούμε το ενδιαφέρον για τη δημόσια υγεία, αλλά δεν αναγνωρίζουμε και σε κανέναν ότι ενδιαφέρεται περισσότερο από μας. Έχουμε ως προοπτική μας να προστατεύσουμε τη δημόσια υγεία. 
     Εμείς πήραμε τα δεδομένα του Παγκόσμιου Οργανισμού Υγείας. Τι άλλο πιο έγκυρο θα μπορούσε να κάνει κανείς; Στην επιτροπή ακούστηκε από ένα συνάδελφο ότι είναι διαβλητές οι αποφάσεις του Παγκόσμιου Οργανισμού Υγείας. Ο κ. Γείτονας έθεσε το συγκεκριμένο θέμα στη σωστή του βάση. Ο Παγκόσμιος Οργανισμός Υγείας είναι αυτό που λέει ο τίτλος του. 
     Στη συνέχεια, λάβαμε υπ’ όψιν και τη Διεθνή Επιτροπή Προστασίας από τις μη ιονίζουσες ακτινοβολίες. Ήδη, η προηγούμενη κυβέρνηση του ΠΑ.ΣΟ.Κ. –θαρρώ και ορθά- είχε κάνει αυστηρότερο το όριο όσον αφορά τις εκπομπές. Το είχε φτάσει στο 20%. Εμείς αυτό το όριο το κάναμε 30%, δηλαδή ακόμα πιο αυστηρό και όσο πλησιάζουμε στα σχολεία και τα γηροκομεία, το κάναμε 40%. Εισάγουμε –και ας μας ακούσουν όλες οι κυρίες και οι κύριοι που είναι στα θεωρεία- μια από τις αυστηρότερες νομοθεσίες της Ευρώπης. 
     Η κ. Χριστοφιλοπούλου μας ρώτησε αν καταργούμε την απόσταση. Η απάντηση είναι «όχι». Εφαρμόζουμε τα πορίσματα της επιστήμης που λένε ότι εκείνο που έχει σημασία δεν είναι η απόσταση μεταξύ της κεραίας από ένα κτήριο, αλλά η ισχύς, η ένταση της εκπεμπόμενης ακτινοβολίας.
     Εάν απομακρυνθούν οι κεραίες από τα κτίρια αυτά, τότε υποχρεωτικά για να έχουμε κινητή τηλεφωνία θα πρέπει να αυξηθεί η ένταση οπότε, τότε, θα υπάρχει πραγματικός κίνδυνος. Τώρα δεν υπάρχει. 
     Να σας μνημονεύσω μόνο σε επικεφαλίδες ποιοι επιστήμονες θεωρούν ακίνδυνες τις κεραίες αυτές: Τριχόπουλος ακαδημαϊκός σε μελέτη στην Αμερική. Ιωάννης Σάχαλος καθηγητής του Πολυτεχνείου Θεσσαλονίκης, Κ. Λελιούσης επίκουρος καθηγητής Ηλεκτρονικής Φυσικής, Ευθύμιος Καραμπέτσος επίκουρος καθηγητής του Εθνικού Μετσοβίου Πολυτεχνείου, Παγκόσμιος Οργανισμός Υγείας αριθμός φυλλαδίου γεγονότων 193/2000: «Οι επιστημονικές αποδείξεις επί του  παρόντος υποδεικνύουν ότι η έκθεση σε πεδία RF όπως αυτά που εκπέμπονται από κινητά τηλέφωνα και σταθμούς είναι απίθανο να παράγει ή να συμβάλει στην ανάπτυξη καρκίνου». 
     Είπε κάτι πάρα πολύ σωστό η νηφάλια προσέγγιση την οποία έκανε ο εκλεκτός συνάδελφός μας ο κ. Βέρρας: Αν διαπιστωθεί αργότερα ότι τα όρια αυτά είναι επικίνδυνα τι θα κάνετε; Πρώτον, εμείς έχουμε περιθώριο. Ο λαός λέει έχουμε τράτο. Αφού ήδη είμαστε 30% έως 40% αυστηρότερα και αν αποδειχθεί ότι τα όρια δεν είναι αυτά που υποδεικνύει σήμερα ο Παγκόσμιος Οργανισμός Υγείας αλλά ήταν 10% παραπάνω, πάλι εμείς είμαστε αυστηρότεροι. Αν υποτεθεί ότι ήταν 50% δηλαδή πάνω από το δικό μας δεν έχουμε καμία δυσκολία, μα καμία δυσκολία να κάνουμε την προσαρμογή αυτή. Ένας πολύ σημαντικός άνθρωπος κινέζος ο οποίος…
     ΠΡΟΕΔΡΕΥΩΝ (Ιωάννης Τραγάκης): Παρακαλώ κύριε Υπουργέ, ολοκληρώστε.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Ένα λεπτό ακόμη.
     … ένας κινέζος ο οποίος μίλησε σε μια ημερίδα που έγινε εδώ γι’ αυτήν την ακτινοβολία είπε: «Οι ίδιες αντιδράσεις υπήρξαν και με την εμφάνιση των ηλεκτρικών λαμπτήρων –των λαμπών δηλαδή- όπου πολλοί άνθρωποι κυρίως της δεκαετίας του μεσοπολέμου αλλά και αργότερα θεωρούσαν την ακτινοβολία των λαμπτήρων επιβλαβή για τον άνθρωπο». 
     Άρα λοιπόν, δεν υπάρχει κάτι που να κάνουμε αυθαίρετα. Δεν υπάρχει κάτι που να κάνουμε αντιεπιστημονικά. Δεν υπάρχει σημείο στο οποίο να μην έχουμε εξαντλήσει την αυστηρότητά μας. Θέλουμε να προστατεύσουμε την κοινή υγεία αλλά δεν μπορούμε να ανακόψουμε την πρόοδο. Δεν μπορεί το ΠΑ.ΣΟ.Κ., από την μια πλευρά να μας κατηγορεί για τις κεραίες και από την άλλη να μας λέει ότι δεν προχωρούν τα ευρυζωνικά, δεν προχωρούν οι κεραίες, δεν προχωρεί τίποτα. Είναι καλή η δημαγωγία, είναι καλό να παίζουμε για την εξέδρα το ξέρουμε όλοι. Εκείνο που δεν είναι καλό είναι να αποφεύγουμε τις ευθύνες. 
     Είχα σημειώσει παρατηρήσεις και απαντήσεις σε όλους σας. Δυστυχώς ο χρόνος δεν με παίρνει. 
     ΠΡΟΕΔΡΕΥΩΝ (Ιωάννης Τραγάκης): Θέλετε κύριε Υπουργέ, να κάνετε κάποιες νομοτεχνικές παρατηρήσεις; 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Θέλω να κάνω κάποιες νομοτεχνικές παρατηρήσεις.
     Όσον αφορά την τροπολογία την οποία φέρνουμε για την Υ.Π.Α.. Για όνομα του Θεού! Αυτό είναι νόμος του ’99 που ψήφισε η δική σας κυβέρνηση και έδωσε επτά μονάδες. Τι μας λέτε τώρα; Τα ξεχάσατε; Εμείς παρέχουμε δυο μονάδες και διαμαρτύρεστε; Τώρα σκεφθήκατε το κοινό καλό και το εισόδημα; Τότε που ήσασταν; Μας θεωρείτε αφελείς; Μας θεωρείτε ανόητους; Ή θεωρείτε ότι είμαστε αμνήμονες; Εσείς το ξεκινήσατε, εσείς το συνεχίσατε και εμείς το διατηρούμε. Δεν έχει καμιά σχέση με τον προϋπολογισμό. Δεν παίζει κανένα ρόλο η Α.Δ.Ε.Δ.Υ. Αυτά τα χρήματα εάν δεν τα εισπράξουν οι εργαζόμενοι (γιατί χάρη στη βοήθεια αυτών και χάρη στο έργο αυτών –το λέω για την Αριστερά η οποία προστατεύει εξ ορισμού τους εργαζομένους περισσότερο- προέκυψε αυτό το περίσσευμα) κινδυνεύουν να χαθούν. 
     Ζητώ λοιπόν να γίνει δεκτή αυτή η τροπολογία ως έχει. Από τα τριάντα και κάτι εκατομμύρια ευρώ που υπολογίζεται ότι θα προκύψουν, θα πάρουν τα επτά οι εργαζόμενοι και απ’ αυτά τα επτά το 40% θα το εισπράξει πάλι το κράτος ως φόρο εισοδήματος. Δεν παίρνουμε λοιπόν από κανέναν άλλον εργαζόμενο χρήματα. 
     Ζητώ λοιπόν, επαναλαμβάνω, να ψηφιστεί η τροπολογία. Στο ακροτελεύτιο άρθρο  της με τίτλο «έναρξη ισχύος»  να προστεθεί η φράση «… εκτός αν άλλως ορίζεται». Αυτό το λέω διότι εκεί είναι από 1ης Ιανουαρίου η αρχή αυτού του επιδόματος ενώ όλος ο νόμος ισχύει από της δημοσιεύσεως. 
     Αποδέχομαι και τις δυο παρατηρήσεις μερικώς του κυρίου Μάνου. Η μια είναι στο άρθρο 1 που μίλησε για πειραματικούς σκοπούς και θα δώσω τη διατύπωση. Το τελευταίο λοιπόν εδάφιο της παραγράφου 2 του άρθρου 1 αναδιατυπώνεται ως εξής: «… και όσα χρησιμοποιούνται αποκλειστικώς για πειραματικούς ή ερευνητικούς σκοπούς και για επίδειξη». Λέμε «αποκλειστικώς» για να μην υπάρξει ένα πνευματικό ίδρυμα το οποίο να κινείται εμπορικά. 
     Δεύτερον, από το τελευταίο εδάφιο της παραγράφου 4 του άρθρου 45 διαγράφεται η λέξη «αντικειμενικής». Με αυτές λοιπόν τις νομοτεχνικές παρατηρήσεις παρακαλώ να γίνει δεκτό το νομοσχέδιο με την πεποίθηση ότι πράγματι συμβάλλουμε χωρίς να βλάπτεται καθόλου αντίθετα προστατεύεται η δημόσια υγεία στην πρόοδο γενικότερα της χώρας. 
     Ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του ΠΑ.ΣΟ.Κ. ο κ. Τσιόκας έχει το λόγο για τέσσερα λεπτά.
     ΘΕΟΧΑΡΗΣ ΤΣΙΟΚΑΣ: Θα είμαι πολύ σύντομος κύριε Πρόεδρε.
     Νομίζω ότι ο κύριος Υπουργός έκανε μια φιλότιμη προσπάθεια να μιλήσει όχι ως εκπρόσωπος της Κυβέρνησης, αλλά ως δικηγόρος της Κυβέρνησης! Διότι ούτε λίγο, ούτε πολύ απέφυγε να μπει στην ουσία. Μας είπε ότι έκανε ακρόαση φορέων αλλά από την ακρόαση φορέων ούτε μια άποψη απ’ αυτές που διατυπώθηκαν δεν ενσωματώθηκε στο σχέδιο νόμου. Έμενε και μένει «κολλημένη» στην άποψη η Κυβέρνηση ότι ο ανταγωνισμός και η αγορά πρέπει να έχει θύματα τους ανθρώπους. Γι’ αυτό σας κατηγορούμε. Δημιουργείτε ανασφάλεια στους  πολίτες, δημιουργείτε καθεστώς με το οποίο δεν ευνοείτε τον υγιή ανταγωνισμό. 
     Δεύτερον, θέλουμε να σας πούμε το εξής: Αν εν πάση περιπτώσει λέτε ότι πάτε να βάλετε σε μια τάξη τις κεραίες ελπίζουμε να το εννοείτε και δεν έχουμε κανέναν λόγο να μην το πιστέψουμε, τότε γιατί δεν ορίζετε με σαφήνεια τους κανόνες και γιατί δεν φτιάχνετε μια επιτροπή η οποία κάθε δυο χρόνια με βάση τα ευρήματα της επιστήμης, μια επιτροπή κοινής αποδοχής να προσεγγίζει τα δεδομένα και να εισηγείται οριοθέτηση. Το αφήνετε στην καλή πίστη της νομοθετικής πρωτοβουλίας της κάθε κυβέρνησης; Έτσι νομοθετείτε ευκαιριακά;
     Τρίτον, υπάρχει θέμα και είναι για μας πάρα πολύ σοβαρό. Αυτή την ώρα σε μια εποχή που η ηλεκτρονική επικοινωνία επιταχύνει τους ρυθμούς της εμείς σας κατηγορούμε ότι είκοσι τέσσερις μήνες δεν κάνατε τίποτα. Αναλίσκεστε μόνο στο παρελθόν. Κυβερνάτε για το παρελθόν. Τακτοποιείτε τους λίγους στο παρόν! Δεν θέλετε να κτίσετε πάνω στα δεδομένα που παραλάβατε, δεν θέλετε να δείτε μια νέα κοινωνική συμπόρευση. Γι’ αυτό το λόγο επιμένουμε ότι δεν μπορούμε να αποδεχθούμε στο σύνολό του το νομοσχέδιο. Μπορεί επί της αρχής να αποδεχόμαστε την ενσωμάτωση των οδηγιών στα άρθρα όμως επιμένουμε ότι τα καταψηφίζουμε. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε. 
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, με συγχωρείτε. Θα ήθελα να πω μια μικρή προσθήκη στον τίτλο. Προστίθεται λοιπόν «…και άλλες διατάξεις». 
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ κύριε Πρόεδρε.
     Ακούσαμε αρκετά από τον κύριο Υφυπουργό. Στο δια ταύτα όμως δεν ακούσαμε τίποτα. Όσον αφορά το Κομμουνιστικό Κόμμα που έκανε τις επισημάνσεις βάσει της έκθεσης του νομοσχεδίου ότι στο πλαίσιο του ανταγωνισμού στο πλαίσιο του ποιος θα πάρει μεγαλύτερο κομμάτι από το μερίδιο των 277.000.000.000 ευρώ στο πλαίσιο ενός βάρβαρου ανταγωνισμού που εκεί το κέρδος μπαίνει πάνω από τον άνθρωπο δεν ακούσαμε τίποτα. Το ζητούμενο αυτό είναι η εμπορευματοποίηση των τηλεπικοινωνιών κάθε είδους ως εμπόρευμα πλέον και όχι ως κοινωνικό αγαθό που πρέπει να ελέγχεται και να παρέχεται δημόσια και αν θέλετε σε χαμηλές τιμές προς το λαό, να καλύπτει όλες του τις ανάγκες από τα επιτεύγματα της επιστήμης, της τεχνολογίας. Και εκεί εξ άλλου είναι η δική μας αντίθεση με την Κυβέρνηση. Και αυτό έρχεται σε απάντηση σε ό,τι ακούσαμε από τον κ. Βαρβιτσιώτη ότι το Κ.Κ.Ε. δεν θέλει την ανάπτυξη της τεχνολογίας όπως και στην Κορέα ή στην Ανατολική Ευρώπη. Ο κύριος συνάδελφος μας έδωσε από την Ένωση Ελλήνων Φυσικών τα πρακτικά του Γ΄ Πανελλήνιου Περιβαλλοντικού Συνεδρίου και γράφει για τις ακτινοβολίες.
Εκεί αναφέρεται στα όρια. 
    Όμως, υπάρχει και μία άλλη παράγραφος που δεν την διαβάσατε: «Πολλές χώρες της Ανατολικής Ευρώπης, στηριζόμενες σε παρατηρήσεις μη θερμικών επιδράσεων, έχουν θέσει αυστηρότερα όρια αποδεκτής έκθεσης, με πρώτη και κύρια τη Σοβιετική Ένωση.» 
    Αυτό ακριβώς έρχεται, κύριε Πρόεδρε, να επιχειρηματολογήσει υπέρ των δικών μας θέσεων, ότι δηλαδή όταν έχει κύριο στόχο την εξυπηρέτηση του ανθρώπου, εκεί πραγματικά θα έχεις κατώτερα όρια. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, και εμείς έχουμε αυστηρότερα όρια, κύριε συνάδελφε! Δεν το παρακολουθήσατε; Από 30% έως 40%. Τι μας λέτε τώρα; 
      ΑΓΓΕΛΟΣ ΤΖΕΚΗΣ: Μην ταράζεστε! 
    Έρχομαι, λοιπόν, κύριε Πρόεδρε, στα όσα διάβασε από επιστήμονες ο κύριος Υφυπουργός. Έχω στα χέρια μου μελέτη από το Πανεπιστήμιο Αθηνών -Σχολή Θετικών Επιστημών, Τμήμα Βιολογίας, Τομέας Βιολογίας Κυττάρου και Βιοφυσικής- του καθηγητή κ. Μαργαρίτη. Την έχει μοιράσει σε όλους τους Βουλευτές, την έχει δώσει και στην επιτροπή, στον Πρόεδρο της επιτροπής, στην Κυβέρνηση κ.λπ.. Αυτά γιατί δεν τα αναφέρατε; Είναι ολόκληρη η ερευνητική ομάδα του Πανεπιστημίου Αθηνών σχετικά με το ζήτημα που συζητάμε σήμερα. 
    Εδώ κάνει πρόταση προς την Κυβέρνηση, λέγοντας ότι υπάρχουν και άλλες χώρες μέσα στην Ευρωπαϊκή Ένωση και παγκόσμια που έχουν ακόμη χαμηλότερα όρια. Γιατί, λοιπόν, δεν παίρνει αυτά τα όρια η Κυβέρνηση; Είναι ένα ζήτημα. Έχουμε ήδη καταθέσει τη μελέτη. 
    Έρχομαι τώρα στην τροπολογία. Κύριε Πρόεδρε, ψεύδεται και ο κύριος Υφυπουργός! 
      ΠΡΟΕΔΡΕΥΩΝ (Ιωάννης Τραγάκης): Όχι, τέτοιες εκφράσεις, κύριε συνάδελφε. Σας παρακαλώ! 
      ΑΓΓΕΛΟΣ ΤΖΕΚΗΣ: Εγώ θα το χρησιμοποιήσω.
      ΠΡΟΕΔΡΕΥΩΝ (Ιωάννης Τραγάκης): Ίσως να μην το απέδωσε σωστά. Μη λέτε τη λέξη «ψεύδη». 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Έχει γίνει ένα λάθος στην έκθεση του Γενικού Λογιστηρίου του Κράτους και στέκεται εκεί. Είναι μάλλον λάθος. 
    ΑΓΓΕΛΟΣ ΤΖΕΚΗΣ: Έχω την έκθεση του Γενικού Λογιστηρίου του Κράτους. Στην παράγραφο 3β΄ από τις προτεινόμενες διατάξεις προκαλείται απώλεια δημοσίων εσόδων ύψους 25.000.000 ευρώ ετησίως από διάθεση κατά τα ανωτέρω δύο επιπλέον ευρώ ανά μονάδα εξυπηρέτησης για την ΥΠΑ. 
    Αναφέρομαι και στην ειδική έκθεση που υπογράφει ο κ. Υπουργός και ο κ. Αλογοσκούφης, ότι η απώλεια εσόδων του κρατικού προϋπολογισμού είναι 25.000.000 ευρώ. Με αυτά θέλω να αποδείξω ότι ψεύδεται η Κυβέρνηση. 
    Κλείνω με το εξής, κύριε Πρόεδρε. Τεχνοφοβία. Τι θα πει τεχνοφοβία; Δεν πρέπει να φοβάται ή να έχει σοβαρές επιφυλάξεις ο λαός, όταν υπάρχουν διισταμένες επιστημονικές θέσεις; Δηλαδή δεν θα πρέπει να έχει το φόβο να δραστηριοποιείται και να επικαλείται επιστήμονες ότι εδώ πραγματικά βλάπτει την υγεία, για να πάρουμε ακόμη αυστηρότερα μέτρα; Προκαλούμε αυτούς που δραστηριοποιούνται; Ναι, εμείς λέμε: «καλά κάνουν και δραστηριοποιούνται, καλά κάνουν και αγωνίζονται.» 
    Έρχεται η Κυβέρνηση και αφαιρεί αυτό το δικαίωμα της αδειοδότησης από την τοπική κοινωνία, εκεί που συμμετέχουν οι εκλεγμένοι του λαού και την αναθέτει στο Γενικό Γραμματέα, στο διοριζόμενο από την Κυβέρνηση Γραμματέα, αλλά και σε διοριζόμενη από την Κυβέρνηση πλέον επιτροπή. Άρα, το ζήτημα είναι ότι καλά κάνει ο λαός σε κάθε περιοχή και αμφισβητεί και ανησυχεί και δραστηριοποιείται. Τι δηλαδή θέλετε; ΄Ο,τι λέτε εσείς να τα χάφτει; 
    Μπορεί, κύριε Πρόεδρε, να είναι αυστηρή η κριτική μας, αλλά είναι πάνω σε επιχειρήματα. Ας μην χρησιμοποιούν ορισμένοι και μάλιστα σε μια πάγια τακτική ένα στείρο αντικομμουνισμό. Όμως σήμερα βλέπουμε ότι δηλώσεις ενάντια στο μνημόνιο κάνουν στελέχη και από την Κυβέρνηση και από τους Βουλευτές της Πλειοψηφίας, αλλά και από την Αξιωματική Αντιπολίτευση. Δίνουμε τη μάχη, για να μην περάσει το αντικομμουνιστικό μνημόνιο μέσα στην Ευρώπη συνολικά! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο εισηγητής της Νέας Δημοκρατίας κ. Γαρουφαλιάς.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ πολύ, κύριε Πρόεδρε.
    Δυστυχώς, για όσους συναδέλφους δεν βρέθηκαν τις ημέρες που συζητήθηκε το θέμα αναλυτικότατα στην επιτροπή, όπου έγινε ακρόαση φορέων, ακούσαμε τις απόψεις και των πανεπιστημίων και των πολυτεχνείων και των επιτροπών που μας παρακολουθούν με ιδιαίτερο ενδιαφέρον, ακόμη και σ’ αυτή την Αίθουσα βοηθάμε και συμβάλλουμε όλοι μας στο να δημιουργήσουμε στην κοινωνία και στους πολίτες αθέμιτα ή άθελά μας μια συστηματική τεχνοφοβία. 
    Πρέπει, επιτέλους, κάποια πράγματα να ξεκαθαρίσουν, κύριε Πρόεδρε! Πρέπει να καταλάβουμε ότι αν σήμερα είναι ανησυχητική η κατάσταση, ένας και μοναδικός τρόπος υπάρχει: Σύσσωμη η Αντιπολίτευση να βοηθήσει την Κυβέρνηση στην επιλογή που κάνει να μειωθούν ακόμη περισσότερο οι συντελεστές που προσδιορίζονται από τους διεθνείς οργανισμούς για τον ελεύθερο χώρο, αλλά και για τις ειδικές περιοχές, όπως σχολεία, γηροκομεία και άλλοι ειδικοί φορείς, ώστε να είναι ασφαλής ο πληθυσμός.
    Θα ήθελα να πω μερικά πράγματα, και να ξεκαθαρίσω και να δώσω ένα στίγμα του τι ακριβώς συμβαίνει στις άλλες ευρωπαϊκές χώρες. Πολλά ακούστηκαν. Έχω καταθέσει στα Πρακτικά, κύριε Πρόεδρε, κατά την πρωτολογία μου τι ακριβώς συμβαίνει στις άλλες ευρωπαϊκές χώρες ως προς τους δείκτες και ως προς τις επιλογές των ορίων ασφαλείας που βάζουν για να στηρίξουν τους δικούς τους λαούς, τις δικές τους κοινωνίες, τα δικά τους παιδιά όλοι οι υπόλοιποι λαοί ανά τον κόσμο. 
    Αναφέρω, με βάση στοιχεία που έχω αντλήσει από το διαδίκτυο, τι ισχύει στις άλλες ευρωπαϊκές χώρες. Αυστρία: Η ισχύς είναι 4,5, 9 και 10 W/m2. Είναι στη λογική των ορίων της ICNIRP, δηλαδή της Ειδικής Διεθνούς Οργάνωσης που ασχολείται με τις μη ιονίζουσες ακτινοβολίες. 
    Προχωρούμε στα άλλα κράτη: Κύπρος, ομοίως. Τσεχοσλοβακία, ομοίως. Δανία, ομοίως σ’ αυτό το επίπεδο. Εσθονία, ομοίως. Φινλανδία, ομοίως. Γαλλία, ομοίως. Γερμανία, ομοίως. 
    Ελλάδα: Με τα παλιά δεδομένα, δηλαδή πριν μειωθούν κατά 10% τα όρια ασφαλείας, δηλαδή πριν αυξηθεί η ασφάλεια των δεδομένων λειτουργίας των κεραιών, ήμασταν πολύ πιο χαμηλά από όλες αυτές τις χώρες. Ενώ αυτές οι χώρες είχαν 4,5 δείκτη, 9 και 10, εμείς στην Ελλάδα με τα παλιά δεδομένα είχαμε 3,6 δείκτη, 7,2 και 8. Ήμασταν πολύ κατώτεροι με τα παλιά όρια από την κατάσταση που ισχύει σε όλη την Ευρωπαϊκή Ένωση: Ουγγαρία, Ιρλανδία, Λιθουανία. Πού να πάω; Μάλτα. Εμείς είμαστε κάτω από όλες αυτές τις χώρες: Πολωνία, Πορτογαλία, Ισπανία, Σλοβακία, Σλοβενία, Σουηδία. Όλα αυτά είναι καταγεγραμμένα και τα κατέθεσα κατά την πρωτολογία μου στα Πρακτικά. Με τα παλιά όρια ήμασταν πολύ πιο κάτω.
    Θα ήθελα να προτείνω στο φίλο μου εισηγητή του ΠΑ.ΣΟ.Κ., κ. Στρατάκη, που είχε υπηρετήσει στο Υπουργείο, αν ανησυχεί, να ψηφίσει το άρθρο 51 για τις νέες ρυθμίσεις που κάνει η διακυβέρνηση Καραμανλή, για να αυξήσει και να κάνει πιο ουσιαστικά τα όρια λειτουργίας, αλλά και πιο σταθερό και μόνιμο τον έλεγχο των κεραιών. Θα του δείξω κάτι από την πατρίδα του. 
    Δυστυχώς, δεν έχουμε τη δυνατότητα να δείχνουμε εδώ διαφάνειες. Είχα πάρα πολλά πράγματα να πω. Όμως, θα σας τα δείξω. Άλλωστε έχουμε μείνει λίγοι στην Αίθουσα. 
    5ο Δημοτικό Σχολείο Ρέντη. Μετρήσεις που προέρχονται από τις πέντε ώρες πριν από την ώρα που ξεκίνησε η συνεδρίαση. Κοιτάξτε! (Ο κ. Βουλευτής επιδεικνύει ένα διάγραμμα) Μέσα σ’ αυτό τον κύκλο της επιρροής από διάφορες ακτινοβολίες αυτό το μεγάλο σκούρο κομμάτι, που βλέπετε, οφείλεται στις συχνότητες της τηλεόρασης. Το άλλο τεράστιο κομμάτι οφείλεται στις συχνότητες του ραδιοφώνου. Και αυτά τα μικρά κομμάτια της πίτας, που φαίνονται εδώ μέσα, οφείλονται στην κινητή τηλεφωνία. 
    Ενδεικτικά αναφέρω για την τηλεόραση ότι το 54% της επιβάρυνσης από μη ιονίζουσες ηλεκτρομαγνητικές ακτινοβολίες έξω από το 5ο Δημοτικό Σχολείο του Ρέντη…
      ΠΡΟΕΔΡΕΥΩΝ (Ιωάννης Τραγάκης): Είναι και η περιφέρειά μας.
      ΓΕΩΡΓΙΟΣ ΓΑΡΟΥΦΑΛΙΑΣ: Πολύ ωραία! 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μα, ο Ρέντης δεν αφορά τον κ. Στρατάκη!
      ΓΕΩΡΓΙΟΣ ΓΑΡΟΥΦΑΛΙΑΣ: Είναι 54%.
    Έρχομαι τώρα στη Ρόδο να σας πω για κάποιο  άλλο θέμα, γιατί τέθηκε και το θέμα της Ρόδου από κάποιο συνάδελφο. Αναφέρομαι, λοιπόν, στη θέση «Καλυβιές», που είναι έξω από την πόλη της Ρόδου.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε, παρακαλώ.
      ΓΕΩΡΓΙΟΣ ΓΑΡΟΥΦΑΛΙΑΣ: Ακούστε πώς συμμετέχουν όλοι οι άλλοι φορείς που παράγουν μη ιονίζουσα ηλεκτρομαγνητική ακτινοβολία ως προς τα κινητά: το 77% της ακτινοβολίας που δέχεται η περιοχή σε εκείνο το σημείο οφείλεται στην FM ακτινοβολία, δηλαδή στο ραδιόφωνο. Στην τηλεόραση το 2%. Στο GSM, δηλαδή στα παλιά κινητά στα 800 γίγα, οφείλεται το 15%. Αντίθετα, για την καινούργια τεχνολογία των κινητών, των 1800 γιγαχέρτζ –αυτά που έχουμε οι περισσότεροι- και το 3G, που είναι τα 2,1γίγα, τα ποσοστά κατεβαίνουν στο 5%.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΓΕΩΡΓΙΟΣ ΓΑΡΟΥΦΑΛΙΑΣ: Τελειώνω, κύριε Πρόεδρε.
      Και να πάμε λίγο και σε αυτό που έλεγα για το κτήριο «Εσπέρια». Είναι το τελευταίο που δείχνω και αυτό αφορά τον κ. Στρατάκη, γιατί του λέω ότι πρέπει να ψηφίσει το άρθρο 31. Γιατί το μεγαλύτερο πρόβλημα απ’ όλη την Ελλάδα –μπορούσα να σας πω για Λευκίμμη, για Νάουσα, έχω στοιχεία- το έχει η Κρήτη και ιδιαίτερα η πατρίδα του.
      Υπουργός ων, άφησε τέτοια αναρχία στη λειτουργία των κεραιών, που σήμερα γιατρεύει αυτή η Κυβέρνηση, ώστε ακούστε τα χάλια στο Ηράκλειο: Ξενοδοχείο «Εσπέρια», τέσσερις ώρες πριν –θα το καταθέσω στα Πρακτικά- να η «πίτα» που δείχνει την κατάσταση στο Ηράκλειο και να γιατί χρειάζεται να ψηφίσετε το άρθρο 31.
      ΕΜΜΑΝΟΥΗΛ ΣΤΡΑΤΑΚΗΣ: Αναρχία είναι!
      ΓΕΩΡΓΙΟΣ ΓΑΡΟΥΦΑΛΙΑΣ: Αναρχία είναι, βεβαίως! Θα σας πω τα αποτελέσματα και πείτε μου αν διαφωνείτε.
      Η FM ακτινοβολία για την πόλη του Ηρακλείου, που επηρεάζει τη συνολική παρέμβαση στον άνθρωπο, είναι της τάξεως του 10%. Η ακτινοβολία από την τηλεόραση είναι της τάξεως του 2%. Η ακτινοβολία από άλλες συχνότητες της τηλεόρασης άλλο ένα 3%, δηλαδή 5% συνολικά. Από GSM, η επιρροή στο παλιό σύστημα των 800 GHΖ, είναι 36%.
      Και κλείνω λέγοντας ότι η καινούργια τεχνολογία 3G, είναι πολύ διαδεδομένη στην Κρήτη, και το 1800 γίγα, αυτά τα κινητά που έχουμε όλοι είναι πολύ διαδεδομένα…
      ΠΡΟΕΔΡΕΥΩΝ (Ιωάννης Τραγάκης): Ωραία, ευχαριστούμε, κύριε συνάδελφε.
      ΓΕΩΡΓΙΟΣ ΓΑΡΟΥΦΑΛΙΑΣ: … ώστε ακούστε: ποσοστιαία, κύριε Πρόεδρε, το 33% την επιρροής σε αυτό το σημείο στο Ηράκλειο οφείλεται στην κινητή τηλεφωνία 3G και στα 1,8 γίγα.
      Με αυτά τα λίγα λόγια, θέλω να πω στον κ. Στρατάκη ότι, αν θέλει πραγματικά να μπει μια τάξη και να μειωθούν τα όρια ασφαλείας, να υπάρχουν σταθεροί έλεγχοι, το 20% να ελέγχεται στις κεραίες σε μόνιμη βάση, ένα πράγμα πρέπει να γίνει, κύριε Πρόεδρε: να ψηφιστεί το άρθρο 31 απ’ όλους τους πολιτικούς χώρους, για να εξασφαλίσουμε ακόμη περισσότερο, βάζοντας νέες δομές και νέα τάξη στην αταξία, που μέχρι τώρα επικρατούσε με τις στρατηγικές τους χθες.
      Ευχαριστώ πάρα πολύ.
      ΠΡΟΕΔΡΕΥΩΝ (Ιωάννης Τραγάκης): Με αυτές τις λίγες λέξεις, μας πήγατε μετά τη δωδεκάτη. Πείτε τώρα «χρόνια πολλά» στο συνάδελφο κ. Μπούρα, που είναι δίπλα, γιατί μας αλλάξατε μέρα.
      ΓΕΩΡΓΙΟΣ ΓΑΡΟΥΦΑΛΙΑΣ: Χρόνια πολλά, λοιπόν, στο Θανάση, σε κάθε Θανάση και Αθανασία, που είναι εδώ και ιδιαίτερα στον αγαπητό κύριο συνάδελφο του Συνασπισμού, που είναι και εισηγητής, να χαίρεται τη γιορτή του και την οικογένειά του.
      (Στο σημείο αυτό ο Βουλευτής κ. Γεώργιος Γαρουφαλιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, θέλω βέβαια κι εγώ το διπλό χρόνο, όπως αντιλαμβάνεστε, για να έχουμε την ισοτιμία που απαιτείται.
      Μια και έθιξε με τόσο πολύ ενθουσιασμό το θέμα των κεραιών ο κ. Γαρουφαλιάς, θα ξεκινήσω από εδώ. Και βέβαια, επειδή την ώρα που διάβαζε ο Εκπρόσωπος του Κ.Κ.Ε. την παρατήρηση του κ. Μαργαρίτη, φώναξε ο κύριος Υπουργός «μόνο αυτός τα λέει!», εγώ θα του διαβάσω και κάποιον άλλο, που λέει τα ίδια.
      Και θα είναι ο κάποιος άλλος το Πανεπιστήμιο Θεσσαλονίκης, ο αναπληρωτής Καθηγητής Θωμάς Δ. Ξένος, ο οποίος λέει συγκεκριμένα –για να τα μάθει ο κ. Υπουργός, γιατί πιθανότατα δεν τα γνωρίζει- ότι πέρα των θερμογόνων επιδράσεων, υπάρχουν και μη θερμογόνες επιδράσεις, οι οποίες έχουν μακροχρόνια αποτελέσματα στους οργανισμούς. Τα συμπτώματά τους δεν είναι συγκεκριμένα, αλλά τα αποτελέσματά τους αργούν να εκδηλωθούν και τότε ακόμη δεν είναι πάντα σαφή στους ειδικούς. Γι’ αυτά τα αποτελέσματα έχουν συνταχθεί ως πρότυπα κλπ.
      Και καταλήγει λέγοντας ότι για να αποφύγουμε όλα αυτά, θα πρέπει να εφαρμοστεί η αρχή της συνετούς αποφυγής, αυτό, δηλαδή, που δεν δέχεται η Κυβέρνηση. Γιατί είναι γνωστό ότι αυτές οι ακτινοβολίες δημιουργούν αλλοιώσεις των κεντρικών κυττάρων. Μπορεί να μην ξέρουμε ακόμη τις τελικές συνέπειες, αλλά όμως υπάρχει πρόβλημα και αυτό δεν μπορεί να το παραγνωρίσει κανείς, κύριε Πρόεδρε και κύριε Υπουργέ.
      Και αν προκύψουν εκ των υστέρων ανακοινώσεις που θα δημιουργούν πρόβλημα, να ξέρετε ότι, επειδή ακριβώς τηρείτε αυτή τη στάση, θα έχετε τεράστια όχι μόνο πολιτική, αλλά και ηθική ευθύνη έναντι της κοινωνίας της χώρας μας. Γιατί δεν τηρείτε αυτά, τα οποία πρέπει να τηρήσετε και δεν σκύβετε στο πρόβλημα. Θα έπρεπε να ακολουθούμε όλοι μαζί την αρχή της συνετούς αποφυγής και να δημιουργήσουμε προϋποθέσεις.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Ξέρετε τι σημαίνει αυτό; Το καταλαβαίνετε; Να μην χρησιμοποιούμε κινητό!
      ΕΜΜΑΝΟΥΗΛ ΣΤΡΑΤΑΚΗΣ: Όχι, λάθος κάνετε. Λάθος κάνετε!
      ΠΡΟΕΔΡΕΥΩΝ (Ιωάννης Τραγάκης): Παρακαλώ, μη διακόπτετε.
      ΕΜΜΑΝΟΥΗΛ ΣΤΡΑΤΑΚΗΣ: Μας λέγατε στην Επιτροπή ότι η 3G τεχνολογία απαιτεί τις πυκνές κεραίες. Εδώ ήρθε ο κ. Γαρουφαλιάς τώρα και μας είπε ότι το GSM, το παλιό κινητό δημιουργεί τα προβλήματα.
      ΑΘΑΝΑΣΙΟΣ ΜΠΟΥΡΑΣ: Ποιος υπογράφει τη μελέτη; Την εργασία ποιος την υπογράφει;
      ΕΜΜΑΝΟΥΗΛ ΣΤΡΑΤΑΚΗΣ: Ξεκαθαρίστε επιτέλους τι θέλετε να πείτε. Ξεκαθαρίστε μια ενιαία άποψη να τη λέτε, να μη λέτε αντικρουόμενα πράγματα, γιατί αυτό δημιουργεί περισσότερη σύγχυση απ’ αυτή που δημιουργείτε με το νομοσχέδιο.
      ΑΘΑΝΑΣΙΟΣ ΜΠΟΥΡΑΣ: Την καταθέτετε τη μελέτη, κύριε Στρατάκη;
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως και την καταθέτω. Να έρθετε να πάρετε και τη φωτοτυπία.
      Θα την καταθέσω στα Πρακτικά.
      ΠΡΟΕΔΡΕΥΩΝ (Ιωάννης Τραγάκης): Καταθέστε την στα Πρακτικά.
      ΕΜΜΑΝΟΥΗΛ ΣΤΡΑΤΑΚΗΣ: Βεβαίως.
      (Στο σημείο αυτό ο Βουλευτής κ. Εμμανουήλ Στρατάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μια και μιλάμε όμως για τις κεραίες –για να κλείσω, γιατί εμείς πραγματικά επιμένουμε σε αυτό- θα θέλαμε να ξέρουμε ότι αν τηρούνταν οι διαδικασίες που έπρεπε να τηρηθούν, εμείς θα το ψηφίζαμε και αυτό το άρθρο. Αλλά ποιες διαδικασίες; Να τηρηθούν οι αποστάσεις, η αρχή της συνετούς αποφυγής, η αρχή της απόστασης ασφαλείας, όπως προβλέπεται. Γιατί, αν γίνεται αυτό, τότε σίγουρα προφυλάσσουμε τον κόσμο και κυρίως διαμορφώνουμε θετικό κλίμα, για να μη δημιουργείται φοβία σε σχέση με τις νέες τεχνολογίες.
      Αυτό είναι το ζήτημα που εμείς θέλουμε να κατοχυρώσουμε και δυστυχώς η Κυβέρνηση κωφεύει. Γιατί υπηρετεί μόνο συγκεκριμένα συμφέροντα, αγνοώντας ενδεχομένως και αυτά τα ίδια τα συγκεκριμένα συμφέροντα γιατί στο τέλος, θα είναι όλα αυτά εις βάρος τους.
      Αλλά δεν είναι μόνο αυτά. Είπε ο κύριος Υπουργός ότι σε μας δεν υπήρχε σχέδιο, δεν υπήρχε τίποτα και ότι τα έφτιαξε όλα η Νέα Δημοκρατία μέσα σε είκοσι-είκοσι έναν μήνες, τη στιγμή που όταν μιλάνε για το νομοσχέδιο, λένε ότι ήταν πολύ λίγο το διάστημα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Νόμο φέρατε;
      ΕΜΜΑΝΟΥΗΛ ΣΤΡΑΤΑΚΗΣ: Εμείς, λοιπόν, θέλουμε να ξέρουμε –και το τονίζουμε σε όλες τις κατευθύνσεις- ότι και σχέδιο είχαμε και εγκρίσεις είχαμε για τα σχέδια αυτά από πλευράς Ευρωπαϊκής Ένωσης…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Πού;
      ΕΜΜΑΝΟΥΗΛ ΣΤΡΑΤΑΚΗΣ: Είναι στα συρτάρια σας, κύριε Υπουργέ, να το βρείτε. Να τα ψάξετε, γιατί φαίνεται ότι δεν έχετε χρόνο να ασχοληθείτε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Φέραμε νόμο εμείς. Εσείς φέρατε σχέδιο.
      ΕΜΜΑΝΟΥΗΛ ΣΤΡΑΤΑΚΗΣ: Σας λέμε, λοιπόν, ότι όχι μόνο υπήρχε, αλλά πήραμε και τα εύσημα από την Ευρωπαϊκή Ένωση. Εμείς φέραμε τον Ευρωπαϊκό Οργανισμό Ασφάλειας στη χώρα μας. Εσείς πείτε μας τι πετύχατε; Δεν μας τον έδωσαν έτσι στην τύχη, μας τον έδωσαν, γιατί πραγματικά είχαμε συμβάλει θετικά στην πρόοδο των τεχνολογιών όχι μόνο στη χώρα μας, αλλά συνολικά στην Ευρώπη.
      Και αυτό μας αναγνωρίστηκε από τον Επίτροπο, από όλες τις χώρες. Στο επόμενο Συμβούλιο Υπουργών της Ευρωπαϊκής Ένωσης μετά την ελληνική Προεδρία, πήραμε τα εύσημα όχι μόνο από τις δεκαπέντε, αλλά και από τις είκοσι πέντε χώρες και από τους είκοσι πέντε παρευρισκόμενους Υπουργούς. Και τότε κερδίσαμε πραγματικά και την έδρα του Οργανισμού.
      Πού θέλω να καταλήξω; Στο ότι αυτά, τα οποία λέγονται για λόγους εντυπώσεων, δεν έχουν καμία σχέση με την πραγματικότητα. Εμείς διαμορφώσαμε τις προϋποθέσεις, εμείς δημιουργήσαμε τις οδηγίες. Δεν σταματώ καθόλου στα ζητήματα των καθυστερήσεων, που βάζει ο κ. Υφυπουργός, γιατί μόνος του, με τις αναλύσεις του απέδειξε ότι η μεγάλη πραγματικά καθυστέρηση προήλθε από τη Νέα Δημοκρατία και από τη διακυβέρνησή της. Γιατί οι οδηγίες είναι του 2002 και εμείς συμβάλαμε στο να διαμορφωθούν…
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Για την παράταση δεν μας λέτε. Για την παράταση!
      ΕΜΜΑΝΟΥΗΛ ΣΤΡΑΤΑΚΗΣ: Η παράταση βεβαίως και υπήρχε στο Συμβούλιο Υπουργών του Μαΐου του 2003. Υπήρχε ένας χρόνος παράτασης. Και η ποινή που επιβλήθηκε, επιβλήθηκε μετά από ένα χρόνο, όπως εσείς ο ίδιος είπατε. Εγώ γι’ αυτό λέω ότι δεν μιλάω γι’ αυτή την περίπτωση, διότι εσείς ο ίδιος τα είπατε εδώ πέρα.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν υπάρχει τίποτα. Χαρτί να μας το λέει…
      ΕΜΜΑΝΟΥΗΛ ΣΤΡΑΤΑΚΗΣ: Και βέβαια, δεν μιλάω για όλα τα άλλα που υπάρχουν και είναι πάρα πολλά, σε σχέση με τις κεραίες, τις άδειες περιβαλλοντικών επιπτώσεων, που θα έπρεπε να βγάζουν οι Νομαρχιακές Αυτοδιοικήσεις και όχι οι περιφέρειες, που δεν έχουν καν μηχανισμό, και ένα σωρό άλλα ζητήματα που μπαίνουν.
      Εκείνο όμως που θέλω να πω και να κλείσω, είναι ότι εμείς ψηφίζουμε επί της αρχής το νομοσχέδιο και δεν ψηφίζουμε τα συγκεκριμένα άρθρα για τους λόγους που είπαμε.
      Δεν ψηφίζουμε το άρθρο 1, που αφορά το πεδίο εφαρμογής, γιατί δεν ξεκαθαρίζει ποια είναι τα κρατικά –είναι σε αντίθεση με τις οδηγίες- και ποιοι είναι οι σκοποί οι πειραματικοί και οι άλλοι.
      Δεν ψηφίζουμε το άρθρο 5, που αφορά την πολιτική επικοινωνίας. Και είναι και αυτό στη λογική της Κυβέρνησης να δημιουργεί μόνο επιτροπές. Εκατοντάδες επιτροπές έχουν δημιουργηθεί με τεράστιο κόστος για τον προϋπολογισμό της χώρας.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΕΜΜΑΝΟΥΗΛ ΣΤΡΑΤΑΚΗΣ: Δεν ψηφίζουμε το άρθρο 13, που αφορά την Ε.Ε.Τ. και την κομματική κατάληψη του κράτους, που ήταν ο στόχος και ο σκοπός της καθυστέρησης του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Νομίζω ότι δεν ψηφίζονται τα άρθρα ξεχωριστά.
      ΕΜΜΑΝΟΥΗΛ ΣΤΡΑΤΑΚΗΣ: Το άρθρο 31, που αφορά τις κεραίες, το καταψηφίζουμε, ακριβώς γιατί δεν συμπεριλαμβάνει κυρίως όχι μόνο την ασφαλή απόσταση, αλλά και την αρχή της συνετούς αποφυγής.
      Δεν ψηφίζουμε το άρθρο 32 με τους δορυφόρους, γιατί εκεί δεν μας είπατε τίποτε, αλλά εν πάση περιπτώσει δεν έχουμε χρόνο να τα πούμε.
      Και καταψηφίζουμε και το άρθρο 46, με την Καθολική Υπηρεσία, που νομίζει η Κυβέρνηση ότι μπορεί να λέει «Καθολική Υπηρεσία» ό,τι εκείνη νομίζει, πέρα και έξω από αυτά που προβλέπονται από τις οδηγίες.
      Και καλέσαμε την Κυβέρνηση, εάν πραγματικά ήθελε να ψηφίσουμε αυτά τα άρθρα, να βάλουμε…
      ΠΡΟΕΔΡΕΥΩΝ (Ιωάννης Τραγάκης): Ψηφίζετε κανένα άρθρο;
      ΕΜΜΑΝΟΥΗΛ ΣΤΡΑΤΑΚΗΣ: Τα υπόλοιπα όλα. Έχει 72 άρθρα, κύριε Πρόεδρε, πάρα πολλά. Εμείς δεν ψηφίζουμε μόνο έξι άρθρα.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, για να κατανείμουμε την ψήφιση του νομοσχεδίου επί των άρθρων. Ψηφίζετε…
      ΕΜΜΑΝΟΥΗΛ ΣΤΡΑΤΑΚΗΣ: Ψηφίζουμε στο σύνολο και επί της αρχής και όλα τα υπόλοιπα άρθρα, πλην αυτών των έξι που ανέφερα, δηλαδή το 1, το 5, το 13, το 31, που αφορά τις κεραίες, το 32 και το 46.
      ΠΡΟΕΔΡΕΥΩΝ (Ιωάννης Τραγάκης): Όλα τα άλλα τα ψηφίζετε;
      ΕΜΜΑΝΟΥΗΛ ΣΤΡΑΤΑΚΗΣ: Όλα τα άλλα ναι.
      ΠΡΟΕΔΡΕΥΩΝ (Ιωάννης Τραγάκης): Εντάξει.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Στρατάκη.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Περισσότερο πήρα το λόγο -γιατί σας είχα πει και στην εισηγητική ομιλία μου  ότι καταψηφίζουμε το νομοσχέδιο στο σύνολό του και επί των άρθρων, όλα τα άρθρα το καθένα ξεχωριστά, γιατί αποτυπώνουν την κύρια λογική, της εμπορευματοποίησης, οπότε δεν υπάρχει θέμα να συμφωνήσουμε- για να πω ότι είχαμε κάνει μία πρόταση στο άρθρο 31, αλλά πεισματικά η Κυβέρνηση –είναι συνειδητή της επιλογή- δεν πήρε καμιά πρόταση υπόψη της, όχι μόνο από τη Βουλή αλλά και απ’ όλο τον κόσμο. 
      Νομίζω ότι θα υπάρχουν παρενέργειες για όλα αυτά, ο κόσμος δεν θα παρακολουθεί τις εξελίξεις έτσι όπως έχουν τα πράγματα και θα αντιδράσει. Νομίζω ότι θα υπάρξει κίνημα στο λεκανοπέδιο, αλλά και συνολικότερα, για όλη αυτήν την κατάσταση, που θα αντιδράσει σε αυτό που ψηφίζεται, σήμερα, με συνευθύνη του ΠΑ.ΣΟ.Κ. και της Νέας Δημοκρατίας. 
      Η αντιπαράθεση μεταξύ της Αντιπολίτευσης και της Κυβέρνησης ήταν πόσο καθυστέρησε η Εθνική Νομοθεσία να γίνει συμβατή με την Ευρωπαϊκή. Δεν είναι αυτό το ζήτημα.
      Κύριε Υπουργέ, θέλω να σας πω -και να το σκεφθείτε- το εξής: Εμένα μου έκανε εντύπωση ότι σε μία αντιπαράθεση που υπήρχε εδώ, μεταξύ σας -γιατί εδώ έχουν διαβαστεί πολλές εκθέσεις επιστημόνων και δε νομίζω ότι είναι η δουλειά του Κοινοβουλίου, εγώ δεν ξέρω, είμαι νέα Βουλευτής, εσείς θα ξέρετε καλύτερα, η εργασία μας δεν είναι εδώ να διαβάζουμε τις εκθέσεις των επιστημόνων στη Βουλή, αλλά να γίνεται εργασία, να τις παίρνουμε υπ’ όψιν και να ερχόμαστε εδώ και να παίρνουμε πολιτικές αποφάσεις-  όταν αναφερθήκατε στις εκθέσεις που είχατε, είπατε «εγώ έχω περισσότερες απόψεις». Άρα, δεν είχα και πολύ άδικο, όταν η εμπειρία μου από την επιτροπή γενικεύοντας από τη δική σας τοποθέτηση που μου έκανε εντύπωση, επειδή ανέφερε μία επιστημονική προσέγγιση, εσείς είπατε εγώ έχω περισσότερες επιστημονικές προσεγγίσεις….
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Η κρατούσα άποψη, κυρία Παντελάκη, είναι δεδομένη. Υπάρχουν κάποιοι που έχουν άλλη άποψη. 
      ΕΛΠΙΔΑ ΠΑΝΤΕΛΑΚΗ: Δεν σημαίνει ότι έχει αποδειχθεί ιστορικά σε όλα τα ζητήματα ότι η επικρατούσα άποψη πάντα δικαιώνεται. Εμείς σας ζητήσαμε να πάρετε υπ’ όψιν σας τη χειρότερη εκδοχή.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτήν πήραμε, 40% φθηνότερη. 
      ΕΛΠΙΔΑ ΠΑΝΤΕΛΑΚΗ: Γιατί κόπτεστε τόσο πολύ; 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Αυτήν πήραμε. 
      ΓΕΩΡΓΙΟΣ ΓΑΡΟΥΦΑΛΙΑΣ: Κρατήσαμε 400 μέτρα και 40% κατεβάσαμε κάτω … 
      ΕΛΠΙΔΑ ΠΑΝΤΕΛΑΚΗ: Εμείς σας λέμε να αντιμετωπίσετε το πρόβλημα και να πάρετε μέτρα. Εσείς αυτήν τη στιγμή δίνετε γη και ύδωρ στην κινητή τηλεφωνία. Το νομοσχέδιο αυτό δεν έγινε για άλλο λόγο, παρά να διευκολύνει τις εταιρείες κινητής τηλεφωνίας και να τους βγάλετε τα βάρη από πάνω τους. Μέχρι και πάνω από τα κοτέτσια θα υπάρχουν οι κεραίες κινητής τηλεφωνίας, από τη στιγμή που δεν υπάρχουν πολεοδομικές άδειες. 
      Θα πρέπει να παίρνουμε υπόψη τους πάντες και στην Ελλάδα και σε διεθνές επίπεδο και ας κάνουμε υπομονή -δεν τα ξέρουμε όλα- θα γίνει παγκόσμιο συνέδριο υγείας …
      ΓΕΩΡΓΙΟΣ ΓΑΡΟΥΦΑΛΙΑΣ: Μετά από δύο χρόνια.
      ΕΛΠΙΔΑ ΠΑΝΤΕΛΑΚΗ: Είδατε που δεν τα ξέρετε καλά; Το Μάρτιο του 2006 –έχω ένα κείμενο μπροστά μου, μπορεί να κάνω λάθος- ο Παγκόσμιος Οργανισμός Υγείας προετοιμάζει, πραγματοποιεί συζήτηση… 
      ΓΕΩΡΓΙΟΣ ΓΑΡΟΥΦΑΛΙΑΣ: Μετά από δύο χρόνια. 
      ΕΛΠΙΔΑ ΠΑΝΤΕΛΑΚΗ: Ας παρακολουθούμε αυτές τις εξελίξεις. Εμάς εργασία μας είναι να πάρουμε μέτρα, ο κόσμος να  νοιώθει συνθήκες ασφάλειας, αλλά είναι φανερό ότι δεν δεχθήκατε. Εσείς θέλετε η Κυβέρνηση να «κόβει και να ράβει» σε σχέση με τις αδειοδοτήσεις και υπάρχει θέμα και είναι πολιτικό ζήτημα.
      Κύριε Υπουργέ, δεν μας απαντήσατε, εμείς θα επιμείνουμε. Θέλω να ξέρετε ότι το Κομμουνιστικό Κόμμα Ελλάδας συνοδεύει με την κριτική του την Κυβέρνηση πάνω σε αυτό το ζήτημα που προέκυψε σήμερα, το προκλητικό θέμα σε σχέση με την Υπηρεσία Πολιτικής Αεροπορίας. Και αν απαντήσατε στο ΠΑ.ΣΟ.Κ. -γιατί ακριβώς ταυτίζεστε στο πώς αξιοποιείτε την ομηρία των εργαζομένων- με εμάς δεν μπορείτε να τα βγάλετε πέρα σε αυτό. Τα ίδια πράγματα που έγιναν στον Ο.Λ.Π., στο λιμάνι του Πειραιά, που  ξεκίνησαν οι εργαζόμενοι και ουσιαστικά εξαγοράστηκαν και τους έβαλαν στην Α΄ κλάση του Ι.Κ.Α. για να κλείσουν το στόμα και να πάρουν τη συναίνεση για να γίνει ο Ο.Λ.Π.  Α.Ε.. Η ίδια ιστορία γίνεται και εδώ, για να δοθεί το φιλέτο, τα αεροδρόμια, τα πάντα και το τελευταίο κομμάτι το καλύτερο που έχει απομείνει, αυτός είναι ο προθάλαμος και γι’ αυτό θέλατε να κλείσετε το στόμα από τον κόσμο και φθάσαμε στο σημείο να έχουμε επιδόματα -για να τα ακούσει ο κόσμος, αν υπάρχει κανείς που μας ακούει- από 150 ευρώ μέχρι 3.300 ευρώ το μήνα ως επίδομα. Έχει ξαναγίνει ποτέ αυτό; Πώς βγαίνει αυτό; Οι ελεγκτές εναέριας κυκλοφορίας, με βάση τη νέα σας ρύθμιση. θα παίρνουν 3.300 ευρώ επίδομα μαζί με το μισθό. Αυτά να τα σκεφθείτε, γι’ αυτό τα θέτω, γιατί το θεωρούμε σοβαρό πολιτικό θέμα και τις προεκτάσεις που έχει και θα επανέλθουμε. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λεβέντης έχει το λόγο. Του ευχόμαστε χρόνια πολλά για την ονομαστική του εορτή.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ πολύ, κύριε Πρόεδρε.
      Είναι πολύ περασμένη η ώρα, όλοι μας παραδεχόμαστε ότι πρέπει να υπάρξει εκσυγχρονισμός, είναι επιτακτική η ανάγκη του εκσυγχρονισμού και βέβαια τα σύγχρονα δίκτυα επικοινωνιών είναι καθοριστικά, είναι το νευρικό σύστημα, όπως ειπώθηκε προηγουμένως από κάποιο συνάδελφο, και όντως έτσι είναι. Και βέβαια έχουμε μεγάλες ελλείψεις και στο κέντρο, πολύ περισσότερο στην περιφέρεια και στην επαρχία και θέλω να ελπίζω ότι θα υπάρξει μία δικαιότερη κατανομή κύριε Υπουργέ. Παραδείγματος χάριν, τα Άνω Λιόσια δεν χρειάζεται να έχουν τη λυματολάσπη και οτιδήποτε και να μην έχουν τουλάχιστον τις σύγχρονες επικοινωνίες. 
      Υπάρχουν ορισμένα προβλήματα που μπήκαν εδώ και εγώ θα επανέλθω επιγραμματικά σε κάποια σημεία, όσον φορά τις βλαπτικές συνέπειες. 
      Κατ’ αρχήν να ξεκαθαρίσουμε τι συμβαίνει σε αυτήν την περίπτωση. Έχω εδώ το φάσμα των ακτινοβολιών και θα ήθελα αυτό να γίνει κατανοητό. Για να γίνει μία ακτινοβολία βλαπτική, πρέπει να έχει ένα ορισμένο μήκος κύματος. Για να είναι καρκινογόνος, για να διασπάσει το DNA, πρέπει να έχει ένα πολύ μικρό μήκος  κύματος, να είναι ιοντίζουσα. Και λέμε οι γ  ακτινοβολίες είναι το μήκος κύματος 1 διά 10 στην 22α, δηλαδή 1 διά 10 με 22  μηδενικά. Η υπεριώδης ακτινοβολία είναι 1 διά 10 στη 16η, δηλαδή 1 διά 16 μηδενικά. Το φως με 14  μηδενικά. Και αυτά που συζητάμε εδώ είναι από 10 στην 6η με 10 στη 10η,  1 διά 10 με 6 μηδενικά έως 10 μηδενικά. Δηλαδή βάλτε από τα 10 μηδενικά μέχρι τα 22 μηδενικά τι τεράστια διαφορά   υπάρχει. Είναι σα να θέλουμε τώρα να διαπεράσουμε κάτι και να λέμε όχι αυτή η σφαίρα που διαπερνά πράγματι, αυτήν δεν την υπολογίζουμε, αλλά φοβόμαστε την οβίδα ή πολύ περισσότερο ένα αυτοκίνητο ή ένα υπερωκεάνιο ότι μπορεί να διασπάσει το φράγμα. Τι μπορεί να κάνει όμως; Να το καταστρέψει. Και αυτό είναι που κάνει θερμαντική δράση και είναι επικίνδυνη, όπως είναι επικίνδυνο όταν είμαστε σε κοντινή απόσταση. Μπορεί επίσης να θολώσει το φακό του ματιού και όταν αυτό είναι σε μία κοντινή απόσταση λίγων μέτρων. Επίσης, επειδή το μήκος κύματος  των μηχανημάτων, όπως είναι οι βηματοδότες ή τα ακουστικά βαρηκοΐας που φορούν οι ηλικιωμένοι και μη στα αυτιά τους, μπορεί αυτό να είναι παρεμφερές, μπορεί τότε να τα αποδιοργανώσει και να κάνει ζημιά. Ζημιές δηλαδή μπορεί να κάνουν και λέμε -από αυτήν την άποψη ο επιστήμονας,  ο ειδικός ψάχνει, δεν είναι απόλυτος, δεν επαναπαύεται, αλλιώς θα ανήκε σε κάποιο θρησκευτικό ή οποιοδήποτε άλλο δόγμα και θα ήταν ευτυχής ότι όλα είναι ωραία και καλά και δεν αμφισβητείται τίποτα-  ότι με τα σημερινά δεδομένα δεν έχει αποδειχθεί ότι προκαλούν καρκίνο ή άλλου τέτοιου είδους βλάβες. Προκαλούν άλλες βλάβες   υπό ορισμένες προϋποθέσεις σαν και αυτές που είπαμε. Βέβαια δεν είναι η ώρα τώρα για να κάνουμε επιστημονική ανάλυση. 
      Θα ήθελα και κάτι άλλο. Επειδή πολλές φορές έχει ειπωθεί και μάλιστα από αυτές τις μπροσούρες που κυκλοφόρησαν και μας εστάλησαν και ορισμένα σημειώματα σήμερα, ότι προκαλούν κεφαλαλγίες, θα ήθελα να πληροφορήσω όλους ότι ο εγκέφαλος δεν πονάει, πονάει το δέρμα, η μήνιγγα. Να μη λέμε επομένως ότι έβλαψε τον εγκέφαλο και έκανε πόνο. Μπορεί να κάνει οίδημα στον εγκέφαλο, το οποίο οίδημα να έλθει να πιέσει τις  μήνιγγες και αυτό να προκαλέσει πονοκέφαλο. Αυτό είναι μία άλλη ιστορία. Πρέπει μερικά πράγματα να μην τα μπερδεύουμε. Με αυτό δεν σημαίνει ότι εγώ λέω «ξέρετε δεν υπάρχει κανένας κίνδυνος».
Με βάση τα σημερινά δεδομένα δεν υπάρχει κάποιος ορατός κίνδυνος, αλλά βέβαια αυτό δεν σημαίνει ότι δεν θα παρακολουθήσουμε και στο μέλλον.
      Κύριε Πρόεδρε, θέσατε θέμα του τι ψηφίζουμε και τι όχι. Εμείς δεν ψηφίζουμε τα άρθρα 1,3,4,5,6,11,12,13,14,16,18,19,20,21,22,29,30,31, το οποίο αναφέρεται στις κεραίες και μάλιστα ανέλυσα στην πρωτολογία μου για ποιους λόγους το καταψηφίζουμε. Επίσης καταψηφίζουμε τα άρθρα 33,35,36,37-45,55,60,61,64,67,70, αν αυτό έχει κάποια σημασία. Τέλος, καταψηφίζουμε και την τροπολογία.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, αυτό καταγράφτηκε στα Πρακτικά.
      Κυρία και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων, της υπ’ αριθμόν 522/5 τροπολογίας και του συνόλου του σχεδίου νόμου του Υπουργείου Μεταφορών και Επικοινωνιών: «Περί Ηλεκτρονικών Επικοινωνιών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο επί της αρχής, των άρθρων με τις νομοτεχνικές βελτιώσεις του κυρίου Υπουργού της με αριθμό 522/5 τροπολογίας και στο σύνολό του; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Ιωάννης Τραγάκης): Συνεπώς το σχέδιο νόμου του Υπουργείου Μεταφορών και Επικοινωνιών: «Περί Ηλεκτρονικών Επικοινωνιών και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων, με τις νομοτεχνικές βελτιώσεις του κυρίου Υπουργού, της με αριθμό 522/5 τροπολογίας και του συνόλου, και έχει ως εξής: 
      (Να καταχωριστεί το κείμενο του νομοσχεδίου σελ. 258 α)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ΄ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, έχουν διανεμηθεί τα Πρακτικά της συνεδρίασης της Τετάρτης 30 Νοεμβρίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά της συνεδρίασης της Τετάρτης 30 Νοεμβρίου 2005 επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Σώματος και ώρα 00.25΄ λύεται η συνεδρίαση για σήμερα ημέρα Τετάρτη 18 Ιανουαρίου 2006 και ώρα 10.30’, με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Άμυνας: «Προμήθειες αμυντικού υλικού των Ενόπλων Δυνάμεων», σύμφωνα με το άρθρο 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ						ΟΙ ΓΡΑΜΜΑΤΕΙΣ  
  ΣΥΝΕΔΡΙΑΣΗ 17.01.06                                                  σελ1 

