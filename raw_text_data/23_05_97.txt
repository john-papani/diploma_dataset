Σελίδα 6709 
Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΛΔ'

Παρασκευή 23 Μαΐου 1997

Αθήνα, σήμερα, στις 23 Μαΐου 1997, ημέρα Παρασκευή και ώρα 10.24', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή κ. Ιωάννη Καρακώστα τ' ακόλουθα:

Α' ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΦΩΤΗΣ ΚΟΥΒΕΛΗΣ, ΜΟΥΣΤΑΦΑ ΜΟΥΣΤΑΦΑ, ΑΝΔΡΙΑΝΗ ΛΟΥΛΕ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Μαγνησίας ζητεί την ολοκλήρωση της κατασκευής της νέας πτέρυγας στο Νοσοκομείο Βόλου Μαγνησίας.

2) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσαν αναφορά με την οποία η Κοινότητα Μελισσοχωρίου του Νομού Βοιωτίας αντιτίθεται στην εφαρμογή του προγράμματος "Ι.Καποδίστριας".

3) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Στεφάνης του Νομού Βοιωτίας αντιτίθεται στην υλοποίηση του προγράμματος "Ι.Καποδίστριας" στην περιοχή της.

4) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Μαυρομματίου του Νομού Βοιωτίας ενίσταται στην εφαρμογή του προγράμματος "Ι.Καποδίστριας" περί συνενώσεως των ΟΤΑ.

5) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Αγίου Γεωργίου του Νομού Βοιωτίας ζητεί να αναβαθμισθεί σε Δήμο.

6) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με την πλημμελή διαχείριση του δημοσίου χρήματος από την 1η Νομαρχιακή Επιτροπή Βοιωτίας.

7) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο η Κοινότητα Γρηγοριάς του Νομού Ηρακλείου ζητεί οικονομική ενίσχυση της υδροδότησής της.

8) Ο Βουλευτής Δράμας κ. ΚΩΝ/ΝΟΣ ΕΥΜΟΙΡΙΔΗΣ κατέθεσε αναφορά με την οποία το Σωματείο Ζαχαροπλαστών Δράμας αντιτίθεται στην επιβολή φόρου του 2% στα είδη ζαχαροπλαστικής.

9) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το Τεχνικό Επιμελητήριο Ελλάδας Τμήμα Κεντρικής και Δυτικής Θεσσαλίας προτείνει νομοθετικές ρυθμίσεις για το εργασιακό καθεστώς των εργαζομένων στους ΟΤΑ με ατομική σύμβαση εργασίας.

10)Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η κακή διαχείριση του δημοσίου χρήματος από την Αναπτυξιακή ΑΕ.

11)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία "Η Ηλιαχτίδα" ζητεί την οικονομική υποστήριξη της ίδρυσης μονάδας μεταμόσχευσης μυελού των οστών στο ΠΕ.ΠΑ.Γ.Ν.Η.

12)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Ροδιάς του Νομού Ηρακλείου ζητεί να μην εγκατασταθεί στην περιοχή της κεραία κινητής τηλεφωνίας.

13)Ο Βουλευτής Θεσ/νίκης κ. ΓΕΩΡΓΙΟΣ ΚΙΡΚΟΣ κατέθεσε αναφορά με την οποία η Κοινότητα Ζαγκλιβερίου του Νομού Θεσ/νίκης ζητεί να μην καταργηθεί το εξεταστικό κέντρο του Λυκείου Κωμόπολης Ζαγκλιβερίου του Νομού Θεσ/νίκης.

14)Ο Βουλευτής Λαρίσης κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία Κοινοτικοί Υπάλληλοι Κοινοτήτων Σεληνίων και Αμπελακίων Σαλαμίνας ζητούν τη μονιμοποίησή τους.

15)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Δ/ντής της Περιφέρειας Θεσσαλίας ζητεί τη χρηματική ενίσχυση του Συλλόγου Ποντίων Λάρισας.

16)Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία ο Ιατρικός Σύλλογος Λάρισας "Ο ΙΠΠΟΚΡΑΤΗΣ" ζητεί την άμεση προκήρυξη των θέσεων της Μονάδας Εντατικής Θεραπείας του Νοσοκομείου Λάρισας.

17)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η 'Ενωσις Συνταξιούχων Σιδηροδρομικών Λαρισαϊκού Δικτύου ζητεί την αύξηση των συντάξεων των μελών της.

18)Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμος Οιτύλου 

Σελίδα 6710 

Λακωνίας ζητεί να παραμείνει αυτόνομος.

19)Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Νομάρχης Αρκαδίας ζητεί χρηματοδότηση για την εξόφληση του ΚΤΕΛ Αρκαδίας που πραγματοποίησε μεταφορά μαθητών το Α' τετράμηνο έτους 1996. 

20)Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο τ.Δήμαρχος Μεγαλόπολης Αρκαδίας καταγγέλλει τη ρύπανση που προκαλείται στην ατμόσφαιρα της περιοχής Μεγαλόπολης από την κακή λειτουργία μονάδων της ΔΕΗ.

21)Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Πουλίθρων Αρκαδίας καταγγέλλει την παράνομη εγκατάσταση μονάδων ιχθυοκαλλιέργειας στην περιοχή της.

22)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας ζητεί την εξερεύνηση και αξιοποίηση δύο σπηλαίων με σταλαγμίτες.

23)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας ζητεί η δεξαμενή πετρελαίου που βρίσκεται στην Αστυπάλαια, να έχει τη δυνατότητα εφοδιασμού αλιευτικών με τράνζιτ πετρέλαιο.

24)Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Συμβούλιο Περιοχής 2ης Εδαφικής Περιφέρειας Νομού Λασιθίου ζητεί τη δωρεάν παραχώρηση της χρήσης αποθήκης της ΑΤΕ στον 'Αγιο Γεώργιο Οροπεδίου Λασιθίου.

25)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Πανελλήνιος Σύνδεσμος Ανωτάτου Προσωπικού ΟΤΕ ζητεί να μην εφαρμοσθεί το Σχέδιο Οικονομικού και Διοικητικού εκσυγχρονισμού του ΟΤΕ.

26)Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Κτηνοτρόφων Νέας Αγχιάλου του Νομού Μαγνησίας ζητεί να ρυθμιστούν τα χρέη του προς την ΑΤΕ.

27)Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία οι αδιόριστοι μουσικοί που επέτυχαν στον Πανελλήνιο Διαγωνισμό του 1995 ζητούν την απορρόφησή τους στο δημόσιο.

28)Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Αιγίου του Νομού Αχαίας υποβάλλει προτάσεις για την πολεοδόμηση της περιοχής του προκειμένου να στεγασθούν οι σεισμόπληκτες οικογένειες της περιοχής Αλυκής Αιγίου.

29)Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία οι Αγροτικοί Συνεταιρισμοί της Επαρχίας Δομοκού στο Νομό Φθιώτιδας υποβάλλουν προτάσεις για την παραγωγή και τη διακίνηση της βιομηχανικής τομάτας.

30)Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία οι Κοινότητες Ανατολής, Μαρμάρων, Κολοκυθιάς, Αργυρίων, Περιβολίου, Νικολιτσίου του Νομού Φθιώτιδας υποβάλλουν προτάσεις για τη συνένωσή τους ενόψει του προγράμματος "Ι.Καποδίστριας".

31)Ο Βουλευτής Φθιώτιδας κ. ΕΥΑΓΓΕΛΟΣ ΣΤΑΙΚΟΣ κατέθεσε αναφορά με την οποία η Ομοσπονδία Επαγγελματιών - Βιοτεχνών Φθιώτιδας ζητεί να μην εφαρμοσθεί η διάταξη περί της επιβολής του δημοτικού φόρου του 2% στις επιχειρήσεις.

32)Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την κρατική αναγνώριση των πιστοποιητικών γλωσσομάθειας PALSO.

33)Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με τον "αφορισμό" του Καζαντζάκη με σχολική εγκύκλιο που εκδόθηκε από την Επιθεώρηση Θεολόγων Νομού Λάρισας.

34)Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η 'Ενωση Αστυνομικών Υπαλλήλων του Νομού Πιερίας ζητεί να αυξηθεί η οργανική δύναμη της Α.Δ. Πιερίας.

35)Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία η 'Ενωση Τουριστικών Πρακτόρων του Νομού Πιερίας υποβάλλει προτάσεις για τις προϋποθέσεις εισαγωγής των υποψηφίων στη Σχολή Ξεναγών.

36)Οι Βουλευτές κύριοι ΕΥΤΥΧΙΟΣ ΚΟΝΤΟΜΑΡΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Κέρκυρας ζητεί την επίλυση του προβλήματος στέγασης του Ιονίου Πανεπιστημίου.

37)Οι Βουλευτές κύριοι ΔΗΜΗΤΡΙΟΣ ΣΑΡΡΗΣ, ΠΑΝΑΓΙΩΤΗΣ ΚΡΗΤΙΚΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Σταβίων του Νομού Ηρακλείου ζητεί την επαναλειτουργία του αγροτικού ιατρείου της.

38)Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Κοινότητα Σταβίων του Νομού Ηρακλείου ζητεί οικονομική ενίσχυση για την κάλυψη των λειτουργικών δαπανών της.

39)Ο Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύλλογος Υπαλλήλων των Ασφαλιστικών Ταμείων καταγγέλλει τη συμπεριφορά του διευθυντή του Ταμείου Υγείας Δικηγόρων Επαρχιών.

40)Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε δημοσίευμα εφημερίδας σχετικά με τις απαράδεκτες συνθήκες λειτουργίας του Ιονίου Πανεπιστημίου.

41)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια Ομοσπονδία Ερασιτεχνικών Αλιέων ζητεί την αναθεώρηση του Π.Δ. 373/85.

42)Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Ανδ. Κορκολόπουλος ζητεί τη ρύθμιση του αναχρονιστικού ιδιοκτησιακού καθεστώτος των ταρατσών των προσφύγων της Μικρασιατικής καταστροφής.

43)Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Αστυπάλαιας ζητεί την επίλυση του προβλήματος ανεφοδιασμού των αλιευτικών σκαφών με πετρέλαιο τράνζιτ στην Αστυπάλαια.

44)Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μύρινας Λήμνου ζητεί τη λήψη μέτρων για την τακτική ακτοπλοϊκή σύνδεσή του με τη Ραφήνα.

45)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Ζαχαροπλαστών Δράμας διαμαρτύρεται για την επιβολή του δημοτικού φόρου 2% στα είδη ζαχαροπλαστικής.

46)Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας σχετικά με προτεινόμενες λύσεις για τη βιωσιμότητα της SOFTEX.

47)Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Κοινότητα Δαμασίου του

Σελίδα 6711 

Νομού Λάρισας υποβάλλει προτάσεις για το πρόγραμμα συνένωσης των ΟΤΑ "Ι.Καποδίστριας".

48)Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Εκπολιτιστικός Σύλλογος Κοινότητας Νεροκούρου "Η Αγία Μαρίνα" ζητεί οικονομική ενίσχυση για τη στέγασή του.

49)Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Παγκρήτιος Σύλλογος Γονέων και Φίλων Παιδιών με Νεοπλασία "Η Ηλιαχτίδα" ζητεί την οικονομική υποστήριξη της ίδρυσης ΜΜΟ στο ΠΕΠΑΓΝΗ.

50)Οι Βουλευτές κύριοι ΣΤΑΥΡΟΣ ΠΑΠΑΔΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Σωματείο Ζαχαροπλαστών Δράμας διαμαρτύρεται για την επιβολή του 2% δημοτικού φόρου στα είδη ζαχαροπλαστικής.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 3002/28-3-97, 3094/3-4-97, 3245/10-4-97 ερωτήσεις δόθηκε με το υπ' αριθμ. 20450/16-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση των ερωτήσεων 3002/28-3-97, 3094/3-4-97 και 3245/10-4-97 που κατατέθηκαν στη Βουλή των Ελλήνων από τους Βουλευτές κ.κ. Π. Μελά, Β. Μιχαλολιάκο και Γ. Καλό και αναφέρονται στο πιο πάνω θέμα, σας πληροφορούμε τα εξής:

Το Περιφερειακό Συμβούλιο Αττικής δεν εξέτασε τη δυνατότητα ένταξης έργων κατασκευής καταφυγίων τουριστικών σκαφών (μαρίνες) στο Περιφερειακό Επιχειρησιακό Πρόγραμμα (ΠΕΠ) Αττικής 1994-99, δεδομένου ότι τέτοιου είδους έργα υπάγονται στο Επιχειρησιακό Πρόγραμμα Τουρισμός-Πολιτισμός του ΕΟΤ.

Δυνατότητα ένταξης νέων έργων στο ΠΕΠ Αττικής δεν υπάρχει πλέον, δεδομένου ότι αφενός μεν το Πρόγραμμα είναι υπερκορεσμένο, αφετέρου δε έχει εξαντληθεί ήδη το 1/2 του χρονικού ορίζοντα.

Ειδικότερα όσον αφορά την Αίγινα, σας γνωρίζουμε ότι εκτός από ένα μεγάλο αριθμό έργων που έχει ενταχθεί και υλοποιείται μέσα από το ΠΕΠ Αττικής 1994-99 (έργα οδοποιίας, ύδρευσης, αναπλάσεων), έχει ενταχθεί και υλοποιείται και το έργο "Κατασκευή πλωτών προβλητών στα λιμάνια Αίγινας, Πέρδικας, Ν. Αίγινας και μέλων από Φ.Ο. (Γ και Δ φάση), συνολικού πρ/σμού 236 εκατ. δρχ.

Ο Υφυπουργός

Λ.ΠΑΠΑΔΗΜΑΣ"

2. Στην με αριθμό 3083/2-4-97 ερώτηση δόθηκε με το υπ' αριθμ. 20449/16-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3083/2-4-97 που κατατέθηκε στη Βουλή των Ελλήνων από το Βουλευτή κ. Α. Καραμάριο και αναφέρεται στο πιο πάνω θέμα, σας γνωρίζουμε τα εξής:

Α. ΥΦΙΣΤΑΜΕΝΑ ΕΛΙΚΟΔΡΟΜΙΑ Ν.ΔΩΔΕΚΑΝΗΣΟΥ

1. Για την αποκατάσταση των ελλείψεων των ελικοδρομίων Σύμης, Τήλου, Πάτμου και Λειψών, υπάρχει έτοιμη μελέτη δυνάμενη να δημοπρατηθεί.

2.Σχετικά με το ελικοδρόμιο Χάλκης, το οποίο γίνεται στα πλαίσια του INTERREG II, έχουν ολοκληρωθεί οι κτιριακές και ηλεκτρομηχανολογικες εγκαταστάσεις και εκκρεμμεί η διαδικασία ηλεκτροδότησής του από το δίκτυο της ΔΕΗ.

Β.ΜΙΚΡΑ ΑΕΡΟΔΡΟΜΙΑ

1. Οσον αφορά στα αεροδρόμια Μεγίστης (δηλ. Καστελόριζου), Κάσου, Λέρου και Αστυπάλαιας, αυτά βρίσκονται πλέον σε πλήρη επιχειρησιακή ετοιμότητα καθ' όλο το 24ωρο, δεδομένου ότι, για τη βραχυπρόθεσμη αντιμετώπιση του προβλήματος νυχτερινών πτήσεων στα ελικοδρόμια αυτά, έχουν τοποθετηθεί φορητοί φανοί και συσσωρευτές φόρτισης.

Επίσης για την οριστική αντιμετώπιση του θέματος των νυχτερινών πτήσεων, έχει προγραμματιστεί από τη Γενική Δ/νση Αερομεταφορών της ΥΠΑ η φωτοσήμανσή τους σε μονιμότερη βάση, που πρόκειται να καλυφθεί από τους πόρους του Τ.Ε.Ε.Α. (Σπατόσημου). Η δημοπράτηση των έργων φωτοσήμανσης έγινε στις αρχές Απριλίου και βρίσκεται στο στάδιο της αξιολόγησης των προσφορών.

2. Τέλος αναφορικά με το αεροδρόμιο της Καλύμνου, αυτό βρίσκεται στο στάδιο κατασκευής (ολοκληρώνεται ο αεροδιάδρομος, διαμορφώνονται τα πρανή κ.λπ.).

Ο Υφυπουργός

Λ.ΠΑΠΑΔΗΜΑΣ"

3. Στην με αριθμό 3095/3-4-97 ερώτηση δόθηκε με το υπ' αριθμ. 20460/16-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3095/3-4-97 του Βουλευτή Β. Μιχαλολιάκου σας πληροφορούμε ότι όπως μας ενημέρωσε το Νομαρχιακό Διαμέρισμα Πειραιά της Νομαρχιακής Αυτοδιοίκησης Αθηνών Πειραιώς.

α. Η κατασκευή του επιβατικού σταθμού στο λιμένα Διακοφτίου Κυθήρων έχει ολοκληρωθεί. Εχουν επίσης ολοκληρωθεί τα έργα ηλεκτροφωτισμού του λιμένα και έχουν γίνει οι απαραίτητες ενέργειες για την επέκταση του ηλεκτρικού δικτύου κατά 1000μ. προκειμένου να συνδεθούν οι εγκαταστάσεις του λιμένα με το δίκτυο της ΔΕΗ.

β. Τα οικοδομικά και λοιπά υλικά που έχουν εναπομείνει στον ευρύτερο χώρο του λιμένα θα συλλέγουν και θα απομακρυνθούν από την ανάδοχο εταιρεία, στην οποία έχει ήδη γίνει υπόμνηση της υποχρεώσεώς της.

Ο Υφυπουργός

Λ. ΠΑΠΑΔΗΜΑΣ"

4. Στην με αριθμό 3178/8-4-97 ερώτηση δόθηκε με το υπ' αριθμ. 20457/16-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 3178/8-4-97 του Βουλευτή κ. Αντ. Φούσα σας πληροφορούμε ότι όπως μας ενημέρωσε η Νομ/κή Αυτ/ση Ιωαννίνων:

1. Ο αποχιονισμός της Επαρχ. Οδού από Εθν. Οδό Ιωαννίνων - Τρικάλων προς Κοιν/τα Μηλέα γίνεται με μισθωμένο μηχάνημα από την Κοιν/τα όπου και σταθμεύει και ενεργεί αμέσως για τον καθαρισμό της Επαρχ. Οδού.

Η χρηματοδότηση για την μίσθωση του μηχ/τος γίνεται από τους πόρους της Ν.Α.

2. Την τελευταία χειμερινή περίοδο έγινε χρήση μηχ/τος του Δήμου Μετσόβου (έδρα Συμβουλίου Περιοχής).

3. Για τον καθαρισμό από μηχ/τα της 3ης Δ.Ε.Κ.Ε. (σταθμού Κατάρας) έχει γίνει συνεννόηση με την αρμόδια Υπηρεσία και επεμβαίνει αφού ολοκληρώσει τις εργασίες αποχιονισμού στο Εθνικό οδικό Δίκτυο.

Ο Υφυπουργός

ΛΑΜΠ. ΠΑΠΑΔΗΜΑΣ"

5. Στην με αριθμό 3236/10-4-97 ερώτηση δόθηκε με το υπ' αριθμ. 190/16-5-97 έγγραφο από τον Υπουργό Ναυτιλίας η ακόλουθη απάντηση:

"1. Κατόπιν της ερώτησης 3236/10-4-97 που κατατέθηκε στη Βουλή των Ελλήνων από τον Βουλευτή κ. ΜΑΝ. Α. ΜΠΕΝΤΕΝΙΩΤΗ, σας γνωρίζουμε τα ακόλουθα:

(α) Οι διαδικασίες μελέτης, χρηματοδότησης και κατασκευής λιμενικών έργων Νομαρχιακού Επιπέδου ανήκουν στην αρμοδιότητα των Νομαρχιακών Αυτοδιοικήσεων η δε άδεια για την εκτέλεση των έργων εκδίδεται από τον Γεν. Γραμματέα της Περιφέρειας, αφού ληφθούν υπόψη οι προβλεπόμενες γνωμοδοτήσεις των συναρμοδίων φορέων (ΥΕΝ, ΓΕΝ, Εφορείας Εναλίων Αρχαιοτήτων κ.λπ).

(β) Το ΥΕΝ, στα πλαίσια των αρμοδιοτήτων του γνωμοδοτεί για την εκτέλεσε των προαναφερομένων έργων, εφόσον αυτά εκτελούνται εντός του αιγιαλού-παραλίας, και όταν μας αποσταλεί η σχετική μελέτη από τους αρμόδιους φορείς, υπό την εποπτεία των οποίων γίνονται τα έργα.

Σελίδα 6712 

2. Σημειώνεται ότι η αριθμ. ΤΥ 3967/12-9-96 Απόφαση ΔΤΥΝ ΠΕΙΡΑΙΩΣ περί έγκρισης βοηθητικών εργοταξιακών εγκαταστάσεων του έργου "Κατασκευή οδού σύνδεσης παλαιάς Επιδαύρου-Δρυόπης-Γαλατά", στην οποία αναφέρεται η σχετική ερώτηση, δεν αποτελούσε άδεια εκτέλεσης του έργου δεδομένου ότι η άδεια παρέχεται μετά από Απόφαση του Γενικού Γραμματέα της Περιφέρειας η του νομίμου αναπληρωτή του.

Επειδή ο εργολάβος προχώρησε στην εκτέλεση των έργων χωρίς την Απόφαση του Γ.Γ. της Περιφέρειας (άδεια του έργου) η Λιμενική Αρχή σχημάτισε σχετική δικογραφία και κινήθηκε η διαδικασία επιβολής διοικητικών κυρώσεων.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ".

6. Στην με αριθμό 3238/10-4-97 ερώτηση δόθηκε με το υπ' αριθμ. 3992/16-5-97 έγγραφο από τον Υφυπουργό Οικονομικών η ακόλουθη απάντηση: "Σε απάντηση της υπ' αριθμ. ΠΑΒ 3238/10.4.1997 ερώτησης, που κατέθεσε ο Βουλευτής κ. Κυριάκος Σπυριούνης, φωτοαντίγραφο της οποίας μας διαβιβάστηκε από το Υπουργείο ΕΘνικής Αμυνας με το έγγραφο αριθμ. Φ.900α/1402/21.4.1997, σας πληροφορούμε τα ακόλουθα:

1. Σύμφωνα με την παρ. 2 του άρθρου 88 του Συντάγματος οι αποδοχές των δικαστικών λειτουργών καθορίζονται με ειδικό νόμο και είναι ανάλογες με το λειτούργημά τους.

Εξάλλου, σύμφωνα με την υφιστάμενη νομολογία το ειδικό μισθολόγιο των δικαστικών λειτουργών σημαίνει αυξημένο μισθολόγιο έναντι όλων των άλλων αξιωματούχων του δημόσιου τομέα και ακόμη ότι απαγορεύεται από το Σύνταγμα, με οποιαδήποτε μορφή και εάν επιχειρείται, η μισθολογική εξομοίωση λειτουργών και υπαλλήλων του δημόσιου τομέα προς τους δικαστικού λειτουργούς.

2. Δικαστικοί λειτουργοί είναι οι τακτικοί δικαστές της πολιτικής, ποινικής και διοικητικής δικαιοσύνης, που έχουν τη νομική κατάσταση που καθορίζεται, κατά βάση, με τα άρθρα 88, 89, 90 και 91 του Συντάγματος.

Εξάλλου, με το άρθρο 96 παραγρ. 4 του Συντάγματος προβλέπεται ότι ειδικοί νόμοι ορίζουν τα περί στρατοδικείων, ναυτοδικείων και αεροδικείων, η δε παραγρ. 5 του αυτού άρθρου ορίζει ότι τα δικαστήρια αυτά συγκροτούνται κατά πλειοψηφία εκ μελών του δικαστικού σώματος των Ενόπλων Δυνάμεων που περιβάλλονται από τις κατά το άρθρο 87 παρ. 1 εγγυήσεις λειτουργικής και προσωπικής ανεξαρτησίας.

Συνεπώς, τα μέλη των Στρατιωτικών Δικαστηρίων, δεν έχουν την κατά τα ανωτέρω ιδιότητα του δικαστικού λειτουργού, των Πολιτικών και Διοικητικών Δικαστηρίων.

Κατόπιν των ανωτέρω, οι αποδοχές των μελών του Δικαστικού Σώματος των Ενόπλων Δυνάμεων δεν συναρτώνται με αποδοχές άλλων κατηγοριών λειτουργών και υπαλλήλων, αλλά ρυθμίζονται ευθέως με τις ειδικές περί στρατιωτικών μισθολογικές διατάξεις.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

7. Στην με αριθμό 3239/10-4-97 ερώτηση δόθηκε με το υπ' αριθμ. 3157/19-5-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της 3239/10-4-97 που μας διαβιβάσθηκε με το (β) σχετικό, αναφορικά με το ιδιοκτησιακό καθεστώς έκτασης στην περιοχή Μ. Λειβάδι Κουταλά Σερίφου Νομαρχίας Κυκλάδων, σας γνωρίζομεν ότι, όπως μας ανέφερε η Περιφερειακή μας Υπηρεσία (ΔΟΥ Μήλου) η ως άνω περιοχή έχει καταγραφεί ως δημόσιο κτήμα με αριθμό βιβλίου καταγραφής (ΑΒΚ), 4, 5 και 6.

Στην περιοχή αυτή εγένετο εκμετάλλευση ορυκτών και μεταλλευμάτων από την εταιρία "Μεταλλεία Σερίφου-Σπηλιαζέζα Α.Ε." από τα τέλη του 1800 περίπου ως και μεταπολεμικά. Στη συνέχεια σταμάτησε τις δραστηριότητές της γιατί κηρύχθηκε έκπτωση και αποβλήθηκε από κάθε δικαίωμα με την 63267/20-10-79 απόφαση Υπουργού Βιομηχανίας και Ενέργειας.

Επειδή από τα βιβλία της Υπηρεσίας μας δεν προκύπτει η ακριβής καταγεγραμμένη έκταση του πιο πάνω ακινήτου του Δημοσίου, δόθηκε εντολή στη Κτηματική Υπηρεσία Ν. Κυκλάδων να προβεί σε εμβαδομέτρηση αυτής, από τοπογραφικό συνεργείο, ώστε στη συνέχεια να ληφθούν, εφόσον διαπιστωθεί ότι καταπατείται, τα απαραίτητα μέτρα προστασίας (κατασταλτικά) που προβλέπονται από τη Νομοθεσία που ισχύει "περί προστασίας δημ. κτημάτων", προς διασφάλιση των συμφερόντων του Δημοσίου.

Πέραν αυτών σε περίπτωση που η ως άνω εταιρεία διεκδικήσει δικαίωμα κυριότητας επί των ανωτέρω ακινήτων, θα πρέπει πριν ασκήσει τα δικαιώματά της δικαστικά, να υποβάλει αίτηση θεραπείας, σύμφωνα με τις διατάξεις του άρθ. 8 του Α.Ν. 1539/38 "περί αποδόσεως του ακινήτου που κατέχεται από το Δημόσιο".

Ο Υφυπουργός

Γ.ΔΡΥΣ"

8. Στην με αριθμό 3268/11-4-97 ερώτηση δόθηκε με το υπ' αριθμ. 4620/13-5-97 έγγραφο από τον Υφυπουργό Υγείας η ακόλουθη απάντηση:

"Αναφερόμενοι στην ερώτηση 3268/11-4-97 που κατέθεσε η Βουλευτής κ. Σ. Αλφιέρη, σχετικά με το Νοσοκομείο "ΑΝΔΡΕΑΣ ΣΥΓΓΡΟΣ", σας πληροφορούμε τα εξής:

1) Το κτίριο τους Νοσοκομείου ποτέ δεν έχει χαρακτηρισθεί διατηρητέο.

2) Ουδέποτε είχαν αρχίσει έργα αναπαλαίωσης παρά μόνον έργα εσωτερικών διαρυθμίσεων. Τα έργα του Νοσοκομείου ποτέ δεν έχουν σταματήσει και σας αναφέρουμε χαρακτηριστικά μερικά από αυτά τα τελευταία 10 έτη: Νέα εξωτερικά ιατρεία, χωρισμών μεγάλων θαλάμων νοσηλείας σε μικρότερους των 2 ή 3 κλινών, επισκευή όλων των W.C. λουτρών, κατασκευή νέου χειρουργείου, κατασκευή νέων μικροβιολογικών εργαστηρίων, νέων τμημάτων νοσηλείας AIDS. Το κόστος των έργων αυτών περνά τα 200.000.000 δρχ. Αυτή την εποχή είναι σε εξέλιξη το έργο των διαρυθμίσεων του Β' ανδρών και το έργο της κατασκευής του υποσταθμού χαμηλής τάσεως.

3) Για το χώρο των μαγειρείων αυτή την εποχή τελειώνει η μελέτη η οποία αφορά τη γενική διαρύθμιση και επισκευή τους, ενώ ήδη έχουν αρχίσει εργασίες συντήρησης οι οποίες θα τελειώσουν σε ένα μήνα.

Τέλος, στο χώρο του σιδερωτήριου και του πλυντηρίου πρόσφατα έγιναν εργασίες χρωματισμών.

Ο Υφυπουργός

ΕΜΜ. ΣΚΟΥΛΑΚΗΣ"

9. Στην με αριθμό 3273/14-4-97 ερώτηση δόθηκε με το υπ' αριθμ. 11146/15-5-97 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης με αριθμό 3273/14.4.97 που κατέθεσε στη Βουλή ο Βουλευτής κ. Βασίλειος Μιχαλολιάκος, η οποία αναφέρεται στη μονιμοποίηση των γιατρών του Ι.Κ.Α. (Ν.Δ. 1204/72), σας γνωρίζουμε ότι δεν αντιμετωπίζεται θέμα μονιμοποίησης των συμβασιούχων με σχέση εργασίας αορίστου χρόνου που υπηρετούν στα υπουργεία και στα ν.π.δ.δ.

Ο Υφυπουργός

ΑΝ. ΜΑΝΤΕΛΗΣ"

10. Στην με αριθμό 3396/97 ερώτηση δόθηκε με το υπ' αριθμ. 157/15-5-97 έγγραφο από τον Υπουργό Τύπου η ακόλουθη απάντηση:

"Σε απάντηση της 3396/97 ερώτησης, σας γνωστοποιούμε πως με έγγραφό μας (επισυνάπτεται), που απευθύνεται προς όλες τις Νομαρχίες, ζητήσαμε τ'αναφερόμενα στην ερώτηση στοιχεία τα οποία δεν έχουμε ακόμη στη διάθεσή μας. Μόλις τα συγκεντρώσουμε θα σας τα διαβιβάσουμε.

2. Τα συναρμόδια Υπουργείου Τύπου και ΜΜΕ και Μετα-

Σελίδα 6713 

φορών και Επικοινωνιών καταβάλλουν κάθε προσπάθεια ώστε σύντομα να υπάρξουν οι απαραίτητες προϋποθέσεις για τον τερματισμό της αταξίας που πράγματι παρατηρείται-από τότε που καθιερώθηκε η ιδιωτική ραδιοτηλεόραση- στο όλο ραδιοτηλεοπτικό τοπίο της χώρας.

Στο πλαίσιο αυτό έχει ήδη διαμορφωθεί ο χάρτης συχνοτήτων τηλεόρασης για όλη την Επικράτεια, καθώς και ο χάρτης συχνοτήτων ραδιοφώνου για τους Νομούς Αττικής και Θεσσαλονίκης. Για τους προαναφερθέντες, μάλιστα, νομούς έχει ξεκινήσει και η προβλεπόμενη από το νόμο 2328/'95 διαδικασία χορήγησης αδειών τοπικών ραδιοφωνικών σταθμών.

Μετά τη χορήγηση όλων των ραδιοτηλεοπτικών αδειών (σύμφωνα με το νόμο 2328/'95) θα επιδιωχθεί να υπάρξει άμεσος και συστηματικός έλεγχος των συχνοτήτων.

Ο Υπουργός

ΔΗΜΗΤΡΙΟΣ ΡΕΠΠΑΣ"

11. Στην με αριθμό 3458/21-4-97 ερώτηση δόθηκε με το υπ' αριθμ. 247/13-5-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3458/21.04.97 ερώτηση των Βουλευτών κ.κ. Λεωνίδα Αυδή και Ορέστη Κολοζώφ, σας γνωρίζουμε τα εξής:

Προτάσεις για την κυκλοφοριακή μελέτη στην οποία αναφέρεται η Ερώτηση συμπεριλαμβάνονται στην μελέτη Ενοποίησης Αρχαιολογικών Χώρων της Αθήνας που έχει καταρτίσει από το 1988-89 το ΥΠ.ΠΟ., όπως αυτή διαμορφώθηκε με επικαιροποίηση από την Γενική Γραμματεία Δημοσίων 'Εργων και τον Οργανισμό της Αθήνας. Το θέμα εμπίπτει στις αρμοδιότητες του Υ.ΠΕ.ΧΩ.ΔΕ. και δεν έχει γνωστοποιηθεί μέχρι στιγμής στο Γραφείο Ενοποίησης Αρχαιολογικών Χωρών, εάν η μελέτη αυτή είναι οριστική και αν έχει ληφθεί υπόψη η ματαίωση της εκτέλεσης του τμήματος της γραμμής Κεραμεικού του Μετρό. Ο καθορισμός της χρήσης γης στην ευρύτερη περιοχή και επομένως η μεταβολή του χαρακτήρα των περιοχών ως αμιγούς κατοικίας εμπίπτει επίσης στην αρμοδιότητα του ΥΠ.ΠΕ.ΧΩ.ΔΕ.

Για τις έξι μελέτες του ΥΠ.ΠΟ. που βρίσκονται στο στάδιο της προμελέτης αναφέρομαι σε προηγούμενες απαντήσεις μου στην 2187/207/4.2.1997 Ερώτηση και Αίτηση Κατάθεσης Εγγράφων του Βουλευτή κ.Μ. Κεφαλογιάννη και στην 2642/18.02.1997 Ερώτηση των ιδίων ερωτώντων Βουλευτών. Εάν από τις μελέτες αυτές προκύψουν κάποιες χρήσεις πολιτιστικές κ.λπ., θα ληφθούν οι αναγκαίες νομοθετικές πρωτοβουλίες. Οι μελέτες Ενοποίησης των Αρχαιολογικών Χώρων και της ανάπλασης του ευρύτερου χώρου δεν έχουν ακόμη απασχολήσει το ΚΑΣ γιατί είναι στο στάδιο της προμελέτης. 'Εχουν όμως απασχολήσει τις αρμόδιες Διευθύνσεις και Εφορείες Προϊστορικών Κλασικών και Βυζαντινών Αρχαιοτήτων που μετέχουν στις επιτροπές παρακολούθησης και επίβλεψης. Μετά την ολοκλήρωση του σταδίου της προμελέτης και με εισήγηση των επιτροπών αυτές θα εισαχθούν για έγκριση στο ΚΑΣ.

Με τα έργα των υποσκαφών δεν θα βλαφθούν τα αρχαιολογικά μνημεία γιατί το Πρόγραμμα Ενοποίησης των Αρχαιολογικών Χώρων της Αθήνας είναι περιβαλλοντικό και χωροταξικό και αποσκοπεί στην ανάδειξη των μνημείων του περιβάλλοντος χώρου.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

12. Στις με αριθμό 3458/21-4-97, 3463/21-4-97 ερωτήσεις δόθηκε με το υπ' αριθμ. 1521/9-5-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στις ερωτήσεις με αριθμό 3458/21-4-97, 3463/22-4-97 που κατατέθηκαν από τους Βουλευτές κ.κ. Λεωνίδα Αυδή και Ορέστη Κολοζώφ σας γνωρίζουμε τα εξής:

Το έργο της Ενοποίησης των Αρχαιολογικών Χώρων της Αθήνας και του Ιστορικού Κέντρου γίνεται με συνεργασία των αρμοδίων Υπηρεσιών του Υ.ΠΕ.ΧΩ.ΔΕ και του Υπουργείου Πολιτισμού καθώς και των άλλων εμπλεκομένων φορέων (Δήμου Αθηναίων και Οργανισμών Κοινής Ωφέλειας) ο συντονισμός δε των ενεργειών, μελετών και έργων έχει ανατεθεί στον Οργανισμό Ρυθμιστικού Σχεδίου και Προστασίας Περιβάλλοντος Αθήνας.

Οι επί μέρους μελέτες και έργα που απαιτούνται για την υλοποίηση της Ενοποίησης των Αρχαιολογικών Χώρων της Αθήνας, προωθούνται στην βάση του κοινά αποδεκτού Προγράμματος και στα πλαίσια του Ρυθμιστικού Σχεδίου και της εξειδίκευσης του που αποτελεί το Γενικό Πολεοδομικό Σχέδιο Αθήνας.

Στο πλαίσιο αυτών γίνονται και οι επί μέρους μελέτες ανάπλασης συγκεκριμένων περιοχών, με στόχο την αναβάθμιση του περιβάλλοντος, την προστασία της πολιτιστικής κληρονομιάς και την ανάδειξη των γειτονικών αρχαιολογικών χώρων καθώς και οι σχετικές κυκλοφοριακές ρυθμίσεις για την απόδοση των χώρων στους πεζούς.

Στις μελέτες αυτές εντάσσεται και η μελέτη ανάπλασης-διαμόρφωσης δικτύου πεζοδρόμων και κοινοχρήστων και ελευθέρων χώρων στην περιοχή της Ακρόπολης (Διον. Αρεοπαγίτου-Απ.Παύλου κ.λ.π.) που προωθείται από τη Διεύθυνση Ειδικών 'Εργων Αναβάθμισης Περιοχών του ΥΠΕΧΩΔΕ.

Για το έργο αυτό μετά από πρόσκληση εκδήλωσης ενδιαφέροντος για την εκπόνηση μελέτης βάσει της παρ. 5 του άρθρου 11 του 716/77, υποβλήθηκαν στην προαναφερθείσα υπηρεσία μας 5 προκαταρκτικές μελέτες και η διαδικασία βρίσκεται στο στάδιο αξιολόγησης για την επιλογή του μελετητή, που θα προχωρήσει στην εκπόνηση της οριστικής μελέτης.

Οι κυκλοφοριακές ρυθμίσεις βρίσκονται σε φάση προμελέτης και στην οριστική μελέτη θα ληφθούν υπόψη οι προτάσεις της μελέτης ανάπλασης της περιοχής της Ακρόπολης.

Στο ίδιο πλαίσιο τέλος προωθήθηκε η μελέτη πεζοδρόμησης της οδού Ερμού (με 16 παράδρομους) στην οποία περιλαμβάνεται και η διαμόρφωση της πλατείας Καπνικαρέας για την οποία έχουν γνωμοδοτήσει τόσο το Κεντρικό Συμβούλιο Χωροταξίας Οικισμού και Περιβάλλοντος όσο και το Κεντρικό Αρχαιολογικό Συμβούλιο (σχετ. πράξη 38/19-11-96).

Ο Υπουργός

Κ. ΛΑΛΙΩΤΗΣ"

13. Στην με αριθμό 3462/22-4-97 ερώτηση δόθηκε με το υπ' αριθμ. 17814/13-5-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση του από 22-4-97 εγγράφου σας, με το οποίο μας διαβιβάστηκε η αριθ. 3462/22-4-97 ερώτηση του Βουλευτή κ. Ι.Τζωάννου σχετικά με το πιο πάνω θέμα, σας γνωρίζουμε τα εξής:

1) Είναι γνωστό στις αρμόδιες υπηρεσίες του Υπουργείου Οικονομικών το πρόβλημα στέγασης της ΔΟΥ Μυτιλήνης. Γι' αυτό άλλωστε έγιναν μέσα στο 1996 αλλεπάλληλες δημοπρασίες για την εξεύρεση κατάλληλου κτιρίου για την ενιαία στέγαση των υπηρεσιών της συγκεκριμένης Δ.Ο.Υ. 'Ολες όμως οι δημοπρασίες απέβησαν άκαρπες λόγω μη προσφοράς κτιρίου κατάλληλου από άποψη της απαιτούμενης ωφέλιμης επιφάνειας χώρων.

2) Πρόσφατα δόθηκαν προφορικές οδηγίες στην αρμόδια Κτηματική Υπηρεσία Ν. Λέσβου για τη διεξαγωγή δημοπρασίας με αποδοχή προσφορών έστω και ημιτελών ή υπό κατασκευή κτιρίων, ακόμη και χωριστών αλλά γειτονικών κτιρίων. Σύμφωνα με σχετικό ενημερωτικό σημείωμα της Κτηματικής Υπηρεσίας διεξήχθησαν τρεις δημοπρασίες στις 24-3-97, 1-4-97 και 4-4-97 αλλά απέβησαν όλες άγονες.

3) 'Εχει αποκλεισθεί η περίπτωση της ενιαίας στέγασης της Δ.Ο.Υ. Μυτιλήνης στο Νομαρχιακό Μέγαρο όπου σήμερα στεγάζονται μόνο το Ταμείο της Δ.Ο.Υ., λόγω μη επάρκειας των διατιθέμενων στο κτίριο αυτό χώρων, δεδομένου ότι οι υπόλοιποι χώροι του κτιρίου χρησιμοποιούνται από τις υπηρεσίες της Νομαρχιακής Αυτοδιοίκησης.

Σελίδα 6714 

4) Λόγω της διαπιστωμένης αδυναμίας εξεύρεσης κτιρίων καταλλήλων για την ενιαία στέγαση της Δ.Ο.Υ., το Υπουργείο Οικονομικών εξετάζει την περίπτωση της μίσθωσης του κτιρίου που να βρίσκεται σε μικρή απόσταση από το Νομαρχιακό Μέγαρο, στο οποίο θα μπορεί να μεταστεγαστεί η Δ.Ο.Υ. Μυτιλήνης. Η λύση αυτή θα είναι λύση ανάγκης και προσωρινή διότι παράλληλα με τη μίσθωση αυτή θα γίνουν προσπάθειες εξεύρεσης κατάλληλης οικοπεδικής έκτασης, στην οποία θα μπορέσει να ανεγερθεί το κτίριο που θα καλύπτει τις στεγαστικές ανάγκες ενιαίας στέγασης της Δ.Ο.Υ Μυτιλήνης. 'Ηδη η αρμόδια Κτηματική Υπηρεσία έχει υποδείξει ακίνητα τα οποία μπορούν να αξιοποιηθούν για τον παραπάνω σκοπό.

Ο Υφυπουργός

Γ.ΔΡΥΣ"

14. Στην με αριθμό 3463/22-4-97 ερώτηση δόθηκε με το υπ' αριθμ. 248/13-5-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3463/22.04.97 ερώτηση των Βουλευτών κ.κ. Λεωνίδα Αυδή και Ορέστη Κολοζώφ, σας γνωρίζουμε τα εξής:

Με την ΥΠΠΟ/ΑΡΧ/Β1/Φ26/41465/115/28.8.96 απόφαση του ΥΠ.ΠΟ. ύστερα από την 21/4/6/96 γνωμοδότηση του ΚΑΣ εγκρίθηκε καταρχήν η μελέτη διαμόρφωσης της πλατείας Καπνικαρέας που εκπονήθηκε από την αρμόδια Υπηρεσία του Υ.ΠΕ.ΧΩ.ΔΕ. και με την οποία ετέθησαν οι εξής όροι: απλοποίηση της κρήνης, ευθυγράμμιση της ΝΔ γωνίας του περιβόλου και αλλαγή της πρόσβασης στα νότια του χώρου, καθώς και διεύρυνση του χώρου ανατολικά του μνημείου.

Με την 36/5.11.96 απόφαση του ΚΑΣ πραγματοποιήθηκε αυτοψία στην Καπνικαρέα για να διαπιστωθούν τα προβλήματα που ανέκυψαν κατά την υλοποίηση της μελέτης στον περιβάλλοντα χώρο του μνημείου και ύστερα από την 38/19.11.96 γνωμοδότηση του ΚΑΣ εκδόθηκε η ΥΠΠΟ/ΑΡΧ/Φ26/1491/22/9.11.96 απόφαση του ΥΠ.ΠΟ. με την οποία εγκρίθηκαν οι ακόλουθες συμπληρωματικές εργασίες για την διαμόρφωση του περιβάλλοντος χώρου της πλατείας Καπνικαρέας: κατάργηση παρτεριού στην ανατολική πλευρά και σκάλας στην δυτική πλευρά και αντ' αυτών κατασκευή χαμηλών καθιστικών πεζουλιών απλής μορφής, κατασκευή αποστραγγιστικής τάφρου (drainage) περιμετρικά και σε επαφή με το μνημείο, κατασκευή κρήνης απλής μορφής και δυνατότητα στήριξης των κυπαρισσιών υπό την προϋπόθεση ότι δεν εμποδίζεται η πρόσβαση διότι το μνημείο δεν θα υποστεί καμιά υλική και αισθητική βλάβη.

Με την ΥΠΠΟ/ΔΑΒΜΜ/1/10.1.97 απόφαση του ΥΠ.ΠΟ. ύστερα από την 42/17.12.96 γνωμοδότηση του ΚΑΣ εγκρίθηκε μελέτη και εκτέλεση εργασιών υποστήριξης των δύο κυπαρισσιών στον Ι. Ν. Παναγίας Καπνικαρέας, σύμφωνα με την οποία το κάθε δένδρο θα στηριχθεί με κατασκευή νάρθηκα ύψους 1,50 μ. από το δάπεδο του περιβόλου και ενιαίας βάσης από οπλισμένο σκυρόδεμα εγκιβωτισμένης στο δάπεδο του περίβολο ώστε να είναι αφανής.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

15. Στην με αριθμό 3471/23-4-97 ερώτηση δόθηκε με το υπ' αριθμ. 1042/14-5-97 έγγραφο από τον Αναπλ. Υπουργό Εξωτερικών η ακόλουθη απάντηση:

"Σε απάντηση της ερώτησης 3471/23.4.97 σας γνωρίζουμε τα εξής:

Η Διεθνής Αεροναυτική Ομοσπονδία (Federation Aeronautique Internationale) που εδρεύει στο Παρίσι είναι ένας διεθνής αεραθλητικός οργανισμός ιδιωτικού χαρακτήρα. Σε αυτήν μετέχουν οι κατά τόπους εθνικές ιδιωτικές αερολέσχες, οι οποίες σε καμία περίπτωση δεν αποτελούν επίσημους κρατικούς φορείς. Συνεπώς οι θέσεις και οι απόψεις που εκφράζονται στα πλαίσια αυτών των οργανώσεων αλλά και στα πλαίσια της Διεθνούς Αεροναυτικής Ομοσπονδίας δεν δεσμεύουν τα κράτη και δεν αποτελούν επίσημη κρατική πολιτική.

Παρ' όλα αυτά το Υπουργείο Εξωτερικών και σε ό,τι το αφορά, ευρίσκεται σε επαφή με τους διοργανωτές και θα κάνει τις δέουσες ενέργειες για την υποστήριξη των προσπαθειών της Εθνικής Αερολέσχης. Η πραγματοποίηση της προτεινόμενης <<αφής φλογός> στην Ικαρία θα αποτελέσει ευκαιρία δικαιολογημένης προβολής της χώρας μας, και το Υπουργείο Εξωτερικών θα βοηθήσει, στο πλαίσιο των αρμοδιοτήτων και δυνατοτήτων του, την επιτυχία των προσπαθειών της Ελληνικής Αερολέσχης μέσω των κατά τόπους Πρεσβειών του. Τυχόν μη ευόδωση των προσπαθειών αυτών, όμως απέχει πολύ από το να συνιστά <<απεμπόληση των εθνικών συμφερόντων>.

Τέλος, πράγματι, όπως αναφέρεται και στο κείμενο της ερωτήσεων, η προσπάθεια της διεκδίκησης των Ολυμπιακών Αγώνων του 2004 ευρίσκεται σε πολύ καλό δρόμο, αθλητικά γεγονότα δε, όπως το Παγκόσμιο Πρωτάθλημα Στίβου τον Αύγουστο, ή η τέλεσε παρόμοιων με τον αναφερόμενο στην ερώτηση Διεθνών Αγώνων, έρχονται οπωσδήποτε αρωγοί στις προσπάθειες προβολής ενός θετικού αθλητικού προφίλ για την χώρα μας.

Ο Αναπληρωτής Υπουργός

ΓΙΩΡΓΟΣ Α.ΠΑΠΑΝΔΡΕΟΥ"

16. Στην με αριθμό 3471/97 ερώτηση δόθηκε με το υπ' αριθμ. 6030/15-5-97 έγγραφο από τον Υπουργό Αιγαίου η ακόλουθη απάντηση:

"Σε απάντηση στην ερώτηση 3471/97 του Βουλευτή κ. Ε. Μεϊμαράκη σχετικά με την τέλεση των Πρώτων Παγκόσμιων Αεραθλητικών Αγώνων στην Τουρκία, σας γνωρίζουμε τα εξής:

1. Οπως ενημερωθήκαμε από την καθ' ύλην αρμόδια Γενική Γραμματεία Αθλητισμού, μετά από μελέτη των οργανωτικών και οικονομικών θεμάτων που αφορούσαν την διοργάνωση των Πρώτων Παγκοσμίων Αεραθλητικών Αγώνων, αποφασίστηκε, στο τέλος του 1993, η ανάκληση της έγκρισης της διοργάνωσης εξαιτίας των παρακάτω προβλημάτων:

α. έλλειψη εθνικής υποδομής και τεχνογνωσίας ( όλα τα αξιόλογα τεχνικά στελέχη θα ήταν ξένοι ειδικοί) για μία πραγματική δύσκολη διοργάνωση.

β. ο αεραθλητισμός δεν είναι ολυμπιακό άθλημα και η χώρα μας δεν διαθέτει επίσημη Ομοσπονδία μέλος της Γ.Γρ. Αθλητισμού

γ. υψηλό κόστος της διοργάνωσης (1 δις δραχμές με προσδοκόμενη κάλυψη από τις επίσημες συμμετοχές 600 εκ δραχμές) και

2. Από την πλευρά του Υπουργείου Αιγαίου, πιστεύουμε ότι υπάρχει ανάγκη προβολής του πολιτισμού του Αιγαίου μέσα από τιν επιτυχή διοργάνωση παγκοσμίου επιπέδου αγώνων (όπως το ετήσιο Ιστιοπλοϊκό Ράλλυ Αιγαίου). Θεωρούμε όμως αρνητικό το διασυρμό της χώρας, με σημαντικές επιπτώσεις στις διεκδικήσεις για την τέλεση παγκόσμιων αθλητικών διοργανώσεων από τη χώρα μας, που θα προκαλείτο από τη διεξαγωγή μη άρτια οργανωμένων αγώνων.

Η Υπουργός

ΕΛΙΣΑΒΕΤ ΠΑΠΑΖΩΗ"

17. Στην με αριθμό 3471/23.4.97 ερώτηση δόθηκε με το υπ' αριθμ. 305/16-5-97 έγγραφο από τον Υφυπουργό Πολιτισμού η ακόλουθη απάντηση:

"Απαντώντας την υπ' αριθ. 3471/23-4-97 ερώτηση του Βουλευτή Ε. Μεϊμαράκη, σας πληροφορούμε:

'Οπως είναι γνωστό, ο Αεροαθλητισμός δεν είναι ολυμπιακό άθλημα, δεν υπάρχει αναγνωρισμένη αθλητική ομοσπονδία και βέβαια δεν υπάγεται στην αρμοδιότητα της Διεθνούς Ολυμπιακής Επιτροπής (Δ.Ο.Ε.), της Επιτροπής Ολυμπιακών αγώνων (Ε.Ο.Α) ή της Γενικής Γραμματείας Αθλητισμού.

Τα δεδομένα αυτά αποκλείουν οποιαδήποτε αναγνώριση ή επισημότητα και κατά συνέπεια διασυρμός ή αμπεμπόληση Εθνικών συμφερόντων, δεν είναι δυνατόν να συμβούν.

Σελίδα 6715 

Ο Υφυπουργός

ΑΝΔΡΕΑΣ ΑΘ. ΦΟΥΡΑΣ"

18. Στην με αριθμό 3472/23-4-97 ερώτηση δόθηκε με το υπ' αριθμ. 9217/2-5-97 έγγραφο από την Υπουργό Ανάπτυξης η ακόλουθη απάντηση:

"Απαντώντας στην ερώτηση αριθ. 3472/23.4.97 των κ.κ.Βουλευτών Μαρ. Μπόσκου και Σταύρ. Παναγιώτου, σας πληροφορούμε τα εξής:

α. Από αρμόδια Υπηρεσίας μας, Επιθεώρηση Μεταλλείων Βορείου Ελλάδος, είχε πραγματοποιηθεί τελευταία επιθεώρηση των Λιγνιτωρυχείων <<Βαρβούτη> στις περιοχές Βεγόρας και Βεύης νομού Φλώρινας, τον Ιούνιο του 1996 και δόθηκαν στους εκμεταλλευτές των λιγνιτωρυχείων γραπτές εντολές, σ' ό,τι αφορά στην υγιεινή και στην ασφάλεια των εργαζόμενων, σύμφωνα με τις διατάξεις του Κανονισμού Μεταλλευτικών και Λατομικών Εργασιών (ΦΕΚ 931/Β/31.12.84).

β. Μέχρι την 11.4.97 που έγινε το θανατηφόρο δυστύχημα στο λιγνιτωρυχείο <<Βεγόρας>, δεν είχαν περιέλθει στην ως άνω Επιθεώρηση καταγγελίες ή αναφορές εργατικών σωματείων, για παραλείψεις των εκμεταλλευτών σε θέματα ασφάλειας και υγιεινής των εργαζομένων.

γ. Σχετικά με το θανατηφόρο δυστύχημα, πραγματοποιήθηκε από την ως άνω Υπηρεσία, εμπρόθεσμα, αυτοψία από Μηχανικούς της, δόθηκαν σχετικές εντολές στην εκμεταλλεύτρια εταιρεία για την ασφάλεια των εργασιών και η σχετική έκθεση πραγματογνωμοσύνης στέλνεται στον αρμόδιο Εισαγγελέα δια περαιτέρω ενέργειες.

Η Υπουργός

ΒΑΣΩ ΠΑΠΑΝΔΡΕΟΥ"

19. Στην με αριθμό 3473/23-4-97 ερώτηση δόθηκε με το υπ' αριθμ. 560/16-5-97 έγγραφο από τον Υπουργό Παιδείας η ακόλουθη απάντηση:

"Απαντώντας στην ερώτηση με αριθμό 3473/23.4.97 που κατέθεσαν οι Βουλευτές κ.κ. Νικ. Γατζής και Αχιλλέας Κανταρτζής, σχετικά με την αναφερόμενη <<ακαδημία χορού> της κ.Σ. Κατσανέβα σας πληροφορούμε τα ακόλουθα:

1) Η τριτοβάθμια εκπαίδευση στη χώρα μας παρέχεται από τα ανώτατα και τα τεχνολογικά εκπαιδευτικά ιδρύματα (ΑΕΙ & ΤΕΙ). Η ίδρυση ιδιωτικών ανωτάτων εκπαιδευτικών ιδρυμάτων και φυσικών σχολών και τμημάτων στη χώρα μας δεν είναι δυνατή σύμφωνα με το άρθρο 16 (παρ.5 και 8) του Συντάγματος.

2) Η ίδρυση σχολής χορού και μουσικής που δεν ανήκουν στο χώρο της Τριτοβάθμιας Εκπ/σης ανήκει στην αρμοδιότητα του Υπουργείου Πολιτισμού.

3) Για τις περιπτώσεις που οι σχολές αυτές λειτουργούν ως εργαστήρια ελευθέρων σπουδών η ισχύουσα νομοθεσία δεν προβλέπει τη χορήγηση άδειας ίδρυσης απο το Υπουργείο Παιδείας, έχουν όμως υποχρέωση να εφαρμόζουν τις διατάξεις του ν.δ. 9/9.10.95 (ΦΕΚ 451-Α) και του ν. 1966/1991 (ΦΕΚ 32-Α) που αναφέρονται στα εργαστηρια ελευθέρων σπουδών.

Από τις πιο πάνω διατάξεις απαγορεύεται η χρησιμοποίηση τίτλων όπως Πανεπιστήμιο, Κέντρο, Σχολή, Οργανισμός, Κολλέγιο, Ινστιτούτο, Ακαδημία. Επίσης μετά το πέρας των σπουδών η χορηγούμενη βεβαίωση δεν αποτελεί τίτλο σπουδών ισότιμο με οποιονδήποτε άλλο τίτλο αναγνωρισμένης σχολικής μονάδας οποιασδήποτε βαθμίδας εκπ/σης στην Ελλάδα.

4) Εφόσον η πιο πάνω Σχολή λειτουργεί ως Εργαστήριο Ελευθέρων Σπουδών και δεν έχει συμμορφωθεί με τις πιο πάνω διατάξεις, το θέμα τέθηκε υπόψη της Επιτροπής του άρθρου 12 του ν. 1966/1991.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

20. Στην με αριθμό 3473/23-4-97 ερώτηση δόθηκε με το υπ' αριθμ. 250/13-5-97 έγγραφο από τον Υπουργό Πολιτισμού η ακόλουθη απάντηση:

"Απαντώντας στην αριθμ. 3473/23.04.97 ερώτηση των Βουλευτών κ.κ. Νίκου Γκατζή και Αχιλλέα Κανταρτζή, σας γνωρίζουμε τα εξής:

Η ανώνυμη εταιρεία με την επωνυμία <<ΑΡΙΩΝ ΑΝΩΝΥΜΗ ΕΚΠΑΙΔΕΥΤΙΚΗ ΕΤΑΙΡΕΙΑ ΟΡΧΗΣΤΙΚΗΣ ΤΕΧΝΗΣ> δεν λειτουργεί ως Ανώτερη ή Ερασιτεχνική Σχολή Χορού του ν. 1158/81 και των ΠΔ 370/83, 372/83 και 457/83 ή του ΒΔ 16/1966 περί Μουσικών Σχολών. Ο φορέας αυτός, που εμφανίζεται ως <<Εργαστήρι Ελευθέρων Σπουδών> ή ως παράρτημα της Πανεπιστημιακής Μουσικής Ακαδημίας της Σόφιας, δεν έχει ζητήσει άδεια από το ΥΠ.ΠΟ και δεν εποπτεύεται από αυτό. Η δραστηριότητά του, λοιπόν δεν εμπίπτει στις αρμοδιότητες του ΥΠ.ΠΟ.

Ο Υπουργός

ΕΥΑΓΓΕΛΟΣ ΒΕΝΙΖΕΛΟΣ"

21. Στην με αριθμό 3475/23-4-97 ερώτηση δόθηκε με το υπ' αριθμ. 1561/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3475/23.4.97 που κατέθεσε ο Βουλευτής κ. Α. Παπαληγούρας για τα θέματα της αρμοδιότητάς μας, σας πληροφορούμε τα εξής:

Η ΑΤΕ τα δύο τελευταία χρόνια έχει μειώσει τα επιτόκια χορηγήσεών της κατά 5 εκατοστιαίες μονάδες τα βραχυπρόθεσμα δάνεια και κατά 4 εκατοστιαίες μονάδες τα μεσοπρόθεσμα. 'Ετσι τα επιτόκια των βραχυπρόθεσμων δανείων προς τους κατά κύριο επάγγελμα αγρότες ανέργονται σήμερα σε 15-16% ενώ των μεσοπρόθεσμων σε 16%.

Τα επιτόκια αυτά δεν επιβαρύνονται με άλλες προσαυξήσεις όπως Ν. 128/75 και ΕΦΤΕ.

Τα καθοριζόμενα από την ΑΤΕ επιτόκια αφορούν όλους τους αγρότες, σε αντίθεση με τα επιτόκια των εμπορικών Τραπεζών που καθορίζονται ανάλογα με την ενημερότητα και αποδοτικότητα του πελάτη.

Ο Υπουργός

ΣΤΕΦ. ΤΖΟΥΜΑΚΑΣ"

22. Στην με αριθμό 3476/23-4-97 ερώτηση δόθηκε με το υπ' αριθμ. 1562/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3476/23.4.97 που κατέθεσε ο Βουλευτής κ. Στ. Δήμας, σας πληροφορούμε τα εξής:

Στα πλαίσια της Κοινοτικής Πρωτοβουλίας LEADER II έχει εγκριθεί κοινό πρόγραμμα για τους Νομούς Αρκαδίας, Αργολίδας και Κορινθίας ύψους Δημόσιας Δαπάνης ίσο με 750 εκατ. δρχ. το οποίο πρόκειται να υλοποιηθεί από την "Αναπτυξιακή Ανώνυμη Εταιρεία Βόρειας Πελοποννήσου" (ΑΝ.ΒΟ.ΠΕ). Οι δράσεις που θα υλοποιηθούν θα καλύψουν τομείς που αποσκοπούν στην ολοκληρωμένη αγροτική ανάπτυξη. Για τις δράσεις αγροτουρισμού, οι οποίες εντάσσονται στο Μέτρο 3 του προγράμματος της Ομάδας, προβλέπεται να διατεθούν πιστώσεις Δημόσιας Δαπάνης ύψους 397 εκατ. δρχ. Η σχετική σύμβαση μεταξύ του παραπάνω φορέα και του Υπουργού Γεωργίας υπεγράφη την 18.11.96.

Μέχρι σήμερα η Αναπτυξιακή Εταιρεία έχει δημοσιοποιήσει το πρόγραμμά της έτσι ώστε οι ενδιαφερόμενοι επενδυτές να υποβάλουν αίτηση και φάκελο υποψηφιότητας για την ένταξήτους στο πρόγραμμα. Μετά τη λήξη της προθεσμίας υποβολής των αιτήσεων θα ακολουθήσει η αξιολόγησή τους και η σχετική έγκριση των τελικών επενδυτών, ενέργειες οι οποίες αποτελούν αρμοδιότητες της Ομάδας.

Οσον αφορά το πρόγραμμα αγροτουρισμού του ΚΑΝ(Εκ) 2328/91 έχουν γίνει από την Δ/νση Αγροτικής Ανάπτυξης σεμινάρια αγροτών και ημερίδες για την ενημέρωση των αγροτών του νομού σε θέματα γεωργικών προγραμμάτων και του αγροτουρισμού, επίσης έχει εκδοθεί και ανάλογο έντυπο πληροφοριακό υλικό σε 8.000 αντίτυπα.

Μέχρι σήμερα από τους αγρότες του νομού έχει εκδηλωθεί μεγάλο ενδιαφέρον για τις γεωργικές επενδύσεις του ΚΑΝ (ΕΚ) 2328/91 και τις επιδοτήσεις των Νέων Γεωργών ενώ

Σελίδα 6716 

δεν εκδηλώθηκε ενδιαφέρον για τις επενδύσεις αγροτουρισμού (την περίοδο 1986-1996 έχουν υποβληθεί 2.888 Σχέδια Βελτίωσης (Σ.Β) από αυτά μόνο ένα Σ.Β περιλαμβάνει επενδύσεις αγροτουρισμού , 1335 αιτήσεις Νέων Γεωργών και έχουν χορηγηθεί για τα ανωτέρω επιδοτήσεις ύψους 5.819.000.000 δρχ.).

Οσον αφορά το πρόγραμμα ΠΕΠ-Αγροτουρισμός-Παράλληλες δράσεις έχουν διατεθεί από την Περιφέρεια 150.000.000 δρχ. για το νομό Κορινθίας και μέχρι σήμερα δεν έχει υποβληθεί καμία αίτηση ένταξης στο πρόγραμμα.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

23. Στην με αριθμό 3477/23.4.97 ερώτηση δόθηκε με το υπ' αριθμ. 367/16-5-97 έγγραφο από τον Υπουργό ΠΕ.ΧΩ.ΔΕ η ακόλουθη απάντηση:

"Απαντώντας στην Ερώτηση 3477/23-4-97 που κατέθεσαν στη Βουλή οι Βουλευτής κ.κ. Μήτσος Κωστόπουλος, Λέων Αυδής και Ορέστης Κολοζώφ παρακαλούμε να πληροφορήσετε τους κ.κ. Βουλευτές, σύμφωνα με τα στοιχεία της ΑΤΤΙΚΟ ΜΕΤΡΟ Α.Ε., τα εξής:

α. Πορεία των εργασιών του Εργου ΜΕΤΡΟ ΑΘΗΝΑΣ.

Η πορεία των εργασιών για το Μετρό Αθήνας εξελίσσεται ικανοποιητικά παρά τις παρουσιαζόμενες τεχνικές και λοιπές δυσκολίες που είναι αναμενόμενες σε ένα τέτοιο πολύπλοκο και εκτεταμένο έργο. 'Ηδη έχει ολοκληρωθεί πάνω από το 58% του συνολικού έργου. Τα έργα Πολιτικού Μηχανικού, τα οποία επηρεάζονται περισσότερο από τις εμφανιζόμενες τεχνικές δυσκολίες έχουν ολοκληρωθεί σε ποσοστό περίπου 78% ενώ συνεχίζονται χωρίς προβλήματα, η κατασκευή του τροχαίου υλικού (βαγόνια) και οι εργασίες για την ολοκλήρωση των λοιπών Ηλεκτρομηχναολογικών συστημάτων.

Οι ισχυρισμοί για δήθεν διαδοχικές υπερβάσεις δεν ανταποκρίνονται στην αλήθεια. Αν δεν οφείλονται σε άγνοια, τότε αποτελούν συνειδητή παραπληροφόρηση. Συγκεκριμένα με την τροποποιητική σύμβαση (Ν. 2274/94) προβλέφθηκε νέο οικονομικό αντικείμενο προκειμένου να βελτιωθεί η αρχική σύμβαση όσον αφορά την ποιότητα του έργου και τις προσφερόμενες προς το επιβατικό κοινό υπηρεσίες, όπως απαιτείται στα σύγχρονα μετρό όλου του κόσμου. Συγκεκριμένα το επιπλέον οικονομικό αντικείμενο αφορά εργασίες για λειτουργικές βελτιώσεις της κυρίας γραμμής, διπλή σηματοδότηση, εγκαταστάσεις πρόσβασης στο σύστημα ατόμων με ειδικές ανάγκες, βελτίωση στεγανοποίησης σταθμών μέσω ειδικών μεμβρανών, βελτιώσεις αρχιτεκτονικών τελειωμάτων σταθμών (δάπεδα, τοίχοι, ψευδοροφές) και λειτουργικές βελτιώσεις τερματικών σταθμών. Είναι χαρακτηριστικό ότι μέχρι σήμερα, δεν έχει προκύψει αύξηση κόστους λόγω ικανοποίησης οικονομικών απαιτήσεων της Αναδόχου Κοινοπραξίας, είτε από την διοίκηση του έργου, είτε από τα Ελληνικά Δικαστήρια. Το γεγονός ότι δεν έχει δοθεί στην Ανάδοχο Κοινοπραξία δικαίωμα για υπερβάσεις και για διασπάθιση του Δημοσίου χρήματος, αποτελεί πιθανή εξήγηση της παρελκυστικής τακτικής που ακολουθεί η Ανάδοχος Κοινοπραξία στην εξέλιξη του έργου.

Η Κυβέρνηση και το ΥΠΕΧΩΔΕ όπως έχει επανειλημμένα τονισθεί, έχει ως μοναδικό στόχο την ποιοτική και έγκαιρη ολοκλήρωση του έργου στα πλαίσια των όρων και των προβλέψεων της ισχύουσας σύμβασης μέσα από διαδικασίες διαφάνειας και προστασίας του δημοσίου συμφέροντος.

Είναι επίσης αναληθές ότι παρατηρούνται στο έργο σοβαρές και επικίνδυνες παραλείψεις. Το έργο εκτελείται με βάση σύγχρονες και αυστηρές μελέτες και προδιαγραφές και με όλα τα απαραίτητα μέτρα ασφαλείας.

Τέλος όσον αφορά τις καθυστερήσεις, πράγματι, υπάρχει καθυστέρηση στην ολοκλήρωση του Εργου σε σχέση με το προβλεπόμενο από τις συμβάσεις χρονοδιάγραμμα. Η καθυστέρηση αυτή οφείλεται κατά κύριο λόγο στα τεχνικά προβλήματα που αντιμετωπίζονται κατά τη διάνοιξη των σηράγγων από τα διατρητικά μηχανήματα και τα οποία όφειλε η Ανάδοχος Κοινοπραξία ΟΛΥΜΠΙΑΚΟ ΜΕΤΡΟ να γνωρίζει, καθώς και στην στάση που αυτή τήρησε μέχρι πρόσφατα αποφεύγονται να αναλάβει τις ευθύνες της και να επωμισθεί τα σχετικά οικονομικά βάρη. Εδώ θα πρέπει να αναφερθούν και οι καθυστερήσεις που οφείλονται στην Αρχαιολογία, προκειμένου να διαφυλαχθεί η αρχαιολογική και πολιτιστική μας κληρονομιά.

Το ΥΠΕΧΩΔΕ και το ΑΤΤΙΚΟ ΜΕΤΡΟ, αφού εξάντλησε όλες τις δυνατότητες διαλόγου με την Ανάδοχο Κοινοπραξία μέσα στα πλαίσια της υφισταμένης σύμβασης και νομοθεσίας προχώρησε στην περικοπή των Εργων Πολιτικού Μηχανικού του τμήματος Σύνταγμα-Κεραμεικός, προκειμένου να αποφύγει περαιτέρω καθυστερήσεις και ήδη προχωρεί στις διαδικασίες ανάθεσης του περικοπέντος έργου σε άλλους αναδόχους. Θα γίνει μάλιστα προσπάθεια ανάκτησης των ήδη υφισταμένων καθυστερήσεων ώστε να διασφαλισθεί η ολοκλήρωση του έργου μέχρι τέλους 1999.

β.Μονάδα παραγωγής προκατασκευασμένων δακτυλίων επένδυσης και υποστήριξης σηράγγων Μετρό στην οδό Πολυκάρπου.

Σχετικά με τη λειτουργία της ανωτέρω εγκατάστασης είναι σκόπιμο να διευκρινισθούν τα παρακάτω:

α. Η μονάδα παραγωγής προκατασκευασμένων τεμαχίων λειτουργεί ως εργοταξιακή εγκατάσταση στα πλαίσια της εργολαβίας για το έργο του Μετρό ώστε να εξασφαλισθεί η παραγωγή των προκατασκευασμένων δακτυλίων που απαιτούνται για την επένδυση των σηράγγων του Μετρό. Η μονάδα αυτή δεν αποτελεί ανεξάρτητη βιομηχανική εγκατάσταση που εξυπηρετεί άλλους σκοπούς.

β. Το οικόπεδο επί της οδού Πολυκάρπου στο οποίο έχει αναπτυχθεί η μονάδα αυτή είναι ιδιοκτησία της Εθνικής Τράπεζας και έχει διατεθεί στην Κοινοπραξία ΟΛΥΜΠΙΑΚΟ ΜΕΤΡΟ μετά από διαδικασία προσωρινής κατάληψης διάρκειας 5 ετών για την οποία πληρώνεται ενοίκιο που ανήκει στις δαπάνες για το έργο του Μετρό. Μετά το πέρας της διάρκειας της προσωρινής κατάληψης υπάρχει υποχρέωση απόδοσης του στην ΕΘνική Τράπεζα στην προτέρα κατάσταση. (Δηλαδή με αποξήλωση των υφισταμένων σήμερα εγκαταστάσεων). Η Εθνική Τράπεζα έχει εκφράσει την άποψη ότι η καταληφθείσα έκταση θα αποδοθεί ως χώρος πρασίνου για τους κατοίκους της περιοχής.

Σημειώνεται ότι η εγκατάσταση αυτή αρχικά προβλεπόταν να λειτουργήσει εντός της έκτασης του αμαξοστασίου Σεπολίων που αποτελεί και το κύριο εργοτάξιο της Κοινοπραξίας.

γ. Ολες οι εγκαταστάσεις και τα έξοδα της μονάδας παραγωγής προκατασκευασμένων δακτυλίων βαρύνουν τη Κοινοπραξία ΟΛΥΜΠΙΑΚΟ ΜΕΤΡΟ η οποία είχε προϋπολογίσει την σχετική δαπάνη στο εργολαβικό αντάλλαγμα.

Ηδη έχει ολοκληρωθεί η παραγωγή των απαραίτητων δακτυλίων για το Εργο και δεν προβλέπεται να απαιτηθούν περισσότερα.

δ. Η χρήση προκατασκευασμένων δακτυλίων για τις σήραγγες των επεκτάσεων προς Περιστέρι, δεν είναι απαραίτητη δεδομένου ότι οι σχετικές μελέτες (που δεν έχουν ακόμη οριστικοποιηθεί) προβλέπουν τη διάνοιξη με άλλες μεθόδους που δεν απαιτούν επένδυση με προκατασκευασμένους δακτυλίους αφού η επένδυση αυτή χρησιμοποιείται μόνο στην περίπτωση που γίνεται διάνοιξη σηράγγων με μηχάνημα ΤΒΜ.

Άλλωστε θα απαιτείτο να παραμείνει η μονάδα παραγωγής ανενεργή για μεγάλο χρονικό διάστημα μέχρι να απαιτηθεί η νέα παραγωγή.

ε. Οι εγκαταστάσεις έχουν σχεδιασθεί για την παραγωγή των συγκεκριμένων τύπων προκατασκευασμένων τεμαχίων και δεν είναι γνωστό αν μπορούν να μετατραπούν σε αντίστοιχες για την παραγωγή σπιτιών κ.λ.π.

Από όλα τα ανωτέρω είναι σαφές ότι δεν υπάρχει καμιά δυνατότητα να εξακολουθήσει η λειτουργία της μονάδας αυτής με ευθύνη του Ελληνικού Δημοσίου.

Η χρήση των εγκαταστάσεων και του προσωπικού για άλλους σκοπούς που δεν σχετίζονται με το έργο του Μετρό είναι πιθανόν δυνατή μόνο εφόσον υπάρξει σχετικό ενδιαφέ-

Σελίδα 6717 

ρον από την ιδιωτική πρωτοβουλία αλλά όπως αναφέρθηκε σε συνεννόηση με την Κοινοπραξία και την Εθνική Τράπεζα.

Ο Υπουργός

Κ. ΛΑΛΙΩΤΗΣ"

24. Στην με αριθμό 3478/23-4-97 ερώτηση δόθηκε με το υπ' αριθμ. 1563/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3478/23-4-97 που κατέθεσε ο Βουλευτής κ. Α. Φούσας, σας πληροφορούμε για τα θέματα της "Βιομηχανίας Αξιοποίησης Δασικού Πλούτου" Ηπείρου Α.Ε. τα ακόλουθα: 

Στο μετοχικό κεφάλαιο της "Β.Α.Δ.Π.Η." Α.Ε. συμμετέχουν:

- 'Ενωση Αγροτικών και Δασικών Συν/σμών

Κόνιτσας - Ζαγορίου - Μετσόβου:ποσοστό 51%

- Τ.Ε.Δ.Κ. Ν. Ιωαννίνων"23,7%

- 41 Δασοκτήμονες Δήμοι-Κοινότητες"24,3%

- Αναπτυξιακή Εταιρία "ΗΠΕΙΡΟΣ" Α.Ε."1%

Η εταιρία από την ίδρυσή της (1985) αντιμετωπίζει σοβαρά οικονομικά προβλήματα για την αντιμετώπιση των οποίων με βάση το ν. 2326/95, η ΑΤΕ ρύθμισε κατά το έτος 1995 τα χρέη της, με τους εξής ευνοϊκότατους όρους:

- Ποσό δρχ. 823 εκατ. καλύφθηκε από το Ελληνικό Δημόσιο

- Ποσό δρχ. 613 εκατ. διαγράφηκε σε βάρος της ΑΤΕ.

- Ποσό δρχ. 150 εκατ. ρυθμίστηκε σε νέο δάνειο 15ετούς διάρκειας με επιτόκιο 0,5%.

Στα πλαίσια της οικονομικής εξυγίανσης της εταιρίας και με σκοπό τη συνέχιση της λειτουργίας της, δανειοδοτήθηκε τα έτη 1994-96 με βραχυπρόθεσμες χρημ/σεις ύψους δρχ. 1.200 εκατ. και με μεσ/σμο δάνειο δρχ. 15 εκατ. χωρίς όμως να καταστεί δυνατή η ομαλή εξυπηρέτησή τους λόγω αδυναμίας της επιχείρησης να προσεγγίσει τους οικονομικούς της στόχους που προβλέπονταν από το πρόγραμμά της.

Οι εξελίξεις αυτές έχουν οδηγήσει και πάλι την εταιρία σε οικονομικό αδιέξοδο που είναι πολύ δύσκολο να ξεπεραστεί (δημιουργία ανοιγμάτων ύψους δρχ. 529 εκατ.).

Η Τράπεζα εξετάζει αίτημα της εταιρίας ύψους δρχ. 150 εκατ. για κεφάλαια κίνησης περιόδου 1997 που θα αντιμετωπιστεί σύμφωνα με όσα ισχύουν στην ΑΤΕ και ειδικότερα σε συνάρτηση με τις δυνατότητες της εταιρίας να εξυπηρετήσει τις δανειακές υποχρεώσεις της στο σύνολό τους.

Ο Υπουργός

ΣΤΕΦΑΝΟΣ ΤΖΟΥΜΑΚΣ"

25. Στην με αριθμό 3480/24-4-97 ερώτηση δόθηκε με το υπ' αριθμ. 1115/9-5-97 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 3480/24-4-97 του κ. Παπαληγούρα που αναφέρεται στη Γενική Γραμματεία Εθνικής Στατιστικής Υπηρεσίας της Ελλάδος, επιθυμούμε να σας πληροφορήσουμε τα εξής:

Η Στατιστική Υπηρεσία δεν είναι αρμόδια για την επαναστάθμιση των κριτηρίων χαρακτηρισμού κατάταξης των κοινοτήτων σε ορεινές, ημιορεινές ή πεδινές.

Η Στατιστική Υπηρεσία με βάση τα τοπογραφικά κριτήρια όπως αυτά καθορίζονται από διεθνείς συστάσεις, εξετάζει πάνω σε χάρτες 1:50.000, οι οποίοι περιέχουν ισοϋψείς καμπύλες σε ισοδιάσταση 20 μέτρων την εδαφική επιφάνεια των δήμων και κοινοτήτων και στη συνέχεια τίθεται ο χαρακτηρισμός τους ως πεδινών, ημιορεινών, ορεινών.

Συνημμένα σας στέλνουμε το δημοσίευμα "Κατανομή της εκτάσεως της Ελλάδος κατά βασικές κατηγορίες χρήσεως", 1991 όπου περιλαμβάνονται οι πίνακες των Δήμων και Κοινοτήτων της Χώρας με τη διάκριση πεδινή, ημιορεινή, ορεινή. Στη σελίδα 10 παρ. Γ περιγράφονται τα κριτήρια χαρακτηρισμού μιας κοινότητας ως πεδινή, ημιορεινή, ορεινή.

Επίσης, σας αποστέλλουμε συνημμένα την κοινή απόφαση των Υπουργών Οικονομικών, Δημ. 'Εργων και Γεωργίας όσον αφορά τον προσδιορισμό των ορεινών περιοχών της Ηπειρωτικής Ελλάδας όπως αυτές χαρακτηρίζονται από την ΕΣΥΕ (82029/2230/16-7-84).

Ειδικότερα όσον αφορά την κοινότητα Αγίου Βασιλείου του Ν. Κορινθίας, όπως προκύπτει από τα αρχεία μας, έχει χαρακτηρισθεί πεδινή από το 1961 και ουδεμία μεταβολή έχει επέλθει έκτοτε.

Διευκρινίζεται ότι ο χαρακτηρισμός των δήμων και κοινοτήτων ως πεδινών, ημιορεινών, ορεινών, ο οποίος έγινε σύμφωνα με τα κριτήρια της Υπηρεσίας μας, όπως αυτά περιγράφονται στο δημοσίευμα, δεν θα αλλάξει κατά τη διάρκεια της τρέχουσας δεκαετίας σε καμιά περίπτωση.

Σημειώνεται ότι όσοι δήμοι και κοινότητες υποστούν αλλαγή της εδαφικής τους έκτασης κατά τη δεκαετία 1990-2000, εξαιτίας μεταβολών των διοικητικών τους ορίων, προβλέπεται να χαρακτηρισθούν από την Υπηρεσία μας ως πεδινοί, ημιορεινοί, ορεινοί στις αρχές της επόμενης δεκαετίας.

'Οσον αφορά το δεύτερο μέρος της ερώτησής σας, σας γνωρίζουμε ότι με το αριθμ. 1044146/787/Α 0012/7-4-95 έγγραφο του Υφυπουργού Οικονομικών κ. Δ. Γεωργακόπουλου δίνεται η δυνατότητα σε περίπτωση αμφισβήτησης της πεδινότητας ή ημιορεινότητας ενός δήμου ή μιας κοινότητας να συγκροτούνται επιτροπές προκειμένου να επανακριθεί ο χαρακτηρισμός.

Συνημμένα σας αποστέλλουμε αντίγραφο του σχετικού εγγράφου καθώς επίσης σχετική απάντηση προς τη Βουλή των Ελλήνων Δ/νση Κοινοβουλευτικού Ελέγχου σε ανάλογη ερώτηση του Βουλευτού της Νέας Δημοκρατίας κ. Ν. Κατσαρού για την κοινότητα Πυργετού Λαρίσης (αριθ. πρωτ. 1082179/1897/Α 0012/10-7-95) καθώς επίσης σχέδιο συγκρότησης επιτροπής του Νομάρχη Λαρίσης κ. Ι. Φλώρου για διάκριση Δήμων και Κοινοτήτων σε πεδινές, ημιορεινές και ορεινές όπου υπήρξε αμφισβήτηση.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

26. Στην με αριθμό 3481/24-4-97 ερώτηση δόθηκε με το υπ' αριθμ. 1564/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3481/24-4-97 που κατέθεσε ο Βουλευτής κ. Ε. Χαϊτίδης, σας πληροφορούμε τα εξής:

Από τη χαλαζόπτωση της 13-9-96 στις κοινότητες Προβατά, Σκουτάρεως, Κουβουκλίου, Μονοκκλησιάς, 'Ανω και Κάτω Καμήλας, 'Ανω και Κάτω Μητρουσίου, Κουμαριάς, Αδελφικού, Ψυχικού και Δαφνουδίου του Νομού Σερρών, επλήγησαν σε μεγάλη έκταση διάφορες καλλιέργειες. Την περιοχή επισκέφθηκαν άμεσα ο Προϊστάμενος και ο αρμόδιος γεωπόνος επόπτης του Υποκ/τος ΕΛΓΑ Καβάλας προκειμένου ο ΕΛΓΑ να έχει άμεση και σαφή εικόνα της έκτασης των ζημιών.

Από τις παραπάνω κοινότητες υποβλήθηκαν στον ΕΛΓΑ 2.098 δηλώσεις ζημιάς, οι εκτιμήσεις των οποίων άρχισαν αμέσως μετά την εκπνοή της προθεσμίας υποβολής τους και ολοκληρώθηκαν στα τέλη Οκτωβρίου 1996.

Η καταβολή των αποζημιώσεων στους δικαιούχους από τον ΕΛΓΑ άρχισε στις 23-4-97 και μέχρι τις 29-4-97 κατεβλήθησαν αποζημιώσεις ύψους 873.812.000 δραχμών στις κοινότητες Προβατά, Μονοκκλησιάς, 'Ανω Καμήλας, Κάτω Καμήλας, Μητρουσίου, Κουμαριάς και Αδελφικού. Υπολείπονται οι αποζημιώσεις των κοινοτήτων Σκουτάρεως, Κουβουκλίου, Ψυχικού και Δαφνουδίου, που καταβάλλεται κάθε προσπάθεια ώστε να καταβληθούν και αυτές σύντομα.

'Οσον αφορά το χρόνο καταβολής των αποζημιώσεων γνωρίζουμε ότι από τον ΕΛΓΑ τηρείται σειρά προτεραιότητας των εκκαθαρίσεων ανάλογα με την ημερομηνία της ζημιάς. Θα πρέπει όμως να ληφθεί υπόψη ότι η καθολική μορφή της ασφάλισης έχει ως συνέπεια ο ΕΛΓΑ να αντιμετωπίζει ένα τεράστιο όγκο εργασίας αφού κατά μέσον όρο υποβάλλονται ετησίως περισσότερες από 300.000 δηλώσεις ζημιάς και διενεργούνται πάνω από 500.000 εκτιμήσεις. Ο ΕΛΓΑ έχει 

Σελίδα 6718 

καταβάλει μεγάλη προσπάθεια με αποτέλεσμα σήμερα οι αποζημιώσεις να καταβάλλονται στους δικαιούχους εντός οκτώ (8) μηνών στη φυτική παραγωγή και εντός τριών έως τεσσάρων μηνών για ζημιές ζωϊκού κεφαλαίου σε σχέση με το παρελθόν που ο χρόνος αυτός ήταν ο διπλάσιος.

Ωστόσο πρέπει να διευκρινιστεί ότι πέρα από τις απαραίτητες ασφαλιστικές διαδικασίες για συντόμευση της εκτίμησης, κοινοποίησης πορισμάτων, εκκαθάρισης κ.λπ., οι αποζημιώσεις δεν νοείται να καταβάλλονται πριν από το χρόνο εμπορίας των προϊόντων, αφού τότε οι παραγωγοί εισπράττουν τα χρήματά τους από την πώληση της σοδειάς τους.

Εξάλλου για την εκκαθάριση των πορισμάτων εκτίμησης και τον υπολογισμό της αποζημίωσης είναι απαραίτητη η διαμόρφωση της μέσης σταθμικής τιμής, για όσα προϊόντα δεν είναι δυνατός ο προκαθορισμός της.

Ελπίζουμε ότι μετά την ολοκλήρωση της αυτοδύναμης μηχανογραφικής ανάπτυξης του ΕΛΓΑ, που έχει δρομολογηθεί, ο χρόνος καταβολής των αποζημιώσεων θα συντομευθεί ακόμη περισσότερο.

Η ΑΤΕ, σύμφωνα με πάγια τακτική της, παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν να ανταποκριθούν στις υποχρεώσεις τους στην Τράπεζα λόγω έκτακτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ.) τα οποία επηρέασαν αρνητικά τις εκμεταλλεύσις τους. Οι διευκολύνσεις αυτές παρέχονται μέσα στα πλαίσια της 1620/89 Πράξης του Διοικητή της Τράπεζας της Ελλάδος και προβλέπουν ρύθμιση των ληξ/σμων χρεών, χωρίς τόκους ποινής, σε ένα νέο δάνειο. Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν το μέρος των οφειλών που διαπιστωμένα δεν είναι σε θέση να εξυπηρετηθεί.

Στα πλαίσια αυτά θα αντιμετωπισθούν και οι αγρότες των περιοχών του Νομού Σερρών που οι καλλιέργειές τους πλήγηκαν από χαλαζόπτωση.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

27. Στην με αριθμό 3486/30-4-97 ερώτηση δόθηκε με το υπ' αριθμ. 1565/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3486/30-4-97 που κατέθεσε ο Βουλευτής κ. Κων. Ευμοιρίδης για τα θέματα της αρμοδιότητάς μας, σας πληροφορούμε τα εξής: Θέμα διαγραφής των κάθε μορφής τόκων των δανείων, χωρίς την κάλυψη του σχετικού κόστους από την πολιτεία δεν είναι δυνατό να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντιστοίχων κεφαλαίων και τόκων στους καταθέτες της.

Η ΑΤΕ εφαρμόζοντας τις Υπουργικές Αποφάσεις 1996/8.2.94 της ΕΤΕ και 3209811/2.3.94 ρύθμισε τις οφειλές των κτηνοτρόφων που προέρχονταν από μεσοπρόθεσμα επενδυτικά δάνεια, καθώς και βεβαιωμένες οφειλές στις Δ.Ο.Υ. υπό την προϋπόθεση ότι η εξεταζόμενη μονάδα λειτουργεί και είναι οικονομικά βιώσιμη εκμετάλλευση.

Σύμφωνα με τις αποφάσεις αυτές η Πολιτεία ανέλαβε να καταβάλει στην ΑΤΕ υπέρ των κτηνοτρόφων το σύνολο ή μέρος των τόκων, ανάλογα κατά περίπτωση, των μεσ/σμων δανείων που τους χορηγήθηκαν λήξης μέχρι 31/12/91.

Το υπόλοιπο των οφειλών τους, που βαρύνει τις εκμεταλλεύσεις, ρυθμίστηκε για να πληρωθεί σε 10 χρόνια με διετή περίοδο χάριτος.

Πέραν της ρύθμισης αυτής η ΑΤΕ για να διευκολύνει ακόμα περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89 ΠΔ/ΤΕ και ρύθμισε για 10 χρόνια και τις ληξ/σμες μέχρι 31/3/94 οφειλές της.

Επί πλέον η Τράπεζα, σε εφαρμογή της 321551/30.5.96 Υπουργικής Απόφασης, έδωσε τη δυνατότητα στους κτηνοτρόφους να εξοφλούν τις δόσεις των δανείων τους μέσα σε ένα χρόνο από τη λήξη τους χωρίς να επιβαρύνονται με τόκους ποινής, προκειμένου αυτοί να διευκολυνθούν ακόμη περισσότερο στην ομαλή εξόφληση των οφειλών τους. 

Το Μάρτιο του 1996 εξαγγέλθηκαν από την ΑΤΕ πιστωτικές διευκολύνσεις για το σύνολο των πιστούχων της που έχουν οφειλές λήξης μέχρι 31/12/93, οι οποίες περιλαμβάνουν απαλλαγή του συνόλου των τόκων ποινής για τη χρονική περίοδο από 1/1/94 ως 30/6/96 και απαλλαγή μέρους των συμβατικών τόκων της ίδιας περιόδου που φθάνει μέχρι το 50% καθώς και ρύθμιση των υπολοίπων οφειλών με ιδιαίτερα ευνοϊκούς όρους. Ο βασικός στόχος του προγράμματος ρύθμισης είναι αφενός να δοθεί η δυνατότητα στους πιστούχους να εξοφλήσουν τα συσσωρευμένα χρέη, τα οποία δεν μπορούν να εξυπηρετηθούν ομαλά από τα αποτελέσματα λειτουργίας των μονάδων τους, και αφετέρου να βελτιωθεί η ρευστοποίηση των παλαιών δανείων της Τράπεζας.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

28. Στην με αριθμό 3491/2-5-97 ερώτηση δόθηκε με το υπ' αριθμ. 1570/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3491/2-5-97 που κατέθεσαν οι Βουλευτές κ.κ. Α. Κανταρτζής, Β. Μπούτας, Ν. Γκατζής σας πληροφορούμε τα εξής:

Σύμφωνα με τους Κοινοτικούς Κανονισμούς, οι παραλαβές καπνών εσ. 1996 θα πρέπει να ολοκληρωθούν στις 15.5.97.

Οι υπηρεσίες της ΕΟΚ είχαν ενημερώσει έγκαιρα τα συμβαλλόμενα μέρη υπενθυμίζοντας την υπουργική θέση για επιβολή κυρώσεων, όπως εκφράσθηκε στη σύσκεψη της 2.4.97 τις περιπτώσεις που μεταποιητές καπνού δεν ανταποκριθούν στις υποχρεώσεις τους για την έγκαιρη και σύμφωνη με τις συμβατικές υποχρεώσεις παραλαβή των καπνών.

Οι κυρώσεις που προβλέπονται στο άρθρο 2 της ΑΠ 21525/95 κοινής Διυπουργικής Απόφασης για τη "θέσπιση επιβολής διοικητικών κυρώσεων σε μεταποιητές καπνού" είναι αποκλεισμός από την εμπορία του προϊόντος την επόμενη εμπορική περίοδο, σε περίπτωση μη εμπρόθεσμης παραλαβής των καπνών και απώλειας των πριμοδοτήσεων από τους καπνοπαραγωγούς και η επιβολή προστίμου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

29. Στην με αριθμό 3492/2-5-97 ερώτηση δόθηκε με το υπ' αριθμ. 1571/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3492/2-5-97 που κατέθεσαν οι Βουλευτές κ.κ. Α. Κανταρτζής, Β. Μπούτας, σας πληροφορούμε τα εξής:

Για τις ζημιές που προξενήθηκαν από τους πρόσφατους παγετούς σε καρπούζια, πεπόνια, μήλα, αχλάδια κ.λπ. στο Νομό Τρικάλων ο ΕΛΓΑ επιλήφθηκε αμέσως και διενήργησε τις απαραίτητες επισημάνσεις δια των αρμοδίων γεωπόνων εποπτών του ΕΛΓΑ στη Λάρισα, οι οποίοι επισκέφθηκαν τις πληγείσες περιοχές για να προσδιορίσουν την έκταση των ζημιών, το είδος των καλλιεργειών που ζημιώθηκαν καθώς και τα βλαστικά στάδια αυτών.

Οι εκτιμήσεις των παραπάνω ζημιών θα αρχίσουν εντός των αμέσως προσεχών ημερών από πολυμελές κλιμάκιο γεωπόνων-εκτιμητών που έχει ήδη συγκροτηθεί και βρίσκεται στο Θεσσαλικό χώρο.

Κατά τη διενέργεια των εκτιμήσεων θα δοθεί προτεραιότητα στις καλλιέργειες των καρπουζιών - πεπονιών και λοιπών κηπευτικών και θα ακολουθήσει στη συνέχεια η εκτίμηση των ζημιών στα μήλα και τα αχλάδια.

Σελίδα 6719 

Μετά την ολοκλήρωση των εκτιμήσεων θα καταβληθούν οι αποζημιώσεις στους δικαιούχους παραγωγούς σύμφωνα με τα προβλεπόμενα από τον Κανονισμό Ασφάλισης της Φυτικής Παραγωγής.

'Οσον αφορά το αίτημα για αλλαγή του ισχύοντος Κανονισμού Ασφάλισης της Φυτικής Παραγωγής ώστε να καλύπτεται ασφαλιστικά η Φυτική Παραγωγή χωρίς απαλλαγές και περιορισμούς έτσι ώστε να ελαχιστοποιηθεί η εξάρτηση των παραγωγών της χώρας μας από καιρικές αντιξοότητες που δεν μπορούν να ελέγξουν, γνωρίζουμε ότι αυτό είναι από τους κύριους στόχους του ΕΛΓΑ. 'Ομως επί του παρόντος τουλάχιστον ο ΕΛΓΑ έχει εξαντλήσει όλα τα περιθώρια που του επιτρέπουν οι οικονομικές του δυνατότητες για επιπλέον πρόσθετες καλύψεις ή επεκτάσεις, η εφαρμογή των οποίων, με τα σημερινά δεδομένα, θα οδηγήσει το θεσμό σε οικονομικό αδιέξοδο.

Ως εκ τούτου το αίτημα για τροποποίηση των Κανονισμών για πλήρη και χωρίς περιορισμούς ασφαλιστική κάλυψη των καλλιεργειών δεν είναι προς το παρόν εφικτή.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

30. Στην με αριθμό 3494/2-5-97 ερώτηση δόθηκε με το υπ' αριθμ. 1572/16-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3494/2-5-97 που κατέθεσαν οι Βουλευτές κ.κ. Β. Μπούτας, Α. Κανταρτζής, Ν. Γκατζής σας πληροφορούμε τα εξής:

Για τις ζημιές που προξενήθηκαν από παγετούς στο Νομό Λάρισας κατά το χρονικό διάστημα από 23.3.97 μέχρι 15.4.97 σε διάφορες καλλιέργειες μεταξύ των οποίων και οι αμυγδαλοκαλλιέργειες των περιοχών Συκουρίου και Μακρυχωρίου ο ΕΛΓΑ επιλήφθηκε αμέσως και διενήργησε τις απαραίτητες επισημάνσεις δια των αρμοδίων γεωπόνων εποπτών του ΕΛΓΑ στη Λάρισα, οι οποίοι επισκέφθηκαν τις πληγείσες περιοχές για να προσδιορίσουν την έκταση των ζημιών, το είδος των καλλιεργειών που ζημιώθηκαν καθώς και τα βλαστικά στάδια των καλλιεργειών κατ' είδος και ποικιλία.

Οι εκτιμήσεις των παραπάνω ζημιών ήδη διενεργούνται σε αρκετούς δήμους και κοινότητες του Νομού από πολυμελές κλιμάκιο γεωπόνων-εκτιμητών που έχει συγκροτηθεί και εγκατασταθεί στη Λάρισα.

Διευκρινίζεται σε όσες περιπτώσεις έχουν προξενηθεί ζημιές στο στάδιο της ανθοφορίας και του δεσίματος των καρπών από τον παγετό της 23 και 28/3/97, οι ζημιές αυτές σύμφωνα με τον Κανονισμό Ασφάλισης της Φυτικής Παραγωγής θα ληφθούν οπωσδήποτε υπόψη κατά τη διατύπωση του οριστικού πορίσματος, στο βαθμό βέβαια που συμμετείχαν.

Σχετικά με την αντικειμενικότητα των εκτιμήσεων γνωρίζουμε ότι η διενέργεια αντικειμενικών και ακριβοδίκαιων εκτιμήσεων είναι θέμα πρωταρχικής σημασίας για τον ΕΛΓΑ. Για το σκοπό αυτό οι εκτιμήσεις διενεργούνται από έμπειρους γεωπόνους εκτιμητές, πτυχιούχους ανωτάτων γεωπονικών σχολών, ειδικά εκπαιδευόμενους στο αντικείμενο των εκτιμήσεων υπό την άμεση επίβλεψη γεωπόνων εποπτών στελεχών του ΕΛΓΑ με μακροχρόνια εμπειρία στις εκτιμήσεις, σύμφωνα με τους κανόνες της γεωπονικής επιστήμης, τον Κανονισμό του ΕΛΓΑ για την ασφάλιση της φυτικής παραγωγής και τις εντολές και οδηγίες μας να είναι αντικειμενικοί και δίκαιοι κατά την άσκηση των καθηκόντων τους και να συνεργάζονται με τους παραγωγούς και με τους φορείς που τους εκπροσωπούν.

Τέλος όσον αφορά το χρόνο καταβολής των αποζημιώσεων γνωρίζουμε ότι από τον ΕΛΓΑ τηρείται σειρά προτεραιότητας ανάλογα με την ημερομηνία της ζημιάς και καταβάλλεται ιδιαίτερη προσπάθεια για τη συντόμευση της διαδικασίας της εκκαθάρισης των πορισμάτων εκτίμησης. 'Ηδη ο χρόνος καταβολής των αποζημιώσεων στους δικαιούχους έχει, σε σχέση με το παρελθόν, βελτιωθεί σημαντικά.

Η οποιαδήποτε καθυστέρηση ως προς το χρόνο καταβολής των αποζημιώσεων πρέπει να προσμετράται από την περίοδο εμπορίας των προϊόντων αφού οι παραγωγοί τότε εισπράττουν τα χρήματα από την πώληση της σοδειάς τους. Υπ' αυτήν την έννοια οι αποκλίσεις που εμφανίζονται στην καταβολή των αποζημιώσεων, είναι πολύ μικρές εάν ληφθεί μάλιστα υπ' όψη ότι πολλές ζημιές σημειώνονται την περίοδο της συγκομιδής.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

31. Στην με αριθμό 3561/6-5-97 ερώτηση δόθηκε με το υπ' αριθμ. 3994/19-5-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3561/6-5-97 ερώτηση, που κατέθεσε η Βουλευτής Πέλλας Πόπη Φουντουκίδου, σχετικά με τη λειτουργία και την ενίσχυση της Υπηρεσίας Δημοσιονομικού Ελέγχου (Υ.Δ.Ε.) Νομ. Πέλλας, σας γνωρίζουμε τα εξής:

Η Υ.Δ.Ε. Νομ. Πέλλας, πράγματι εμφανίζει κάποιο πρόβλημα λειτουργίας, όπως άλλωστε και πολλές άλλες Υπηρεσίες του Γ.Λ. Κράτους, το οποίο οφείλεται στην έλλειψη προσωπικού.

Στη συγκεκριμένη Υπηρεσία υπηρετούν πέντε (5) υπάλληλοι επί επτά (7) οργανικών θέσεων. 'Ηδη, όμως, βρίσκεται σε εξέλιξη η διαδικασία της μετάθεσης σ'αυτήν δύο (2) υπαλλήλων κατηγορίας ΠΕ από την Κεντρική Υπηρεσία, οπότε και θα λυθεί οριστικά το πρόβλημα.

Ο Υφυπουργός

ΝΙΚ. ΧΡΙΣΤΟΔΟΥΛΑΚΗΣ"

32. Στην με αριθμό 3565/97 ερώτηση δόθηκε με το υπ' αριθμ. 162/15-5-97 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 3565/97 του Βουλευτή κ. Α. Ρεγκούζα, σας πληροφορούμε:

'Οπως είναι γνωστό, μετά το νόμο 2328/95 οι άδειες ίδρυσης, εγκατάστασης και λειτουργίας τοπικών ραδιοφωνικών σταθμών χορηγούνται, ανανεώνονται και ανακαλούνται σύμφωνα με τα οριζόμενα σ'αυτόν.

'Ηδη δε, μετά τη διαμόρφωση του αναγκαίου χάρτη συχνοτήτων, με την επισυναπτόμενη υπ'αριθμ. 7361/Ε/17.4.97 υπουργική απόφαση (ΦΕΚ ΠΑΡ.22/23.4.97) που δημοσιεύθηκε στον Τύπο, προκηρύχθηκαν άδειες μη ερασιτεχνικών τοπικών ραδιοφωνικών σταθμών για αποκλειστική ή από κοινού χρήση είκοσι επτά (27) συχνοτήτων, εντός των διοικητικών ορίων του Νομού Θεσσαλονίκης.

Συνεπώς, η Ιερή Μητρόπολη Λαγκαδά, όπως και κάθε άλλος ενδιαφερόμενος, πρέπει να υποβάλει στην αρμόδια Υπηρεσία του Υπουργείου Τύπου και Μέσων Μαζικής Ενημέρωσης, μέχρι 30 Μαϊου 1997, σφραγισμένο φάκελο με τ' αναγραφόμενα στην προκήρυξη δικαιολογητικά και νομιμοποιητικά έγγραφα για χορήγηση άδειας μη ερασιτεχνικού τοπικού ραδιοφωνικού σταθμού.

Ο Υπουργός

ΔΗΜΗΤΡΙΟΣ ΡΕΠΠΑΣ"

33. Στην με αριθμό 3582/95 ερώτηση δόθηκε με το υπ' αριθμ. 47/16-5-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 3582/95 ερώτηση που κατέθεσε στη Βουλή ο Βουλευτής κ. Πάνος Καμμένος, σας πληροφορούμε:

Δεδομένου ότι ο ερωτών Βουλευτής συνδέει καλλιτεχνική εκδήλωση που προγραμματίζεται στην ουδέτερη ζώνη της γραμμής ανακωχής στην Κύπρο, με την οποία η Ελληνική Κυβέρνηση ουδεμία έχει σχέση ανάμειξης, με υφιστάμενη "πολιτική για διπλωματική προσέγγιση με την Τουρκία", έιναι χρήσιμο να προστεθεί ότι ουδεμία τέτοια πολιτική, όπως την εννοεί, υφίσταται.

Η συναυλία των κ.κ. Ρουβά και Κουτ πραγματοποιείται με πρωτοβουλία, υπό την αιγίδα και με την ευθύνη της δύναμης

Σελίδα 6720 

των Η.Ε. στην Κύπρο (UNFICUP) και μέσα στο πλαίσιο της προσπάθειας του Διεθνούς Οργανισμού για την προσέγγιση των δύο κοινοτήτων.

Η Ελλάδα επιθυμεί φιλικές σχέσεις με την Τουρκία, σχέσεις ισότιμες βασισμένες στις αρχές του Διεθνούς Δικαίου, στο σεβασμό της κυριαρχίας και της εδαφικής ακεραιότητας.

Οι καλές σχέσεις της Τουρκίας με την Ελλάδα εξαρτώνται από τον τερματισμό της επιθετικότητας στο Αιγαίο, από την αποδοχή μιας δίκαιης και βιώσιμης λύσης για το Κυπριακό και από το σεβασμό των ανθρωπίνων δικαιωμάτων και των δημοκρατικών διαδικασιών στη γείτονα χώρα.

Η Ελληνική Κυβέρνηση έχει θέσει σαφείς προϋποθέσεις για την απαρχή μιας διαδικασίας βελτίωσης των ελληνο-τουρκικών σχέσεων, δηλαδή την αποκήρυξη της απειλής πολέμου και της χρήσης βίας χωρίς προϋποθέσεις και όρους, την αποδοχή των ισχυουσών Συνθηκών και των γενικών κανόνων Διεθνούς Δικαίου, που διέπουν το νομικό καθεστώς μεταξύ των δύο χωρών στο Αιγαίο και τέλος την εν συνεχεία επίλυση οποιασδήποτε διαφοράς για την ερμηνεία ή την εφαρμογή τους αποκλειστικά μέσω των νομικών τρόπων, που προβλέπει το Διεθνές Δίκαιο και συγκεκριμένα μέσω του Διεθνούς Δικαστηρίου της Χάγης.

Αυτό είναι το πλαίσιο στο οποίο οφείλουν να κινηθούν οι σχέσεις Ελλάδας - Τουρκίας και οποιαδήποτε διπλωματική προσέγγιση περνά αποκλειστικά από το πλαίσιο των ως άνω προϋποθέσεων.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

34. Στην με αριθμό 3598/7-5-97 ερώτηση δόθηκε με το υπ' αριθμ. 202/16-5-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 3598/7-5-97 του Βουλευτή κ. Ν. Νικολόπουλου, και όσον αφορά την περιοχή αρμοδιότητος Λ.Σ. σας γνωρίζουμε τα ακόλουθα:

1) Πράγματι τελευταία στη θαλάσσια περιοχή μεταξύ Κέρκυρας, Θεσπρωτίας και Αλβανίας παρατηρείται κλιμάκωση της παράνομης δραστηριότητας αλβανικών εγκληματικών ομάδων, σοβαρότερη εκδήλωση της οποίας υπήρξε το τραγικό περιστατικό της 26-4-97, όταν Αλβανοί κακοποιοί επιβαίνοντες ταχυπλόου σκάφους τραυμάτισαν θανάσιμα τον Λ/Φ Ζαμπάτη Μαρίνο κατά τη διάρκεια καταδίωξής τους από περιπολικά σκάφη του Λιμενικού Σώματος.

2) Για την αντιμετώπιση της κατάστασης αυτής το Υπουργείο Εμπορικής Ναυτιλίας προέβη στην άμεση ενίσχυση των Λιμενικών Αρχών Κέρκυρας και Ηγουμενίτσας σε έμψυχο υλικό και επιχειρησιακά μέσα. Συγκεκριμένα στις δύο αυτές Υπηρεσίες διατέθηκαν συνολικά πέντε επιπλέον περιπολικά σκάφη και ικανός αριθμός ανδρών Λ.Σ..

3) Από την πλευρά τους οι δύο συγκεκριμένες Λιμενικές Αρχές διενεργούν καθόλο το 24ωρο συνδυασμένες περιπολίες από ξηρά και θάλασσα με τη συμμετοχή του συνόλου του έμψυχου δυναμικού τους και των επιχειρησιακών τους μέσων για την πρόληψη και την καταστολή των πάσης φύσεως παρανόμων δραστηριοτήτων που πιθανόν να εκδηλωθούν από Αλβανούς κακοποιούς.

4) Η εντατικοποίηση αυτή των περιπολιών και η αύξηση της παρουσίας των ανδρών των δύο Υπηρεσιών στην υπόψη θαλάσσια περιοχή είχε ήδη σαν αποτέλεσμα την αναχαίτιση - καταδίωξη αλβανικών σκαφών που επιχείρησαν να εισέλθουν παράνομα στον Ελληνικό θαλάσσιο χώρο.

Επίσης την 10-5-97 μετά από συνδυασμένη επιχείρηση ανδρών του Λιμενικού Σώματος και της Ελληνικής Αστυνομίας στη θαλάσσια περιοχή Πλαταριάς Θεσπρωτίας εντοπίσθηκαν και κατασχέθηκαν σε αλβανικό σκάφος 324 κιλά ινδικής κάνναβης που μεταφέρονταν παράνομα στη χώρα μας.

Από τους δύο Αλβανούς κακοποιούς που επέβαιναν του σκάφους ο ένας συνελήφθη και ο άλλος τραυματίσθηκε θανάσιμα κατά την ανταλλαγή πυροβολισμών μεταξύ αυτών και των Ελληνικών Ειδικών Δυνάμεων.

5) Τέλος, θα θέλαμε να επισημάνουμε ότι το Υπουργείο μας εκτιμώντας το μέγεθος του προβλήματος που παρουσιάζει σήμερα η προαναφερόμενη περιοχή και παρά την υφιστάμενη στενότητα σε προσωπικό και επιχειρησιακά μέσα καθώς και τα σοβαρά θέματα που καλείται να αντιμετωπίσει σε άλλες περιοχές της χώρας μας, προγραμματίζει την περαιτέρω ενίσχυση των Λιμενικών Αρχών Κέρκυρας και Ηγουμενίτσας για να ανταποκρίνονται αποτελεσματικότερα στο δύσκολο έργο τους.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

35. Στην με αριθμό 3720/97 ερώτηση δόθηκε με το υπ' αριθμ. 43/15-5-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 3720/97 ερώτηση που κατέθεσε στη Βουλή ο Βουλευτής κ. Παναγιώτης Ψωμιάδης, σας πληροφορούμε:

Είναι προφανές όπως προκύπτει άλλωστε και από τη σπουδαιότητα των θεμάτων που αναφέρονται στο κείμενο της ερώτησης, ότι το όλο ζήτημα είναι πολύ σημαντικό και διαθέτει πολλές παραμέτρους. Ως εκ τούτου η λήψη οποιασδήποτε απόφασης από την Κυβέρνηση για την τύχη του άρθρου 19 του Κώδικα Ελληνικής Ιθαγένειας θα πραγματοποιηθεί με συνεκτίμηση τόσο των στοιχείων που εκτίθενται στην ερώτηση, όσο και του γεγονότος ότι η Ελλάδα είναι μία δημοκρατική χώρα της οποίας όλοι οι πολίτες χαίρουν ισονομίας και ισοπολιτείας.

Πάντως, το ζήτημα της τροποποίησης ή κατάργησης του άρθρου 19 του Κώδικα Ελληνικής Ιθαγένειας έχει συζητηθεί και μελετηθεί από το Επιστημονικό Συμβούλιο του Υπουργείου Εξωτερικών.

Το άρθρο 19 θεωρείται κατ' αρχήν διάταξη, που παραβιάζει τα ανθρώπινα δικαιώματα και το Υπουργείο Εξωτερικών σε συνεργασία με το Νομικό Γραφείο του Πρωθυπουργού συντόμως θα καταλήξει στις δέουσες αποφάσεις του.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΕΥΩΝ(Παναγιώτης Ν.Κρητικός): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 26 Μαϊου 1997.

Α.Επίκαιρες Ερωτήσεις Πρώτου Κύκλου.

1. Η με αριθμό 1219/20-5-1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Βασιλείου Κεδίκογλου προς τους Υπουργούς Γεωργίας, Ανάπτυξης, σχετικά με την εκμετάλλευση των πετρωμάτων Σχιστολίθου στην περιοχή Καρύστου του Νομού Ευβοίας κ.λπ.

2. Η με αριθμό 1218/19-5-1997 επίκαιρη ερώτηση του Βουλευτή της Νέας Δημοκρατίας κ.Ελευθερίου Παπαγεωργόπουλου προς τον Υπουργό Πολιτισμού, σχετικά με τις προθέσεις της Κυβέρνησης για την ίδρυση Εφορίας Βυζαντινών Αρχαιοτήτων στην Εύβοια.

ΕΥΑΓΓΕΛΟΣ ΒΕΝΙΖΕΛΟΣ(Υπουργός Πολιτισμού): Θα απουσιάζω, κύριε Πρόεδρε.

ΠΡΟΕΔΡΕΥΩΝ(Παναγιώτης Ν.Κρητικός): 3. Η με αριθμό 1238/21-5-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευάγγελου Μπούτα προς τους Υπουργούς Εθνικής Οικονομίας - Οικονομικών και Γεωργίας, σχετικά με την επιστροφή του Φόρου Προστιθέμενης Αξίας (Φ.Π.Α.) στους βαμβακοπαραγωγούς της περιοχής Αξιούπολης του Νομού Κιλκίς.

4. Η με αριθμό 1235/21-5-1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Ευάγγελου Αποστόλου προς τον Υπουργό Εθνικής Παιδείας και Θρησκευμάτων, σχετικά με την έγκαιρη καταβολή των αποδοχών των εκτάκτων εκπαιδευτικών των Τεχνολογικών Εκπαιδευτικών Ιδρυμάτων (Τ.Ε.Ι.) κ.λπ.

5. Η με αριθμό 1231/21-5-1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου 

Σελίδα 6721 

Τσαφούλια προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την αποκατάσταση των ζημιών της επαρχιακής οδού Πατρών-Καλαβρύτων που προκλήθηκαν κατά τη διάρκεια των αγροτικών κινητοποιήσεων και του αποκλεισμού του Εθνικού Δικτύου, λόγω διέλευσης βαρέων οχημάτων κ.λπ.

Β. Επίκαιρες Ερωτήσεις Δεύτερου Κύκλου.

1. Η με αριθμό 1220/20-5-1997 επίκαιρη ερώτηση του Βουλευτή της Νέας Δημοκρατίας κ. Εμμανουήλ Κεφαλογιάννη προς τον Υπουργό Περιβάλλοντος -Χωροταξίας και Δημοσίων 'Εργων, σχετικά με την επέκταση και εφαρμογή του σχεδίου πόλεως του Δήμου Ηρακλείου Kρήτης κ.λπ.

2. Η με αριθμό 1239/21-5-1997 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς τον Υπουργό Γεωργίας, σχετικά με τις προθέσεις της Κυβέρνησης να προχωρήσει στη διάλυση των Οργανισμών Καπνού, Βάμβακος, Ελαιολάδου κ.λπ.

3. Η με αριθμό 1234/21-5-1997 επίκαιρη ερώτηση της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τον Υπουργό Υγείας και Πρόνοιας, σχετικά με την οικονομική ενίσχυση του Ψυχιατρικού Νοσοκομείου Αθηνών κ.λπ.

4. Η με αριθμό 1230/21-5-1997 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την ισότιμη αναγνώριση από το Διαπανεπιστημιακό Κέντρο Αναγνώρισης Τίτλων Σπουδών της Αλλοδαπής (ΔΙ.Κ.Α.Τ.Σ.Α.) πτυχίων φοιτητών του εξωτερικού κ.λπ.

Σελίδα 6722 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες Ερωτήσεις Πρώτου Κύκλου

Πρώτη είναι η με αριθμό 1240/21-5-1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Νικολάου Φλώρου προς τον Υπουργό Υγείας και Πρόνοιας, σχετικά με τη χρήση εξελιγμένης ιατρικής τεχνολογίας στη χώρα μας, τους κανονισμούς λειτουργίας κ.λπ. η οποία διαγράφεται, λόγω κωλύματος του ερωτωμένου Υπουργού.

Επειδή, όμως, επείγεται για να αποχωρήσει ο κ. Βενιζέλος, θα παρακαλέσω το Σώμα να δεχθεί την πρόταξη της τέταρτης επίκαιρης ερώτησης που απευθύνεται προς τον Υπουργό Πολιτισμού.

Το Σώμα συμφωνεί; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ(Παναγιώτης Ν.Κρητικός): Συνεπώς δεν έχει αντίρρηση το Σώμα να προταχθεί η επίκαιρη ερώτηση, γιατί επείγεται ο Υπουργός Πολιτισμού.

ΕΥΑΓΓΕΛΟΣ ΒΕΝΙΖΕΛΟΣ(Υπουργός Πολιτισμού): Και ο κ. Κουναλάκης επείγεται.

ΠΡΟΕΔΡΕΥΩΝ(Παναγιώτης Ν.Κρητικός): Και η Βουλή δέχεται, κύριε Υπουργέ. Πολιτισμένα πράγματα, όπως βλέπετε.

Τέταρτη είναι η με αριθμό 1223/20-5-1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Πολιτισμού, σχετικά με την καθυστέρηση ανέγερσης του Μουσείου της Ακρόπολης, την επιστροφή των Μαρμάρων του Παρθενώνα κ.λπ.

Η επίκαιρη ερώτηση του κ. Κουναλάκη έχει ως εξής:

"'Ολοι οι 'Ελληνες πολίτες και τα ελληνικά Κόμματα συναινούν και συμμετέχουν στην προσπάθεια για την επιστροφή στην Ελλάδα των Μαρμάρων του Παρθενώνα. Για να έχει αίσιο τέλος η διεκδίκηση αυτή, επιβάλλεται μεγάλη προσοχή, ενώ συνδέεται κυρίως με την έγκαιρη αποπεράτωση του Μουσείου της Ακρόπολης. Δυστυχώς, οι δύο αυτές προϋποθέσεις δε φαίνονται να υλοποιούνται. Υπήρξαν πρόωρες σπασμωδικές κινήσεις, αμέσως μόλις ανέλαβε την εξουσία των Εργατικών στη Μεγάλη Βρετανία. Κυρίως όμως, παρουσιάζονται μεγάλες καθυστερήσεις από τις τροποποιήσεις του αρχικού σχεδίου για το Μουσείο, την έλλειψη των αναγκαίων μελετών πριν από την άδεια για την ανέγερσή του, τις προσφυγές των κατοίκων της περιοχής στο Συμβούλιο της Επικρατείας κ.λπ.

Σ'αυτές τις συνθήκες ελλοχεύει ο κίνδυνος μεγάλων χρονικών καθυστερήσεων και η απώλεια των πεντέμισυ δισεκατομμυρίων από το Δεύτερο Κοινοτικό Πλαίσιο Στήριξης, εάν δεν αποπερατωθεί το Μουσείο έως το 2000.

Ερωτάται ο κύριος Υπουργός:

Ποια στρατηγική θα ακολουθήσει η Ελληνική Κυβέρνηση, προκειμένου να πειστεί η βρετανική πλευρά να επιστρέψει τα Μάρμαρα;

Πώς σκοπεύει να αντιμετωπίσει τις δυσκολίες και καθυστερήσεις, ώστε να πραγματοποιηθεί η ανέγερση του Μουσείου μέχρι το έτος 2000;"

Ο Υπουργός Πολιτισμού κ. Ευάγγελος Βενιζέλος έχει το λόγο, ο οποίος υποθέτω δε θα αποκαλύψει και πλήρως τη στρατηγική μας, δεδομένου ότι η βρετανική στρατηγική είναι πονηρότερη της ελληνικής και δεν πρέπει να της αποκαλύψουμε τα σχέδια μας.

ΕΥΑΓΓΕΛΟΣ ΒΕΝΙΖΕΛΟΣ (Υπουργός Πολιτισμού): Ορθή παρατήρηση, το εκλαμβάνω, δε, ως έναρξη της απάντησής μου προς τον ερωτώντα κύριο συνάδελφο, ο οποίος επείγεται, όσο και εγώ, μια που σήμερα ο Συνασπισμός κάνει καλοπίστως ένα πείραμα κλωνοποίησης, εφ'όσον με θέλει εδώ να απαντώ για το ζήτημα των Μαρμάρων και ταυτοχρόνως στο συμπόσιο που διοργανώνει σε συνεργασία με το Δήμο Χαλανδρίου για το ίδιο θέμα στο 'Ιδρυμα Χατζηκώνστα. Και αυτός είναι ο λόγος για τον οποίο παρεκάλεσα το Σώμα να δεχθεί να προταχθεί η συζήτηση αυτής της Ερώτησης.

Η επιστροφή των Μαρμάρων αποτελεί μία σταθερή και αμετακίνητη θέση της ελληνικής εξωτερικής πολιτιστικής πολιτικής. Το ζήτημα αυτό πάντοτε εκκρεμούσε και υφήρπε και έχει τεθεί επισήμως και ευθέως από το 1982 στο επίπεδο των οργάνων της ΟΥΝΕΣΚΟ. Σημειώνω πάντως, ότι μέχρι τώρα η Μεγάλη Βρετανία δε είναι μέλος της ΟΥΝΕΣΚΟ, αλλά μετέχει στις διαδικασίες της ως παρατηρητής.

Μετά την ανάληψη των καθηκόντων μου, δήλωσα ότι το ζήτημα αυτό επανατίθεται. Κάλεσα δε τον Πρέσβη του Ηνωμένου Βασιλείου και του το έθεσα, σύμφωνα και με τις συστάσεις των οργάνων της ΟΥΝΕΣΚΟ που προτείνουν τη διεξαγωγή διακρατικών διαβουλεύσεων ανάμεσα στο Ηνωμένο Βασίλειο και την Ελλάδα.

Δήλωσα δε σε όλους τους τόνους ότι το ζήτημα θα το θέσω και απευθείας στη βρετανική κυβέρνηση με επιστολή μου, μόλις κριθεί ότι ο χρόνος είναι κατάλληλος. Ο χρόνος της μακράς και έμμεσης προεκλογικής περιόδου στη Μεγάλη Βρετανία ήταν χρόνος ακατάλληλος. Δεν έπρεπε το ζήτημα αυτό να εμπλακεί στις προεκλογικές τριβές. Είναι άλλωστε δεδομένη η μεγάλη επιρροή που έχει η θέση υπέρ της επιστροφής των γλυπτών του Παρθενώνα και στη Βρετανική κοινή γνώμη, χάρη στις τεράστιες προσπάθειες της Βρετανικής Επιτροπής για την επιστροφή των Μαρμάρων και στους Βρετανούς Βουλευτές και στους Βρετανούς Ευρωβουλευτές.

Μετά τη διεξαγωγή των τελευταίων εκλογών στη Βρετανία και την εκλογική νίκη του Εργατικού Κόμματος με βεβιασμένο τρόπο τέθηκε δημοσιογραφικά η ερώτηση στους νέους Υπουργούς Εξωτερικών και Πολιτιστικής Κληρονομιάς για το τι μέλει γενέσθαι. Και η βιαστική ερώτηση προκάλεσε μια βιαστική απάντηση, χωρίς να έχει προηγηθεί προφανώς μελέτη των φακέλων και διαβούλευση με την ελληνική πλευρά, όπως επιβάλλεται. Μια βιαστική βρετανική απάντηση, την οποία δε θεωρώ ούτε πλήρη ούτε οριστική.'Εχουμε επεξεργαστεί σε συνεργασία με το 'Ιδρυμα Μελίνα Μερκούρη και προσωπικά με τον Πρόεδρό του τον κ. Ζυλ Ντασέν, σε συνεργασία με την Ελληνική Επιτροπή και σε συνεργασία με τη Βρετανική Επιτροπή που είναι ο βασικός υποστηρικτής της προσπάθειάς μας, μία στρατηγική την οποία χρονικώς θα κλιμακώσουμε, όπως εμείς θεωρούμε χρήσιμο και αποτελεσματικό να γίνει.

Στις 30 δε Ιουνίου στο περιθώριο της Συνόδου του Συμβουλίου Υπουργών Πολιτισμού της Ευρωπαϊκής 'Ενωσης, θα συναντηθώ εκ των πραγμάτων με το Βρετανό ομόλογό μου και θα έχω μια πρώτη συζήτηση, γύρω από το θέμα αυτό.'Ηδη ζήτησα από το Βρετανό Πρέσβη να ενημερώσει τον ομόλογό μου για την πρόθεσή μου αυτή. Δίνω, όμως, μία διευκρίνιση η οποία είναι αναγκαία από του Βήματος της Βουλής. Η απαίτηση για την επιστροφή των Μαρμάρων περιλαμβάνει τα γλυπτά του Παρθενώνα, το διάκοσμό του δηλαδή και αρχιτεκτονικά στοιχεία, καθώς και στοιχεία αναγκαία για τη στατική επάρκεια του μνημείου. Το λέω αυτό γιατί τώρα ολοκληρώνεται η αναστήλωση του πρόναου και εκεί αναδεικνύονται οι διαρπαγές του Λόρδου 'Ελγιν, δηλαδή η διαρπαγή ακόμη και σπονδύλων των κιόνων του πρόναου.

Δεύτερον, η ελληνική θέση για την επιστροφή των Μαρμάρων δεν είναι μία θέση που εκφωνείται με το στόμα και τη φωνή της Ελληνικής Κυβέρνησης ή του ελληνικού λαού. Λέγεται με τη φωνή του ίδιου του μνημείου και είναι μία απαίτηση του ίδιου του μνημείου που αξιώνει την αποκατάσταση της ακεραιότητάς του, καθώς πρόκειται για τον ακρωτηριασμό του μείζονος μνημείου του δυτικού πολιτισμού που είναι και σύμβολο της ίδιας της ΟΥΝΕΣΚΟ.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού).

Αυτή η ελληνική θέση αφορά το μνημείο του Παρθενώνα, λόγω του ακρωτηριασμού ενός υποστατού μνημείου και όχι φυσικά την επιστροφή όλων των πολιτιστικών αγαθών ελληνικής καταγωγής που βρίσκονται σε άλλες χώρες. Υπάρχουν και άλλα ελληνικά πολιτιστικά αγαθά στη Μεγάλη Βρετανία, των οποίων δεν αξιώνουμε την επιστροφή.

ΠΡΟΕΔΡΕΥΩΝ(Παναγιώτης Ν. Κρητικός): Αν ήξερα ότι δε 

Σελίδα 6723 

βιαζόσαστε δε θα ζητούσα την πρόταξη.

Ο κ. Κουναλάκης έχει το λόγο.

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, δέχομαι εν μέρει αυτά τα οποία είπε ο κ. Βενιζέλος, βεβαίως ήταν και ενημερωτικά, αλλά πρέπει να πούμε ότι υπήρξαν και πολιτικές σπασμωδικές αντιδράσεις. Και σεις κάνατε δηλώσεις και άλλοι. Δεν ήταν μόνο δημοσιογράφοι. Ισως οι δημοσιογράφοι άνοιξαν το θέμα, αλλά θα έλεγα ότι υπήρξαν και από την πλευρά της Κυβέρνησης ...

ΕΥΑΓΓΕΛΟΣ ΒΕΝΙΖΕΛΟΣ(Υπουργός Πολιτισμού): Μόνο από την πλευρά του κόμματός σας. Θα σας εξηγήσω μετά.

ΠΕΤΡΟΣ ΚΟΥΝΑΛΑΚΗΣ: Δεν είναι μόνο από την πλευρά μας. Και σεις κάνατε δηλώσεις τέτοιες.

Το δεύτερο, είναι ότι όλα εξαρτώνται, όχι μόνο από την πολιτική μας συμπεριφορά, η οποία πρέπει να είναι πάρα πολύ προσεκτική και διπλωματική, αλλά και από την αποπεράτωση του μουσείου, για το οποίο δεν είπατε τίποτα. Είναι το δεύτερο σκέλος της ερώτησης. Διότι ίσως να μου πείτε ότι προχθές συνεδρίασε το Αρχαιολογικό Συμβούλιο και πήρε ομόφωνα απόφαση να προχωρήσει αυτή η ιστορία, αλλά εγώ έχω διαβάσει ρεπορτάζ σοβαρών εφημερίδων αυτές τις μέρες είχε ένα ολοσέλιδο άρθρο Το "ΒΗΜΑ"- όπου εκεί αναλυτικά δημοσιεύονται οι μεγάλες δυσκολίες που αντιμετωπίζει αυτή η ιστορία, οι κίνδυνοι για να χάσουμε τη χρηματοδότηση από το δεύτερο Πακέτο Ντελόρ. Και πρέπει να σας πω ότι εγώ χάρηκα όταν είδα ομόφωνη απόφαση του Κ.Α.Σ., αλλά διάβασα στην "ΚΑΘΗΜΕΡΙΝΗ" ένα ρεπορτάζ όπου εκεί τι βλέπει κανείς; Μια ομόφωνη απόφαση του Κεντρικού Αρχαιολογικού Συμβουλίου και συγχρόνως απόψεις των μελών του εξαιρετικά ανησυχητικές. Και πρέπει να σας πω ότι αυτή η επιτροπή που διάβασα μια συνέντευξή της στην "ΑΥΓΗ" σήμερα, λέει ότι σε μεγάλο βαθμό η διεκδίκησή μας θα υλοποιηθεί, αν το μουσείο αυτό είναι έτοιμο για να υποδεχθεί, αυτά τα οποία απαιτούμε. Και εδώ υπάρχει μια μεγάλη αμφισβήτηση κατά πόσο είναι δυνατόν πραγματικά το μουσείο να είναι έτοιμο. Υπάρχουν πάρα πολύ μεγάλες δυσκολίες, μελέτες οι οποίες δεν έγιναν εγκαίρως, τροποποιήσεις των αρχικών σχεδίων, ενστάσεις για τις απαλλοτριώσεις κ.λπ., ένα σωρό προβλήματα που θέτουν σε κίνδυνο την αποπεράτωση του μουσείου.

Θα ήθελα στη δευτερολογία σας να μου πείτε κυρίως γι' αυτό το οποίο είναι νομίζω το πιο δύσκολο και το πιο λεπτό.

ΠΡΟΕΔΡΕΥΩΝ(Παναγιώτης Ν. Κρητικός): Ο κύριος Υπουργός, έχει το λόγο.

ΕΥΑΓΓΕΛΟΣ ΒΕΝΙΖΕΛΟΣ(Υπουργός Πολιτισμού): Κύριε συνάδελφε, αν ο λόρδος Ελγιν όταν έκανε τη διαρπαγή των Μαρμάρων ρωτούσε το υπόδουλο ελληνικό έθνος: "θα κάνετε μουσείο ή θα πάρω τα Μάρμαρα", τότε και εγώ θα απαντούσα στην ερώτηση αν πρέπει να κάνουμε μουσείο για να πάρουμε πίσω τα Μάρμαρα. Το μουσείο μας χρειάζεται για να προβάλουμε το μνημείο. Δε μας χρειάζεται για να δώσουμε εξετάσεις ενώπιον της βρετανικής κυβερνήσεως. Μας χρειάζεται για λόγους ουσιαστικούς, οχι για λόγους επικοινωνιακούς. Επίσης πρέπει να σας πω ότι δεν έγινε καμία σπασμωδική πολιτική δήλωση ή ενέργεια. Απολύτως καμιά. Οι μόνες κινήσεις που έγιναν ήταν κατά την επίσκεψη του κ. Κωνσταντόπουλου, του Προέδρου του Συνασπισμού στη Μεγάλη Βρετανία και τώρα βλέπω και τη διοργάνωση συμποσίου, χωρίς να έχουμε συνεννοηθεί για το χρονοδιάγραμμα και το momentum, αλλά ξέρω ότι όλα αυτά είναι καλόπιστα. Θα παρακαλούσα απλώς να υπάρχει προηγούμενη ενημέρωση του Υπουργείου Πολιτισμού για να συντονίζονται όλες οι ενδιαφερόμενες δυνάμεις, οι οποίες και πρέπει να συμπράττουν.

Ερχομαι τώρα στο μουσείο. Γνωρίζετε ότι στους τελευταίους μήνες είχαμε μια πλήρη απεμπλοκή, μετά από μια πολυετή εμπλοκή και καθυστέρηση. Πίεσα προσωπικά με αλλεπάλληλες επισκέψεις μου, ακόμη και στη Ρώμη και συναντήσεις με τους δυο Ιταλούς αρχιτέκτονες. Συνήφθη η σύμβαση ανάμεσα στους αρχιτέκτονες και το Ιδρυμα Μελίνα Μερκούρη. Πρόκειται για μια ιδιωτική ανάθεση μελέτης, για την οποία υπάρχει δεδηλωμένη πρόθεση δωρεάς στον Οργανισμό Ανέγερσης του νέου μουσείου της Ακρόπολης. Και το Κ.Α.Σ. έχει εξετάσει το προωθημένο προσχέδιο των Ιταλών αρχιτεκτόνων, έτσι ώστε να μην έχουμε καθυστερήσεις, προκαταβολικά, για να έχουμε τη βεβαιότητα ότι το σχέδιο είναι εφαρμόσιμο. Και παράλληλα προχωρά ο οργανισμός στην προετοιμασία της πρόσληψης τεχνικού συμβούλου και την προετοιμασία των τευχών δημοπράτησης, για να κερδίσουμε χαμένο πράγματι χρόνο. Εχουμε μια επιτάχυνση, η οποία ελπίζω ότι θα μας επιτρέψει να έχουμε μέσα σε τρία χρόνια από την εγκατάσταση του εργολάβου το μουσείο σε κατάσταση λειτουργίας.

Πρέπει επίσης να σας πω ότι υπάρχουν πολλά νομικά προβλήματα με τις απαλλοτριώσεις. Γιατί είμαστε κράτος δικαίου και κανείς δεν μπορεί να παρεμποδίσει θιγόμενους από τις απαλλοτριώσεις να προσφεύγουν στο Συμβούλιο της Επικρατείας.

Εμείς όμως ταυτοχρόνως προχωράμε επί του δημοσίου οικοπέδου Μακρυγιάννη, όπου ολοκληρώνεται και η σωστική ανασκαψή.

Το Μουσείο της Ακρόπολης έχει δρομολογηθεί. Θα είναι το συμπλήρωμα, θα έλεγα το προοίμιο του Βράχου της Ακροπόλεως, όπου υπάρχει το αναντικατάστατο και ασύγκριτο μνημείο του Παρθενώνα και τα άλλα μνημεία του Βράχου. 'Ολα δε αυτά, θα γίνουν με το χρήμα του ελληνικού λαού, η κοινοτική συμβολή είναι πάρα πολύ μικρή, δεν υπερβαίνει το 18%, είναι, όμως, ευπρόσδεκτη όχι μόνο για λόγους οικονομικούς, αλλά και για λόγους συμβολικούς, όπως ευπρόσδεκτες θα είναι και άλλου είδους χορηγίες, όχι επειδή τις έχουμε οικονομική ανάγκη, αλλά επειδή πρέπει να υπάρχει η τιμή της συμμετοχής σ' αυτό το μεγάλο έργο του παγκόσμιου πολιτισμού.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην κανονική σειρά των επικαίρων ερωτήσεων. 

Δεύτερη είναι η υπ' αριθμ. 1222/20.5.1997 επίκαιρη ερώτηση του Βουλευτή της Νέας Δημοκρατίας κ. Νικολάου Γκελεστάθη προς τους Υπουργούς Ανάπτυξης, Μεταφορών και Επικοινωνιών, σχετικά με δημοσιεύματα του Τύπου αναφερόμενα στις προθέσεις της Κυβέρνησης για τη δημιουργία παράλληλου Οργανισμού Τηλεπικοινωνιών, τη διάθεσή τους σε ιδιώτες κ.λπ.

Πρόκειται για θέμα ιδιαιτέρου ενδιαφέροντος για σας, κύριε Καρατζαφέρη, που τώρα μόλις έρχεσθε.

Η ερώτηση του κυρίου συναδέλφου σε περίληψη έχει ως εξής:

"Τον τελευταίο καιρό εμφανίζονται επανειλημμένως δημοσιεύματα στον ημερήσιο Τύπο σχετικά με τη δημιουργία ενός παράλληλου Ο.Τ.Ε. με χρήση της υποδομής της Δ.Ε.Η., ο οποίος θα διατεθεί σε ιδιώτες.

Το όλο θέμα ξεκίνησε από σύσκεψη της κας Υπουργού Ανάπτυξης με 'Ελληνες επιχειρηματίες και σχετική διάψευσή της την επόμενη, η οποία όμως διάψευση στη συνέχεια διεψεύσθη από έναν από τους συμμετάσχοντες στη σύσκεψη επιχειρηματία, ο οποίος παρεδέχθη ότι ετέθη το θέμα αυτό. 

Κατόπιν αυτών ερωτώνται η κυρία Υπουργός Ανάπτυξης και ο κύριος Υπουργός Μεταφορών και Επικοινωνιών και καλούνται να πληροφορήσουν τη Βουλή:

1. Υπάρχει συντονισμός των δύο Υπουργείων των οποίων προΐστανται του θέματος και αν ναι, ποιες οι σχετικές αποφάσεις τους;

2. Εκτιμούν οι συναρμόδιοι Υπουργοί ότι η ανακοίνωση αυτή θα επιδράσει με ανοδική ή με πτωτική πορεία στην τιμή των μετοχών του Ο.Τ.Ε.;

3. 'Εχουν ερευνήσει την επίδραση της δημιουργίας νέου παράλληλου Ο.Τ.Ε. επί της βιωσιμότητος του υπάρχοντος;

4. 'Εχουν εξετάσει τις επιπτώσεις της ενεργείας αυτής στο συνταξιοδοτικό πρόβλημα των ήδη συνταξιούχων του Ο.Τ.Ε. και των μελλόντων να αποχωρήσουν από την υπηρεσία τους;

5. 'Εχουν εξετάσει την πιθανότητα ανεξέλεγκτης συνεργασία του νέου παράλληλου Ο.Τ.Ε. με μεγάλους τηλεπικοινωνιακούς οργανισμούς της αλλοδαπής; 

6. Δεδομένου ότι οι σχετικές διεργασίες για εμπλοκή της Δ.Ε.Η. στις τηλεπικοινωνίες είχαν ξεκινήσει από την εποχή ακόμα που Υπουργός Ανάπτυξης ήταν ο ίδιος ο νυν

Σελίδα 6724 

Πρωθυπουργός, γνωρίζει και εγκρίνει και ο ίδιος ο Πρωθυπουργός τη σχετική πρόταση συνεργασίας με επώνυμους 'Ελληνες επιχειρηματίες, για δημιουργία από αυτούς ιδιωτικού παράλληλου Ο.Τ.Ε.;"

Ο Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοιωνιών): Κύριε Πρόεδρε είναι η τρίτη φορά που κατατίθεται η ίδια ερώτηση, ενώ η Υπουργός Ανάπτυξης έχει δηλώσει από το Βήμα και τις δύο προηγούμενες φορές, ότι ουδέποτε έχει μιλήσει για παράλληλο και ιδιωτικό Ο.Τ.Ε.

Η σύσκεψη που είχε γίνει μεταξύ της Υπουργού Ανάπτυξης και Ελλήνων επιχειρηματιών, είχε γίνει διότι επιδίωξε η Υπουργός να βρεθεί ένας τρόπος πιο αποτελεσματικός, συνεργασίας μεταξύ του Δημοσίου και του ιδιωτικού τομέα στο χώρο των Βαλκανίων. Εκεί ήταν και εκπρόσωποι της Δ.Ε.Η. και της Δ.Ε.Π. και όταν τελείωσαν όλα τα άλλα θέματα, αναφέρθηκαν και σε θέματα ενέργειας ηλεκτρικής και πετρελαίου. Δε συζητήθηκαν θέματα τηλεπικοινωνιών, γιατί ούτε η διοίκηση του Ο.Τ.Ε. ήταν εκεί, αλλά ούτε και οι τηλεπικοινωνίες είναι αρμοδιότητας του Υπουργείου Ανάπτυξης.

Επίσης, στο τέλος της συζήτησης η Δ.Ε.Η. ανέφερε ότι τις έχουν γίνει προτάσεις από ξένες επιχειρήσεις για τα δίκτυα, ενόψη της απελευθέρωσης της εσωτερικής αγοράς τηλεπικοινωνιών, δηλαδή και της φωνητικής τηλεφωνίας.

Η Κυβέρνηση έχει κάνει μία πρόταση στην Ευρωπαϊκή 'Ενωση για μια μεταβατική περίοδο πέντε ετών, που ελπίζουμε ότι θα την πάρουμε. 'Ηδη έχουν δώσει μεταβατική περίοδο δύο ετών στην Ιρλανδία και Πορτογαλία. Με τη λήξη όμως αυτής της μεταβατικής περιόδου ανοίγει η αγορά των τηλεπικοινωνιών στον τομέα της φωνητικής τηλεφωνίας.

Στους άλλους τομείς, εκτός από τις υποδομές έχει ανοίξει ήδη η αγορά. Με το άνοιγμα αυτών των αγορών θα πρέπει η Κυβέρνηση να δει την αξιοποίηση των δικτύων που υπάρχουν στη χώρα μας, είτε αυτά είναι τα δίκτυα της Δ.Ε.Η., είτε τα δίκτυα του Ο.Σ.Ε. είτε της Ε.Υ.Δ.Α.Π. είτε της Δ.Ε.Π. είτε ο,τιδήποτε άλλο δίκτυο υπάρχει στη χώρα.

Θα μπορούσαν όλοι αυτοί οι φορείς να δούν μαζί με τον Ο.Τ.Ε. με ποιο τρόπο θα αξιοποιήσουν αυτά τα δίκτυα. Ο Ο.Τ.Ε. ήδη κάνει συζητήσεις με τη Δ.Ε.Η. για το πως θα αξιοποιήσει τα δίκτυα. 'Ομως, για να επαναλάβω και πάλι, η Υπουργός Ανάπτυξης ουδέποτε μίλησε για ιδιωτικό Ο.Τ.Ε. και πιστεύουμε ότι δεν υπάρχει λόγος αυτήν τη στιγμή να φτιαχτεί δεύτερος Ο.Τ.Ε..

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γκελεστάθης έχει το λόγο.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, δεν είναι ικανοποιητική η απάντηση την οποία διάβασε ο κύριος Υφυπουργός Μεταφορών και Επικοινωνιών, διότι δεν είναι κατηγορηματική απάντηση.

Λέει ότι δεν έγινε συζήτηση. Μα, τα δημοσιεύματα που ήρθαν στο φως από πολλές ημερήσιες εφημερίδες των Αθηνών, λένε το αντίθετο. Και εν παση περιπτώσει είναι γνωστό ότι γίνονται συζητήσεις.

Είναι κατηγορηματική η θέση της Κυβέρνησης ότι δεν πρόκειται να γίνει άλλος παράλληλος Ο.Τ.Ε. στην Ελλάδα με οποιαδήποτε μορφή; Αυτή είναι η κατηγορηματική απάντηση, την οποία περιμένουμε να δώσει η Κυβέρνηση στη Βουλή, διότι σε αντίθετη περίπτωση αντιλαμβάνεσθε ότι δημιουργούνται πολλά σοβαρά θέματα, που αφορούν και τον υπάρχοντα Ο.Τ.Ε., αλλά και τους εργαζόμενους σ' αυτόν.

Επομένως, χωρίς υπεκφυγές -διότι τα τελευταία που ανέφερε ο κύριος Υφυπουργός αναιρούν τα πρώτα που διάβασε- θα πρέπει να δώσει μία κατηγορηματική απάντηση η Κυβέρνηση στην Εθνική Αντιπροσωπεία, ότι δεν πρόκειται να δημιουργηθεί άλλος παράλληλος Ο.Τ.Ε. είτε σε συνεργασία με τη Δ.Ε.Η. είτε σε συνεργασία με οποιονδήποτε άλλο, ώστε να μην υπάρχει αυτή η σοβαρότατη ανησυχία που υπάρχει στους χιλιάδες εργαζόμενους του Ο.Τ.Ε., πέραν όλων των άλλων επιπτώσεων που πρόκειται να έχουμε εάν δημιουργηθεί άλλος Ο.Τ.Ε..

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Μεταφορών και Επικοινωνιών κ. Λουκάκης θέλει να δευτερολογήσει;

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Μία λεξη, κύριε Πρόεδρε. Νομίζω ότι ήμουνα σαφέστατος. Αναφέρθηκα δε σ' αυτά που είπε η κα Παπανδρέου επειδή λείπει. Θα ερχόταν η ίδια να τα πεί για τρίτη φορά. Υπάρχουν τα Πρακτικά, τα οποία έχω μαζί μου, των δύο προηγουμένων ερωτήσεων που συζητήθηκαν. 'Ημουν, επαναλαμβάνω, σαφέστατος, ότι δηλαδή η άποψη της Κυβέρνησης είναι ότι δε χρειάζεται δεύτερος Ο.Τ.Ε..

ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 1236/21.5.1997 επίκαιρη ερώτηση του Βουλευτή του Κ.Κ.Ε. κ. Λεωνίδα Αυδή, προς τους Υπουργούς Εργασίας και Κοινωνικών Ασφαλίσεων, Εσωτερικών, Δημόσιας Διοίκησης και Αποκέντρωσης, σχετικά με την εφαρμογή των διατάξεων του νόμου 1568/1985 για την ασφάλεια και υγιεινή των εργαζομένων στις υπηρεσίες καθαριότητος της Τοπικής Αυτοδιοίκησης.

Η ερώτηση του κ. Αυδή σε περίληψη έχει ως εξής:

"Η απώλεια της ζωής ενός εργαζόμενου στη χωματερή των 'Ανω Λιοσίων επικαιροποιεί με τρόπο τραγικό το ζήτημα της έλλειψης μέτρων ασφαλείας. 'Άλλωστε δεν είναι το πρώτο θανατηφόρο ατύχημα σε εργαζόμενο δήμου. Σύμφωνα με ασφαλείς πληροφορίες, οι περισσότεροι δήμοι δεν έχουν εφαρμόσει στις υπηρεσίες τους τον ν.1568/1985 και τα σχετικά διατάγματα, παρόλο που έχουν νομική υποχρέωση. Μετά δε τη διάλυση των Επιθεωρήσεων Εργασίας με την αντισυνταγματική υπαγωγή τους στη Νομαρχιακή Αυτοδιοίκηση, φαίνεται ότι δεν μπορεί να υπάρξει, όχι μόνο κεντρικός σχεδιασμός, αλλά ούτε καν συνολική πληροφόρηση για το θέμα. Αν όμως το Υπουργείο Εργασίας δεν είναι σε θέση να προστατεύσει ούτε την ασφάλεια και την υγιεινή των εργαζομένων, η ύπαρξή του χάνει πολύ μεγάλο μέρος της σημασίας της.

Ερωτώνται οι κύριοι Υπουργοί:

Είναι σε θέση να πληροφορήσουν τη Βουλή σε πόσες υπηρεσίες καθαριότητας της Τοπικής Αυτοδιοίκησης εφαρμόζεται ο ν.1568/1985 και ειδικότερα σε πόσους δήμους απασχολούνται γιατροί εργασίας και τεχνικοί ασφαλείας και τηρούνται τα προβλεπόμενα βιβλία και στοιχεία;

Σκοπεύουν να λάβουν μέτρα για την ουσιαστική εφαρμογή των διατάξεων του ν.1568/1985 στις υπηρεσίες καθαριότητας και στις υπόλοιπες δημοτικές υπηρεσίες";

Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, σε τρία σημεία θέλω να τοποθετηθώ. 'Οσον αφορά το ειδικό μέρος από το οποίο ξεκίνησε η ερώτηση του κυρίου συναδέλφου, θέλω να πληροφορήσω ότι ο Ενιαίος Σύνδεσμος Δήμων και Κοινοτήτων Αττικής, ακριβώς σε εφαρμογή του νόμου για την υγιεινή και ασφάλεια των εργαζομένων, απασχολεί επιπλέον και μηχανικό ασφαλείας και γιατρό εργασίας. Υποβάλει τους εργαζόμενους σε εμβολιασμούς κατά λοιμωδών νοσημάτων, όπως ηπατίτιδας και διαθέτει οργανωμένα ιατρεία πρώτων βοηθειών, τόσο στη χωματερή 'Ανω Λιοσίων, όσο και στο σταθμό μεταφόρτωσης απορριμμάτων στο Σχιστό.

Στο δεύτερο σημείο θέλω να πληροφορήσω τον κ. Αυδή ότι από τα μέσα του Μαρτίου έχουμε ζητήσει απ' όλες τις νομαρχιακές αυτοδιοικήσεις, οι οποίες όπως γνωρίζετε πλέον ελέγχουν τις Επιθεωρήσεις Εργασίας, να μας πληροφορήσουν εγγράφως και με συγκεκριμένο ερωτηματολόγιο, το οποίο είναι στη διάθεσή σας και μπορώ να σας δώσω στη συνέχεια, τι ακριβώς συμβαίνει σε όλη την Ελλάδα, πολύ πριν δηλαδή γίνουν αυτά τα επεισόδια, ποια είναι η εικόνα σε σχέση με τους τεχνικούς ασφάλειας, με τους γιατρούς εργασίας και με τους εκπροσώπους εργαζόμενων με ειδική αρμοδιότητα σε θέματα ασφάλειας και υγείας για την υγιεινή και ασφάλεια των εργαζομένων. 'Εχει υπάρξει ειδικό ερωτηματολόγιο με ειδικούς πίνακες, ακριβώς για να μπορούμε να συλλέξουμε κάτι που δεν υπήρχε μέχρι το Μάρτιο στο Υπουργείο μας, να 

Σελίδα 6725 

συλλέξουμε πλήρη στοιχεία για το τι συμβαίνει σε ολόκληρη την Ελλάδα.

Τρίτον, γνωρίζετε ότι όλη αυτή η προσπάθειά μας η οποία σε επίπεδο στρατηγικού σχεδιασμού και προσπάθειας συλλογής στοιχείων αλλά και εναρμόνισης της νομοθεσίας μας με τα καλύτερα ευρωπαϊκά και παγκόσμια πρότυπα που υπάρχουν στα θέματα υγιεινής και ασφάλειας, προσκρούει σ' ένα μεγάλο θέμα. Το θέμα αυτό είναι ο έλεγχος εφαρμογής. Δεν έχουμε τις Επιθεωρήσεις Εργασίας, τις Επιθεωρήσεις Εργασίας έχουν οι νομαρχίες. Το Υπουργείο μας κατ' επανάληψη πρέπει να σας πω ότι έχει ζητήσει την επιστροφή των Επιθεωρήσεων Εργασίας, ώστε να μπορεί να ασκήσει πραγματικά ένα έργο που και δύσκολο θα είναι, αλλά και ουσιαστικό για τους εργαζόμενους. Αυτό μέχρι στιγμής δεν έχει γίνει αποδεκτό και έτσι θα παρακαλούσα, όπως έχω πει κατ' επανάληψη στη Βουλή, όλα τα θέματα που σχετίζονται με το ρόλο και τη δουλειά των Επιθεωρήσεων Εργασίας, να απευθύνονται προς τις νομαρχίες και προς το Υπουργείο Εσωτερικών και Δημόσιας Διοίκησης. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Λαμβάνω υπό σημείωση ιδιαίτερα την τελευταία φράση της απάντησης του κυρίου Υπουργού. Αλλά η Κυβέρνηση συνολικά έχει πολύ σοβαρή ευθύνη. Διότι δε λειτουργούσε καλά το Σώμα των Επιθεωρητών Εργασίας και πριν από τη μεταφορά και τώρα μετά τη μεταφορά στις νομαρχίες διαλύθηκε εντελώς, δεν υπάρχει πλέον Επιθεώρηση Εργασίας. Και αυτό, παρά και τις υπερνομοθετικής ισχύος δεσμεύσεις της Χώρας, να διατηρεί ένα Σώμα Επιθεωρητών Εργασίας.

Τώρα γενικώς δεν εντοπίζεται η ερώτηση στην έλλειψη μέτρων ασφαλείας από τον ενιαίο Σύνδεσμο Δήμων και Κοινοτήτων και δέχομαι την απάντηση του κυρίου Υπουργού ότι πράγματι έχει γιατρό εργασίας και τεχνικό ασφαλείας.

Αλλά υπάρχει μία πάρα πολύ μεγάλη παρεξήγηση γενικά, την οποία μόνο το Υπουργείο Εργασίας, αν είχε όργανα εφαρμογής εργατικής νομοθεσίας και αν η Κυβέρνηση δεν ήταν διχοτομημένη ως προς την υπαγωγή των υπηρεσιών της Επιθεώρησης στο κέντρο ή στις νομαρχίες, θα έπρεπε να κοιτάξει. Υπάρχει ένα σύστημα με το ν.1568. Προβλέπει ένα ολοκληρωμένο σύστημα πρόληψης και ελέγχου για τη διασφάλιση των όρων υγιεινής και της ασφάλειας. Και αυτό το σύστημα δεν υποκαθίσταται με διάφορους ερασιτεχνισμούς τους οποίους κάνουν διάφοροι πονηροί πολιτευτές σε όλα τα επίπεδα της Τοπικής Αυτοδιοίκησης. Μιλάνε για ηπατίτιδα κ.λπ. Μα, δεν πρόκειται γι' αυτό. Πρόκειται για σύστημα ολόκληρο βασισμένο σε επιστημονικά δεδομένα με διερεύνηση των παραγόντων που προκαλούν τα ατυχήματα και τους κινδύνους για την υγεία ή τη σωματική ακεραιότητα. Αυτό το πράγμα δεν υπάρχει. Και βέβαια η έρευνα είναι ένα καλό στοιχείο. Εγώ σημειώνω θετικά το ότι ξεκίνησε μία έρευνα του Υπουργείο Εργασίας, αλλά δεν ξέρω τι θα την κάνει, εάν η Κυβέρνηση δεν ξεπεράσει αυτόν το διχασμό, ο οποίος νομίζω ότι σημαίνει τελικά απλώς ότι δε θέλει η Κυβέρνηση να επαναφέρει τις Επιθεωρήσεις Εργασίας στο Υπουργείο.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός εάν επιθυμεί.

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): 'Οχι δεν υπάρχει λόγος. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 1232/21.5.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Καρακώστα προς τον Υπουργό Τύπου και Μέσων Μαζικής Ενημέρωσης, σχετικά με τα οικονομικά προβλήματα του Επαρχιακού Τύπου, τη δυνατότητα καταχώρισης διαφημίσεων των Δημοσίων Οργανισμών κ.λπ.

Η ερώτηση του κ. Καρακώστα έχει ως εξής:

"Ο Επαρχιακός Τύπος που υπηρετεί σε υψηλό βαθμό την αποστολή ενημέρωσης του Λαού της υπαίθρου, αντιμετωπίζει τεράστια οικονομικά προβλήματα και ζητάει την παρέμβαση της Πολιτείας.

Το αίτημα που είναι καθολικό, συνίσταται στο να καταχωρούνται και στον επαρχιακό τύπο ανακοινώσεις ή διαφημίσεις Δημοσίων Οργανισμών, όπως Ο.Π.Α.Π., Δ.Ε.Η., Ο.Τ.Ε. κ.λπ. Επίσης, να επεκταθεί και στον εβδομαδιαίο Επαρχιακό Τύπο το δικαίωμα των καταχωρήσεων πλειστηριασμών.

Για τα παραπάνω, ερωτάται ο κύριος Υπουργός: Προτίθεται να λάβει τα μέτρα αυτά και για τον Επαρχιακό Τύπο (εβδομαδιαίο κ.λπ.);"

Ο Υπουργός Τύπου και Μέσων Μαζικής Ενημέρωσης κ. Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (ΥπουργόςΤύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, η Κυβέρνηση κατ'επανάληψη έχει εμπράκτως εκδηλώσει το ενδιαφέρον της προκειμένου να ενισχυθεί η λειτουργία των περιφερειακών μέσων ενημέρωσης, ιδιαιτέρως των εντύπων.

Υπάρχει πληθώρα διατάξεων, οι οποίες έχουν ψηφιστεί επί των Κυβερνήσεων ΠΑ.ΣΟ.Κ., διατάξεις οι οποίες είναι ευεργετικές και βοηθούν τα περιφερειακά μέσα ενημέρωσης, επειδή ακριβώς η Κυβέρνηση αναγνωρίζει τον εθνικά και κοινωνικά κρίσιμο ρόλο με την πολυσχιδή όψη που έχει ο ρόλος αυτός, τον οποίο επιτελούν τα περιφερειακά μέσα ενημέρωσης. Τα μέσα αυτά, πέραν του να ενημερώνουν τους πολίτες της περιοχής στην οποία λειτουργούν, ταυτοχρόνως συμβάλουν στη διασφάλιση ενός ιστού κοινωνικής και εθνικής αλληλεγγύης μεταξύ των πολιτών σε μια περιοχή, διασώζουν προβάλλοντας τις ιδιαιτερότητες και τα πολιτιστικά στοιχεία μιας περιοχής και συμβάλουν στην περιφερειακή οικονομική ανάπτυξη με το να προβάλουν προϊόντα ή υπηρεσίες, οι οποίες παράγονται στην περιφέρεια και παρέχονται στους πολίτες καταναλωτές που διαβιούν σε μια περιοχή της Χώρας.

'Ετσι ακριβώς αντιλαμβάνεται η Κυβέρνηση τη δική της αποστολή, προκειμένου να βοηθηθεί ο Επαρχιακός Τύπος, ή το σύνολο των περιφερειακών μέσων ενημέρωσης στο νευραλγικό έργο το οποίο αναμένουμε απ'αυτά να επιτελέσουν.

Υπάρχουν ρυθμίσεις, οι οποίες έγιναν -και θα αρκεσθώ μόνο σ'αυτές- κατά την τελευταία περίοδο, οι οποίες δηλώνουν τον τρόπο με τον οποίο η Κυβέρνηση ενδιαφέρεται να υποστηρίξει το έργο των περιφερειακών μέσων ενημέρωσης.

Αναφέρομαι πρωτίστως -και έρχομαι στην ουσία των όσων θέτετε στην Ερώτησή σας, κύριε συνάδελφε- στο προεδρικό διάταγμα, το οποίο κατ'εξουσιοδότηση του άρθρου 9 του ν. 2328/1995 έχει ήδη καταρτιστεί και βρίσκεται στο Συμβούλιο της Επικρατείας για την αναγκαία νομοτεχνική επεξεργασία του. Είναι το προεδρικό διάταγμα το οποίο ουσιαστικοποιεί και εξειδικεύει τις διαδικασίες, βάσει των οποίων θα κατανέμενεται στα περιφερειακά μέσα η δαπάνη η οποία καταβάλλεται από το Δημόσιο και τους Οργανισμούς του Δημοσίου, προκειμένου να προβληθούν προϊόντα και υπηρεσίες που το Δημόσιο παρέχει στους 'Ελληνες πολίτες.

Η περίφημη κρατική διαφήμιση, για την οποία τόσος λόγος έχει γίνει πάρα πολλές φορές μέχρι τώρα, αντιμετωπίζεται ως μια υποχρέωση της Πολιτείας. Διότι, η κρατική διαφήμιση ασφαλώς είναι υποχρέωση της Πολιτείας προκειμένου να ενημερώνονται οι πολίτες, οι καταναλωτές, για τις υπηρεσίες και τα προϊόντα τα οποία παρέχει σ'αυτούς η Πολιτεία, ταυτοχρόνως όμως, χρησιμοποιείται και ως μηχανισμός διανομής πόρων από το Κράτος, από την Πολιτεία, στα περιφερειακά μέσα ενημέρωσης.

Σύμφωνα με αυτό, λοιπόν, το προεδρικό διάταγμα, τα μέσα ενημέρωσης διαφόρων κατηγοριών θα συμμετέχουν σε ένα ποσοστό 30% για κάθε κατηγορία, επί του συνόλου της διαφημιστικής δαπάνης που κάνει το Δημόσιο προκειμένου να προβάλει τα προϊόντα και τις υπηρεσίες που παρέχει στους 'Ελληνες πολίτες.

Αυτή η εξισορρόπηση της συμμετοχής των περιφερειακών μέσων, διασφαλίζεται με την παρακολούθηση τόσο στην κατάρτιση, όσο και στην εκτέλεση αυτού του διαφημιστικού προγράμματος του Δημοσίου από το Υπουργείο Τύπου, σύμφωνα με τα όσα προβλέπονται στο σχετικό προεδρικό 

Σελίδα 6726 

διάταγμα, για το οποίο σας μίλησα.

Επίσης, έχουμε προχωρήσει από το 1995 στην υποχρέωση να δημοσιεύονται ανακοινώσεις τις οποίες κάνει το Δημόσιο, οι διάφοροι Οργανισμοί και οι υπηρεσίες του, όπως είναι προκηρύξεις, διακηρύξεις, προσκλήσεις γενικών συνελεύσεων στις επαρχιακές εφημερίδες, προκειμένου δι'αυτού του τρόπου να βοηθούμε τα έντυπα της επαρχίας στην αποστολή την οποία έχουν αναλάβει.

Το θέμα της δημοσίευσης της υποχρεωτικής -όπως αναφέρετε στην ερώτησή σας- και των πλειστηριασμών σε περισσότερα του ενός ημερήσιου εντύπου στην επαρχία, είναι ένα θέμα το οποίο πρέπει να εξετάσουμε σε συνεννόηση με το Υπουργείο Δικαιοσύνης. Για τη διαδικασία αυτή προκειμένου να καταστεί υποχρεωτική -γιατί το δικαίωμα αυτό υπάρχει χωρίς κανέναν περιορισμό και σήμερα και κάνω αυτή την επισήμανση γιατί μιλάτε στην ερώτησή σας για δικαίωμα- πρέπει να υπάρξει μια συνεννόηση με το Υπουργείο Δικαιοσύνης δοθέντος ότι επιβαρύνεται οικονομικά η δημοσίευση των πλειστηριασμών, μια δημοσίευση που όπως αντιλαμβάνεσθε...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, μην υπερβαίνετε το χρόνο.

ΔΗΜΗΤΡΙΟΣ ΡΕΠΠΑΣ (ΥπουργόςΤύπου και Μέσων Μαζικής Ενημέρωσης): Τελειώνω, κύριε Πρόεδρε.

Μία δημοσίευση που όπως αντιλαμβάνεστε γίνεται μόνο και μόνο για να διασφαλιστούν τα συμφέροντα των διαδίκων μερών αφενός και του όποιου καλόπιστου τρίτου αφετέρου.

Είναι ένα θέμα, το οποίο το αντιμετωπίζουμε. Μακάρι να μπορέσουμε, στο σύνολο των θεμάτων που έχουμε με θετικό τρόπο επιλύσει, και αυτό να το αντιμετωπίσουμε θετικά.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, καλώς και σεις, βέβαια διαπιστώσατε, ότι ο επαρχιακός Τύπος εκπληρώνει ένα ύψιστο καθήκον ενημέρωσης του λαού της υπαίθρου. Αποτελεί, θα λέγαμε, την πνευματική τροφή.

'Ομως, πέρα από τους νόμους τους ισχύοντες, που είναι προστατευτικοί βέβαια, οι πρακτικές που εφαρμόζονται, κύριε Υπουργέ, δεν είναι οι δέουσες. Και θα παρακαλέσω να μου απαντήσετε στη δευτερολογία σας.

Το Υπουργείο σας, απ'ό,τι γνωρίζω -και πείτε μου, αν κάνω λάθος- χορηγεί δύο φορές το χρόνο χρήματα στις επαρχιακές εφημερίδες. Και χορηγεί κατόπιν αιτήσεώς τους κάποια ποσά. Απ'αυτά άλλες εφημερίδες παίρνουν τη μερίδα του λέοντος, άλλες παίρνουν λιγότερα και άλλες δεν παίρνουν καθόλου.

Με τι κριτήρια γίνονται αυτές οι διανομές των χρημάτων; Θέλω να μου το εξηγήσετε αυτό.

Γιατί δεν δίνονται σε ορισμένες καθόλου;

Επίσης, στις νομαρχίες δίνονται οι ανακοινώσεις, κ.λπ., επιλεκτικά σε ορισμένες εφημερίδες.

Θα έπρεπε να υπάρξει μια δικαιοσύνη κατανομής αυτών των χρημάτων, των ανακοινώσεων και όλων αυτών.

Εδώ χρειάζεται να κάνετε μία παρέμβαση προσωπική, να δείτε: Εφαρμόζονται οι ισχύοντες νόμοι;

Βέβαια, σας ευχαριστώ για την ενημέρωση, που μου κάνατε σήμερα, ότι θα προχωρήσετε σε προεδρικό διάταγμα, σε εκτέλεση του εκδοθέντος τελευταίως νόμου περί προστασίας του επαρχιακού Τύπου. Και εκεί, για το προεδρικό αυτό διάταγμα, θα σας παρακαλέσω να καλέσετε τις ενώσεις του επαρχιακού Τύπου, γιατί δεν τους δίνετε την ευκαιρία να εκθέσουν τα προβλήματά τους.

'Εχουν μεγάλα και πολλά προβλήματα, κύριε Υπουργέ. Και θα σας παρακαλέσω να τους προσέξετε και αυτούς, γιατί επιτελούν ένα σημαντικό -όπως και σεις πολύ καλώς διαπιστώσατε- έργο.

Σας ευχαριστώ και περιμένω τις απαντήσεις σας.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΔΗΜΗΤΡΙΟΣ ΡΕΠΠΑΣ (ΥπουργόςΤύπου και Μέσων Μαζικής Ενημέρωσης): Κύριε Πρόεδρε, κύριοι συνάδελφοι, επανερχόμενος, κάνω δύο διευκρινίσεις.

Το προεδρικό διάταγμα, που αφορά την κατανομή των δαπανών της κρατικής διαφήμισης και στα Περιφερειακά Μέσα, δίνει τη δυνατότητα πλέον στα Μέσα αυτά να έχουν πόρους, που μέχρι τώρα δεν είχαν, τουλάχιστον στο σημαντικό ποσοστό στο οποίο οι πόροι αυτοί πλέον θα ανέρχονται, αφού κατά τρόπο υποχρεωτικό πλέον για το Δημόσιο και τους οργανισμούς του, το 30% των δαπανών αυτών θα κατανέμεται στα διάφορα Περιφερειακά Μέσα Ενημέρωσης, ραδιόφωνα, τηλεοράσεις και εφημερίδες της επαρχίας.

Επίσης, με άλλο προεδρικό διάταγμα, το οποίο προωθείται ήδη στο Συμβούλιο της Επικρατείας, ιδρύονται δύο κοινοί λογαριασμοί, ο ένας για τις ημερήσιες επαρχιακές εφημερίδες και ο άλλος για τις μη ημερήσιες επαρχιακές εφημερίδες, όπου στους λογαριασμούς αυτούς κατατίθενται τα ποσά τα οποία αναλογούν στο 50% των δαπανών, που γίνονται για όλες αυτές τις υποχρεωτικές δημοσιεύσεις στην ελληνική επαρχία, είτε αφορά προκήρυξη είτε διακήρυξη είτε πρόσκληση γενικής συνέλευσης ή οποιασδήποτε άλλης μορφής διαγωνιστική διαδικασία η δημοσίευση αυτή. Το ποσό αυτό εκ των υστέρων διανέμεται κατ'ισομοιρία σε όλους τους δικαιούχους. Δηλαδή σε όλα τα έντυπα, τα οποία ανήκουν σε μία από τις δύο αυτές κατηγορίες, είτε είναι ημερησίες επαρχιακές εφημερίδες είτε είναι μη ημερήσιες επαρχιακές εφημερίδες. 'Aρα και δι'αυτού του τρόπου τα έντυπα της ελληνικής επαρχίας αποκτούν έναν πρόσθετο πόρο, μία πρόσθετη οικονομική υποστήριξη, προκειμένου ν'ανταποκριθούν στην αποστολή τους.

Βεβαίως έχουμε ως Υπουργείο ενισχύσει την προσπάθεια των Περιφερειακών Μέσων και δι'άλλων διαδικασιών, οι οποίες είναι γνωστές εδώ και πάρα πολλά χρόνια. Ενισχύσαμε -βοηθώντας οικονομικά- στο έργο της την 'Ενωση Επαρχιακών Εφημερίδων.

'Οσον αφορά δε το λογαριασμό στον οποίο αναφερθήκατε, πρέπει να σας πω, ότι τα λίγα αυτά χρήματα, τα λίγα εκατομμύρια τα οποία διαθέτουμε δι'αυτού του τρόπου, διατίθενται σ'ένα τέτοιο ύψος για κάθε έντυπο, το οποίο προκύπτει μετά από τη διαίρεση του ποσού αυτού, με τον αριθμό των εντύπων τα οποία υποβάλλουν σχετικό αίτημα, προκειμένου να χρηματοδοτηθούν.

Τα δε χρήματα, τα οποία δίδονται σε κάθε ένα από αυτά τα έντυπα -επειδή μιλήσατε για μερίδα του λέοντος για κάποιους και για ισχνά ποσά για κάποιους άλλους- πρέπει να σας πω, ότι είναι λίγες δεκάδες ή έστω εκατοντάδες χιλιάδες δραχμές, ποσά τα οποία αντιλαμβάνεσθε και εσείς και εγώ δέχομαι, ότι δεν είναι εύκολο να λύσουν τα προβλήματα, τα οποία έχουν τα Περιφερειακά Μέσα.

Αυτό το οποίο, επαναλαμβάνω και πάλι, έχει σημασία, είναι να αξιοποιήσουμε τις διαδικασίες τις οποίες μέχρι τώρα έχουμε θεσμοθετήσει με συγκεκριμένες νομοθετικές πρωτοβουλίες και ρυθμίσεις, αφ' ενός και αφ' ετέρου να εξετάσουμε τι άλλες δυνατότητες παρέχονται, ώστε να προβούμε σε ανάλογες ρυθμίσεις και έτσι, τα Μέσα Ενημέρωσης, τα έντυπα ιδιαιτέρως της ελληνικής επαρχίας, να τύχουν της υποστήριξης εκείνης, που θα τα βοηθήσει να ανταποκριθούν στην αποστολή και στη φιλοδοξία την οποία έχουν, να αποτελέσουν για την ελληνική ύπαιθρο ένα καθοριστικό στοιχείο στην καθημερινή ζωή των πολιτών, ενημερώνοντας τους πολίτες, ψυχαγωγώντας τους πολίτες, βοηθώντας ώστε να υπάρξουν αυτοί οι ιστοί συνοχής και αλληλεγγύης μεταξύ των πολιτών σε κάθε περιοχή της Χώρας.

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επίκαιρων ερωτήσεων δευτέρου κύκλου.

Η πρώτη στην ημερήσια διάταξη με αριθμό 1226/20.5.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Μεταφορών και Επικοινωνιών, σχετικά με την ανάπτυξη κινητής τηλεφωνίας από τον Οργανισμό Τηλεπικοινωνιών Ελλάδος (ΟΤΕ) κ.λπ., διαγράφεται λόγω κωλύματος του ερωτώντος κυρίου συναδέλφου.

Σελίδα 6727 

Η δεύτερη στην ημερήσια διάταξη υπ' αριθμό 1221/20.5.97 επίκαιρη ερώτηση του Βουλευτή της Νέας Δημοκρατίας κ. Παναγιώτη Μελά προς τους Υπουργούς Υγείας και Πρόνοιας, Εθνικής Οικονομίας και Οικονομικών, σχετικά με την οικονομική ενίσχυση του Ψυχιατρικού Νοσοκομείου Αττικής (Δαφνί) κ.λπ., διαγράφεται λόγω κωλύματος του ερωτωμένου Υπουργού.

ΠΑΝΑΓΙΩΤΗΣ ΜΕΛΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, δεν έχετε το λόγο, κύριε Μελά. Η ερώτηση διαγράφεται και θα πρέπει να την επαναφέρετε. 'Οταν υπάρχει κώλυμα τι να κάνουμε;

ΠΑΝΑΓΙΩΤΗΣ ΜΕΛΑΣ: Με συγχωρείτε, κύριε Πρόεδρε, το άρθρο 131 παράγραφος 2, του Κανονισμού της Βουλής, λέει, ότι σε εξαιρετικές περιπτώσεις μόνο αναβάλλονται οι ερωτήσεις.

ΠΡΟΕΔΡΕΥΩΝ (Παναγιώτης Ν. Κρητικός): Αυτές είναι οι εξαιρετικές περιπτώσεις. Τι να κάνω; Να σας απαντήσω εγώ; Μα, είναι η πρώτη φορά που διαγράφεται ερώτηση; Να την επαναφέρετε αμέσως μετά.

ΠΑΝΑΓΙΩΤΗΣ ΜΕΛΑΣ: Θα ήθελα να ξέρω ποιες είναι αυτές οι εξαιρετικές περιπτώσεις, που ούτε ο Υπουργός ούτε οι δύο Υφυπουργοί ήρθαν στη Βουλή, για να δώσουν μία απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Δεν είμαι σε θέση να γνωρίζω το λόγο της απουσίας του κυρίου Υπουργού. Εδήλωσαν κώλυμα. Κατά συνέπεια δεν μπορώ εγώ να τον ελέγξω ή να τον προσαγάγω βιαίως.

ΠΑΝΑΓΙΩΤΗΣ ΜΕΛΑΣ: Συγγνώμη, κύριε Πρόεδρε, δεν ήρθε ο κύριος Υπουργός Υγείας για να δώσει απάντηση σε ένα ερώτημα, που είναι καυτό, είναι επίκαιρο και υπάρχει κινητοποίηση των εργαζομένων.

ΠΡΟΕΔΡΕΥΩΝ (Παναγιώτης Ν. Κρητικός): Το αντιλαμβάνομαι. Αυτό συνέβη, όμως, και στην προηγούμενη ερώτηση, συμβαίνει και σε άλλες περιπτώσεις. Συχνά συμβαίνει να υπάρχει κώλυμα. Και σε σας μπορούσε να συμβεί, όπως συνέβη στον κ. Κουρουμπλή.

ΠΑΝΑΓΙΩΤΗΣ ΜΕΛΑΣ: Θα μπορώ και εγώ να πω κάλλιστα, κύριε Πρόεδρε, ότι σκόπιμη είναι η απουσία του Υπουργού και των Υφυπουργών και ότι δεν θέλουν να απαντήσουν στα ερωτήματα.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν έχετε το λόγο. Μη διαμαρτύρεστε. Αυτό συμβαίνει με τις επίκαιρες ερωτήσεις. Τι να κάνουμε; Να σας απαντήσω εγώ;

ΠΑΝΑΓΙΩΤΗΣ ΜΕΛΑΣ: Τώρα, θα πρέπει να επανακατατεθεί.

ΠΡΟΕΔΡΕΥΩΝ (Παναγιωτης Ν. Κρητικός): Να την επανακαταθέσετε. 'Εχει ξανασυμβεί αυτό και συζητείται την επόμενη φορά. 'Αλλωστε αυτή η ερώτηση δεν χάνει την επικαιρότητά της. Το θέμα της είναι η χρηματοδότηση του νοσοκομείου. Μπορείτε να την επαναφέρετε. Τώρα δεν γίνεται, όμως, συζήτηση και ως εκ περισσού διαμαρτύρεσθε. Δεν έχει γίνει ποτέ επί διαδικαστικού θέματος συζήτηση, στις επίκαιρες ερωτήσεις φυσικά.

ΠΑΝΑΓΙΩΤΗΣ ΜΕΛΑΣ: Υπάρχουν κινητοποιήσεις των εργαζομένων.

ΝΙΚΟΛΑΟΣ ΓΚΕΛΕΣΤΑΘΗΣ: Γιατί δεν ειδοποιούν οι Υπουργοί, ότι δεν θα έρθουν;

ΠΡΟΕΔΡΕΥΩΝ (Παναγιώτης Ν. Κρητικός): Ειδοποιήθηκε ο κύριος συνάδελφος από την υπηρεσία, ότι δεν θα συζητηθεί η ερώτησή του λόγω κωλύματος του κυρίου Υπουργού. 'Εχει ειδοποιηθεί ο κύριος συνάδελφος. Το γνωρίζει αυτό και είναι ένας λόγος πρόσθετος, για τον οποίο δεν θα έπρεπε να διαμαρτυρηθεί εδώ τώρα.

ΠΑΝΑΓΙΩΤΗΣ ΜΕΛΑΣ: Εγω δε λέω ότι δεν ειδοποιήθηκα.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Μελά, δεν έχετε τώρα το λόγο. Θα την επαναφέρετε αμέσως μετά. Την άλλη εβδομάδα θα έχουμε συζήτηση επικαίρων ερωτήσεων και τις πέντε ημέρες, δόξα τω Θεώ!

Τρίτη και τελευταία στην ημερήσια διάταξη είναι η με αριθμό 1237/21.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Μεταφορών και Επικοινωνιών, σχετικά με τη λήψη των αναγκαίων μέτρων επίλυσης προβλημάτων των ταχυδρομικών υπαλλήλων κ.λπ.

ΣΤΡΑΤΗΣ ΚΟΡΑΚΑΣ: Δεν είναι εδώ ο κύριος Υπουργός.

ΠΡΟΕΔΡΕΥΩΝ (Παναγιώτης Ν. Κρητικός): Εδώ ήταν ο κύριος Υπουργός, το γνωρίζει και θα έρθει. Προφανώς υπέθεσε, ότι θα έχει κάποιο χρόνο μέχρι να συζητηθούν οι προηγούμενες ερωτήσεις. Μέχρι να διαβάσω το κείμενο της επίκαιρης ερώτησης θα έχει έρθει. Φυσικά η επίκαιρη ερώτηση θα συζητηθεί.

Η ερώτηση του κυρίου συναδέλφου έχει ως εξής:

"Σε κινητοποιήσεις βρίσκονται το τελευταίο διάστημα οι ταχυδρόμοι του λεκανοπεδίου της Αττικής, αγωνιζόμενοι να μπει φραγμός στην παραπέρα υποβάθμιση του Δημόσιου Ταχυδρομείου, αλλά και για τη λύση των χρόνιων προβλημάτων τους.

Πιο συγκεκριμένα ζητούν:

Ανθρώπινες συνθήκες δουλειάς μέσα στα πλαίσια του ωραρίου, ώστε να αλλάξει η σημερινή κατάσταση εξ αιτίας της οποίας, με την ανοχή της Διοίκησης των ΕΛΤΑ, οι ταχυδρόμοι αναγκάζονται να δουλεύουν εξήντα και εξήντα πέντε ώρες την εβδομάδα, Σάββατα και Κυριακές, για να καλύψουν τις ανάγκες. Οι ταχυδρόμοι του λεκανοπεδίου έχουν ουσιαστικά επτά χρόνια να πάρουν άδεια το καλοκαίρι και ζητούν την έγκαιρη πρόσληψη εποχιακού προσωπικού, ώστε τουλάχιστον φέτος να γίνει δυνατό αυτό. Να σημειωθεί ότι στο λεκανοπέδιο της Αττικής υπάρχουν διακόσια περίπου κενά στη διανομή. Αίτημά τους είναι η άμεση στελέχωση όλων των τομέων διανομής στο λεκανοπέδιο, καθώς και ισοκατανομή του προσωπικού, με δεδομένου ότι ενώ υπάρχουν υπεράριθμοι εργαζόμενοι ανά τη Χώρα, την ίδια στιγμή υπάρχουν σοβαρές ελλείψεις προσωπικού στην Αθήνα.

Να χαρακτηριστεί η δουλειά τους βαριά και ανθυγιεινή.

Να παρθούν άμεσα μέτρα για τη λειτουργία του express και πόρτα-πόρτα που είναι υπηρεσίες άμεσης οικονομικής απόδοσης για τα ΕΛΤΑ, οι οποίες όμως έχουν εγκαταλειφθεί προς όφελος των ιδιωτικών ταχυδρομείων".

Ο κύριος Υπουργός βγήκε για λίγο έξω και ελπίζουμε ότι θα έλθει ταχύτατα.

ΣΤΡΑΤΗΣ ΚΟΡΑΚΑΣ:Να στείλουμε έναν ταχύ ταχυδρόμο!

ΠΡΟΕΔΡΕΥΩΝ (Παναγιώτης Ν. Κρητικός):'Αλλως θα στείλουμε εσάς, κύριε Κόρακα, όχι ως κόρακα, αλλά ως περιστέρι!

(Στο σημείο αυτό επανέρχεται ο κύριος Υπουργός).

Κύριε Υπουργέ, να ολοκληρώσω και την ανάγνωση της ερώτησης:

"Ερωτάται ο κύριος Υπουργός, τι μέτρα προτίθεται να πάρει για την άμεση αντιμετώπιση των χρόνιων και οξυμένων προβλημάτων των ταχυδρόμων;"

Ο κύριος Υπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών):Κύριε Πρόεδρε, τα Σωματεία των Ταχυδρόμων ΕΛΤΑ της Αθήνας και του Νομού Αττικής, με εξώδικες προσκλήσεις και γνωστοποιήσεις διαμαρτύρονται προς τη Διοίκηση των ΕΛΤΑ, θέτοντας μια σειρά αιτημάτων, των οποίων ζήτησα την επίλυσή τους.

Θα ήθελα να σας πω, ότι ο Οργανισμός θα καταβάλει κάθε δυνατή προσπάθεια προκειμένου να ικανοποιηθούν αυτά τα αιτήματα. Και ιδιαίτερα για τις κανονικές άδειες, πρόκειται να προσληφθεί εποχιακό προσωπικό. 'Ηδη έχει δοθεί έγκριση από το Υπουργικό Συμβούλιο.

Με δικαστικές αποφάσεις, επίσης, επαναπροσλαμβάνονται πρώην υπάλληλοι, οι οποίοι θα τοποθετηθούν σε θέσεις που είναι ήδη κενές, ώστε να δοθεί η άδεια σ'αυτούς που ήδη υπηρετούν και δεν μπορούν να φύγουν. 

Επίσης έχουν γίνει προσλήψεις σύμφωνα με το ν.1648/96, οι οποίες επίσης θα βοηθήσουν για να ικανοποιηθεί αυτό το αίτημα.

Ακόμη θα ήθελα να πω, ότι αποφοιτούν τώρα τετρακόσιοι ογδόντα σπουδαστές της Σχολής των ΕΛΤΑ και θα καλύψουν κενά του Κλάδου 1 με αποτέλεσμα να αποδεσμευτούν οι υπάλληλοι του Κλάδου 5, δηλαδή οι διανομείς που εκτελούν έργο εσωτερικής εκμετάλλευσης.

Σελίδα 6728 

Το θέμα της άμεσης μετακίνησης όλων των διανομέων στη διανομή με παράλληλη ισοκατανομή του προσωπικού, σύμφωνα με το οργανόγραμμα του 1988, θα αντιμετωπισθεί βάσει των όρων 10, 12 και 22 της συλλογικής σύμβασης εργασίας του έτους 1997 που πρόσφατα υπογράφτηκε -υπογράφτηκε στις 19.5.97- μεταξύ της Διοίκησης των ΕΛΤΑ και της ομοσπονδίας των εργαζομένων.

Η στελέχωση των τομέων της αστικής διανομής, ύστερα από την πρόσφατη χαρτογράφηση, θα αντιμετωπισθεί με τις επαναπροσλήψεις πρώην υπαλλήλων, βάσει δικαστικών αποφάσεων και βάσει του ν.1648/86.

Ως προς το αίτημα της αναγνώρισης βαριάς και ανθυγιεινής εργασίας, το θέμα εξετάζεται ως προς τη βαριά εργασία. Το θέμα της ανθυγιεινής εργασίας των διανομέων δεν ξέρω πώς το αντιλαμβάνεται ο κύριος συνάδελφος. Ενδεχομένως στην τοποθέτησή του να το αναφέρει.

Θα ήθελα ακόμη να πω, ότι σύμφωνα με τον όρο 22 της νέας συλλογικής σύμβασης αναλήφθηκε δέσμευση, προκειμένου μέχρι 31.7.97 να υπογραφεί η συλλογική σύμβαση, η οποία θα ρυθμίζει μεταξύ των άλλων και το θέμα της ισοκατανομής και ανακατανομής του προσωπικού.

Με όλα αυτά γίνεται φανερό, ότι η διοίκηση του Οργανισμού αναγνωρίζοντας ότι πράγματι σήμερα υπάρχουν σημαντικές ελλείψεις προσωπικού του κλάδου διανομέων, ιδιαίτερα στο Λεκανοπέδιο της Αττικής, θα καταβάλει κάθε δυνατή προσπάθεια, προκειμένου να επιλύσει αυτά τα προβλήματα.

'Ηδη προ ημερών, που έγινε και μία απεργία των υπαλλήλων, έγιναν αυτές οι συζητήσεις και βρέθηκαν λύσεις για να ικανοποιήσουν τις απαιτήσεις των εργαζομένων. Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Κόρακας έχει το λόγο.

Αν δεν ερχόταν εγκαίρως ο κύριος Υπουργός, κύριε Κόρακα, θα στέλναμε εσάς αναλαμβάνοντας, βέβαια, ρόλο περιστεριού.

ΣΤΡΑΤΗΣ ΚΟΡΑΚΑΣ: Απευθυνόμενος σε σας, κύριε Πρόεδρε, όσον αφορά την απουσία του κυρίου Υπουργού έχω να σας πω, πως πάντοτε διακρίνεσθε για το χιούμορ σας.

Θα ήθελα να πω, κύριε Πρόεδρε, ότι είναι γνωστό πως η κατάσταση στα ΕΛΤΑ είναι πάρα πολύ άσχημη, σε αυτόν τον ιδιαίτερα σημαντικό στρατηγικής σημασίας Οργανισμό, με τέτοιο κοινωνικό έργο. Αν λέγαμε, ότι τα πάντα βρίσκονται υπό διάλυση, δεν θα ήταν υπερβολή. Και αυτό με κύρια ευθύνη της Κυβέρνησης και όχι τυχαία, αλλά συγκεκριμένα, για να βοηθηθούν οι ιδιώτες, οι οποίοι εδώ και κάμποσα χρόνια λυμαίνονται κυριολεκτικά το φιλέτο της ταχυδρομικής εργασίας, mail express, δέματα, κ.λπ., όσες δραστηριότητες είναι αποδοτικές. Και η όποια δουλειά γίνεται σήμερα στο Ταχυδρομείο -και γίνεται σημαντική δουλειά- οφείλεται στο προσωπικό κατά κύριο λόγο, για να μην πω κατά αποκλειστικό λόγο στην αυτοθυσία με την οποία ρίχνονται στη δουλειά.

Κάποια μελέτη, που έγινε πριν τρία - τέσσερα χρόνια, για να υπάρξει και στήριξη του Κοινοτικού Πλαισίου, έμεινε στα χαρτιά και αξιοποιήθηκαν μέχρι σήμερα μόνο δεκαπέντε εκατομμύρια για δεξιώσεις.

Ιδιαίτερα σοβαρή είναι η κατάσταση των ταχυδρόμων, που βρίσκονται σε κινητοποίηση με πρωτοφανή πραγματικά συμμετοχή. Αυτοί έχουν ένα ωράριο εξήντα, εβδομήντα ώρες, έχουν να πάρουν άδεια κανονική περίπου επτά χρόνια. Και βεβαίως δεν χαρακτηρίζεται ανθυγιεινό ένα επάγγελμα, όταν πάνω από διακόσια πενήντα κιλά - πήγα εκεί, επί τόπου -μπορεί να μοιράσει σε μία μέρα ένας ταχυδρόμος. Πάρα πολλοί πάσχουν από καρδιοπάθειες λόγω άγχους και από δισκοπάθειες λόγω βάρους, κ.λπ. Να γιατί πρέπει να χαρακτηρισθεί βαρύ και ανθυγιεινό.

Με τρία- τέσσερα δισεκατομμύρια στο δίκτυο θα μπορούσε να λυθεί σε σημαντικό βαθμό το θέμα. 'Ομως, υπάρχουν τεράστιες ελλείψεις ειδικά στην Αθήνα, ενώ σε άλλες υπηρεσίες, όπως στην Κρήτη, υπάρχει υπερπλεονάζον προσωπικό, εκατόν τριάντα άτομα μόνο για την Κρήτη.

Η ανακατανομή του πλεονάζοντος προσωπικού προβλεπόταν και στη συλλογική σύμβαση εργασίας του 1994 και δεν έγινε. Οι προβλεπόμενες οργανικές θέσεις είναι έντεκα χιλιάδες τετρακόσιες εξήντα πέντε και οι εργαζόμενοι σήμερα είναι πάνω από δώδεκα χιλιάδες. Τι ζητάνε; Ανθρώπινες συνθήκες δουλειάς, κάλυψη των κενών θέσεων, τομέων διανομής -λείπουν πάνω από διακόσιοι είκοσι- οδηγών, ταξινόμων, κ.λπ., άμεση χαρτογράφηση των τομέων διανομής και καθορισμό των συντελεστών, στελέχωση και ανάπτυξη των νέων και κερδοφόρων υπηρεσιών, express και "πόρτα- πόρτα". Λείπουν ενενήντα μόνο στην Αθήνα. Χρειάζεται έγκαιρη πρόσληψη του εποχιακού προσωπικού ειδικά ταχυδρόμων. Είπε διάφορα για το ζήτημα αυτό ο κύριος Υπουργός, θα δούμε τελικά τι θα γίνει. Να χαρακτηρισθεί η εργασία του ταχυδρόμου βαριά και ανθυγιεινή και μιλήσαμε για τις αρρώστιες που υπάρχουν. Βεβαίως να γίνει προσαρμογή του Οργανισμού στις σημερινές ανάγκες.

Δυστυχώς, κύριε Πρόεδρε, είπε ο κύριος Υπουργός διάφορα, αλλά δεν βλέπω φως. Δεν έχω κανένα λόγο να μη δώσω τη δυνατότητα να αποδείξει και ο καινούριος Υφυπουργός στην πράξη, πώς εννοεί όλες αυτές τις διακηρύξεις. Εδώ θα είμαστε. Οι εργαζόμενοι πάντως -και καλά κάνουν-βρίσκονται σε συνεχείς κινητοποιήσεις. Στις 21.5.97 είχαν τη δεύτερη μέσα στο μήνα κινητοποίησή τους και προβλέπεται στις 4.6.97 και 5.6.97 νέα σαρανταοκτάωρη. Μακάρι να ικανοποιηθούν τα αιτήματά τους και να μη χρειαστεί να γίνει αυτή η κινητοποίηση. Αλλά φοβάμαι πολύ, ότι θα προχωρήσουν, γιατί η Κυβέρνηση έχει δώσει δείγματα γραφής. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Θέλω να πω για το τελευταίο, ότι οι κινητοποιήσεις είχαν σχέση με την καθυστέρηση από το Υπουργικό Συμβούλιο να εγκρίνει την πρόσληψη των εποχιακών, η οποία έχει εγκριθεί ήδη και δεν νομίζω να υπάρξει πρόβλημα άλλων κινητοποιήσεων. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε ο κατάλογος των επικαίρων ερωτήσεων.

Σελίδα 6729 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΕΡΩΤΗΣΕΩΝ

Πριν εισέλθουμε στην συζήτηση της επερωτήσεως, παρακαλώ το Σώμα να εγκρίνει ολιγοήμερη άδεια απουσίας στο εξωτερικό του Βουλευτή κ. Γεωργίου Τζιτζικώστα. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς η Βουλή ενέκρινε τη ζητηθείσα άδεια.

Κύριοι Βουλευτές, έχω τη χαρά να ανακοινώσω στο Σώμα, ότι από τα δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΥ ΒΕΝΙΖΕΛΟΥ" είκοσι εννέα μαθητές και δύο συνοδοί δάσκαλοι από το έβδομο Δημοτικό Σχολείο Ελευσίνας.

Τους καλωσορίζουμε στο Κοινοβούλιο.

(Χειροκροτήματα)

Θα συζητηθεί η υπ' αριθμόν 44/8.5.97 επερώτηση των συναδέλφων Βουλευτών της Νέας Δημοκρατίας κυρίων Γεωργίου Καρατζαφέρη, Επαμεινώνδα Ζαφειρόπουλου, Γεωργίου Γαρουφαλιά, Παναγιώτη Καμμένου, Παναγιώτη Ψωμιάδη, Αθανασίου Δαβάκη, Αθανασίου Νάκου, Απόστολου Ανδρεουλάκου, Αντώνιου Φούσα, Ιωάννη Λαμπρόπουλου και Λεωνίδα Λυμπερακίδη κατά του Υπουργού Δημόσιας Τάξης, για τη λήψη μέτρων ικανοποίησης αιτημάτων των υπηρετούντων στην Ελληνική Αστυνομία.

Κατά τον Κανονισμό, την επερώτηση θα αναπτύξουν πέντε εκ των επερωτώντων κυρίων συναδέλφων, με σειρά που βεβαίως θα την επιλέξουν οι ίδιοι εκτός από τον πρώτον, ο οποίος είναι ο Εισηγητής κ. Γεώργιος Καρατζαφέρης.

Ο κ. Καρατζαφέρης έχει το λόγο.

ΓΕΩΡΓΙΟΣ ΚΑΡΑΤΖΑΦΕΡΗΣ: Ομολογώ, κύριε Πρόεδρε, ότι έχουμε ένα σπάνιο συνδυασμό, τρεις δημοσιογράφους, ένας στην έδρα, ένας ο Υπουργός Δημοσίας Τάξεως και ένας ο πρώτος επερωτών. Ελπίζω ότι θα μπορέσουμε να δώσουμε μία επικοινωνιακή πολιτική, η οποία θα έχει ουσία και όχι μόνο λόγο, πράξη και δικαιολογία.

Κύριε Υπουργέ, διάβασα με προσοχή μία συνέντευξή σας στο τεύχος του περιοδικού "CRASH", που κυκλοφορεί. Είδα αρκετά ενδιαφέροντα πράγματα και συγκράτησα αυτό που είπατε, ότι έχετε ζήσει πολύ καιρό στο εξωτερικό. Ξέρετε πολύ καλά, λοιπόν, το σκωτσέζικο ντους, που είναι το χειρότερο βασανιστήριο, δηλαδή αυτή η εναλλαγή του κρύου με το καυτό. 'Οσοι βέβαια από μας είχαν την ατυχία πριν από είκοσι πέντε χρόνια να περάσουν από το ΕΑΤ -ΕΣΑ, είχαν την ευκαιρία να διαπιστώσουν τι σημαίνει αυτή η εναλλαγή του καλού με το κακό και πόσο επιβαρυντική ήταν.

Αυτό το καλό με το κακό το συνδυάζετε εσείς μια χαρά στο Υπουργείο σας. Από τη μια μεριά τους δίνετε σταγόνα καυτού και από την άλλη μία σταγόνα πάγου. Από τη μία μεριά έρχεστε συρόμενοι από τη δική μας επερώτηση και από τις πορείες και τις διαδηλώσεις των αστυνομικών και φέρνετε αυτήν την τροπολογία, με την οποία τους δίνετε κάποια ψήγματα και από την άλλη επιτρέπετε να συνεχίζεται η φορολόγηση των επιδομάτων. Από τη μία μεριά επιτρέπετε να συνυπολογίζονται τα δύο χρόνια υπηρεσίας στους αστυφύλακες και από την άλλη δεν τα δίνετε στους αξιωματικούς.

Αυτή λοιπόν η εναλλαγή του σκωτσέζικου ντους μάλλον κάνει τους αστυνομικούς να δυσανασχετούν. Αυτή δεν είναι δική μας διαπίστωση. Είναι δική τους. Αισθάνονται ότι έχουν αυτό το κρύο και το ζεστό, δηλαδή ότι με άλλα λόγια χρησιμοποιούνται πάρα πολλές φορές για μια παράσταση δημοσίων σχέσεων του Υπουργείου, ενώ ουσιαστικά οι ίδιοι δεν αισθάνονται να ικανοποιούνται τα αιτήματά τους. 'Εχω την αίσθηση, ότι αν δεν τους ικανοποιήσετε, τότε τα αποτελέσματα στην αστυνόμευση θα είναι ιδιαίτερα πλημμελή και είναι.

Λένε ότι δεν υπάρχει ευτυχισμένος άνθρωπος σήμερα μέσα στην αστυνομία, εκτός βεβαίως κάποιων ημετέρων, οι οποίοι κυκλοφορούν και κάποιες λίστες, που είδαμε χθες στις εφημερίδες και εκτός κάποιων στρατηγών, που έχουν ευνοηθεί και κάποιων ασύδοτων επιόρκων, οι οποίοι μπορούν και επιβιώνουν εις βάρος των πολλών τιμίων αστυνομικών.

Το ότι δεν υπάρχει ευτυχής άνθρωπος σήμερα στην αστυνομία φαίνεται από τις αλλεπάλληλες πορείες, από τις διαδηλώσεις που γίνονται σε καθημερινή σχεδόν βάση διεκδικώντας το πρωτάθλημα των διαδηλώσεων από όλους τους εργαζόμενους. Βεβαίως είναι κι εκείνοι, οι οποίοι βαρύτατα βάλλονται από την αναλγησία της Κυβέρνησης, που την βλέπουμε σε όλα τα μέτωπα των εργαζομένων. Είναι κι εκείνοι που δουλεύουν εκτός ωραρίου, εκτός πενθημέρου, εκείνοι που δουλεύουν νυχτερινά, περισσότερο από κάθε άλλον, όσοι δουλεύουν με μεγάλο βαθμό επικινδυνότητας. Και βεβαίως σε τίποτα από όλα αυτά δεν αμείβονται.

'Ολη αυτή η κατάσταση που επικρατεί, έχει βαρύτατες συνέπειες στην αστυνόμευση της Χώρας. 'Οπως δεν υπάρχει ευτυχής άνθρωπος μέσα στην αστυνομία, δεν υπάρχει και ασφαλής πολίτης μέσα στη Χώρα.

Και δεν είναι, αν θέλετε, λεκτική υπερβολή αυτή, είναι η ουσία του πράγματος. Θα σας δώσω ένα μικρό παράδειγμα. Θα μπορούσε μία γυναίκα σήμερα, η Κοινοβουλευτική Εκπρόσωπος της Νέας Δημοκρατίας ή η σύζυγός σας, κύριε Υπουργέ, στις 10.00' η ώρα το βράδυ να πάει ένα χιλιόμετρο από την Ομόνοια μόνη της; Μπορεί να περπατήσει μία γυναίκα στην πλατεία Βάθης σήμερα; Είναι δυνατόν;

'Οταν λοιπόν δεν μπορεί να περπατήσει έξω από το σπίτι του κάποιος, όταν δεν μπορεί να πάει στο κέντρο της πρωτεύουσας μία γυναίκα, εδώ δεν μπορεί να πάει και ένας άντρας, αν δεν συνοδεύεται από κάποιον άλλο, δεν έχουμε τις συνέπειες μιας κακής αστυνόμευσης, που επαναλαμβάνω, προέρχεται από τη μη ηθική και υλική συμπαράσταση στους αστυνομικούς, οι οποίοι καταβάλλουν βέβαια υπεράνθρωπες προσπάθειες πάρα πολλές φορές;

Οι αστυνομικοί, κύριε Υπουργέ, ασχολούνται βεβαίως και με αλλότρια καθήκοντα, καθήκοντα τα οποία δεν είναι της δικής τους ευθύνης, τους τα έχουν φορτωθεί, όπως έξι εκατομμύρια έγγραφα το 1994, εν συνέχεια ο αριθμός των διακινουμένων από τους αστυνομικούς έγγραφα έπεσαν στα τέσσερα εκατομμύρια έγγραφα. Βάλτε από κει και πέρα πόσες εργατώρες είναι αυτές, πόσες χαμένες ώρες και τι θα μπορούσε να είχε γίνει. Βεβαίως, όταν ο αστυνομικός ασχολείται με το να διανέμει δικαστικά έγγραφα και όλα τα άλλα έγγραφα που φθάνουν στα αστυνομικά τμήματα, και όταν ο αστυνομικός χρησιμοποιείται στα γήπεδα, χωρίς να αμείβεται απ'αυτό -υπάρχει αυτός ο τρόπος της αντιπαροχής, τον οποίο θα τον επαναφέρω εδώ ως πρόταση, το είχα κάνει και στον προκάτοχό σας- και απασχολείται με όλα αυτά τα πράγματα, δικαιολογημένα έχουμε αυτήν την αύξηση της εγκληματικότητας.

Θα σας δώσω κάποιους αριθμούς, κύριε Υπουργέ, απογοητευτικούς, τους οποίους πρέπει να βρούμε τον τρόπο όλοι μας να διορθώσουμε, να τακτοποιήσουμε, να λιγοστέψουμε. Το 1981 είχαμε 986 κακουργήματα. Το 1994, 1995 και 1996 έφθασαν τα 6.000 τα κακουργήματα. 'Οταν, λοιπόν, φεύγουμε από τα 900 και πάμε στα 6.000, ο αριθμός είναι πάρα πολύ μεγάλος.

'Οταν έχουμε μεταξύ 1980 και 1996 αύξηση της εγκληματικότητας στον Τόπο μας 457%, είναι και αυτά αποτελέσματα του έργου της παρουσίας της σοσιαλιστικής κυβέρνησης όλα αυτά τα χρόνια. 'Οταν το 57% των υποθέσεων των κακουργημάτων παραμένουν ανεξιχνίαστες, το 57%- δηλαδή στα 100 κακουργήματα, που συμβαίνουν, οι ένοχοι των 57 δεν συλλαμβάνονται ποτέ- είναι ένας δείκτης τρομερός, είναι ένας δείκτης πράγματι τραγικός για τον οποιονδήποτε σ'αυτόν τον Τόπο, που θέλει να αισθάνεται ασφαλής. Και οι συνέπειες είναι τεράστιες, όχι μόνο στο εσωτερικό, όχι βέβαια το τι σημαίνει αυτό για τον 'Ελληνα πολίτη και την ασφάλειά του, αλλά τι σημαίνει για την οικονομία και ιδιαίτερα τι σημαίνει και για τη συναλλαγματική πολιτική της Κυβέρνησης. Και θα το συνδέσω ευθύς αμέσως αυτό το οποίο λέω, αφού προηγου-

Σελίδα 6730 

μένως σας πω- γιατί μας ακούνε και παιδιά μέσα στην Αίθουσα, που φιλοξενούμε, από την Ελευσίνα - ότι έχουμε αύξηση όλα αυτά χρόνια της εγκληματικότητας των ανηλίκων 93%. Τι σημαίνει αυτό; Το έγκλημα όχι μόνο αυξάνει σε αριθμό, αλλά κατεβαίνει και σε ηλικία. Και όχι μόνο κατεβαίνει σε ηλικίες, αλλά αλλάζει και μορφή. 'Εχουμε για πρώτη φορά την εισβολή του οργανωμένου εγκλήματος στον Τόπο μας. Εκτελέσεις εν ψυχρώ, δολοφονίες επί χρήμασι, εταιρείες -μόνο στο Πρωτοδικείο δεν έχουν πάει να δηλωθούν, κύριε Υπουργέ- δολοφόνων. Ο καθένας ξέρει πού υπάρχουν αυτοί οι δολοφόνοι και μόνο εσείς δεν μπορείτε να εξαρθρώσετε αυτές τις εταιρείες δολοφόνων. Δεν υπάρχει καταστηματάρχης σήμερα, που να ανοίγει ένα κατάστημα πάνω στον τομέα της διασκέδασης, ένα ρεστοράν και να μην έχει αυτόματα την απειλή, τον εκβιασμό μιας μαφίας. Και μάλιστα έχει γίνει μια τόσο καλή γεωγραφική διανομή των περιοχών, όπου αλλού έχει διεισδύσει η ρώσικη μαφία, αλλού έχει διεισδύσει η αλβανική μαφία και αλλού ΔΥΣΤΥΧΩΣ -παρακαλώ σημειώστε το με κεφαλαία γράμματα- η μαφία που λειτουργεί μέσα στην αστυνομία.

Αυτοί οι επίορκοι, δυστυχώς, που υπάρχουν, επαναλαμβάνω, ότι είναι μεν ελάχιστοι, αλλά λόγω της ασυδοσίας που επικρατεί, παρασύρουν καθημερινώς και άλλους έντιμους αστυνομικούς. Και αυτό βεβαίως πιστεύω, ότι είναι ένα σημείο, το οποίο πρέπει ιδιαίτερα να το προσέξετε και να το προσέξουμε. Συμβαίνει. Δεν είναι δυνατόν κανένας να το αρνηθεί. Μπορείτε να απευθυνθείτε στο οποιοδήποτε κατάστημα, σε οποιαδήποτε περιοχή της Αθήνας, να σας πει, ότι κάπου αναφέρεται, σε κάποιο "νονό" ακουμπάει χρήματα. Και, βεβαίως, δεν μπορούμε να είμαστε ιδιαίτερα υπερήφανοι γι'αυτό το οργανωμένο έγκλημα, το οποίο έχει ενσκύψει τα τελευταία χρόνια στον Τόπο μας.

'Ολα αυτά, κύριε Υπουργέ, συμβαίνουν τη στιγμή που αστυνομικός, για να μπορέσει να επιβιώσει δουλεύει σαν ταξιτζής, δουλεύει σαν σερβιτόρος. Πριν από λίγο καιρό είχαμε μάλιστα και μια πομπώδη, αν θέλετε, εμφάνιση του Υπουργείου εις βάρος μιας αστυνομικίνας, η οποία είχε πάει σε ένα μαγαζί συγγενών της και κάποια στιγμή προσέφερε ένα καφέ, να διευκολύνει την αδερφή της μέσα στο κατάστημα. Και εκεί έπεσε αυστηρός ο πέλεκυς της ηγεσίας του Υπουργείου Δημοσίας Τάξεως. 'Οταν δεν μπορούν να καλυφθούν τα πάγια έξοδά τους, όταν τιμωρούνται στην ουσία γιατί έχουν οικογένεια -και αυτό το γνωρίζετε πάρα πολύ καλά, με το τι συμβαίνει στις περιπτώσεις που έχει κάποιος τρία ή τέσσερα παιδιά- εκεί θα καταλήξουν, θα προσπαθήσουν να βρουν μια πρώτη, μια δεύτερη, επιπλέον της καθαρής δουλειάς τους, για να μπορέσουν να εξασφαλίσουν αυτά τα οποία εσείς τους στερείτε.

Σας κάναμε μια επερώτηση για θεσμικά θέματα, για οικονομικά θέματα και για μια άλλη ιστορία, η οποία δεν έχει βρει το φως της δημοσιότητας, τα ελικόπτερα.

Σας είπα πριν από λίγο, κύριε Υπουργέ -αφού αναπτύξω και τα τρία θέματα της επερώτησης- ότι αυτό το έγκλημα, το οποίο "επιτρέπουμε" όλοι και κανείς δεν θα το ήθελε και περισσότερο απ'όλους εσείς, που θέλετε να πετύχετε στο έργο σας, έχει τεράστια επίπτωση και στα συναλλαγματικά μας. Είστε από την Κέρκυρα. Και βεβαίως γνωρίζω την ευαισθησία για την ιδιαιτέρα σας πατρίδα.

Πριν από μια μέρα, προχθές, ήμουν στο Λονδίνο, όπου είδα κατ'επανάληψη και στο BBC, αλλά και στις εφημερίδες -το θέμα είναι γνωστό και στο διευθυντή του ΕΟΤ του Λονδίνου- το πόσες ακυρώσεις είχαμε αυτές τις μέρες, με αποτέλεσμα ο ΕΟΤ να έχει πανικοβληθεί, να μην υπάρχει μια πολιτική αντιμετώπισης. Και ακόμα, τι συνάλλαγμα χάσαμε απ'αυτές τις ακυρώσεις. Και αυτό γιατί υπήρξε μια ακόμα ληστεία εναντίον δύο 'Αγγλων. Οι 'Αγγλοι, ιδιαίτερα ευαίσθητοι, επανέφεραν στις οθόνες της τηλεοράσεως τη δολοφονία που είχε γίνει πριν μερικούς μήνες από την αλβανική μαφία ενός 'Αγγλου επιχειρηματία ιδιαίτερα γνωστόν στο Λονδίνο, ξαναείδαμε σκηνές από την Κέρκυρα και έχει δημιουργηθεί ένας τεράστιος πανικός.

Επομένως, λοιπόν, βλέπετε, ότι η οποιαδήποτε ενέργεια, ολιγωρία, άρνηση δράσης, πράξης και σκέψεως υλοποίησης μιας πολιτικής πάνω στον τομέα του Υπουργείου Δημοσίας Τάξεως, έχει τεράστιες επιπτώσεις, όχι μόνο στο ηθικό του πολίτη, ο οποίος θέλει να μπορεί να πηγαίνει απρόσκοπτα στη δουλειά του, να ζει, να εργάζεται, αλλά και σ'αυτήν την οικονομία με τη συναλλαγματική αυτή -αν θέλετε- αδυναμία εισπράξεως που παρατηρείται, με τις ακυρώσεις που γίνονται εξ αιτίας της αύξησης της εγκληματικότητας και τη διάσταση την οποία παίρνει στο εξωτερικό.

Καθυστερείτε δύο χρόνια τα οδοιπορικά. Και βεβαίως υπάρχουν ερωτήσεις απ'όλα τα Κόμματα. Εγώ θα σας δώσω μια ερώτηση, που κατατέθηκε στις 12 Μαΐου, Βουλευτή του ΠΑ.ΣΟ.Κ., του κ. Βασίλη Κεδίκογλου, όπου μιλάει και λέει, ότι ενώ έχουν εξασφαλιστεί δύο χιλιάδες δισεκατομμύρια και θα κατεβάλοντο ως το τέλος του 1996, φτωχοί άνθρωποι αναμένουν επί διετία καταβολή δεδουλευμένων αμοιβών. Και όμως, κύριε Υπουργέ, εσείς στη συνέντευξή σας -την οποία, όπως σας είπα, τη διάβασα πάρα πολύ καλά στο περιοδικό "CRASH"- παραδέχεσθε, ότι έχουν κινηθεί ξανά προς τα σύνορα διακόσιες πενήντα χιλιάδες άνθρωποι. Επαναπροωθούνται. Και βεβαίως αυτό έχει ένα τεράστιο κόστος. Με άλλα λόγια, θα μπορούσαμε να πούμε στον Ελληνικό Λαό, ότι τα οδοιπορικά των αστυνομικών που καθυστερείτε τόσα χρόνια, τα δίνατε στους λαθρομετανάστες. Εκεί τα δίνατε τα οδοιπορικά. Διακόσιες πενήντα χιλιάδες άνθρωποι να επαναπροωθηθούν, είναι μια τεράστια ιστορία. Και βεβαίως αυτά τα στοιχεία είναι από δική σας συνέντευξη, επαναλαμβάνω, σε περιοδικό που κυκλοφόρησε μόλις χθες.

Θα μπορούσε να γίνει κάτι; Θα μπορούσε να ελεχθούν καλύτερα τα σύνορα και δεν το κάνατε, κύριε Υπουργέ; Είναι σίγουρο, ότι θα μπορούσε. Και βεβαίως είναι αυγό του Κολόμβου. Και δεν αισθάνομαι, ότι κομίζω κάποια καινούρια ιδέα. Αυτά τα ελικόπτερα, τα οποία πήρατε πριν από μερικά χρόνια, θα μπορούσατε να τα χρησιμοποιείτε σε μάχιμες αποστολές, αλλά δεν χρησιμοποιούνται, κύριε Υπουργέ. Και πολύ φοβούμαι, ότι ούτε καν ξέρετε το θέμα. Ακριβώς διότι κάποιοι υμέτεροι προσπαθούν να εκπαιδεύσουν ανθρώπους που είναι στην κλαδική του ΠΑ.ΣΟ.Κ., ενώ υπάρχουν μάχιμοι αξιωματικοί και αστυφύλακες, άνθρωποι οι οποίοι έχουν πτυχίο και θα μπορούσαν αυτήν τη στιγμή ένα ή δύο ελικόπτερα να καλύπτουν τα σύνορά μας. 'Εμαθα ότι τώρα τελευταία το ένα πήγε στην περιοχή Κερκύρας. Θα είχαμε σώσει ενδεχομένως τη ζωή του ανδρός του Λιμενικού Σώματος, ο οποίος έπεσε από τις σφαίρες, όπως θυμάστε, πριν από μερικές ημέρες. Αυτά χρησιμοποιούνται μόνο και μόνο για να βγουν κάποιοι "ημέτεροι" από τις Σχολές. Αυτό δεν το λέω εγώ. Υπάρχουν εδώ, συγκεκριμένα έγγραφα, κύριε Υπουργέ, τα οποία θα σας τα καταθέσω. Είναι από το ημερολόγιο της Υπηρεσίας: Τετάρτη 9 Οκτωβρίου 1996, με προφορική εντολή που εδόθη από τον τότε Υπαρχηγό, τον κ. Καρακοντινό, μέχρι της λύσεως ορισμένων από τα θέματα που αφορούν την οργάνωση και λειτουργία της Υπηρεσίας. Προσέξτε δικαιολογία. "'Εως ότου ληφθούν αποφάσεις ηγεσίας της Ελληνικής Αστυνομίας, δεν θα συμμετέχουν στις πτήσεις μέχρι νεοτέρας οι έχοντες ολοκληρώσει τα προγράμματα εκπαίδευσης", δηλαδή αυτοί οι οποίοι μπορούν να πετάξουν.

'Εχω εδώ το ημερολόγιο. Προσέξτε να δείτε: Το μήνα Οκτώβριο οι "ημέτεροι", δεκαεπτά, δεκαοκτώ ώρες έναντι μιας-δυο ωρών όλων των άλλων. 'Εχω το μήνα Νοέμβριο: Οι "ημέτεροι" -δεν λέω ονόματα, θα τα καταθέσω όμως στα Πρακτικά της Βουλής, για να υπάρχει ως ντοκουμέντο για τις δικές σας περαιτέρω ενέργειες- τριάντα ώρες ο ένας, είκοσι εννέα ώρες, είκοσι πέντε ώρες, καμία ώρα οι άλλοι, οι οποίοι θα μπορούσαν να χρησιμοποιήσουν το ελικόπτερο σε μια επιχείρηση το Νοέμβριο. Και ξέρετε ότι ο Νοέμβριος είναι ένας μήνας ιδιαίτερα ευαίσθητος, τουλάχιστον για την αστυνόμευση της πρωτεύουσας με τα γεγονότα που έχουμε κάθε χρόνο εκείνο το δεύτερο ιδιαίτερα δεκαήμερο.

Το Δεκέμβριο του 1996, σύμφωνα με το ημερολόγιο πτήσεων, οι "ημέτεροι", είχαν είκοσι οκτώ ώρες οι δύο, είκοσι 

Σελίδα 6731 

έξι ο άλλος, είκοσι πέντε ο τέταρτος, που εν τω μεταξύ προστίθεται και αυτός σε μια επιλογή που έγινε, επαναλαμβάνω, μέσα από τους αστυνομικούς που πρόσκεινται στο Κυβερνητικό Κόμμα.

Το ίδιο πράγμα έγινε και τον Ιανουάριο. Το ίδιο και το Φεβρουάριο. Το ίδιο και το Μάρτιο.

(Στο σημείο αυτό ο Βουλευτής κ. Γ. Καρατζαφέρης καταθέτει για τα Πρακτικά τα προαναφερθέντα έγγραφα που βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Τι σημαίνει αυτό; Σημαίνει, ότι τα ελικόπτερα δεν χρησιμοποιούνται σε αποστολές, να προστατεύσουν τα σύνορά μας ή να χρησιμοποιηθούν σε μία αποστολή των αποδράσεων. Και για ποιο λόγο δεν μπορούν να χρησιμοποιηθούν, κύριε Υπουργέ; Εφ'όσον υπάρχει ιδιώτης επάνω, ο εκπαιδευτής της Ολυμπιακής -άλλο θέμα βέβαια, γιατί αποφασίσατε τα ελικόπτερα να "σταθμεύουν" στην Ολυμπιακή και όχι στο αεροδρόμιο της Ελευσίνας, νομίζω ότι είναι πιο κοντά η Αστυνομία με τις 'Ενοπλες Δυνάμεις, εν πάση περιπτώσει αυτό είναι μια δική σας επιλογή- το ελικόπτερο δεν μπορεί να χρησιμοποιηθεί σε μια μάχιμη αποστολή.

Σας λέω ότι γίνεται μια απόδραση. Κυνηγούν εκείνους, οι οποίοι έχουν φύγει και είναι σε μια πλαγιά που δεν μπορούν να φτάσουν τα αποσπάσματα τα επίγεια. Πώς θα κάνει επιχείρηση το ελικόπτερο; Θα βγάλει μια ταμπέλα "Μην πυροβολείτε τον κυβερνήτη, γιατί αυτός είναι ιδιώτης;" .

Να λοιπόν κύριε Υπουργέ, τι κάνετε. 'Εχετε τα ελικόπτερα, δεν τα χρησιμοποιείτε σε μάχιμες υπηρεσίες και θα μπορούσατε να τα χρησιμοποιήσετε επαναλαμβάνω στα σύνορα για να ελαχιστοποιήσετε αυτόν τον αριθμό των διακοσίων πενήντα χιλιάδων λαθρομεταναστών που τους πηγαινοφέρνετε όπως σεις το ομολογείτε.

Ο χρόνος βέβαια είναι αμείλικτος και θα ήθελα να μιλήσω λίγο για τη μοριοποίηση για την οποία επαίρεσθε. Κατ' αρχήν τη φέρατε με προεδρικό διάταγμα και δεν την φέρατε μέσα από το διϋλιστήριο της Βουλής κύριε Υπουργέ για να το δούμε αυτό το θέμα που αφορά τη ζωή. Είπατε για την ισόβια τοποθέτηση κάποιων αστυνομικών. Μιλάμε δηλαδή για τη ζωή κάποιων ανθρώπων και δεν είναι δυνατόν να μην περάσει μέσα από δω να το δούμε και εμείς να κάνουμε ορισμένες παρατηρήσεις.

Το φέρατε πιστεύοντας, ότι ικανοποιείτε την αστυνομία δεν σκεφθήκατε όμως -και εδώ ο κ. Κατσαρός σας έχει κάνει μια ερώτηση- τί συμβαίνει με όλους αυτούς που όλα αυτά τα χρόνια η ηγεσία του Υπουργείου Δημοσίας Τάξεως ή από κάτω κάποιοι "πραιτωριανοί" είχαν διώξει κάποιους αξιωματικούς και τους είχαν διώξει μακριά από την οικογενειακή εστία και βρίσκονται σε ένα νησί για παράδειγμα, ή στην Ορεστειάδα. Αυτοί λοιπόν, θα μείνουν ισοβίως εκεί; Γιατί βεβαίως κύριε Υπουργέ, πριν φέρετε το προεδρικό διάταγμα, είχαν φροντίσει οι υμέτεροι να έχουν τοποθετήσει στις καλές υπηρεσίες τους δικούς τους ανθρώπους. 'Ετσι λοιπόν, θα κάνει αίτηση ο άλλος για να πάει στην Πάτρα για παράδειγμα αλλά θα του πείτε ότι η Πάτρα είναι γεμάτη. Και εδώ έχω ένα δικό σας έγγραφο του Υπουργείου όπου φαίνεται ότι δεν χρειάζεται κανένας αξιωματικός στην Αττική, κανένας αξιωματικός στη Θεσσαλονίκη, ενώ χρειάζονται στην Ορεστειάδα αρκετοί, χρειάζονται στη Ροδόπη δεκαπέντε, στις Κυκλάδες χρειάζονται δέκα, στα Δωδεκάνησα χρειάζονται δώδεκα. Αρα λοιπόν, που θα μπορέσει να βρει αυτός θέση με τη μοριοποίηση την οποία σεις θεσμοθετήσατε και επαίρεσθε γι' αυτή τη δυνατότητα της μεταθέσεως.

'Ετσι λοιπόν, μιλάμε για τακτοποίηση ενός status που εξυπηρετεί τα στενά κομματικά συμφέροντα. Να λοιπόν, για ποιό λόγο το τακτοποιήσατε με προεδρικό διάταγμα και δεν το φέρατε μέσα από τη Βουλή για να μπορέσουμε να το μελετήσουμε και να το δούμε σε βάθος.

Με την τροπολογία την οποία φέρατε όπως σας είπα πριν εξ ανάγκης, από την πίεση των αστυνομικών και τις πορείες-διαδηλώσεις αλλά και τη δική μας επερώτηση...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Την επιείκιά σας για ένα λεπτό κύριε Πρόεδρε.

ΠΡΟΕΔΡΕΥΩΝ(Παναγιώτης Ν. Κρητικός): Την έχετε.

ΓΕΩΡΓΙΟΣ ΚΑΡΑΤΖΑΦΕΡΗΣ: Ευχαριστώ.

... κάνατε κάποιες ρυθμίσεις, αλλά αφήσατε απ' έξω πάρα πολλά πράγματα ιδιαίτερα ουσιαστικά κύριε Υπουργέ. 

Δεν επιλύονται χρόνια αιτήματα τα οποία υπάρχουν. Φέρατε το επίδομα εξομάλυνσης το οποίο όμως δεν καλύπτει το σύνολο του Αστυνομικού Σώματος ιδιαίτερα κάποιους αξιωματικούς. Διατηρείτε τη φορολόγηση των επιδομάτων για τα οποία σας φωνάξαμε μέσα στη Βουλή όπου πραγματικά αντί να πάρουν αυξήσεις είχαμε μείωση των μισθών στις περισσότερες περιπτώσεις των ανδρών των Σωμάτων Ασφαλείας. Ακόμη το επίδομα προβλέπεται για οικογενειάρχες μέχρι ένα παιδί. Είναι αυτό που σας έλεγα πριν ότι στην ουσία ρίχνετε εκείνους που έχουν περισσότερα παιδιά, τους πολύτεκνους.

Επίσης η θητεία στο στρατό ενω συμπεριλαμβάνεται στο χρόνο ασφάλισης των αστυφυλάκων, δεν συμπεριλαμβάνεται σε εκείνο των αξιωματικών. Για ποιό λόγο; Πήγα προχθές στην εκδήλωση που είχαν και άκουσα έναν αστυνομικό να λέει "αισθάνομαι κρετίνος που υπηρέτησα την πατρίδα μου". Για ποιό λόγο; Και το έλεγε ένας αξιωματικός μέσα στην Αίθουσα της Αστυνομικής Διευθύνσεως. Ηταν η αγανάκτηση. Για ποιό λόγο το κάνατε αυτό; Τόσο δύσκολο είναι να συμπεριλάβουμε και τα δυο χρόνια της θητείας και στους αξιωματικούς; Αυτή η διάκριση για ποιό λόγο να υπάρχει κύριε Υπουργέ;

Επίσης η περίφημη πενταετία που ζητούν. Χρειάζεται να ελευθερώσουμε λίγο την επετηρίδα. Φεύγει άλλος στα εικοσιτέσσερα με εικοσιπέντε χρόνια. Για ποιό λόγο λοιπόν δεν του δίνετε αυτήν την πενταετία οποία δίνετε σε άλλες περιπτώσεις; Είναι ακριβώς αυτό που σας είπα το σκωτσέζικο ντους δηλαδή σε άλλες περιπτώσεις ναι και σε άλλες όχι. Κάτι δίνετε κάτι τους αφαιρείτε και ζουν σ' αυτήν την ανασφάλεια.

Το εκλογικό επίδομα από τις δυο τελευταίες εκλογικές αναμετρήσεις. Το ειδικό επίδομα των δεκαοκτώ χιλιάδων δραχμών που δόθηκε σε όλους τους δημοσίους υπαλλήλους. Και βεβαίως αυτό το οποίο κυκλοφορεί και στο οποίο θα ήθελα την απάντησή σας κύριε Υπουργέ, ότι συναινέσατε να γίνει ο διαχωρισμός του Μετοχικού Ταμείου Στρατού εις βάρος των τριάντα τριών χιλιάδων εν ενεργεία αστυνομικών και των είκοσι πέντε χιλιάδων συνταξιούχων.

Θα ήθελα λοιπόν και σ' αυτά να έχω μια απάντησή σας γιατί Υπουργός της δικής σας Κυβερνήσεως το συζήτησε αυτό στην Ενωση Αστυνομικών στη Θεσσαλονίκη, πριν μερικές ημέρες.

Θέλω να δούμε αν θα γίνει αυτός ο διαγωνισμός και τι μέριμνα έχετε αναλάβει έναντι των ανδρών της Αστυνομίας και όλων εκείνων, οι οποίοι πλήττονται. Υπάρχουν και άλλα θέματα, τα οποία εκκρεμούν, τα 8,5 δισεκατομμύρια που χρωστάτε από τριετίας σε τριάντα χιλιάδες αστυνομικούς και είναι τα οφειλόμενα οδοιπορικά και πότε βεβαίως όλα αυτά θα τα δώσετε.

Περιμένουμε τις τοποθετήσεις σας, κύριε Υπουργέ, για να δώσουμε κι εμείς τα υπόλοιπα στοιχεία που έχουμε στη δευτερολογία. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Επαμεινώνδας Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, υποβάλαμε αυτήν την επερώτηση με το αίσθημα αδικίας, που υπάρχει στην Αστυνομία τον τελευταίο χρόνο. Και επειδή ως πολιτικοί είμαστε σε θέση να γνωρίζουμε ο ένας την πολιτεία του άλλου, βλέπουμε ότι πράγματι προσπαθείτε. Και γι' αυτό το λόγο που προσπαθείτε, σας επισημαίνει η εφημερίδα "ΑΔΕΣΜΕΥΤΟΣ" τι μπορεί να γίνει.

Αυτή η επερώτηση είναι επερώτηση, με την οποία πρέπει να πούμε όλη η Βουλή στον Ελληνικό Λαό και να σας ενισχύσουμε στην προσπάθεια, που πρέπει να κάνετε, ότι ο αστυνομικός πρέπει να απολαμβάνει της εμπιστοσύνης του

Σελίδα 6732 

Κράτους, να αισθάνεται το αίσθημα του δικαίου και της ισότητας έναντι όλων των συναδέλφων του και έναντι της μεταχείρισης που πρέπει να έχει από το κράτος, για να έχει ο πολίτης εμπεδωμένο το αίσθημα της ασφάλειας, όταν περπατάει στο δρόμο.

Θα σας έχουν ρωτήσει, κύριε Υπουργέ: Γιατί να πληρώνω φόρους; Τί μου παρέχει αυτό το κράτος; Δρόμους, περιβάλλον κ.λπ.; Αλλά το σημαντικότερο που μπορεί να σας πει κάποιος, είναι ότι "αίσθημα ασφάλειας δεν έχω". Χθες πάλι έκλαιγε μία μάνα στην τηλεόραση, διότι την κόρη της, κόρη ενός τραγουδιστή την απήγαγαν κάποιοι. Επίσης, γίνονται ληστείες. Τα βράδυα η Αθήνα είναι ξέφραγο αμπέλι. Την Κυριακή το βράδυ, κύριε Υπουργέ, κατεβαίνοντας προς την Ομόνοια γύρω στις μιάμιση η ώρα, βλέπω δύο και κυνηγούσαν μία γυναίκα. Ο ένας τη βουτάει στο περίπτερο στα Χαυτεία, τη ρίχνει κάτω και την κοπάναγε. Ο άλλος την τράβαγε. Ψάχνω στην Ομόνοια, που συνήθως υπάρχει κάποια κλούβα, να βρω κάποιον αστυνομικό. Τίποτα, κανείς, πουθενά, σκοτάδι. Εκείνη τη στιγμή αισθάνθηκα μόνος μου, απομονωμένος. Ε, αυτό το αίσθημα έχει ο Ελληνικός Λαός.

Κύριε Υπουργέ, εμείς θα προσπαθήσουμε να βοηθήσουμε, όπως προσπαθήσαμε να βοηθήσουμε με την Κυβέρνησή μας το 1990-1993. Προσπαθήσαμε και κάτι καταφέραμε. Δεν διεκδικούμε, ότι καταφέραμε τα πάντα, αλλά η σημερινή κατάσταση, η οποία αναδεικνύεται και μέσα από τα φύλλα των εφημερίδων, αλλά και από τις διεκδικήσεις των εργαζομένων στα Σώματα Ασφαλείας, Πυροσβεστικό και Λιμενικό. 'Ολα αυτά, κύριε Υπουργέ, εμπεδώνουν την άποψη ότι πρέπει να βάλετε το μαχαίρι βαθειά στο κόκαλο. Εδώ είμαστε εμείς, όσοι είναι επίορκοι και φακελώνουν και λένε την άποψη "είναι δεξιός". Δηλαδή άμα θα έρθει η Κυβέρνηση της Νέας Δημοκρατίας, θα λέμε ότι "είναι ΠΑΣΟΚ"; Είναι ύβρις το να είσαι δεξιός, ΠΑΣΟΚ και αριστερός; Δεν καταλαβαίνω αν είναι ύβρις. Τότε για ποια ελεύθερη έκφραση μιλάμε, για ποια πολυφωνία μιλάμε και γιατί είμαστε εμείς εδώ. Είμαστε για να στηρίξουμε μία προσπάθεια της οποιασδήποτε κυβέρνησης.

Σας είπε και ο Πρόεδρος της Νέας Δημοκρατίας κ. Κώστας Καραμανλής ότι κάθε τι που θα είναι θετικό, θα μας βρείτε αρωγούς σ' αυτή σας την προσπάθεια. Είμαι βέβαιος, ότι μπορείτε να την ξεκινήσετε.

Κύριε Υπουργέ, τα συνδικαλιστικά αιτήματα των αστυνομικών αυξάνονται κάθε χρόνο συνέχεια. Αυτό δεν κάνει εντύπωση σε κανέναν; Τί είναι προτιμότερο για τους συνεργάτες σας, για την πολιτική ηγεσία του Υπουργείου Δημοσίας Τάξεως, για την Κυβέρνηση; Να αφήνει έτσι την Αστυνομία; Θα σας θυμίσω κάτι άλλο. Μην ξαναγυρίσουμε στο παρελθόν της περιόδου 1981-1989, που για να υποχρεωθεί ένας αξιωματικός ή ένας οποιοσδήποτε αστυνομικός να πάει σε μία πόλη, που ήταν κοντά η οικογένειά του, έπρεπε να βγαίνει στην πλατεία και να φωνάζει "ζήτω το ΠΑΣΟΚ". Μην ξαναγυρίσουμε πάλι εκεί, γιατί έτσι πάει να γίνει από ορισμένους, οι οποίοι θέλουν να νοθεύσουν το αίσθημα της εντιμότητας του αστυνομικού.

Θέλουν να του πουν του 'Ελληνα πολίτη "Εμείς φταίμε; Οι αστυνομικοί δεν κάνουν τη δουλειά τους". 'Οχι, ο αστυνομικός κάνει τη δουλειά του, είναι έντιμος πολίτης, είναι παιδί του Λαού κι αυτός, αλλά δώστε του τα μέτρα, ώστε να ξέρει και να μπορεί να ξέρει, ότι θα έχει ισότιμη μεταχείριση με τους άλλους. 

Δεν θα υπάρχει περίπτωση να λένε ότι αυτός είναι ΠΑΣΟΚ, αυτός δεξιός, αυτός αριστερός και επομένως, ο ένας θα πάει στην Αστυπάλαια και ο άλλος θα πηγαίνει στην Αθήνα και δεύτερον, γιατί να δουλέψει υπερωρίες, ή να δουλέψει τη στιγμή, κατά την οποία το μισθολόγιό του υπολείπεται όλων των άλλων δημοσίων υπαλλήλων;

Είδατε την απόπειρα, την οποία έκανε η Κυβέρνηση, ώστε ναι μεν να τακτοποιήσει το μισθολόγιο των Ενόπλων Δυνάμεων, αν δεν τακτοποιούσε πρώτα το μισθολόγιο των δημοσίων υπαλλήλων. Προχθές κατετέθη η τροπολογία η δική σας. Εμείς θα δούμε, αν αυτό το περιεχόμενο της τροπολογίας θα μπορέσει να ικανοποιήσει τους αστυνομικούς.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Πολύ φοβάμαι ότι πάλι κάποια εμπόδια θα μπουν στη μέση. Υπάρχει και αυτό, το οποίο σας τόνισε και ο κ. Καρατζαφέρης, γιατί γίνεται ο διαχωρισμός του Μετοχικού Ταμείου Στρατού. Δεν έχουν πληρώσει χρήματα οι αστυνομικοί και η παλιά Χωροφυλακή και η παλιά Αστυνομία...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Ζαφειρόπουλε, θα σας παρακαλέσω να ολοκληρώσετε. Υπερβήκατε ήδη το χρόνο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Τελειώνω, κύριε Πρόεδρε.

'Ετσι θα πάψουν πλέον και οι εφημερίδες. Βλέπετε με πόση λεπτότητα ο "Αδέσμευτος Τύπος" χειρίζεται το θέμα. Και τί έχει σαν επικεφαλίδα μία άλλη εφημερίδα; "Η Ελλάς χωρίς ΕΛ.ΑΣ." Αν αυτό το αίσθημα εμπεδωθεί...

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ολοκληρώστε. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Προέδρε, επιτρέψτε μου, όσο με διακόπτετε, περνά ο χρόνος. Αφήστε μου, λοιπόν, το μισό του χρόνου, για να τελειώσω.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Ζαφειρόπουλε, σας αφήνω τον εύλογο χρόνο, όχι καταχρηστική άσκηση του δικαιώματος με υπερβολή του χρόνου. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μιλάμε για ισότητα και για μη περιορισμούς. 

ΠΡΟΕΔΡΕΥΩΝ (Παναγιώτης Ν. Κρητικός): Είδατε πότε αρχίζω να διαμαρτύρομαι, αφού προχωράτε και βλέπω ότι δεν έχετε κατανόηση. 

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Δώστε, λοιπόν, αυτό το αίσθημα της ασφάλειας, ότι η Ελλάδα έχει την ΕΛ.ΑΣ. 

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, επ' ευκαιρία της επερώτησης που κάνει σήμερα η Νέα Δημοκρατία για την Αστυνομία, θα ήθελα με τη σειρά μου να εξάρω ιδιαίτερα το φιλότιμο, την παρησσία και την ποιότητα -μπορώ να πω- του έμψυχου δυναμικού της Ελληνικής Αστυνομίας, που βοηθούν έτσι, με όλα αυτά τα σημεία και τα κριτήρια, τη συνολική της εικόνα απέναντι στην Πολιτεία, την Κοινωνία και την Πατρίδα μας.

Θα φέρω ένα παράδειγμα γι' αυτά τα στοιχεία, που ανέφερα και θα μου επιτρέψετε να αναφερθώ λίγο στην εκλογική μου περιφέρεια, στο Νομό της Λάρισας, γιατί μπορώ να πω ότι σαν επαρχιώτης Βουλευτής, αξίζει τον κόπο να λάβουμε υπόψη μας και τη διάσταση της Αστυνομίας και τις λειτουργίες της στην επαρχία. Στις 18 Μαϊου 1996, μέσα στην πόλη του Τυρνάβου, στη Λάρισα, καταφέρνει η Αστυνομία, με μία πολύ καλά σχεδιασμένη της γενικά ενέργεια, να συλλάβει δύο από τους πιο σεσημασμένους και επικηρυγμένους κακοποιούς, το Σαμαρά και τον Καραθανάση, που βρίσκονται τώρα στη φυλακή. Μία ομάδα αστυνομικών παρεμβαίνει, μέσα στην πόλη του Τυρνάβου γίνεται η επιχείρηση και δεν ανοίγει ούτε μία μύτη. Τιμητικό για την Ελληνική Αστυνομία, τιμητικό για την τοπική Αστυνομία της περιφέρειάς μου.

Σας έκανα τότε μία ερώτηση και σας είπα: Ποιά είναι η ηθική αμοιβή γι' αυτούς τους ανθρώπους, που πραγματικά κατάφεραν να έχουν μία τέτοια πρωτοποριακή παρουσία μέσα σε ένα Νομό και μέσα σε κατοικημένη περιοχή με την ενέργεια και την παρέμβασή τους; Ξέρετε ποιά είναι; Σας απαντώ κιόλας, γιατί την απάντηση εσείς μου τη δώσατε. Τους δώσατε μία εύφημο μνεία και δώδεκα χιλιάδες δραχμές στον καθένα από τους πέντε αστυνομικούς. Το αφήνω στην κρίση του Σώματος και του Ελληνικού Λαού.

Η Αστυνομία πραγματικά έχει ένα πολύ δύσκολο έργο. Τώρα τελευταία η εγκληματικότητα στις μεγαλουπόλεις έχει καταντήσει να είναι κορυφαία. Βλέπετε, ότι η διακίνηση οπλισμού, που έρχεται παράνομα από τα όμορα κράτη, τα βαλκανικά, είναι μήνυμα καθημερινότητας. 'Εφτασαν να πουλούν Καλάσνικωφ και στην περιφέρειά μου, αλλά και στη Θεσσαλονίκη, 

Σελίδα 6733 

με δεκαπέντε χιλιάδες δραχμές το κομμάτι. Υπάρχουν πολλές καταγγελίες, μάλιστα στα παζάρια πουλιέται και λιγότερο, ενώ ιδιαίτερα στην περιφέρεια της Ηπείρου και της Θεσσαλίας, υπάρχουν οργανωμένες σπείρες λαθρομεταναστών, που φέρνουν ναρκωτικά κακής ποιότητας και ιδιαίτερα χασίς, το οποίο διακινούν πολλαπλά, ελεύθερα μπορώ να πω, με πολύ μικρή παρέμβαση του αστυνομικού κράτους, στα σχολεία, στις μικρές πόλεις και στις μεγαλουπόλεις μάλιστα μπορώ να πω ανεξέλεγκτα.

Μέσα σ' όλη αυτήν την εγκληματικότητα που τόσο αυξάνεται θα ήθελα να σας ρωτήσω κάτι. Ο 'Ελληνας αστυνομικός έχοντας απένατί του έναν οργανωμένο και καλοεξοπλισμένο εγκληματία πώς θα σταθεί; Ξέρετε με μια απόφαση και μια προτροπή του Εισαγγελέα του Αρείου Πάγου, του κ. Σπυρόπουλου, πριν από αρκετό διάστημα, για τη χρήση του όπλου, είχε πει κάποτε ο κ. Σπυρόπουλος ότι σε περίπτωση που προσπαθήσει να αποδράσει από μια φυλακή ένας κρατούμενος, ο αστυνομικός δεν έχει δικαίωμα ούτε το όπλο του να χρησιμοποιήσει για να τον κρατήσει, αφού δεν υπάρχει άλλος τρόπος να παρέμβει και να τον σταματήσει.

Σας είχα καταθέσει μια ερώτηση γύρω απ' αυτό το θέμα και σας είχα επισημάνει, κύριε Υπουργέ, με την 825 ερώτησή μου στις 19 Νοεμβρίου 1996, ότι πρέπει επιτέλους με αυτό το περιβόητο προεδρικό διάταγμα 29 του 1943, που διέπει τη λογική με την οποία πρέπει να χρησιμοποιείται το όπλο από τον αστυνομικό, κάποτε να έχουμε την τόλμη να το μετεξελίξουμε για να βοηθήσουμε τον αστυνομικό να κάνει καλύτερα τη δουλειά του απέναντι στο οργανωμένο έγκλημα, να σταθεί πραγματικά στα πόδια του.

Δυστυχώς, απ'ότι φαίνεται προς αυτήν την κατεύθυνση το προεδρικό διάταγμα 141/1991, στο άρθρο 113, το μόνο που κάνει είναι να παραπέμπει στο προεδρικό διάταγμα του 1943 και πάλι για το θέμα της χρήσης του όπλου.

Για την οικονομική κατάσταση του αστυνομικού: Είχε έρθει το μισθολόγιο -όπως θα θυμάστε πολύ καλά και εγώ ήμουν εισηγητής στο θέμα αυτό- των ενστόλων γενικά, στη Βουλή και ενώ είχε ψηφισθεί στο Σύνολό του όταν αρχίσαμε να κουβεντιάζουμε κατ'άρθρο, αφαιρέθηκε κάποια στιγμή από τον κ. Χριστοδουλάκη, παρουσία σας -αν θυμάστε- κύριε Υπουργέ, το άρθρο 4. Ποιό ήταν το αποτέλεσμα; Ο οικογενειάρχης αστυνομικός με λίγα ή πολλά χρόνια υπηρεσίας να έχει ένα τεράστιο πρόβλημα σήμερα. Να έχει οικονομική μείωση, να παίρνει λιγότερα χρήματα, αν και πραγματικά έχει πολυπληθή οικογένεια, από τα χρήματα που έπαιρνε μέχρι χθες. Είναι ηθικός τρόπος να στηρίξουμε τον 'Ελληνα αστυνομικό στην προσπάθεια που κάνει;

Πραγματικά, μπορώ να πω ότι στο τεράστιο οικονομικό πρόβλημα που έχει σήμερα η Αστυνομία και όλοι γενικά οι ένστολοι και το Λιμενικό και το Πυροσβεστικό Σώμα, η σημερινή Κυβέρνηση το μόνο που μπόρεσε να κάνει ήταν να δώσει μία μικρή ασπιρίνη σε έναν καρκινοπαθή που πραγματικά πάσχει.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

Ο αστυνομικός της επαρχίας ίσως βρίσκεται στη δυσκολότερη από όλους θέση.

Θα ήθελα λίγο χρόνο, αν έχετε την καλοσύνη, κύριε Πρόεδρε.

ΠΡΟΕΔΡΕΥΩΝ (Παναγιώτης Ν.Κρητικός): 'Εχουμε και τις δευτερολογίες, κύριε συνάδελφε και υπάρχουν και άλλοι λόγοι που πρέπει να τηρήσουμε, ειδικά σήμερα, αυστηρότερα τον Κανονισμό.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Μα, η δευτερολογία μοιάζει με το ψωμί του φτωχού, κύριε Πρόεδρε.

ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε, θα συνεχίσω στη δευτερολογία μου.

ΠΡΟΕΔΡΕΥΩΝ (Παναγιώτης Ν.Κρητικός): Είστε ολιγαρκής εσείς. Φαίνεστε και απο το στύλ.

Κύριοι συνάδελφοι, ο Πρόεδρος του Συνασπισμού της Αριστεράς και της Προόδου, ορίζει Κοινοβουλευτικό Εκπρόσωπο στη σημερινή συζήτηση, τον κ. Σπύρο Δανέλλη και ο Πρόεδρος του Δημοκρατικού Κοινωνικού Κινήματος κ. Τσοβόλας, ορίζει Κοινοβουλευτικό Εκπρόσωπο τον κ. Ιωάννη Καρακώστα, Βουλευτή Αιτωλοακαρνανίας.

Το λόγο έχει ο κ. Παναγιώτης Καμμένος.

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κυρίες και κύριοι συνάδελφοι, πραγματικά, θα ήθελα να αρχίσω με τα θετικά τα οποία έχουν γίνει τα τελευταία χρόνια στο Υπουργείο Δημοσίας Τάξεως, αλλά προτιμώ να κλείσω με αυτά και να αρχίσω από τα αρνητικά.

Δυστυχώς, κάποιοι μηχανισμοί οι οποίοι κινούνται πάντα μέσα στο Υπουργείο Δημοσίας Τάξεως, κάποιοι κομματικοί μηχανισμοί, συνεχίζουν ακόμη να οργιάζουν. Συνεχίζουν να οργιάζουν άνθρωποι που είτε καθ'ιδεολογίαν ασκούν τα ιδιαίτερα καθήκοντά τους στα εκάστοτε γραφεία των Υπουργών ή των Αρχηγών, αλλά και κάποιοι που κατ'επάγγελμα, ανεξάρτητα με το ποιά κυβέρνηση βρίσκεται -και συνήθως αυτοί βρίσκονται ως αξιωματικοί στα τμήματα μεταθέσεων- πηγαίνουν στην κάθε πολιτική ηγεσία και προσπαθούν να πουλήσουν εκδούλευση φακελώνοντας αξιωματικούς και αστυνομικούς. 

Είχαμε αυτά τα φαινόμενα τα οποία εμείς, κύριε Υπουργέ, είμαστε διατεθειμένοι να σας βοηθήσουμε να τα πατάξετε.

Κατά το παρελθόν, ο γνωστός Μποσινάκης συνεδρίαζε μέσα στα γραφεία του Υπουργείου Δημοσίας Τάξεως και σπιλώνοντας αξιωματικούς, σπιλώνοντας άνδρες και γυναίκες της Ελληνικής Αστυνομίας, κανόνιζε τις μεταθέσεις και τις προαγωγές.

Σήμερα, έχουμε στα χέρια μας, κύριε Υπουργέ -θα σας τα δώσω ιδιωτικώς, δεν τα καταθέτω στη Βουλή- καταστάσεις ολόκληρες όπου αναφέρονται αξιωματικοί και στελέχη της Ελληνικής Αστυνομίας, χαρακτηριζόμενοι με την κομματική τους προέλευση και ακόμα, πολύ πιο σοβαρότερα, με ποινικά αδικήματα τα οποία έχουν διαπιστώσει συγκεκριμένοι.

Συγκεκριμένα, αναφέρομαι σε αξιωματικό με τα αρχικά Ζ.Ν., πως οι κομματικοί εγκάθετοι προσπαθούν αυτόν τον άνθρωπο να τον χαρακτηρίσουν και να σημαδέψουν τη σταδιοδρομία του.

Ακούστε. "Χαρακτηρισμός: Δεξιός μέτριος, άνθρωπος του Νικόλαου Γκελεστάθη. Δυστυχώς, με κυβέρνηση ΠΑΣΟΚ προτάθηκε και φοιτά στη Σχολή Εθνικής Αμύνης".

Θα σας το δώσω, κύριε Υπουργέ, αυτό -δεν το καταθέτω στη Βουλή- διότι πράγματι θα πρέπει κάποια στιγμή να φροντίσουμε όλοι την Αστυνομία. 

Εν συνεχεία αναφέρομαι σε άνθρωπο που είναι μέσα στο ΠΑΣΟΚ, ο οποίος χρησιμοποιήθηκε για να σπιλώσει ανώτατο αξιωματικό -τον πρώην Αρχηγό της Ελληνικής Αστυνομίας- και μέσω του φακέλου του αξιωματικού Σ.Α. έγινε προσπάθεια και τελικά τον κατηγόρησαν τον άνθρωπο και "φαγώθηκε" στις τελευταίες κρίσεις.

Ακούστε. "'Ανθρωπος του τζόγου, που παίζει δεκάδες εκατομμύρια στο Χρηματιστήριο. Απομακρυνόμενος καθημερινά από την υπηρεσία του -στην οδό τάδε- που υπηρετεί μεταβαίνει στην οδό Σοφοκλέους. Τη δημοκρατική του ταυτότητα χρησιμοποιεί ως εισιτήριο στη παρανομία των λεσχών ηλεκτρονικών παιχνιδιών, αλλοδαπών. Οργίασε σε αποδοχή προσηκόντων ανταλλαγμάτων στη περίοδο 1993-1996 με την ανοχή συγκεκριμένου αξιωματικού υψηλά ισταμένου. Γνωστό το περιστατικό της 4.8.96 στην Κυψέλη με τεσσεράμισι εκατομμύρια δραχμές σε πλαστική τσάντα, που βρέθηκαν στα χέρια δύο συλληφθέντων ιδιωτών, προϊόν προστασίας προοριζόμενο για τον ίδιο, το φίλο του αστυνομικό κ.λπ.".

Αυτοί είναι φάκελοι, οι οποίοι στοιχειοθετούνται -είμαι βέβαιος-μετά δόλου, προκειμένου να θιγούν αξιωματικοί και να κοπεί η πορεία τους, ανεξάρτητα εάν χρησιμοποιούνται για εσωκομματικά συντροφικά μαχαιρώματα, ή εάν χρησιμοποιούνται για πολιτικές διώξεις.

'Ολα αυτά τα στοιχεία είναι στη διάθεσή σας, κύριε Υπουργέ.

Αυτή τη στιγμή όμως στην Αστυνομία πρέπει να προχωρήσουμε σε ορισμένες άμεσες κινήσεις. Το οργανωμένο έγκλημα προχωρεί. Η τρομοκρατία, αν θέλετε, κάπως κατεστάλη, αλλά έχουμε πλέον οργανωμένες συμμορίες εμπορίας ναρκωτικών,

Σελίδα 6734 

εμπορίας λευκής σαρκός και παρανόμου τζόγου.

Πρέπει κατ' αρχήν η Αστυνομία, κύριε Υπουργέ, να απαλλαγεί από τα ξένα προς αυτήν καθήκοντα. Δεν είναι δυνατόν οι αστυνομικοί να επιδίδουν δικόγραφα. Δεν είναι δυνατόν, κύριε Υπουργέ, να επιβεβαιώνουμε το ποίημα του Καρυωτάκη της Πρέβεζας περί της ελλειπούς μερίδας φαγητού. Δεν μπορεί ο αστυνομικός να ασκεί τέτοια καθήκοντα και να μετράει τη μπριζόλα. 'Εχει άλλα σοβαρότερα καθήκοντα, τη στιγμή που το οργανωμένο έγκλημα προχωρεί.

Αν θέλετε η δική μου πιο τολμηρή πρόταση -που είναι προσωπική μου άποψη- είναι η εξής: Προχωρήστε, κύριε Υπουργέ, με τόλμη στην κατάργηση του Υπουργείου Δημοσίας Τάξεως. Ας αφήσουμε την Αστυνομία να προχωρήσει μόνη της.

Και κάτι άλλο. Τα τέκνα των αστυνομικών καθ' υπέρβαση να μπαίνουν στις Σχολές. Οι άνθρωποι αυτοί κινδυνεύουν με τη ζωή τους. Το προσκλητήριο των νεκρών που έχω στα χέρια μου από αστυνομικούς αξιωματικούς, που έπεσαν στο καθήκον τους, είναι πολύ μεγάλο. Υπάρχουν τραυματισμένοι αστυνομικοί, άνθρωποι που στο καθήκον επάνω υπέστησαν σοβαρές ψυχολογικές ζημιές. Παράδειγμα: Στην περίπτωση της επίθεσης της "17 Νοέμβρη" έχουμε αρχιφύλακα, ο οποίος δεν μπορεί να βγεί από το σπίτι του. Είναι κλεισμένος αυτή τη στιγμή, δέκα χρόνια μέσα στο σπίτι του και δεν τολμά να προχωρήσει.

'Ερχομαι στους όρους υγιεινής. Το 30% των αστυνομικών -δυστυχώς- μέσα στα κρατητήρια έχουν προσβληθεί από τον ιό της ηπατίτιδας Β. Οι συνθήκες κρατήσεως είναι τραγικές. Η Αστυνομία και το Υπουργείο Δημόσιας Τάξης δεν μπορούσαν βεβαίως να προβλέψουν αυτή όλη τη προσέλευση των αλλοδαπών.

Πρέπει όμως κάποια στιγμή να πάρουμε άμεσα μέτρα. 'Εχει να κάνει με την υγεία των αστυνομικών και των παιδιών τους.

Για τα οικονομικά και για τις μεταθέσεις είπαν οι κύριοι συνάδελφοι. Οι μεταθέσεις πρέπει να γίνονται με αξιοκρατικά κριτήρια.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή).

Τελειώνω, κύριε Πρόεδρε. 

Συνάντησα αξιωματικό σε μικρό νησί του Αιγαίου, ο οποίος έχει στο Λονδίνο ένα παιδί τεσσάρων ετών με καρκίνο. 'Εχει πουλήσει όλα του τα υπάρχοντα και ζητά να μετατεθεί κάπου, ώστε να μπορεί να πηγαίνει να βλέπει το παιδάκι του.

Ξέρω, κύριε Υπουργέ, ότι όποτε σας εζητήθη τέτοιο θέμα το τακτοποιήσατε αμέσως. Και βεβαίως η ευαισθησία σας αυτή μας δίνει τη δυνατότητα να ελπίζουμε ότι όλοι αυτοί οι κομματικοί μηχανισμοί που υπάρχουν, όλοι αυτοί οι μηχανισμοί εκδικήσεως μέσα στην Αστυνομία θα πρέπει να παταχθούν. Εμείς θα είμαστε δίπλα σας. Η αυτοπροστασία της Αστυνομίας, όπως επίσης η προστασία από τους προστάτες, οι οποίοι έχουν οργανωθεί καλά και δυστυχώς είναι μεγάλα τα ποσά, τα οποία διακινούνται, πρέπει να είναι ο πρώτος στόχος.

Τέλος, θα ήθελα την άποψή σας, κύριε Υπουργέ, σχετικά με το τι πρόκειται να γίνει για το νομοσχέδιο που έχετε υποσχεθεί για τα όπλα και τα εκρηκτικά.

Πράγματι οφείλω να πω εδώ ότι η Υπηρεσία 'Οπλων και Εκρηκτικών της Κρατικής Ασφαλείας είναι μία από τις πιο επιτυχημένες υπηρεσίες.

ΠΡΟΕΔΡΕΥΩΝ(Παναγιώτης Ν.Κρητικός): Ολοκληρώστε, κύριε συνάδελφε, σας παρακαλώ.

ΠΑΝΑΓΙΩΤΗΣ ΚΑΜΜΕΝΟΣ: Δεχθείτε τις εισηγήσεις τους και φέρτε ένα νομοσχέδιο για τα όπλα και τα εκρηκτικά.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ(Παναγιώτης Ν.Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι από τα Δυτικά Θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην Αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", τριάντα εννέα μαθητές και τρείς συνοδοί δάσκαλοι από το 300ό Δημοτικό Σχολείο του Πειραιά μας, του θρυλικού Πειραιά.

(Χειροκροτήματα από όλες τις Πτέρυγες).

Ο κ. Ψωμιάδης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κύριε Υπουργέ, στη μικρή μου πολιτική διαδρομή, προσπάθησα να λέω μόνο την αλήθεια και αυτό που πιστεύω.

Γι αυτό, λοιπόν, δεν θα ήθελα να είμαι σήμερα στη θέση σας, σε αυτόν τον άχαρο ρόλο, να προσπαθείτε να απαντήσετε σε ερωτήματα, για τα οποία δεν ευθύνεστε μόνο εσείς.

Και για να είμαστε δίκαιοι και να βλεπόμαστε στα ίσια στα μάτια πρέπει να πούμε ότι ευθυνόμαστε όλοι μας, όλες οι κυβερνήσεις. Αλλά δεν ευθύνονται μόνο οι κυβερνήσεις διότι η σημερινή κοινωνία έχει πολύ περισσότερες ανάγκες από αυτές που είχε πριν δέκα, δεκαπέντε και είκοσι χρόνια. Και αυτό δεν πρέπει να το παραβλέπουμε.

Κύριε Υπουργέ, σε μια περίοδο με εσωτερικά και εξωτερικά προβλήματα, σε μια περίοδο που η Κυβέρνηση αποφάσισε την αγορά οπλικών συστημάτων αρκετών τρισεκατομμυρίων, σε μια περίοδο που συγχρόνως με τον οπλισμό πρέπει, αλλά και επιβάλλεται, να στηρίζουμε τους άνδρες των Ενόπλων Δυνάμεων και των Σωμάτων Ασφαλείας, βλέπουμε δυστυχώς να συνεχίζετε να εμμένετε στην αντεθνική επιλογή της οικονομικής εξαθλίωσης και όχι μόνο.

Ειδικότερα, σήμερα μιλάμε για το χώρο των Σωμάτων Ασφαλείας. Βλέπουμε, λοιπόν, ότι είναι ανύπαρκτη η αύξηση των μισθών, που μαζί με την κατακόρυφη αύξηση της φορολογίας και την κατάργηση του αφορολόγητου ορισμένων επιδομάτων, τους οδηγούν σε μεγάλα οικονομικά, αλλά και ηθικά αδιέξοδα.

Ούτε φυσικά πιστεύω, ότι η τελευταία τροπολογία που φέρατε στη Βουλή και την πετάτε σαν στάχτη στα μάτια, καλύπτει απόλυτα αυτή τη μείωση. Εμπαίζονται για χρόνια, κύριε Υπουργέ, οι άνδρες των Σωμάτων Ασφαλείας από τη δική σας Κυβέρνηση, ενώ συγχρόνως καλύπτονται χρέη και ελλείμματα σε προβληματικές επιχειρήσεις.

Κύριε Υπουργέ, πολλές φορές η δική σας Κυβέρνηση, αλλά και ένα κομμάτι της κοινωνίας, πιστεύει ότι τα Σώματα Ασφαλείας είναι τα "μαύρα πρόβατα" της κοινωνίας, ξεχνώντας ότι και αυτοί είναι 'Ελληνες, δεν είναι πολίτες δεύτερης και τρίτης κατηγορίας.

Και το αναφέρω αυτό, διότι αξιόλογα Σώματα Ασφαλείας υπάρχουν εκεί που υπάρχουν στελέχη, που πέρα από τις ικανότητές τους, που θεωρούνται δεδομένες, θα πρέπει να διαθέτουν και υψηλό ηθικό.

Πώς, όμως, να υπάρχει υψηλό ηθικό, όταν τα στελέχη αυτά, αλλά και οι συνταξιούχοι, είναι στα όρια της πείνας και της επαιτείας; 

Δεν νοείται ανώτερος αξιωματικός των Σωμάτων Ασφαλείας αποστρατευόμενος, με ένδοξη καριέρα, να ξεκινά μια καινούρια καριέρα ως ταξιτζής, ως επιστάτης, ως φύλακας, γιατί πρέπει να συμπληρώσει την πενιχρή σύνταξή του. Αυτή είναι η αμοιβή της Πολιτείας για τις υπηρεσίες που πρόσφεραν ή προσφέρουν αυτοί οι άνθρωποι;

Γνωρίζουμε όλοι μας κάτω από ποιες συνθήκες και κινδύνους εργάζονται. Γνωρίζουμε ότι η βαθμολογική τους, αλλά και η μισθολογική τους εξέλιξη, δεν είναι ίδια με αυτή των Ενόπλων Δυνάμεων. 'Οχι βέβαια ότι εκεί επικρατεί όαση και γαλήνη και ότι όλα εκεί είναι ρόδινα.

Είναι, λοιπόν, καιρός να βρεθούν εκείνα τα κονδύλια, αλλά πάνω από όλα η βούληση όλων των Κομμάτων, για να μπορέσουμε να ικανοποιήσουμε τα δίκαια αιτήματα των ανδρών των Σωμάτων Ασφαλείας, αλλά και των συνταξιούχων. Τους άνδρες των Σωμάτων Ασφαλείας πρέπει να τους αγκαλιάσουμε και όχι να τους λιθοβολούμε.

Κύριε Υπουργέ, πρέπει να πάψουμε να έχουμε την άποψη ότι είναι οι "Φιλιππινέζες" των επωνύμων και ότι είναι οι κλητήρες με στολή αστυνομικού. Αντιθέτως, είναι οι άγρυπνοι φρουροί της ασφάλειας όλων μας.

Φυσικά, η ελληνική κοινωνία ανησυχεί. Ανησυχεί από την αύξηση της εγκληματικότητας, τη διακίνηση ναρκωτικών, λαθρομεταναστών, ληστειών και διαπιστώνει καθημερινά ότι οι άνδρες αυτοί δεν είναι σήμερα σε θέση να της προσφέρουν προστασία.

'Εχω προσωπικό παράδειγμα, κύριε Υπουργέ, δεν σας το 

Σελίδα 6735 

ανέφερα. Πριν ενάμιση μήνα στο κέντρο της πόλης διάρρηξαν το δικό μου σπίτι, στη μία η ώρα το μεσημέρι. Αυτό τα λέει όλα.

'Ομως, κύριοι συνάδελφοι, δεν είναι λογικό για να μπορέσει ο αστυνομικός να προστατεύσει τα δικαιώματα, αν θέλετε, του απλού πολίτη, να προστατεύσει πρώτα τα δικά του δικαιώματα; Εάν δεν γίνει αυτό κατανοητό λίγο πριν από τον εικοστό πρώτο αιώνα, τότε κάποια μέρα θα γευτούμε τα αποτελέσματα αυτής της αδιαφορίας αυτής της πολιτικής.

Πιστεύω, λοιπόν, ότι έχετε τη δύναμη, τη θέληση και τη σοβαρότητα εκείνη που χρειάζεται για να πιέσετε προς κάθε κατεύθυνση, ώστε ο χώρος των Σωμάτων Ασφαλείας να πάρει τη θέση που του ανήκει και στη δημόσια ζωή, αλλά γενικότερα στην κοινωνία.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο Υπουργός Δημόσιας Τάξης κ. Γεώργιος Ρωμαίος, έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, κυρία και κύριοι συνάδελφοι, χαίρομαι ειλικρινά για την κατάθεση αυτής της επερώτησης και τη συζήτηση. Βέβαια, εγώ σαν δημοσιογράφος ανήκω σε μία άλλη σχολή από εκείνη του συναδέλφου κ. Καρατζαφέρη, έτσι οι τόνοι της συζήτησης και το περιεχόμενο θα είναι λίγο διαφορετικό.

Και χαίρομαι διότι μας δίνετε η ευκαιρία, έστω και εμείς οι λίγοι, να συζητήσουμε τα προβλήματα της Αστυνομίας και τις σχέσεις των προβλημάτων της Αστυνομίας με τα προβλήματα που έχουν ανακύψει τα τελευταία χρόνια, ναρκωτικά, οργανωμένο έγκλημα, η αύξηση των κλοπών, των ληστειών και να δούμε όλοι μαζί πού βρίσκεται το πραγματικό πρόβλημα και πώς μπορούμε να το αντιμετωπίσουμε. 

Κατ' αρχήν να μου επιτρέψετε να ακολουθήσω στην πρώτη φάση της παρέμβασής μου, τη σειρά των ερωτήσεων, όπως περιλαμβάνονται στην επερώτηση. Είναι κυρίως οικονομικά. Λέει, λοιπόν, η ερώτηση ότι δεν έλαβε κανένα μέτρο η Κυβέρνηση για να ικανοποιήσει τα αιτήματα των αστυνομικών. Παίρνουμε τα οικονομικά: Πρώτον, να μην ξεχνάμε ότι οι ίδιοι οι αστυνομικοί από χρόνια έχουν ζητήσει τη διασύνδεση της οικονομικής και βαθμολογικής τους εξέλιξης με τις 'Ενοπλες Δυνάμεις. Αυτήν την πολιτική που αυτοί έχουν προκαθορίσει ακολουθήσαμε. Υπάρχει το ενιαίο μισθολόγιο που ψηφίστηκε εδώ, με την τροπολογία η οποία έχει κατατεθεί και υπάρχει πια εναρμόνιση και των βαθμολογικών προαγωγών με τις 'Ενοπλες Δυνάμεις.

Υπάρχει, επομένως, αυτήν την ώρα απόλυτη εναρμόνιση μισθολογικών και βαθμολογικών προαγωγών, μεταξύ Ελληνικής Αστυνομίας και Ενόπλων Δυνάμεων.

Με το ενιαίο μισθολόγιο προέκυψαν πράγματι κάποια προβλήματα, λόγω της κατάργησης των φοροαπαλλαγών. Μετά τη διαπίστωση αυτών των προβλημάτων αποφασίστηκε και στην τροπολογία, όπως ξέρετε και προβλέπεται ένα επίδομα εξομάλυνσης.

Ποιο είναι το αποτέλεσμα και μετά την τροπολογία και μετά την αύξηση του οικογενειακού επιδόματος που προβλέπεται σε άλλο νομοσχέδιο; Υπάρχουν οι πίνακες, κύριοι συνάδελφοι, που μπορώ να τους καταθέσω από τη μηχανογραφική υπηρεσία. Το 57,84% του αστυνομικού προσωπικού θα λάβει αύξηση από είκοσι έως σαράντα πέντε χιλιάδες. Το 37,6% θα λάβει αύξηση από πέντε έως είκοσι χιλιάδες. Το 3,86% θα λάβει αύξηση άνω των σαράντα πέντε χιλιάδων. Το πέντε τοις χιλίοις θα λάβει αύξηση από τρεις έως πέντε χιλιάδες και το δύο τοις χιλίοις θα λάβει αύξηση μέχρι τρεις χιλιάδες.

Αυτό είναι το αποτέλεσμα, όπως καταγράφεται στις μισθολογικές καταστάσεις οι οποίες είναι εδώ και θα τις καταθέσω για να μπορείτε να τις αναγνώσετε. Θα πείτε, κύριε Υπουργέ, είναι ικανοποιητικό;

Προσέξτε. Μέσα στα δικονομικά δεδομένα θεωρούμε πρώτον, ότι είναι αρκετά ικανοποιητικό, αλλά και το σημαντικότερο ότι υπάρχει πλέον ένας ενιαίος μισθός, υπάρχουν όλα τα επιδόματα. Αυτό έχει μεγάλη σημασία και για τη μελλοντική μισθολογική πορεία, αλλά και πολύ περισσότερο για τους συνταξιούχους.

Για τις αποζημιώσεις εκτός έδρας και όλα αυτά τα οποία τίθενται στην επερώτηση και ο κ. Καρατζαφέρης ιδιαίτερα τόνισε θέλω να πω ότι πάντοτε υπήρξε μία καθυστέρηση, διότι το Υπουργείο Δημοσίας Τάξης με τα νέα δεδομένα που δημιουργήθηκαν ξαφνικά στο περίγυρο μας, αναγκάστηκε να δημιουργήσει μεταβατικά αποσπάσματα, να κάνει πολλές μετακινήσεις και να έχουμε πράγματι ένα αυξημένο ποσό για τα εκτός έδρας. Στο φετινό προϋπολογισμό εξασφαλίσαμε 9,3 δισεκατομμύρια και με το Υπουργείο Οικονομικών εξασφαλίσαμε επίσης ένα μεγάλο ποσοστό, που μπορεί να φθάσει στο 70% αυτών των 9,3 δισεκατομμυρίων, ώστε να καταβληθεί το πρώτο εξάμηνο, για να αποπληρωθούν τα έξοδα εκτός έδρας των περασμένων χρόνων. Υπάρχουν τα χρήματα που καλύπτουν ένα πολύ μεγάλο μέρος, αλλά είναι αυτονόητο ότι επειδή ήταν πολλά τα υπομνήματα οι υπηρεσίες, δεν είναι εύκολο να τα διεκπεραιώσουν σε πολύ σύντομο χρόνο. 'Ομως, σίγουρο είναι ότι με αυτό το ποσό θα καλύψουμε σχεδόν όλα τα ελλείμματα του παρελθόντος. Παράλληλα, όμως, με αυτό το ποσό καλύπτουμε άμεσα πλέον εκτός έδρας και μετακινήσεις που γίνονται αυτόν τον καιρό και όχι μόνο. Αλλά σε πολλές περιπτώσεις το Υπουργείο αναλαμβάνει και κάλυψη εξόδων ξενοδοχείων που τα περασμένα χρόνια αυτό δεν υπήρχε.

Αυτές είναι οι ρυθμίσεις που σύντομα θα γίνουν στον οικονομικό τομέα.

Επαναλαμβάνω, σίγουρα μπορεί να μην είναι απόλυτα ικανοποιημένοι οι αστυνομικοί, αλλά δεν είναι, κύριε Καρατζαφέρη, δυστυχείς γι' αυτό. Εάν δείτε τις καταστάσεις -και παρακαλώ να τις δείτε- θα διαπιστώσετε ότι απλοί αρχιφύλακες, μετά από κάποια χρόνια, με παιδιά έχουν φθάσει πια σε ένα σημαντικό μισθό και μάλιστα μεγαλύτερο έναντι άλλων υπαλλήλων. Χρειάζεται βελτίωση. Είναι ο στόχος μας, είναι η επιδίωξή μας.

Θα έλθω στο θέμα των μεταθέσεων, τη μοριοποίηση. Λυπάμαι γιατί και αυτήν τη μεγάλη τομή την αντιμετωπίσατε μεμψίμοιρα θα έλεγα. Είναι η μεγαλύτερη τομή που επεχείρησε η Ελληνική Αστυνομία μετά την άλλη τομή της Κυβέρνησης του ΠΑ.ΣΟ.Κ. για την είσοδο στην Ελληνική Αστυνομία με πανελλήνιες εξετάσεις. Γνωρίζουμε όλοι τι συνέβαινε όλα τα χρόνια με όλες τις κυβερνήσεις, με τις μεταθέσεις των αστυνομικών. Χορός κάθε μέρα, όλο το χρόνο. Κανένας δεν ήξερε πότε θα έλθει η μετάθεσή του και που θα πάει.

Ουσιαστικά με αυτό το διάταγμα καθιερώνεται η μονιμοποίηση.

Δεύτερον, τα κριτήρια θα είναι αντικειμενικά και μπορεί και αυτό με μια απλή ανάγνωση να το διαπιστώσετε.

Θέσατε, όμως, ένα ερώτημα: Θα ικανοποιηθούν όλα τα αιτήματα; Θα ικανοποιηθούν αιτήματα, όπως αναφέρατε των διόμισι χιλιάδων που βρίσκονται στην Αττική και θέλουν να πάνε στην επαρχία; Βεβαίως, αμέσως, όχι. Και αυτό, γιατί θα πάνε οι ημέτεροι, κύριε Καρατζαφέρη κλπ. Το γιατί, όμως, το ξέρετε, αλλά δεν το είπατε και θα το πώ εγώ. Διότι, είναι ημέτεροι οι οποίοι μπήκαν στην Αστυνομία κατά επιλογήν και επιλεκτικά από ορισμένες περιοχές και που έχουν την ταυτότητα των Υπουργών της εποχής εκείνης. Και αυτό συμβαίνει με δύο τρεις περιοχές της Ελλάδος. Αλλού έχουμε έλλειψη και αλλού πλεόνασμα.

Με τις αιτήσεις που θα κάνουν θα έχουμε κενά, όπου δε θα υπάρχει προσφορά και θα έχουμε περιοχές που θα υπάρχει υπερπροσφορά. Αν πάρετε τις περιοχές θα δείτε, ότι από κάθε μια απ'αυτές κάποτε πέρασε ένας Υπουργός από τη δική μου θέση. Πώς θα γεμίσουμε την Πάτρα; Πώς θα γεμίσουμε την Καρδίτσα; Πώς θα γεμίσουμε την Αιτωλοακαρνανία; Δεν μπορούμε. Κάποιοι πρέπει να μείνουν και στην Αθήνα.

Ο κ. Ζαφειρόπουλος και ο κ. Καρατζαφέρης και άλλοι συνάδελφοι είπαν, ότι υπάρχει πρόβλημα στην Αθήνα. Κάποιοι, λοιπόν, πρέπει να μείνουν και στην Αθήνα. Θα έρθει κάποτε και η σειρά τους, όταν θα αρχίσουν να δημιουργούνται κενά. Ευτυχώς, όμως, τώρα με τις πανελλήνιες, δε θα έχουμε αυτό το πρόβλημα. Διότι, με τις εξετάσεις αυτές είναι σαφές, ότι 

Σελίδα 6736 

οι εισερχόμενοι στην Ελληνική Αστυνομία θα προέρχονται από όλην την Ελλάδα και πιστεύουμε ότι θα υπάρξει μια ισορροπία στα επόμενα χρόνια.

Αυτή είναι, λοιπόν, η πραγματικότητα, κύριε Καρατζαφέρη. Μη λέτε ότι γεμίσαμε με ημετέρους. Γιατί, τότε θα πρέπει να πω ότι εμείς, όταν αναλάβαμε το Υπουργείο, ήδη είχαν αυτές οι περιοχές υπερπληθώρα. Αυτή είναι η πραγματικότητα.

Θα ήθελα να πω και κάτι άλλο για το διάταγμα. Οι μεταθέσεις γίνονται μια φορά το χρόνο και γίνονται το καλοκαίρι και θα γνωρίζει ο αστυνομικός αν έγινε ή όχι η μετάθεσή του, ώστε να προετοιμάσει την εγγραφή των παιδιών του στο σχολείο κ.λπ. Είναι πρωτοποριακό αυτό, είναι τομή μεγάλη και είναι αυτό που ζητούσε η Αστυνομία χρόνια. Μαζί με τις εισαγωγικές εξετάσεις στη Σχολή Αστυνομίας, είναι οι δύο μεγάλες τομές που οδηγούν σε αυτό που αποτελεί απόφαση πολιτική, η αποκομματικοποίηση. Αυτές είναι οι δύο μεγάλες τομές και θα πρέπει να το δεχθούμε αυτό. Ούτε διορισμός πλέον στην Αστυνομία με κομματικά κριτήρια ή με κομματικές παρεμβάσεις ούτε κομματικές μεταθέσεις θα γίνονται.

Πάντως, οι αστυνομικοί το αποδέχονται, το υιοθετούν και είναι ευτυχείς γι'αυτό.

Κύριε Καρατζαφέρη, αναφερθήκατε στα ελικόπτερα. Πρώτον, ήταν αναγκαία η σύμβαση με την Ολυμπιακή Αεροπλοϊα και γι'αυτό είναι στο Ελληνικό και όχι στην Ελευσίνα, διότι η σύμβαση έγινε από την εταιρεία σε πρώτη φάση που προμήθευσε τα ελικόπτερα. 

Δεύτερον, η Ολυμπιακή Αεροπλοϊα έχει πράγματι την εμπειρία και τις τεχνικές γνώσεις γι' αυτά τα ελικόπτερα για να κάνει το service. Αυτός είναι ο βασικός λόγος.

Αρχικά η Αστυνομία δεν είχε εκπαιδευμένους. Δεν το γνωρίζετε. Υπήρχαν κάποιοι που μπορεί να είχαν κάποια ιδιωτικά διπλώματα που ούτως ή άλλως προσελήφθησαν. Σήμερα πάντως υπηρετούν δέκα χειριστές, έξι, αξιωματικοί, ένας ανθυπαστυνόμος και τρεις αστυφύλακες. 'Ολοι αυτοί έχουν εκπαιδευτεί και στην Αμερική ακριβώς για επιχειρήσεις, διότι δε φθάνει, όπως γνωρίζετε, να ξέρεις να πιλοτάρεις ένα ελικόπτερο, αλλά ειδικά για την Αστυνομία πρέπει να εκπαιδευτείς για να κάνεις ειδικές επιχειρήσεις. Εκπαιδεύτηκαν και στην Αμερική και στη Γερμανία. Και ήδη αρχίζουν να αναλαμβάνουν τα ελικόπτερα, τα οποία όμως βρίσκονται ήδη σε δράση. 'Ενα από αυτά, όπως γνωρίζετε, από δύο μήνες, αν δεν κάνω λάθος, κινείται καθημερινά στα σύνορα με την Αλβανία και είναι μέσα αξιωματικός της Ελληνικής Αστυνομίας και μπορεί να δράσει. Από εκεί και πέρα, όμως, μέχρι πού και πώς, δεν έχει τόσο σχέση με το ποιος το πιλοτάρει. Είναι άλλα προβλήματα. Και το ξέρετε. 'Ετσι δεν είναι; 'Εχει χρησιμοποιηθεί και από την 'Αμεση Δράση και χρησιμοποιείται ένα από τα τρία από την Τροχαία. Και τα τρία, λοιπόν, ελικόπτερα είναι αξιόμαχα και κυβερνώνται από αστυνομικούς. Τελειώνει μάλιστα σύντομα και η εκπαίδευση επτά τεχνικών, ώστε η Ελληνική Αστυνομία να έχει πια και την τεχνική υποστήριξη των ελικοπτέρων, κάτι που δεν μπορούσε να γίνει μέχρι σήμερα γιατί δεν υπήρχαν εκπαιδευμένοι τεχνικοί γι'αυτά τα ελικόπτερα. Αυτές είναι σύντομα οι απαντήσεις στα ερωτήματά σας.

Τώρα, τόσο εσείς, κύριε Καρατζαφέρη, όσο και οι άλλοι συνάδελφοι επαναφέρατε εδώ -και λυπάμαι γι'αυτό -τη διασύνδεση της αυξημένης εγκληματικότητας με τη μη ικανοποίηση όλων των αιτημάτων των αστυνομικών. Και λέω λυπάμαι γι'αυτό για δύο λόγους. 

Πρώτον, με εξαίρεση, αν δεν κάνω λάθος, τον κ. Ζαφειρόπουλο, περίπου εμφανίσατε εδώ μια εικόνα μιας Αστυνομίας ανίκανης, ανήμπορης να αντιμετωπίσει τα σημερινά προβλήματα. Δεν είναι έτσι.

Ο κ. Ψωμιάδης σωστά είπε ότι σήμερα η πραγματικότητα είναι εντελώς διαφορετική από εκείνη που ήταν πριν κάποια χρόνια. Η εγκληματικότητα σήμερα είναι και εισαγόμενη σε όλους τους τομείς και μάλιστα δεν πρέπει να ξεχνάμε ότι η Ελλάδα βρίσκεται περιτριγυρισμένη από χώρες στις οποίες αναπτύσσονται δραστηριότητες, όπως στον τομέα των ναρκωτικών και άλλα και είναι εύλογο, είναι αυτονόητο αυτές οι δραστηριότητες να επηρεάζουν και την εσωτερική εγκληματικότητα.

Πράγματι υπάρχει αύξηση. 'Ομως, να ξεκαθαρίσουμε κάτι. Για τους νομικούς υπάρχει ένας γενικός ορισμός για την εγκληματικότητα. 'Ομως, θα πρέπει να ξεκαθαρίσουμε κάποια πράγματα. Και επειδή ανεφέρθη εδώ για παράδειγμα από τον κ. Καρατζαφέρη, ότι το 57% των εγκλημάτων είναι ανεξιχνίαστα να εξετάσουμε ποια είναι αυτά τα εγκλήματα.

Ας πάρουμε για παράδειγμα την εγκληματικότητα σε σχέση με τις ανθρωποκτονίες. 'Εχει σημασία εδώ -και πρέπει να δίνουμε μεγάλη σημασία σ'αυτές τις περιπτώσεις- διότι στις μεγάλες πρωτεύουσες, αλλά και παντού, όταν αναπτύσσεται η εγκληματικότητα, επισημάνθηκε ότι υπήρχαν συνεχώς ανθρωποκτονίες και μάλιστα με αθώα θύματα στο δρόμο, γιατί πήγαινε να του πάρει τα λεφτά, δεν τα έδινε και τον κατέβαζε κάτω.

Εμείς δεν έχουμε τέτοια φαινόμενα. Διότι, όταν σε ένα χρόνο στην περιοχή της Αττικής που είναι η μισή Ελλάδα είναι περίπου εβδομήντα και εξιχνιάζονται τα εξήντα τουλάχιστον -και το γνωρίζετε και γνωρίζετε ότι η ασφάλεια στην Ελλάδα και καλά οργανωμένη, είναι και με τεχνική υποδομή, είναι σύγχρονη- άρα, λοιπόν, όταν μιλάμε πενήντα επτά τι εννοούμε; Βεβαίως, στις κλοπές έχουμε αύξηση, σημαντική αύξηση στις μικροκλοπές, δεν υπάρχει αμφιβολία, δεν πάμε να κρύψουμε τίποτε, έτσι είναι η αλήθεια. Αλλά, έχουμε και απο την άλλη μεριά, σημαντική μείωση στις ληστείες των τραπεζών. Και αυτό είχε και σαν αποτέλεσμα η 'Ενωση Τραπεζών να δώσει στην Ελληνική Αστυνομία φέτος δύο δισεκατομμύρια για εξοπλισμούς. Διότι έχουμε μία σημαντική μείωση στις ληστείες των τραπεζών, καταγραμμένες από τις ίδιες τις τράπεζες. Και θα διαπιστώνετε καθημερινά πόσες συλλήψεις γίνονται και με ποσότητες ναρκωτικών. Υπάρχει μία έντονη δραστηριότητα σε όλους τους τομείς της εγκληματικότητας.

Βεβαίως, θα μου πείτε τι σημαίνει αυτή η δραστηριότητα όταν έχουμε και κάποια αύξηση. Χωρίς να θέλω, προς Θεού, να δικαιολογήσω, διότι είναι θέμα να δικαιολογήσουμε, είναι ένα θέμα που όλους μας αφορά και όλοι πρέπει να συμπράξουμε να δούμε πως θα το αντιμετωπίσουμε. Αλλά, όποιος μελετήσει τι συμβαίνει σε άλλες χώρες, θα δει ότι και αλλού έχουμε αύξηση εγκληματικότητας και με αστυνομία που έστω δε θα έχει σίγουρα τα προβλήματα όπως και εσείς υποστηρίζετε. Και πράγματι μερικά υπάρχουν και εμείς αποδεχόμαστε προβλήματα που έχει η Ελληνική Αστυνομία. Είναι και κατάλληλα οργανωμένη και κατάλληλα εξοπλισμένη, όταν η αστυνομία του Μονάχου έχει για παράδειγμα είκοσι ελικόπτερα, και, όμως, και εκεί υπάρχει αύξηση της εγκληματικότητας.

ΣΤΡΑΤΗΣ ΚΟΡΑΚΑΣ: Εμείς έχουμε τρία.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ναι, κύριε Κόρακα, έχουμε τρία, αλλά αυτό είναι το πρόβλημά μας. Μα, δεν είναι μόνο η αστυνομία, είναι ο στρατός κ.λπ., παντού έχουμε ελλείμματα, αυτή είναι η αλήθεια.

'Αρα δεν είναι μόνο αυτό. Δεν είναι μόνο οι ελλείψεις σε τεχνική και άλλη υποδομή που υπάρχουν. Και γι' αυτό το Υπουργείο Δημόσιας Τάξης σε ένα μήνα περίπου, θα συστήσει μία ανώνυμη εταιρεία -προβλέπεται άλλωστε νομοθετικά- η οποία θα προχωρήσει με σύγχρονες διαδικασίες και αντιλήψεις στην αντιμετώπιση δύο βασικών προβλημάτων: Της τεχνολογικής υποδομής και της στεγαστικής. Διότι πράγματι έχει δύο σοβαρά προβλήματα. Ανεπάρκεια μέσων ή παλιά μέσα και ακατάλληλα κτίρια. Και επειδή τα περισσότερα είναι νοικιασμένα, δεν έχουμε τη δυνατότητα -και γνωρίζετε περί δημοσίου λογιστικού- σοβαρής παρέμβασης και γι' αυτό έχουμε και απαράδεκτες συνθήκες σε πολλές περιπτώσεις κρατητηρίων, αλλά και απαράδεκτες συνθήκες διαβίωσης του ίδιου του αστυνομικού προσωπικού.

'Ομως, πώς να αντιμετωπισθεί αυτό το πρόβλημα, αυτό ήταν και το δικό μας ερώτημα. Καταφεύγουμε λοιπόν σ' αυτήν τη λύση. Μέσα από την ανώνυμη εταιρεία θα προχωρήσουμε σε δανεισμό, προκειμένου να γίνει εξόφληση του δανεισμού από 

Σελίδα 6737 

τα ενοίκια όπου φθάνουν 2,5 δισεκατομμύρια το χρόνο, όταν με τα παλιά οχήματα έχουμε 1,5 δισεκατομμύρια το χρόνο ανταλλακτικά. Είναι σίγουρο ότι μπορούμε να βρούμε λύσεις, για να προχωρήσουμε σε έναν εκσυγχρονισμό υλικών. Αλλά, όμως, η αντιμετώπιση της σύγχρονης ή της σημερινής πραγματικότητας, της αυξημένης πράγματι δραστηριότητας στις κλοπές και στις ληστείες, χρειάζεται και αναδιοργάνωση της Αστυνομίας. Και αυτό που όλοι έχουμε συμφωνήσει και κάποτε πρέπει να προχωρήσουμε -και εμείς προχωρούμε- είναι στην απαλλαγή της Αστυνομίας από έργα, τα οποία δεν της ανήκουν.

Εμείς έχουμε συγκεκριμένο πρόγραμμα.

Προχθές τελείωσε η μεικτή επιτροπή που έχει γίνει από το Υπουργείο Εσωτερικών, το Υπουργείο Δημόσιας Τάξης και από άλλους και αρχίζουμε τη συζήτηση με την ΚΕΔΚΕ για την εκχώρηση αρμοδιοτήτων στη δημοτική αστυνομία. Κάποτε, έπρεπε να γίνει και εδώ αυτό που ισχύει σε όλα τα κράτη. Δεν μπορεί η Αστυνομία που κατά κύριο έργο έχει την αντιμετώπιση της εγκληματικότητας, να μετράει τραπέζια στις πλατείες, να παρακολουθεί καταστήματα για να διαπιστώσει εάν το μεγάφωνο είναι δυνατά και όλα αυτά. Διότι, δεν είναι μόνο η απασχόληση κάποιου αστυνομικού προσωπικού -και αυτό για μένα είναι το σοβαρότερο- είναι ότι αποπροσανατολίζεται η Αστυνομία, δεν μπορεί να κάνει σωστή εκπαίδευση της Αστυνομίας, γιατί δεν μπορείς να εκπαιδεύσεις έναν αστυνομικό για να αντιμετωπίζει τα ναρκωτικά ή ο,τιδήποτε άλλο και την ίδια ώρα, την ίδια μέρα ή την επόμενη μέρα να του αναθέτεις τέτοιου είδους καθήκοντα.

ΠΑΝΑΓΙΩΤΗΣ ΚΑΜΜΕΝΟΣ: Ποιες αρμοδιότητες θα εκχωρήσετε;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Θα σας πω. Κατά βάση, όποιες αρμοδιότητες έχει ο δήμος και χρειάζεται αστυνόμευση, θα τις κάνει η δημοτική αστυνομία.

Θα πω ένα παράδειγμα: Στους δήμους έχουν εκχωρηθεί οι άδειες για τα λεγόμενα καταστήματα υγειονομικής και άλλα. Η Αστυνομία εποπτεύει, αν θέλετε, τη λειτουργία τους, καταγγέλλει, μηνύει και ο δήμος πρέπει να αποφασίσει αν θα το κλείσει ή όχι. Η Αστυνομία συνήθως φέρει και την ευθύνη και το βάρος γιατί παραμένει ανοιχτό, ενώ δεν έχει και το δικαίωμα να το κλείσει. Αναφέρω ένα παράδειγμα. Είναι άδειες οικοδομής και πάρα πολλά άλλα. Είναι καταγραμμένα. Αυτονόητο είναι ότι αυτή η αλλαγή θα γίνει μέσα από τη Βουλή, γιατί θα έρθει νομοσχέδιο εδώ και τότε θα συζητήσουμε συγκεκριμένα τις αρμοδιότητες οι οποίες εκχωρούνται.

Αυτή είναι μία μεγάλη για εμάς τομή, διότι δεν περιορίζει μόνο το έργο της Αστυνομίας, αλλά -επαναλαμβάνω- βοηθάει σε αυτό που θεωρώ πάρα πολύ σημαντικό, δηλαδή, στην ποιοτική αναβάθμιση, στη συνεχή εκπαίδευση και μετεκπαίδευση για να μπορέσουμε να αντιμετωπίσουμε και τις σύγχρονες τάσεις της εγκληματικότητας. Διότι, υπάρχουν μεν οι συνήθεις περιπτώσεις της κλοπής κ.λπ., αλλά όπως όλοι γνωρίζουμε -και κατατέθηκε και εδώ-υπάρχει και το οργανωμένο έγκλημα σε όλους τους τομείς. Και στα ναρκωτικά και στο λαθρεμπόριο και στο ξέπλυμα χρήματος και σε άλλους τομείς. Μόνο με αυτήν την αναδιοργάνωση, την αναβάθμιση, τον εκσυγχρονισμό και την εκπαίδευση, θα μπορέσουμε να αντιμετωπίσουμε τα διάφορα προβλήματα.

Οι προσλήψεις θα γίνουν τον Οκτώβρη και Γενάρη με Φλεβάρη θα αναλάβουν υπηρεσία.

Προχωρούμε επίσης, στη συγκρότηση του Σώματος Συνοριακής Φρουράς. 'Εχουμε συμφωνήσει με το Υπουργείο Εθνικής 'Αμυνας και καταρτίζεται τώρα το νομοσχέδιο το οποίο θα ψηφιστεί σύντομα και υπάρχει αυτό το χρονοδιάγραμμα.

Κατ'αρχήν θα ξεκινήσουμε με ένα Σώμα Συνοριακών Φρουρών χιλίων ατόμων. Θα εξηγήσω γιατί.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού)

Θα μου δώσετε δύο-τρία λεπτά, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Και τα δύο-τρία λεπτά σήμερα είναι πολλά.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Δύο λεπτά, κύριε Πρόεδρε -μετά έχω τη δευτερολογία μου- για να εξηγήσω μόνο αυτό.

ΠΡΟΕΔΡΕΥΩΝ (Παναγιώτης Ν. Κρητικός): Ο Προεδρεύων σήμερα είναι μόνος εναντίον δέκα πέντε ερωτώντων, επερωτώντων και παρεμβαινόντων.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Σήμερα αντιμετωπίζουμε το πρόβλημα της λαθρομετανάστευσης με τα μεταβατικά αποσπάσματα τα οποία κάνουν μία πολύ καλή δουλειά. Το πρόβλημα, όμως, είναι το εξής:

Στα μεταβατικά αποσπάσματα, αποσπώνται από διάφορες περιοχές αστυνομικοί και επειδή δεν μπορεί να μείνουν πάρα πολύ καιρό, συνεχώς αντικαθίστανται. 

Αυτό έχει το εξής αποτέλεσμα και όλοι το καταλαβαίνουμε. Υπάρχει μια αναστάτωση στις αστυνομικές διευθύνσεις, απ'όπου προέρχονται, αναστάτωση των ίδιων των προσώπων, των οικογενειών τους, αλλά και επιπτώσεις στους ίδιους, όταν γυρίσουν.

'Ομως, με δεδομένο ότι το πρόβλημα αυτό θα υπάρχει στα επόμενα χρόνια -δε λύνεται ούτε σε έξι μήνες, ούτε σ'ένα χρόνο- κρίνουμε ότι πρέπει να υπάρχει αυτό το ειδικό σώμα, πενταετούς θητείας. Θα ανήκει στην Ελληνική Αστυνομία. Θα διοικείται από αξιωματικούς της Ελληνικής Αστυνομίας. Θα είναι ειδικά εκπαιδευμένοι, ειδικά εξοπλισμένοι, για ν'αντιμετωπίσουν αυτό το πρόβλημα και να υποκαταστήσουν τους αστυνομικούς.

Και έτσι, χωρίς ν'αυξήσουμε τη δύναμη των αστυνομικών, θα μπορούμε πολύ σύντομα, ν'απελευθερώσουμε πολλούς -όπως για παράδειγμα από τις φυλακές, που ελπίζω ότι θα πραγματοποιηθεί του χρόνου, γιατί είναι άλλοι χίλιοι και εκεί- χωρίς, επαναλαμβάνω, ν'αυξήσουμε τη δύναμη της Αστυνομίας τη συνολική, θ'απελευθερώσουμε, απ'όλα αυτά τα μη αστυνομικά έργα, αστυνομικούς, για να μπορούμε να ενισχύσουμε -γιατί υπάρχει πρόβλημα- την παρουσία της Αστυνομίας σε ολόκληρη τη Χώρα.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή ν'ανακοινώσω στο Σώμα ότι: Οι Υπουργοί Εθνικής 'Αμυνας, Εσωτερικών, Δημόσιας Διοίκησης και Αποκέντρωσης, Εξωτερικών, Εθνικής Οικονομίας και Οικονομικών, Εθνικής Παιδείας και Θρησκευμάτων, Γεωργίας, Εργασίας και Κοινωνικών Ασφαλίσεων, Υγείας και Πρόνοιας, Δικαιοσύνης, Εμπορικής Ναυτιλίας και Δημόσιας Τάξης κατέθεσαν σχέδιο νόμου: "Ρύθμιση στρατιωτικών υποχρεώσεων ορισμένων κατηγοριών στρατευσίμων, ανυποτάκτων και οπλιτών, τροποποίηση διατάξεων της στρατολογικής νομοθεσίας, καθιέρωση εναλλακτικής υπηρεσίας και άλλες διατάξεις".

Παραπέμπεται στην αρμόδια Διαρκή Επιτροπή.

Η Κοινοβουλευτική Εκπρόσωπος της Νέας Δημοκρατίας κα 'Αννα Ψαρούδα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριοι συνάδελφοι, ο κύριος Υπουργός είπε ότι χαίρεται, που καταθέσαμε αυτήν την επερώτηση, για να συζητήσουμε τα θέματα της Αστυνομίας. Εγώ πρέπει να πω ότι θα χαιρόμαστε πολύ περισσότερο, αν δεν υποχρεωνόμαστε να καταθέσουμε αυτήν την επερώτηση και να προκαλέσουμε τον κύριο Υπουργό, ν'απαντήσει σε ορισμένα θέματα, τα οποία απασχολούν έντονα και τα Σώματα Ασφαλείας, αλλά κυρίως, τον 'Ελληνα πολίτη.

Εκείνο, όμως, το οποίο μας απογοήτευσε, είναι ότι ο κύριος Υπουργός απάντησε επιλεκτικά στα θέματα τα οποία του ετέθησαν. Απάντησε σ'εκείνα τα οποία πήραν μερική απάντηση, (αλλά θα δούμε, πώς την πήραν) από το Υπουργείο Δημόσιας Τάξης. Και άφησε αναπάντητα και δεν πήρε θέση σε θέματα πολύ καυτά, που απασχολούν, όχι μόνον την Αστυνομία, αλλά ολόκληρο τον Ελληνικό Λαό, που τουλάχιστον διαβάζει εφημερίδες.

Δε μας έδωσε καμία απάντηση για την αβεβαιότητα, την ανασφάλεια και την αγανάκτηση, που διακατέχουν τα Σώματα Ασφαλείας, για ορισμένες πρωτοφανείς ειδήσεις, που κυκλοφόρησαν στις εφημερίδες, οι οποίες ετέθησαν υπόψη και από τους συναδέλφους και που πραγματικά, μας αφήνουν όλους με βαθύτατες απορίες και ερωτηματικά.

Σελίδα 6738 

Φαίνεται, δηλαδή, από τα δημοσιεύματα του Τύπου, ότι λειτουργούν κάποιες ανεξέλεγκτες φατρίες, πίσω από την πλάτη της επίσημης ηγεσίας της Αστυνομίας και της πολιτικής ηγεσίας, που ρυθμίζουν τύχες αξιωματικών, που προβαίνουν -όπως λένε τα δημοσιεύματα- και σε αξιόποινες πράξεις, εκβιασμών, πλαστογραφιών, συκοφαντιών, προκειμένουν να διεκπεραιώσουν κάποιες κομματικές, φαίνεται, επιλογές.

'Ετσι, βγαίνουν στη δημοσιότητα πληροφορίες και κατατίθενται και κυκλοφορούν ντοκουμέντα, για τα οποία ο κύριος Υπουργός πρέπει να δώσει κάποιες απαντήσεις.

Βέβαια, δε θα περιμένουμε τη γνωστή απάντηση ότι διέταξε ένορκη διοικητική ανάκριση, διότι αυτό είναι κάτι το αυτονόητο και δεν αρκεί. Και φυσικά, δεν αρκεί η απάντηση ότι ο ίδιος οπωσδήποτε αποκηρύσσει τέτοιες εκδηλώσεις, αν υπάρχουν, και θα φανεί αμείλικτος στη δίωξη και καταπολέμησή τους.

Σημασία έχει πάντως, τι δημιουργούν αυτά τα γεγονότα μέσα στους κόλπους της Αστυνομίας και προφανώς, ποια εικόνα και ποιο αίσθημα δημιουργούν στον 'Ελληνα πολίτη. Αντιλαμβάνεσθε, κύριε Υπουργέ, γιατί ακριβώς μιλώ. Ο κ. Καμμένος εάν δεν κάνω λάθος, διάβασε και αποσπάσματα. Επομένως, πάνω σ' αυτό το πολύ ζωτικό θέμα, πρέπει να έχουμε κάποιες απαντήσεις.

Αλλά πέραν αυτού του πολύ επίκαιρου θέματος, εμείς επερωτώμε τον κύριο Υπουργό για το συνολικό τρόπο αντιμετώπισης των θεμάτων της Αστυνομίας, και μάλιστα, είμαστε υποχρεωμένοι να τον επερωτήσουμε, όχι μόνο για τη δική του πολιτική. Στο σημείο αυτό θα ήθελα εκ προοιμίου να δηλώσω ότι ούτε τις προθέσεις του παρόντος κυρίου Υπουργού αμφισβητούμε ούτε τις προσπάθειες που καταβάλλει αμφισβητούμε, αλλά δυστυχώς, η μοίρα όλων των Υπουργών και μάλιστα του τελευταίου Υπουργού, είναι να δίνουν λόγο για όλα όσα έχουν συμβεί στο Υπουργείο του οποίου προϊσταται, έστω και αν βαρύνουν προηγούμενες καταστάσεις, εφόσον υπαγορεύονται τουλάχιστον από τις ίδιες αρχές και λειτουργούν στα πλαίσια του ιδίου κόμματος.

Ας πάρω, όμως, από την αρχή αυτά για τα οποία συζητήσαμε και τις απαντήσεις τις οποίες έδωσε ο κύριος Υπουργός.

Ετέθησαν τα οικονομικά αιτήματα των αστυνομικών και απήντησε ο κύριος Υπουργός ότι αυτά λύθηκαν. Λύθηκε, δηλαδή, το θέμα της διασύνδεσης του μισθολογίου με τις 'Ενοπλες Δυνάμεις. Λύθηκε το πρόβλημα της εναρμόνισης των βαθμολογικών προαγωγών και λύθηκε το περίφημο επίδομα εξομάλυνσης που θα γιατρέψει κάποιες ανακολουθίες που δημιουργήθηκαν από την ψήφιση του μισθολογίου.

Αλλά ερωτούμε, κύριοι συνάδελφοι, και ερωτούμε και σας, κύριε Υπουργέ: Πότε τακτοποιήθηκαν αυτά; Μόλις χθες.

Χθες, κύριοι συνάδελφοι, κατετέθη η τροπολογία που τακτοποιεί όλα αυτά τα οποία μας εξέθεσε ο κύριος Υπουργός. Και για να φθάσουμε σ' αυτήν τη χθεσινή, πριν από την επερώτησή μας τακτοποίηση, έπρεπε να συμβούν τα εξής συνταρακτικά, στα οποία οδηγήθηκαν οι αστυνομικοί, πραγματικά λόγω απογνώσεως: 'Επρεπε μεταξύ 8 Μαϊου και προχθές να απειλήσουν με αποχή από τα καθήκοντα, ένα μέτρο διαμαρτυρίας, το οποίο ξέρουμε ότι και με το Σύνταγμα δε συμβιβάζεται και κυρίως δε συμβιβάζεται με την αποστολή και με το κύρος της Αστυνομίας. 'Επρεπε να κάνουν αλλεπάλληλες συνελεύσεις για να θέσουν και να ξαναθέσουν αυτά τα αιτήματα, τα οικονομικά και τα υπηρεσιακά. 'Επρεπε να κατέβουν στους δρόμους σε πορεία και να διαλαλήσουν αυτές τις απαιτήσεις, οι οποίες από τον τρόπο που τακτοποιήθηκαν, βλέπουμε πόσο εύλογες και δικαιολογημένες ήσαν.

'Επρεπε, λοιπόν, να γίνουν όλα αυτά για να φθάσουμε στη χθεσινή τροπολογία, πριν από την επερώτησή μας;

Νομίζω ότι μία τέτοια μεταχείριση των Σωμάτων Ασφαλείας, όχι μόνο είναι άδικη και σχεδόν απάνθρωπη, αλλά είναι περίπου και περιπαικτική. Διότι δεν μπορείς να αναγνωρίζεις το δίκαιον του αιτήματος, να μην το ικανοποιείς, να εξωθείς σε αυτού του είδους τις διαμαρτυρίες και στο τέλος να λες "είμαστε πολύ εντάξει, διότι εμείς ικανοποιήσαμε ένα μέρος τουλάχιστον των αιτημάτων".

Είπε ο κύριος Υπουργός ότι και τα εκτός έδρας έχουν τακτοποιηθεί, διότι έχουν εγγραφεί εννέα δισεκατομμύρια στον προϋπολογισμό. Το πρόβλημα δεν είναι μόνο να εγγραφούν στον προϋπολογισμό. Το πρώτο είναι ότι δεν έπρεπε να οφείλονται και άρα, έπρεπε από καιρό, όταν οι ανάγκες των αστυνομικών ήταν επίκαιρες, να είχαν πληρωθεί, στην ώρα τους. Το δεύτερο, είναι ότι αν και ενεγράφησαν στον προϋπολογισμό, ακόμα δεν τα έχουν πάρει. Ακόμα δεν έχουν δοθεί τα εκτός έδρας. Γιατί δε δίνονται; Δηλαδή, και εδώ πρέπει να εμπαίξουμε τους αστυνομικούς, λέγοντάς τους, με την ωραία παρομοίοση που έκανε ο κ. Καρατζαφέρης για το Σκωτσέζικο ντουζ "μην ανησυχείτε, τα εξασφαλίσαμε, τα εγγράψαμε στον προϋπολογισμό". Τι αξία έχει, αν δεν τα παίρνουν;

'Ερχομαι στο θέμα της μοριοποίησης που έθεσε ο κύριος Υπουργός. Δεν υπάρχει καμιά διαφωνία ότι η μοριοποίηση είναι ένα αντικειμενικό σύστημα για τις μεταθέσεις και τις τοποθετήσεις. Εδώ συμβαίνει πάλι το εξής αξιοπερίεργο. Πότε δόθηκε η μοριοποίηση; Προ ημερών ψηφίστηκε αυτό το διάταγμα που καθιερώνει τη μοριοποίηση για τις μεταθέσεις.

ΣΤΡΑΤΗΣ ΚΟΡΑΚΑΣ: Δε ψηφίζεται αυτό.

ΑΝΝΑ ΜΠΕΝΑΚΗ-ΨΑΡΟΥΔΑ: 'Οχι ψηφίστηκε. Υπεγράφη. 'Εχετε δίκιο, κύριε Κόρακα. Δημοσιεύθηκε, εν πάση περιπτώσει, έγινε διάταξη που ισχύει.

Είπε, μάλιστα, ο κύριος Υπουργός πολύ χαρακτηριστικά, ότι αυτό είναι ένα υγιές σύστημα που ικανοποιεί τα αιτήματα, διότι στην πραγματικότητα καθιερώνουμε τη μονιμοποίηση. Εγώ θα ήθελα να ρωτήσω: Καθιερώνεται ή καθιερώθηκε η μονιμοποίηση ποίων; Διότι επί ποίων θα εφαρμοστεί αυτό το υγιές σύστημα της μοριοποίησης, όταν τα πάντα είναι ήδη τακτοποιημένα και μάλιστα, με ειδικά κριτήρια; Εγώ θα αποφύγω να σας πω, "κομματικά κριτήρια", κύριε Υπουργέ, αλλά να δεχτώ τα προσωπικά κριτήρια που είπατε.

'Οταν είναι ήδη καλυμμένες όλες οι θέσεις, όταν έχουν γίνει με το παλαιό σύστημα όλες οι τοποθετήσεις, έρχεται το σύστημα της μοριοποίησης, για να εγκαθιδρύσει την εντιμότητα και την αξιοκρατία στο μέλλον; Καλό είναι, βέβαια και αυτό, αλλά σημασία έχει να μην εμπαίζουμε και πάλι τους αστυνομικούς λέγοντας "δεχθήκαμε ένα αίτημα που σας ικανοποιεί".

Ισχυρίζομαι ότι αυτήν τη στιγμή για αρκετό διάστημα είναι ένα δώρο άνευ αξίας, διότι είναι γνωστό ότι μόλις ήρθε το ΠΑ.ΣΟ.Κ., αμέσως έκανε περίπου πεντακόσιες μεταθέσεις, με κομματικά κριτήρια, απομακρύνοντας οικογενειάρχες από τις οικογένειές τους και τοποθετώντας τους στην Αθήνα και αλλού.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Εσείς, οι αθώοι!

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, εσείς είσαστε σε αυτήν τη θέση και πρέπει να δεχθείτε την κριτική μας και πρέπει να παραδεχθείτε αυτά που κάνατε εσείς. Αν είναι να μιλήσουμε για μας, θα μιλήσουμε με άλλη γλώσσα. Στο κάτω κάτω της γραφής, εσείς ευθύνεστε για το παρόν.

Αφού έγιναν, λοιπόν, αυτές οι κομματικές μεταθέσεις -έρχομαι και σε κάτι άλλο, κύριε Υπουργέ, που αφορά εσάς- και ενώ υπήρχε διαβεβαίωση ότι τα κενά δε θα πληρωθούν πριν από τη θεσμοθέτηση αυτού του συστήματος της μοριοποίησης, έχω την πληροφορία -και περιμένω να μου δώσετε μια απάντηση- ότι την εβδομάδα πριν από την Κυριακή των Βαϊων έγιναν αθρόες τοποθετήσεις με το παλαιό σύστημα, παρά τις διαβεβαιώσεις ότι δε θα γίνει καμία, με αποτέλεσμα να φτάνουμε σε αυτό το φαινόμενο που κι εσείς παραδεχθήκατε, να είναι δηλ. κατειλημμένες οι θέσεις, να μην υπάρχει δυνατότητα μετακίνησης αυτών που τις κατέλαβαν και να μην υπάρχει και δυνατότητα πλήρωσης κάποιων κενών που παρατηρούνται σε συγκεκριμένες περιφέρειες.

Επειδή μιλάμε για θέσεις και τοποθετήσεις, οι αστυνομικοί έχουν υποβάλει, όπως πληροφορήθηκα και το έχετε στα χέρια σας, ένα οργανόγραμμα για την αναδιάρθρωση των υπηρεσιών και την ανακατάταξη των θέσεων κατά περιφέρειες. Κι' αυτό γιατί υπάρχουν καινούριες ανάγκες πλέον και θα πρέπει να γίνει μία αναδιάταξη. Μπορεί αυτό το οργανόγραμμα να δημιουργήσει και τις κατάλληλες θέσεις, ώστε να υπάρξει 

Σελίδα 6739 

πλήρωση με μοριοποίηση. Γι'αυτό το οργανόγραμμα δεν ακούσαμε τι θα γίνει και ελπίζουμε να μας πείτε στη δευτερολογία σας ποια τύχη μπορεί να έχει.

Κύριοι συνάδελφοι, ο κύριος Υπουργός εξήγγειλε επίσης και ορισμένα νέα μέτρα, τα οποία θα λάβει και ορισμένους νέους θεσμούς που θα δημιουργήσει, όπως την εκχώρηση αρμοδιοτήτων στη δημοτική αστυνομία. Να το κάνει, συμφωνούμε. Πιστεύουμε, ότι ορισμένα καθήκοντα πρέπει να φύγουν από την Αστυνομία, γιατί αλλιώνουν το χαρακτήρα της, και πρέπει να πάνε αλλού.

Μιλήσατε για το Σώμα Συνοριακής Φρούρησης. Να το κάνετε και αυτό, αλλά περιμένουμε να δούμε πώς θα το κάνετε, με ποιους όρους. Ελπίζω να έρθει στη Βουλή να το συζητήσουμε, όπως και το άλλο της εκχώρησης αρμοδιοτήτων, για να υπάρχει και ο έλεγχος του Κοινοβουλίου.

Δεν άκουσα τίποτα, κύριε Υπουργέ, για τη Δικαστική Αστυνομία. Είναι ένας θεσμός, ο οποίος είχε ξεκινήσει από τις ημέρες μου όταν ήμουν στο Υπουργείο Δικαιοσύνης. Συνάντησε τις αντιδράσεις του ΠΑ.ΣΟ.Κ., ιδιαίτερα στο πλαίσιο του Υπουργείου Δημόσιας Τάξης. Επομένως θα έπρεπε να μας πείτε και σ'αυτό το σταθερό αίτημα των δικαστηρίων αλλά και των ιδίων των αστυνομικών, εάν προτίθεσθε να προχωρήσετε ανάλογα.

Κύριοι συνάδελφοι, στο λίγο χρόνο που έχω, θέλω να ασχοληθώ και με μία γενικότερη αντίληψη σχετικά με το έργο της Αστυνομίας και την κατάσταση στην οποία βρίσκονται σήμερα οι αστυνομικοί, αλλά και με το αίσθημα που συμμερίζονται ή δε συμμερίζονται οι πολίτες σε σχέση με την Αστυνομία. Λυπηθήκατε, όπως μας είπατε κύριε Υπουργέ, για τη διασύνδεση που έκανε ο κ.Καρατζαφέρης της εγκληματικότητας με την Αστυνομία απαντώντας με τις αναμφισβήτητες επιτυχίες που έχει η Αστυνομία σε ορισμένους χώρους, καθώς και με το γεγονός που συμμεριζόμαστε απόλυτα και το υιοθετούμε και το εκφράζουμε και εμείς, ότι τα όργανα των Σωμάτων Ασφαλείας παρά τις δυσμενείς συνθήκες υπό τις οποίες υπηρετούν, παρά την έλλειψη ενδιαφέροντος, και την περίπου περιπαικτική διάθεση που αντιμετώπισαν μέχρι στιγμής για τα βασικά τους αισθήματα, παρόλα αυτά εκτελούν το καθήκον τους με αυταπάρνηση και προσπαθούν να ανταποκριθούν σε απαιτήσεις που υπερβαίνουν κατά πολύ τις δυνάμεις τους. Γιατί είναι απαιτήσεις που έχουν παραχθεί από τις σύγχρονες συνθήκες διαβίωσης, ιδίως στις μεγάλες πόλεις, με την αύξηση της βίας και με τις νέες μορφές εγκληματικότητας, τις οποίες ενδεχομένως δεν είναι εξοπλισμένοι ηθικά και από άποψη γνώσεων και από άποψη τεχνικών μέσων να τις αντιμετωπίσουν.

'Ομως, εδώ θα πρέπει να αντιμετωπίσουμε τα προβλήματα από μία γενικότερη σκοπιά. Βεβαίως, οι αστυνομικοί προσπαθούν να κάνουν όσο πιο καλά το καθήκον τους. Αλλά η πολιτεία τους παρέχει τις δυνατότητες να ανταποκριθούν σ'αυτό το καθήκον; 'Η μήπως με ορισμένα μέτρα μεροληπτικά ή ατελή σαν κι αυτά που μας απασχόλησαν σήμερα -και που παρέθεσα και εγώ- τους στερούν το κέφι, το κουράγιο και τη δύναμη να ανταποκριθούν και να ξεπεράσουν αυτές τις δυσκολίες;

Γιατί αναμφισβήτητα η εγκληματικότητα έχει πάρει νέες μορφές, έχει γίνει πιο βίαιη και έχει γίνει τεχνολογικά, θα έλεγα, πιο εξειδικευμένη.

Ποια θωράκιση παίρνουν ή έχουν οι αστυνομικοί απέναντι στις παντοειδείς επιθέσεις που υφίστανται όχι μόνο από κακοποιούς και εγκληματικά στοιχεία αλλά μιλάω και για τον τρόπο που αντιμετωπίζονται πολλές φορές από τα Μέσα Μαζικής Ενημέρωσης, από ορισμένους κοινωνικούς κύκλους που δε διστάζουν να ρίχνουν το λίθο του αναθέματος επί της Αστυνομίας;

Υπάρχει, λοιπόν, ένα σοβαρό θεσμικό κενό, ένα ανεπαρκές θεσμικό πλαίσιο, μία αβεβαιότητα ως προς την υπηρεσιακή κατάσταση και μία πολύ διστακτική, για να μην πω ανύπαρκτη, υπεράσπιση των αστυνομικών έναντι κακοβούλων ισχυρισμών.

Διερωτώμαι, λοιπόν, με ποιο ψυχικό σθένος θα αντιμετωπίσουν και τον κακοποιό ή και τους παντοειδείς πειρασμούς του υποκόσμου, όταν αισθάνονται ότι η ανταμοιβή τους είναι ο παραμερισμός, η εγκατάλειψη, ο εμπαιγμός, η δυσφήμιση ή και ο διασυρμός, όχι πάντα από την υπεύθυνη πολιτική ηγεσία ή τη δική τους ηγεσία αλλά γενικά από το κοινωνικό σύνολο; Αλλά ποιος είναι υποχρεωμένος να τους προστατέψει; Φυσικά, η φυσική πολιτική τους ηγεσία.

Το τραγικό είναι ότι αυτήν την αβεβαιότητα και την ανασφάλεια και το αίσθημα ελλείψεως προστασίας που ενδεχομένως αισθάνονται οι αστυνομικοί, πρώτος την αντιλαμβάνεται ο ίδιος ο πολίτης, γιατί την βρίσκει να αντανακλάται στην επιβολή του νόμου και της τάξης που όπως ξέρουμε είναι ο πρωταρχικός παράγοντας λειτουργίας της Δημοκρατίας.

'Οταν οι πολίτες δεν αισθάνονται το φρουρό του νόμου που είναι ο αστυνομικός να είναι μπροστά ή τουλάχιστον να είναι πλάι τους, αντίθετα τον βλέπουν να οχυρώνεται καμιά φορά -και συμβαίνει αυτό- πίσω από διατάξεις, εδάφια, παραγράφους ως δικαιολογία για την έλλειψη προστασίας τους από μέρους αστυνομικών οργάνων, ποιο είναι το αποτέλεσμα; 'Οτι τότε ο πολίτης αισθάνεται ανασφαλής και απροστάτευτος. Και η ανασφάλεια του πολίτη είναι ο χειρότερος ανασταλτικός παράγων για οποιαδήποτε ανάπτυξη.

Τελειώνω, κύριε Πρόεδρε, λέγοντας πως κάνετε πολλές προσπάθειες, κύριε Υπουργέ, και ιδίως μας αναφέρατε προσπάθειες στον τομέα των ναρκωτικών. Σας ερωτώ όμως: Τι να κάνετε και πως να εμπνεύσετε στους αστυνομικούς, όταν από την άλλη μεριά υπεύθυνος Υπουργός της Κυβέρνησης βγαίνει και λέει "το χασίς να αφεθεί ελεύθερο"; Πέστε μου στα αλήθεια αυτός ο αστυνομικός που δέχεται τις διαμαρτυρίες των γονέων, γιατί δε φυλάσσουν σωστά το σχολείο, όταν ακούει ότι ο συνάδελφός σας λέει "το χασίς να αφεθεί ελεύθερο", πώς θα πάει να συλλάβει τον έμπορο ή το διακινητή; Και ακόμα περισσότερο όταν κινδυνεύει -ξέρουμε ποιους κινδύνους διατρέχει- κατά τη δίωξη αυτών των κακοποιών;

Επομένως, κύριε Υπουργέ, σέβομαι τις καλές σας προθέσεις και τιμώ τις προσπάθειές σας τις όποιες ελλιπείς, διστακτικές και καθυστερημένες αλλά εκείνο το οποίο εκφράζουμε με την επερώτησή μας είναι η γενικότερη ανησυχία μας για την Κυβέρνηση, που εκδηλώνεται με τις συγκεκριμένες παραλείψεις έναντι της Αστυνομίας και που απηχεί δυστυχώς μία νοοτροπία η οποία δεν προστατεύει τον πολίτη και δε θωρακίζει την Κοινωνία μας.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Πανελληνίου Σοσιαλιστικού Κινήματος, κ. Φοίβος Ιωαννίδης, έχει το λόγο.

ΦΟΙΒΟΣ ΙΩΑΝΝΙΔΗΣ: Κύριοι συνάδελφοι, τον τελευταίο καιρό η Αξιωματική Αντιπολίτευση φοβάμαι ότι έχει ατυχήσει στην επιλογή των επερωτήσεων. Η Κυβέρνηση φαίνεται πως πάει πολύ καλά και δεν αφήνει περιθώρια...

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Με τις αλλεπάλληλες επερωτήσεις μας...

ΦΟΙΒΟΣ ΙΩΑΝΝΙΔΗΣ: ...επιτυχούς αντιπολιτευτικής παρουσίας.

Απορώ, λοιπόν, ειδικότερα για τη σημερινή επερώτηση, διότι η απάντηση του Υπουργού Δημόσιας Τάξης και αν ακόμα δεν είχε γίνει με την ηρεμία που τον διακρίνει, δεδομένων και των μέτρων που έχει πάρει σαν Υπουργός Δημόσιας Τάξης, θα ήταν ικανή, όχι για να επικριθεί, αλλά για να επαινεθεί. Οφείλω να ομολογήσω ότι κι εσείς ήσασταν προσεκτικοί. Λίγες υπήρξαν οι υπερβολές, που οφείλονται στο ότι όπως συχνά συμβαίνει με τους ανθρώπους, έχουν πολύ καλή μνήμη για τους άλλους, αλλά καθόλου καλή μνήμη για τον εαυτό τους και για το δικό τους παρελθόν.

Δε θα ήθελα να κάνουμε παρελθοντολογία. Επειδή όμως αναφέρθηκε ότι όταν το ΠΑΣΟΚ ήρθε στην εξουσία, μετέθεσε πολλούς αστυνομικούς, θα πρέπει να θυμίσω ότι όσοι έχουμε ζήσει τα παλιά δύσκολα χρόνια, ξέρουμε ότι τουλάχιστον από το 1935 και μέχρι το 1981 υπήρξε μία εντελώς μονόπλευρη συγκρότηση της Αστυνομίας και με εντελώς μονόπλευρο

Σελίδα 6740 

πνεύμα, που διοχετευόταν από τις πολιτικές ηγεσίες επί τόσα χρόνια. Τα πράγματα, λοιπόν, είναι ακόμη ζωντανά στη μνήμη μας και γι' αυτό δε χρειάζεται να αναφερθώ στο παρελθόν, για να δικαιώσω το παρόν.

Αυτή είναι όμως μία αλήθεια, που δεν πρέπει να την αμφισβητείτε. Δηλαδή ότι για πρώτη φορά τα τελευταία δέκα χρόνια ο αστυνομικός έχει πάψει να είναι ο μπαμπούλας του πολίτη. Αντιθέτως, οι πολίτες έχουν κατανοήσει και βλέπουν με συμπάθεια την Αστυνομία και το δύσκολο έργο της. Από την άλλη μεριά, πρέπει να επισημάνω ότι όπως δε μου αρέσει να γίνεται αναφορά στους δικαστικούς, δε μου αρέσει να γίνεται αναφορά και στους αστυνομικούς, με τη σύνδεση των αποδοχών με την ακεραιότητά τους.

Για μεν τους δικαστικούς είναι εξωφρενικό το ότι οι ίδιοι με τη συμπεριφορά τους και με τις συνεχείς διεκδικήσεις τους έχουν υπερβεί κάθε όριο. Αυτό είναι η προσωπική μου γνώμη. Οφείλει να είναι ακέραιος ο δικαστής, ανεξαρτήτως αποδοχών. Και βεβαίως οφείλει να είναι ακέραιος και ο αστυνομικός, ανεξαρτήτως αποδοχών. Η Πολιτεία οφείλει να φροντίσει και το κάνει, να βελτιώσει όσο γίνεται τις αποδοχές των αστυνομικών. 'Ομως αυτό γίνεται μέσα στα πλαίσια των δυνατοτήτων του προϋπολογισμού. Και σας είπε ο κ. Ρωμαίος τα όσα έγιναν το τελευταίο μόλις διάστημα.

Κύριοι συνάδελφοι, δεν πρέπει να ξεχνάμε και κάτι άλλο. Γίνεται "σκοτωμός" για το ποιος θα πρωτομπεί στο Δημόσιο επί χρόνια τώρα. Αυτό ισχύει και για την Αστυνομία. Γνωρίζουν, πριν εισέλθουν στο Δημόσιο και την Αστυνομία, όλοι οι εισερχόμενοι ποιες θα είναι οι αποδοχές τους και τα καθήκοντά τους. Δε γίνεται επιστράτευση. Ας το σκεφτούμε και αυτό κάποτε, διότι αφορά γενικότερα το Δημόσιο.

Ευτυχώς όμως τώρα, και αυτό είναι πραγματικά μια μεγάλη τομή, η εισαγωγή στην Αστυνομία θα γίνεται με τις πανελλήνιες εξετάσεις. Ευτυχώς τώρα, και αυτό είναι μία μεγάλη τομή, η μοριοποίηση θα εξουδετερώσει τις όποιες κακές συνήθειες του παρελθόντος.

Και γι'αυτό θα πρέπει να επαινέσετε το σημερινό Υπουργό και τη σημερινή Κυβέρνηση. Αλλά φαίνεται ότι η Νέα Δημοκρατία εξακολουθεί από κεκτημένη συνήθεια να θέλει να παίζει το ρόλο του προστάτη της Αστυνομίας. Εγώ ήξερα ότι προστάτης της Αστυνομίας Πόλεως ήταν ο 'Αγιος Μηνάς και προστάτης της πάλαι ποτέ Χωροφυλακής, η Αγία Ειρήνη και ότι σήμερα αμφότεροι, το ενιαίο πλέον Σώμα της ΕΛ.ΑΣ., έχει ως προστάτη τον 'Αγιο Αρτέμιο.

ΠΑΝΑΓΙΩΤΗΣ ΨΩΜΙΑΔΗΣ: Το θέμα είναι η Αστυνομία να είναι προστάτης της Xώρας. Αυτό είναι το ζητούμενο.

ΦΟΙΒΟΣ ΙΩΑΝΝΙΔΗΣ: Ασφαλώς πρέπει να είναι και είναι, στα πλαίσια του δυνατού...

ΠΡΟΕΔΡΕΥΩΝ(Παναγιώτης Ν.Κρητικός): Μόλις μπήκατε, ακουστήκατε, κύριε Ψωμιάδη.

ΦΟΙΒΟΣ ΙΩΑΝΝΙΔΗΣ: ...και με τις δυσκολίες που υπάρχουν και είναι γνωστές οι δυσκολίες και σε έλλειψη αν θέλετε τεχνολογικών μέσων. Μιλήσατε για τρία μόνο ελικόπτερα. Τόσα μπόρεσε να αγοράσει το Ελληνικό Kράτος, μακάρι να μπορέσει να αγοράσει περισσότερα. Ασφαλώς το επιδιώκει ο Υπουργός, όπως επιδιώκει να λύσει και μια σειρά από άλλα θέματα στα οποία αναφερθήκατε. Κάποια ήδη έχουν λυθεί, κάποια άλλα θα λυθούν στην πορεία. Αλλά ειλικρινά πιστεύω ότι τα μέτρα που έχουν παρθεί το τελευταίο διάστημα, επί Υπουργείας του κ.Ρωμαίου στο χώρο της Αστυνομίας, μόνο επιδοκιμασίας μπορούν να τύχουν. Και είναι το γενικότερο κλίμα αυτό, αν θέλετε και συμπέρασμα γενικότερο. 

Εγώ θα σας πω κάτι, κύριοι συνάδελφοι. Την Κυριακή, ευτυχώς που τα κατάφερα και πήγα στην πατρίδα μου, στο Νομό Λασηθίου, όπου είχε οργανώσει η Αστυνομική Διεύθυνση, σε συνεργασία με τη Nομαρχιακή Aυτοδιοίκηση μια ημερίδα για την ξενοφοβία και το ρατσισμό. Εκεί, ο Αστυνομικός Διευθυντής, έκανε μια έξοχη εισήγηση, μέσα στα πλαίσια των υποδείξεων της πολιτικής ηγεσίας του Υπουργείου. Δε θέλω να αναφέρομαι σε ονόματα, δεν είναι κανείς απ'όσους πήραν μέρος σ'εκείνη τη συζήτηση προσκείμενος στην Κυβέρνηση, ούτε μας ενδιέφερε ούτε το εξετάσαμε ποτέ στο nομό. Αξιόλογοι αξιωματικοί, οι οποίοι συνεισέφεραν στο να γίνει μια ωραία ημερίδα και η Αστυνομία μας να δίνει την εικόνα που πρέπει να δίνει στη σημερινή δημοκρατική Ελλάδα, σε μια χώρα που είμαστε ήδη μέλος της Ευρωπαϊκής 'Ενωσης.

ΠΑΝΑΓΙΩΤΗΣ ΚΑΜΜΕΝΟΣ: Ρωσίδες πολλές στο νομό βοηθούν στην καταπολέμηση. 

ΦΟΙΒΟΣ ΙΩΑΝΝΙΔΗΣ: Κύριε συνάδελφε, ας μη σχολιάσω το θέμα, γιατί θα αδικούσα τους 'Ελληνες. Εγώ, δεν είμαι εναντίον των Ρωσίδων.

ΓΕΩΡΓΙΟΣ ΚΑΡΑΤΖΑΦΕΡΗΣ: Τις Ελληνίδες θα αδικήσετε.

ΦΟΙΒΟΣ ΙΩΑΝΝΙΔΗΣ: 'Οχι, όχι, αυτές ξέρουν να αυτοπροστατεύονται. 

Κύριοι συνάδελφοι, τελειώνω. Δε θέλω ούτε το χρόνο να εξαντλήσω ούτε να κουράσω το Σώμα, γιατί είμαι βέβαιος ότι και με όσα θα πει στη δευτερολογία του ο κύριος Υπουργός, θα έχει αποδυναμωθεί πλήρως η επερώτησή σας, πράγμα που θα σας έλεγα πρέπει να το χαρείτε και σεις.

Επιτέλους, η Αστυνομία δεν είναι υπόθεση της σημερινής Κυβέρνησης και η σωστή λειτουργία της Αστυνομίας, είναι υπόθεση που αφορά όλους μας. Με την πεποίθηση ότι όλο θα βελτιώνονται τα πράγματα στο χώρο του Υπουργείου Δημόσιας Τάξης και όχι μόνο στην Αστυνομία, εγώ θεωρώ ότι η σημερινή συζήτηση συνεισέφερε με την έννοια ότι και για όσους καλόπιστα είχαν κάποιες παρατηρήσεις να κάνουν, η Κυβέρνηση έδωσε απαντήσεις πλήρως ικανοποιητικές. Ευχαριστώ.

ΠΡΟΕΔΡΕΥΩΝ(Παναγιώτης Ν.Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακολουθήσαμε σήμερα μια συζήτηση εδώ στη Βουλή, με την κατάθεση και ανάπτυξη επερώτησης των συναδέλφων της Νέας Δημοκρατίας, γύρω από το σημαντικό για τη χώρα μας Σώμα της Αστυνομίας, τα Σώματα Ασφαλείας.

Πρέπει να πούμε όμως ότι για άλλη μια φορά, όλοι μας εδώ παρακολουθήσαμε την ίδια αν θέλετε παράσταση, ακούγοντας και τον μόλις κατελθόντα από του Βήματος συνάδελφο, Κοινοβουλευτικό Εκπρόσωπο του ΠΑ.ΣΟ.Κ.. Το έχουμε πει πολλές φορές. Η Νέα Δημοκρατία, ανακαλύπτει συνήθως όλα τα αρνητικά που υπάρχουν σ'ένα χώρο και προτείνει ορισμένες φορές και αποδεκτές λύσεις, όταν είναι στην Αντιπολίτευση.

Το ίδιο κάνει και το ΠΑΣΟΚ όταν είναι στην Αντιπολίτευση. 'Οταν όμως είναι Κυβέρνηση περιέργως αυτά λησμονιούνται και ξαναμπαίνουμε πάλι στην πεπατημένη.

Για παράδειγμα, θυμόμαστε όλοι τη μισθολογική μεταχείριση που είχε το Σώμα επί Νέας Δημοκρατίας, τι γινόταν με την υπερωριακή απασχόληση, τι γινόταν με την παραβίαση του πενθήμερου, τι γινόταν με τα διάφορα επιδόματα, ακόμη και τα επιδόματα μετακίνησης, την αποζημίωση για τις μετακινήσεις των αστυνομικών για την υπηρεσία τους, τι έγινε με το συνδικαλιστικό κίνημα, συνεχίστηκαν οι διώξεις συνδικαλιστών. 'Εχω εδώ ένα κατάλογο διωχθέντων. Ενδεικτικά μόνο θα θυμίσω τον κ. Δημήτρη Κυριαζίδη, Πρόεδρο της Πανελλήνιας Ομοσπονδίας των Αστυνομικών και του Σωματείου Αστυνομικών Δράμας, ο οποίος επανειλημμένα διώθχηκε επί Νέας Δημοκρατίας με διάφορα προσχήματα για τη συνδικαλιστική του δράση. Μετατέθηκε δυσμενώς και τέθηκε και σε δίμηνη διαθεσιμότητα. Ο υπαστυνόμος Ανδρέας Γκόγκος τότε Πρόεδρος του Σωματείου της Πάτρας, μετατέθηκε δυσμενώς για τη συνδικαλιστική του δράση στη Λειβαδιά, προσέφυγε στα δικαστήρια, δικαιώθηκε, αλλά πάλι ξαναμετατέθηκε στη Λειβαδιά. Ο υπαστυνόμος Ανέστης Κελεσίδης -πολύ ενδιαφέρουσα περίπτωση- Πρόεδρος του Σωματείου Θεσσαλονίκης με πολυσέλιδο υπόμνημά του καταγγέλει τα κακώς κείμενα στο χώρο της Θεσσαλονίκης, ναρκωτικά -θα μου πείτε τώρα για ναρκωτικά θα μιλάμε; Εδώ βγήκε κοτζάμ Υπουργός και ζήτησε να φυτεύουμε κάναβη στις γλάστρες μας, πόσο μάλλον τώρα θα έδιναν σημασία- προστασίες και άλλα, στα οποία ήταν αναμεμειγμένα και στελέχη της ΕΛΑΣ Θεσσαλονίκης και όχι μόνο. Για τις καταγγελίες του, οι οποίες ποτέ δεν 

Σελίδα 6741 

αξιοποιήθηκαν, αλλά και για την έντονη συνδικαλιστική του δραστηριότητα αποτάχθηκε από το Σώμα. Μπορώ να αναφέρω και άλλες τέτοιες περιπτώσεις.

Επίσης, παρά τις δεσμεύσεις της η Νέα Δημοκρατία, δεν ψήφισε ποτέ το νόμο για το συνδικαλισμό στα Σώματα Ασφαλείας, ώστε να ενισχύσει και νομοθετικά αυτό το αναφαίρετο, συνταγματικά κατοχυρωμένο δικαίωμα για τους ένστολους εργαζόμενους που είναι η Αστυνομία.

Τώρα σε ό,τι αφορά την κατάσταση την ίδια, πρέπει να πούμε -δε θα είχα αντίρρηση, ότι υπήρξαν ίσως και ορισμένες υπερβολές σε διατυπώσεις και εκφράσεις- ότι η κατάσταση στην Αστυνομία δεν είναι καλή. Πρέπει να είμαστε καθαροί σ' αυτό. Γιατί αν θεωρούμε ότι είναι καλή, ότι είναι ικανοποιητική έστω η σημερινή κατάσταση, τότε ότι δεν θα κάνουμε τίποτα για να τη βελτιώσουμε, ή εν πάση περιπτώσει θα σήμαινε ότι πάμε να καλύψουμε τα κακώς κείμενα. Είναι γεγονός ότι υπάρχουν τεράστιες ελλείψεις σε προσωπικό και σε τεχνολογικό εξοπλισμό και κυρίως οι ελλείψεις αυτές αφορούν σε εκείνους τους τομείς για τους οποίους ο Ελληνικός Λαός πληρώνει την Αστυνομία, φύλαξή του από το οργανωμένο έγκλημα κ.λπ. προστασία της περιουσίας του, ενώ αντίθετα άλλοι τομείς της αστυνομίας, όπως είναι τα ΜΑΤ, τα ΕΚΑΜ, τα ΥΜΕΤ, πώς τα λέτε τώρα, εκεί πιστέψτε με είναι αρτιότατα εξοπλισμένοι, επαρκέστατοι σε προσωπικό και σε εκπαίδευση, διότι αυτά τα Σώματα, έχουν ως κύρια αποστολή για να μην πω αποκλειστική τη δίωξη του λαϊκού κινήματος. Καταλαβαίνει η Κυβέρνηση ότι με την αντιλαϊκή πολιτική που εφαρμόζει δεν είναι δυνατόν να μην υπάρξουν αντιδράσεις από το Λαό που εμείς θεωρούμε δικαιολογημένες -και ευτυχώς- και αν δεν αναπτυχθούν και δε φουντώσουν και δεν τονωθούν, και δε μαζικοποιηθούν ακόμη περισσότερο αυτές οι αντιδράσεις, τίποτε καλό δεν μπορούν να περιμένουν οι εργαζόμενοι ιδιαίτερα από μια κυβέρνηση που δογματικά εφαρμόζει σήμερα τις ολέθριες αυτές κατευθύνσεις και εντολές, όπως έρχονται ατόφιες από τις Βρυξέλλες ή από το ΝΑΤΟ κ.λπ. Σ' αυτήν την προσπάθεια ρίχνει όλες τις δυνάμεις και η Κυβέρνηση.

'Εχουμε μετατρέψει, κύριε Πρόεδρε, τη Βουλή σε μόνιμο χώρο στάθμευσης του μηχανισμού καταστολής. Εγώ ειλικρινά σας λέω νοιώθω πολύ άσχημα -δεν ξέρω πώς νοιώθετε σεις- όταν μπαίνω στη Βουλή και τη βλέπω φρακαρισμένη και ειδικά την αυλή -τώρα μάλιστα και με τα έργα που γίνονται- από τέτοιες δυνάμεις. Για ποιους; Περιμένουν τους συνταξιούχους λέει που θα έρθουν να ζητήσουν ένα ξεροκόμματο παραπάνω, από τους εργαζόμενους στα ΕΛΤΑ, από τους εκπαιδευτικούς κ.λπ., τον εχθρό Λαό.

ΦΟΙΒΟΣ ΙΩΑΝΝΙΔΗΣ: Αυτοί μας εμποδίζουν να μπούμε στη Βουλή, κύριε συνάδελφε.

ΣΤΡΑΤΗΣ ΚΟΡΑΚΑΣ: Τον ακούσατε το συνάδελφο; Καταλάβατε σε ποιο κατάντημα έχουμε φθάσει; Στο πυρ το εξώτερο οι αγώνες του Λαού μας, άσχετα εάν πάτησαν ορισμένοι πάνω σ'αυτούς τους αγώνες για να αναριχηθούν στην εξουσία.

ΦΟΙΒΟΣ ΙΩΑΝΝΙΔΗΣ:'Οχι. Να μη μας εμποδίζουν να μπούμε στο χώρο της Βουλής.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Ιωαννίδη, μη συγχέετε τα μέτρα ασφαλείας τα οποία είναι απαραίτητα με άλλου είδους μέτρα τα οποία δε λαμβάνονται σ'αυτήν την περίπτωση.

ΣΤΡΑΤΗΣ ΚΟΡΑΚΑΣ: Κύριε Πρόεδρε, πιστεύω σας κάνει και εσάς εντύπωση να ακούτε από Κοινοβουλευτικό Εκπρόσωπο να λέει ότι οι αγώνες και η κινητοποίηση των εργαζομένων μας εμποδίζουν να εκπληρώσουμε το καθήκον μας.

ΦΟΙΒΟΣ ΙΩΑΝΝΙΔΗΣ: Σεις το λέτε αυτό. Μας εμποδίζουν να μπούμε στη Βουλή.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Ιωαννίδη. Δεν επιτρέπεται να διακόπτετε, ούτε μπορεί να γίνει διάλογος κατ'αυτόν τον τρόπο.

ΣΤΡΑΤΗΣ ΚΟΡΑΚΑΣ: Κύριε Ιωαννίδη, εγώ είπα απλώς ότι νιώθω άσχημα όταν βλέπω το προαύλιο της Βουλής γεμάτο με άνδρες των ΜΑΤ και με κλούβες.

ΦΟΙΒΟΣ ΙΩΑΝΝΙΔΗΣ: Αφού μας εμποδίζουν να μπούμε...

ΣΤΡΑΤΗΣ ΚΟΡΑΚΑΣ: Κανείς δε μας εμπόδισε να μπούμε.

ΦΟΙΒΟΣ ΙΩΑΝΝΙΔΗΣ: Εσάς. Εμάς μας εμποδίζουν.

ΣΤΡΑΤΗΣ ΚΟΡΑΚΑΣ: Να προσέχουμε, λοιπόν, τι πολιτική εφαρμόζουμε για να έχουμε τη συγκατάθεση του Λαού και όχι την προστασία των ΜΑΤ. Και τα ΜΑΤ να τα διαλύσουμε -αυτή είναι η θέση μας- και τα υπόλοιπα τέτοια Σώματα και να ρίξουμε τους άνδρες στη διώξη του εγκλήματος για να προστατεύσουμε το Λαό, θύμα αυτού του εγκλήματος.

Επίσης, θέλω να πω ότι πρέπει -είναι γεγονός το είπε και ο κύριος Υπουργός- επιτέλους, να απαλλάξουμε την Αστυνομία από έργο που δεν είναι δικό της. 

Επίσης, χρειάζεται μία προσοχή -και εγώ δε θέλω να πάρω τώρα άμεσα θέση- σε ό,τι αφορά τη Δημοτική Αστυνομία γιατί φοβόμαστε πάρα πολύ ότι η Κυβέρνηση πάει να μετατρέψει και αυτήν τη Δημοτική Αστυνομία σε μηχανισμό καταστολής. Εμείς περιμένουμε και θέλουμε να πιστεύουμε και επιμένουμε ότι πρέπει να είναι -αν υπάρξει τέτοια Αστυνομία- απλώς υπάλληλοι οι οποίοι θα επιτελούν ένα έργο που μπορούν να επιτελέσουν αυτοί.'Ομως, υπάρχουν και άλλα καθήκοντα εξωϋπηρεσιακά που έχουν ανατεθεί, όπως ξέρετε, στους αστυνομικούς. Οι αστυνομικοί πηγαίνουν και δίνουν τις κλήσεις από τα Δικαστήρια για καταθέσεις κ.λπ. Τέτοια καθήκοντα νομίζω ότι πρέπει να σταματήσουν.

Βεβαίως, υπάρχει και σήμερα κομματισμός στην Αστυνομία. Τα δημοσιεύματα στον Τύπο με αυτές τις λίστες μεταθέσεων που κυκλοφορούν, με τις φατρίες κ.λπ., επιβεβαιώνουν του λόγου του ασφαλές.

Τώρα, σε ό,τι αφορά τις μεταθέσεις, προαγωγές, κ.λπ. -είπαμε για τα δημοσιεύματα- πρέπει να πούμε ότι η μοριοποίηση η οποία καθιερώνεται με το προεδρικό διάταγμα 62/17 αν δεν απατώμαι, μπορούσε να προωθηθεί γιατί ωστόσο καθιερώνει ορισμένα αντικειμενικά κριτήρια, αλλά από την άλλη μεριά, περιορίζει τα κριτήρια έως τον Αστυνόμο Β' αποκλείοντας σημαντική μερίδα των αξιωματικών για να τους έχει προφανώς στο χέρι. Βεβαίως, υπάρχει μια πρόταση και από την ΠΟΑΣΥ, ότι θα έπρεπε προφανώς να πάει μέχρι τον Αστυνόμο Α'.

Θεσπίζει στην ουσία το αμετάθετο, καταδικάζοντας χιλιάδες αστυνομικούς στην Αθήνα ιδιαίτερα για πολλά χρόνια, να μην μπορούν να μετατεθούν στον τόπο συμφερόντων τους. Υπάρχουν συγκεκριμένες καταγγελίες τόσο της ΠΟΑΣΥ, όσο και της 'Ενωσης Αστυνομικών Υπαλλήλων Αττικής, για εκατοντάδες ρουσφετολογικές μεταθέσεις λίγες μέρες πριν τη δημοσίευση του προεδρικού διατάγματος για να μην ξεχνιόμαστε.

'Ηθελα να πω μια κουβέντα επίσης, σε ό,τι αφορά την ανώνυμη εταιρεία που είπατε. Αυτό πρώτη φορά το ακούμε και βεβαίως, σας λέμε ότι είμαστε κάθετα αντίθετοι. Είναι στα πλαίσια της προσπάθειας να παραδοθούν τα πάντα στους ιδιώτες.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ποιους ιδιώτες; Ανώνυμη κρατική εταιρεία είναι.

ΣΤΡΑΤΗΣ ΚΟΡΑΚΑΣ: Δεν καταλαβαίνω γιατί πρέπει να δημιουργήσουμε ανώνυμη εταιρεία γι'αυτήν τη δουλειά. Γιατί οι υπηρεσίες του Υπουργείου σας δεν μπορούν να προχωρήσουν σ'αυτού του είδους τις εργασίες και για τον τεχνολογικό εξοπλισμό και τη δημιουργία της υποδομής.

Γιατί πρέπει να είναι ανώνυμη εταιρεία; Να δημιουργήσετε ένα φορέα του Υπουργείου, να αναθέσετε σε μερικούς εκεί πέρα, να δημιουργήσετε μία υπηρεσία που θα ασχολείται με αυτό το πράγμα, όπως υπάρχει στο Υπουργείο Παιδείας κ.λπ. Κάντε κάτι τέτοιο. 

Για το μισθολογικό είναι γνωστή η απαράδεκτη κατάσταση. 'Ομως και το ενιαίο μισθολόγιο διατήρησε αυτήν την κατάσταση και τη διατηρεί και την επιδεινώνει. Είχαμε προειδοποιήσει, όταν συζητούσαμε το ενιαίο μισθολόγιο και είχαμε τονίσει επίσης -τώρα και οι φορείς των αστυνομικών συμφωνούν με αυτήν την άποψη- ότι έπρεπε να υπάρξει ειδικό μισθολόγιο για τους αστυνομικούς, να μην ενταχθούν στο στρατιωτικό μισθολόγιο. Αποδείχθηκε ότι αυτή η ένταξη ήταν σε βάρος τους. Χρειάζεται ένα ειδικό μισθολόγιο, που θα παίρνει υπόψη

Σελίδα 6742 

του τις διαφορετικές συνθήκες εργασίας και απασχόλησης, καθώς επίσης και την πιο αργή μισθολογική αναβάθμιση.

Τώρα φέρνετε μία τροπολογία για κάποιο επίδομα επτά, έντεκα και δεκαπέντε χιλιάδων...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κ. Βουλευτή)

Κύριε Πρόεδρε, έγιναν αυτές οι διακοπές, κάπως αποπροσανατολίστηκε η συζήτηση...

ΠΡΟΕΔΡΕΥΩΝ (Παναγιώτης Ν. Κρητικός): Τις προκαλέσατε. 

ΣΤΡΑΤΗΣ ΚΟΡΑΚΑΣ: Τελειώνω, αμέσως.

Φοβάμαι, λοιπόν, ότι αυτή η τροπολογία είναι απλώς "στάχτη στα μάτια" και πάλι πέφτουμε στα επιδόματα. 'Επρεπε να ληφθούν υπόψη από την αρχή οι προτάσεις που κάναμε και βεβαίως, να αντιδράσετε και σεις και να μην επιτρέψετε την αφαίρεση του άρθρου 4, που καθιέρωνε το αφορολόγητο για ποσό του βασικού μισθού, ίσο με το σύνολο των αφορολόγητων επιδομάτων. Κυρίως, όμως, να δούμε τι θα γίνει μ' αυτήν την υπόθεση της μισθολογικής αναβάθμισης των εργαζομένων σ' αυτόν το βασικό τομέα.

Για τις συνδικαλιστικές ελευθερίες στα Σώματα Ασφαλείας θέλουμε να πούμε ότι ο συνδικαλισμός μπορεί να παίξει σημαντικό ρόλο. Υπάρχει εμπειρία πιέσεων, εκβιασμών στους συνδικαλιστές, αλλά και η εμπειρία του κλάδου από τους αρνητικούς περιορισμούς του νόμου για το συνδικαλισμό και πρέπει, νομίζουμε, να τροποποιηθεί.

Τελειώνοντας, θέλω να πω ότι εμείς ως ΚΚΕ, όπως πάντα, χωρίς να θέλουμε να εμφανιστούμε ως αστυνομοπατέρες...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Κόρακα, σας παρακαλώ. Δεν πρέπει να έχετε παράπονο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, τελειώνω τη φράση μου. 

Χωρίς να θέλουμε να εμφανιστούμε ως αστυνομοπατέρες, γιατί δυστυχώς αυτοί δε λείπουν και από την Ελληνική Βουλή και έξω από τη Βουλή, θα είμαστε στο πλευρό τους, γιατί πιστεύουμε ότι πρόκειται για εργαζόμενους και μάλιστα σε ιδιαίτερα σκληρές συνθήκες, που πρέπει, όμως, να προσανατολιστούν στο έργο για το οποίο ο Ελληνικός Λαός...

ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Κόρακα. Η υπέρβαση του χρόνου ήταν κατά 50%. 

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, το λόγο επί προσωπικού.

ΠΡΟΕΔΡΕΥΩΝ (Παναγιώτης Ν. Κρητικός): Δεν αντελήφθην το προσωπικό. Εξηγήστε το .

ΦΟΙΒΟΣ ΙΩΑΝΝΙΔΗΣ: Θα σας το εξηγήσω και μετά θα δείτε.

ΠΡΟΕΔΡΕΥΩΝ (Παναγιώτης Ν. Κρητικός): Είναι μερικά που δε θέλουν εξήγηση.

ΦΟΙΒΟΣ ΙΩΑΝΝΙΔΗΣ: Το προσωπικό έχει δύο σκέλη, κύριε Πρόεδρε, όπως ξέρετε. Το ένα είναι οι ύβρεις και το άλλο είναι η απόδοση γνώμης...

ΠΡΟΕΔΡΕΥΩΝ (Παναγιώτης Ν. Κρητικός): Εφόσον είναι το δεύτερο, στο τέλος της συνεδριάσεως, θα πάρετε το λόγο.

ΦΟΙΒΟΣ ΙΩΑΝΝΙΔΗΣ: Το δεύτερο είναι στο τέλος.

Το πρώτο, όμως, δεν είναι στο τέλος. Ο κ. Κόρακας είπε "κατάντημα Κοινοβουλευτικού Εκπροσώπου".

ΣΤΡΑΤΗΣ ΚΟΡΑΚΑΣ: Είπα γενικά για το "κατάντημα" και όχι για το "κατάντημα του Κοινοβουλευτικού Εκπροσώπου".

ΠΡΟΕΔΡΕΥΩΝ (Παναγιώτης Ν. Κρητικός): Δεν είπε τέτοιο πράγμα.

ΦΟΙΒΟΣ ΙΩΑΝΝΙΔΗΣ: Θα είχα τελειώσει, κύριε Πρόεδρε. 'Ενα μόνο πράγμα θέλω να πω. 'Οταν "υπερχριστιανοί" του 666 και κάποιοι καλόγεροι μας εμπόδιζαν να μπούμε στη Βουλή, θα έπρεπε να τους αφήνουμε να μας εμποδίζουν να μπούμε στη Βουλή; Σ'αυτά τα περιστατικά αναφέρθηκα. 

ΠΡΟΕΔΡΕΥΩΝ (Παναγιώτης Ν. Κρητικός): Δεν υπάρχει προσωπικό θέμα. 

ΦΟΙΒΟΣ ΙΩΑΝΝΙΔΗΣ: Να διαδηλώνουν οι 'Ελληνες εκτός της Βουλής, για να μπορούμε να νομοθετούμε χωρίς εκβιασμούς.

ΣΤΡΑΤΗΣ ΚΟΡΑΚΑΣ: Αυτοί φάνηκαν μία μέρα. Τα ΜΑΤ, όμως, είναι κάθε μέρα.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Κόρακα. 

Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Δανέλλης έχει το λόγο και θα παρακαλέσω να βοηθήσετε όλοι να πάει κανονικά και ομαλά η συζήτηση, γιατί σήμερα είναι δύσκολη η μέρα. Είναι η τελευταία ημέρα της εβδομάδος και συσσωρεύει την κούραση όλων των προηγουμένων ημερών. 

ΣΠΥΡΙΔΩΝ ΔΑΝΕΛΛΗΣ: Ευχαριστώ, κύριε Πρόεδρε.

Κυρία και κύριοι συνάδελφοι, είναι κοινά αποδεκτό ότι οι εργαζόμενοι στα Σώματα Ασφαλείας, στην Ελληνική Αστυνομία, στο Πυροσβεστικό και στο Λιμενικό Σώμα αποτελούν μία ομάδα εργαζομένων με ιδιόμορφα και διαφορετικά πιθανά από άλλες ομάδες και προβλήματα και χαρακτηριστικά.

Είναι επίσης μάλλον κοινά αποδεκτό ότι σήμερα παρουσιάζεται μία αύξηση της εγκληματικότητας στη χώρα μας. Εξηγείται από πολλούς λόγους, δεν είναι της στιγμής. Θα έλεγα ότι πέρα από το ποσοτικό της αύξησης αυτής, το πιο ενδιαφέρον είναι τα ποιοτικά χαρακτηριστικά τα οποία διακρίνουμε στη σημερινή εγκληματικότητα.

Μέσα, λοιπόν, σ' αυτήν τη συγκυρία πιστεύω ότι η δική σας παρουσία, κύριε Υπουργέ, στην ηγεσία αυτού του Υπουργείου είναι εξαιρετικά χρήσιμη, διότι είναι γνωστή και η συγκρότησή σας και η ευρύτητα αντίληψης και πνεύματος που διαθέτετε. 

Τα λέω αυτά διότι νομίζω ότι για να απαντήσει στα σημερινά προβλήματα η Ελληνική Αστυνομία, αλλά και τα λοιπά Σώματα Ασφαλείας, θα πρέπει να γίνουν σημαντικές και μεγάλες τομές και θα πρέπει πραγματικά να γίνουν τέτοιες τομές που να διακρίνονται από μια ριζοσπαστικότητα και μία φρεσκάδα με νέες ιδέες, με νέες αντιλήψεις, μακριά από τα μέχρι σήμερα δεδομένα, με τα οποία προσπαθούσαμε να απαντήσουμε στα προβλήματα της εγκληματικότητας. 

Μέσα, λοιπόν, σ' αυτήν την ανάγκη επαναπροσδιορισμού και επανακαθορισμού του ρόλου και του τρόπου λειτουργίας των Σωμάτων Ασφαλείας, πρέπει να θυμίσω ότι η δική μας πάγια και επί χρόνια αντίληψη και άποψη, είναι ότι η Ελλάδα δεν πρέπει να αποτελεί εξαίρεση από τις λοιπές ευρωπαϊκές χώρες. Και πιστεύουμε ότι είναι ώριμα τα πράγματα να προχωρήσουμε στην κατάργηση του Υπουργείου Δημόσιας Τάξης και την ένταξη των Σωμάτων Ασφαλείας στο Υπουργείο Εσωτερικών, για πολλούς και διάφορους λόγους.

Νομίζουμε ότι θα πρέπει να αναβαθμιστεί ο ρόλος και η λειτουργία των αστυνομικών με την ανάδειξη του θεσμικού και κοινωνικού τους ρόλου, για να μπορέσει πραγματικά να ανταποκριθεί στις αυξημένες ανάγκες των καιρών. Και βεβαίως, θα πρέπει η βασική αντίληψη και η βασική προσπάθεια να είναι η προσπάθεια της προληπτικής αποτροπής του εγκλήματος, γιατί εκεί μπορεί να είναι και επιτυχής ο ρόλος της Αστυνομίας.

Πιστεύω, επίσης, ότι θα πρέπει να ενταθούν οι προσπάθειες για πλήρη αποκατάσταση των σχέσεων μεταξύ Αστυνομίας και πολιτών για τη δημιουργία της αμοιβαίας εμπιστοσύνης και την αντιμετώπιση των προβλημάτων τάξης σαν ζητήματα εσωτερικής ασφάλειας της Κοινωνίας. Βεβαίως, οι σχέσεις Σωμάτων Ασφαλείας και Κοινωνίας δε βρίσκονται στο επίπεδο που βρισκόταν χθες και πολύ περισσότερο στο επίπεδο που βρισκόταν προχθές. Σίγουρα είναι εντελώς διαφορετικό το κλίμα, πιστεύω όμως, ότι θα πρέπει να ενταθούν οι προσπάθειες για να μπορέσουμε να έχουμε πλήρη αρμονία στις σχέσεις μεταξύ αυτής της ομάδος εργαζομένων και της λοιπής Κοινωνίας.

Στην κατεύθυνση αυτή δεν μπορώ να μη σταθώ στα γεγονότα και στα φαινόμενα τα οποία είδαν το φως της δημοσιότητας πρόσφατα, με τις λίστες, στις οποίες αναφέρθηκαν και οι συνάδελφοι πριν, που βέβαια είναι λίστες ντροπής για την Αστυνομία, δίνοντας και μία άλλη διάσταση. Τη διάσταση του ότι ο 'Ελληνας πολίτης προφανώς ανησυχεί όταν βλέπει να υπάρχουν φακελώματα μεταξύ συναδέλφων αστυνομικών, πιστεύοντας ότι πολύ εύκολα μπορούν να 

Σελίδα 6743 

διολισθήσουν σε παλαιότερες εποχές και η παλαιά συνήθεια να επανέλθει στις μέρες μας, πράγμα πολλαπλά απαράδεκτο και απίστευτο, βέβαια.

Στο σημείο αυτό νομίζω ότι θα πρέπει να αναφερθώ στο χαρακτηριστικό διάλογο ο οποίος έγινε κατά τη διάρκεια της ομιλίας της κας Ψαρούδα-Μπενάκη με εσάς, κύριε Υπουργέ, όπου ο ένας θύμιζε στον άλλον τους τρόπους αντιμετώπισης των αστυνομικών στην ιεράρχιση και στις θέσεις στα Σώματα Ασφαλείας.

Θέλω να υπογραμμίσω το γεγονός ότι θα πρέπει επιτέλους να μπει μία άλλη λογική, μία διαφορετική τάξη, ένα ξεκαθάρισμα και να μπουν θεσμικοί κανόνες στο παιχνίδι, ώστε να ξέρει ο καθένας πώς γίνεται τι. Αυτό θα είναι μία καθοριστική στιγμή για την ποιοτική αναβάθμιση του ρόλου της Αστυνομίας, εάν πραγματικά πεισθούν οι εργαζόμενοι στην Αστυνομία ότι και οι μετακινήσεις τους και η αναβάθμισή τους και η υπηρεσιακή πρόοδός τους θα διέπεται από κάποιους κανόνες.

Βεβαίως, είναι προς θετική κατεύθυνση το διάταγμα το οποίο υπογράψατε πρόσφατα για τη μοριοποίηση των μετακινήσεων, που ήταν ένα παλαιό αίτημα των Σωμάτων Ασφαλείας και νομίζω ότι θα μπορούν να ληφθούν διάφορα μέτρα με τη συμμετοχή και με την παρουσία εκπροσώπων των αστυνομικών, θα ενδυναμωθεί η πειστικότητα και η αποτελεσματικότητα αυτών των μέτρων, προς αποκατάσταση ενός άλλου κλίματος εμπιστοσύνης και άρα μίας άλλης σχέσης του Σώματος με την ηγεσία.

'Εχουμε την εντύπωση ότι τα οικονομικά προβλήματα που απασχολούν τα Σώματα Ασφαλείας, είναι προβλήματα υπαρκτά και πραγματικά θα πρέπει να αναβαθμιστεί η οικονομική τους θέση και η αντιμετώπισή τους.

Το Κόμμα μας, ο Συνασπισμός, ήταν αντίθετος με τη δημιουργία και με την πρόσδεση των Σωμάτων Ασφαλείας με το ενιαίο μισθολόγιο των στρατιωτικών.

Πιστεύω ότι εκεί ευθύνονται και οι ίδιοι οι εκπρόσωποι των εργαζομένων στα Σώματα Ασφαλείας, διότι είχαν την εντύπωση ότι η πρόσδεσή τους στο μισθολόγιο μαζί με τους στρατιωτικούς, θα ήταν θετική υπόθεση γι' αυτούς. Δυστυχώς δικαιωθήκαμε ως Κόμμα και πιστεύουμε ότι πραγματικά δημιουργούνται ανισότητες και αδικίες σε βάρος κυρίως των κατωτέρων αξιωματικών και των χαμηλόβαθμων των Σωμάτων. Νομίζω ότι θα πρέπει να αντιμετωπισθούν αυτές οι αποδεδειγμένες πλέον ανισότητες και αδικίες, που έχουν δημιουργηθεί.

Επίσης, νομίζω ότι το επίδομα της φορολογικής εξομάλυνσης, το οποίο έχετε υποσχεθεί, θα πρέπει όντως να δοθεί γρήγορα και να κλείσει η εκκρεμότητα των εκτός έδρας αποζημιώσεων, που ταλαιπωρεί αρκετό αριθμό αξιωματικών και ανδρών των Σωμάτων Ασφαλείας.

Ακόμη, νομίζω ότι είναι καιρός να γίνει μία έντονη προσπάθεια εξυγίανσης των ταμείων. Υπάρχουν διάφορες προτάσεις προς αυτήν την κατεύθυνση. Δεν είναι ώρα να αναφερθώ αναλυτικά, αλλά επίσης θα πρέπει να υπάρξει και μια διαφοροποίηση και αναπροσαρμογή των συντάξεων των ανδρών των Σωμάτων Ασφαλείας.

Το θέμα της αξιοκρατίας, της διαφάνειας και του εκδημοκρατισμού του Σώματος, που είναι ένα έντονο ζητούμενο και από τους ίδιους τους εργαζόμενους στα Σώματα, αλλά και από τη λοιπή Κοινωνία, αναφέρθηκα με κάποια λόγια πριν, νομίζω ότι είναι ένας τομέας, για τον οποίο θα ήθελα να πω ότι ιδιαίτερα όσον αφορά εσάς -με την ευαισθησία που σας διακρίνει στα ζητήματα αυτά και που δείγματα γραφής σας υπάρχουν από το παρελθόν, γι' αυτό μπορεί κανείς να μιλάει με τέτοια σιγουριά- θα χαρακτηρίσει πραγματικά το δικό σας πέρασμα από το Υπουργείο αυτό.

Πράγματι, θα πρέπει να ολοκληρωθεί η ιδέα που υπάρχει για την επιβολή του πόθεν έσχες στους αστυνομικούς και στις οικογένειές τους. Είναι κάτι που το ζητούν και οι ίδιοι, όπως επίσης πρέπει να γίνει και στο πολιτικό προσωπικό των Σωμάτων Ασφαλείας. Νομίζω ότι η διοικητική εξέταση των καταγγελιών για ζητήματα διαφθοράς και η παραπομπή υποθέσεων στη δικαστική διερεύνηση θα πρέπει να είναι ένας κανόνας, που θα διέπει τη λειτουργία των Σωμάτων.

Νομίζω ότι η αξιοκρατία, όπως είπα και πριν, στις κρίσεις και στις προαγωγές του αστυνομικού προσωπικού, θα διευκολυνθεί και θα ολοκληρωθεί με τη συμμετοχή των εκλεγμένων αντιπροσώπων στα συμβούλια κρίσεων. Είναι ένα πάγιο αίτημά τους.

Επίσης, θα πρέπει να γίνει μία τακτοποίηση στο θέμα των εργασιακών σχέσεων των αστυνομικών, παρ'όλες τις ιδιαιτερότητες και τις δυσκολίες που υπάρχουν βέβαια. Εννοώ ότι θα πρέπει να τηρείται η πενθήμερη εργασία, ο προγραμματισμός της εργασίας τους, ο οποίος θα πρέπει να είναι γνωστός, θα πρέπει να γίνεται έγκαιρα, παρ'όλες τις ιδιαιτερότητες που δεν μπορεί κανείς παρά να αναγνωρίσει ότι υπάρχουν, με δεδομένες τις ανάγκες που πρέπει να απαντηθούν σήμερα.

Θα πρέπει να αναβαθμιστούν οι σπουδές των αστυνομικών, διότι είναι καθοριστικό το επίπεδό τους σε σχέση με το αποτέλεσμα της δουλειάς τους. Νομίζω ότι δεν πρέπει να αναφερθεί κανείς περισσότερο σ' αυτό. Οι αστυνομικές σχολές θα πρέπει να αποστρατιωτικοποιηθούν, κατά τη δική μας άποψη και θα πρέπει, επίσης, να δημιουργηθούν σχολές στελεχών διοίκησης, που θα βοηθήσουν πάρα πολύ την ποιότητα της δουλειάς των αστυνομικών.

Βέβαια, θα έλεγα ότι θα πρέπει να δημιουργηθεί μία επιστημονική αστυνομία, που θα μπορεί να προγραμματίζει τη δράση, θα μπορεί να αναλύει τις στατιστικές ανάγκες και της Κοινωνίας και του προσωπικού. Η μελέτη της εγκληματικότητας, με τις νέες συνθήκες που έχουν δημιουργηθεί, απαιτεί άλλη ποιότητα και άλλες ικανότητες από τα στελέχη της Αστυνομίας.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

Θα ολοκληρώσω, κύριε Πρόεδρε, σ' ένα λεπτό, θα είμαι πολύ σύντομος.

Πρέπει να αντιμετωπιστεί η ιατροφαρμακευτική περίθαλψη των αστυνομικών και των λοιπών Σωμάτων Ασφαλείας. Επίσης, θα πρέπει να απαλλαγούν άμεσα από διάφορες επιπλέον υποχρεώσεις τους. 

Δεν αναφερθήκαμε στα γήπεδα. Η ενασχόλησή τους με τη φύλαξη των γηπέδων, είναι μία ενασχόληση η οποία απασχολεί ένα αρκετά σημαντικό αριθμό αστυνομικών από το πραγματικό τους καθήκον και τις υποχρεώσεις τους και, βεβαίως, επιβαρύνει το Ελληνικό Δημόσιο. Νομίζουμε ότι οι ΠΑΕ θα πρέπει να αντιμετωπίσουν και οικονομικά το θέμα αυτό.

Για το Πυροσβεστικό Σώμα νομίζω ότι θα πρέπει γίνει άμεσα -έχουμε αναφερθεί επανειλημμένα σ' αυτό- μία μελέτη κατανομής των πυροσβεστικών σταθμών σε όλο τον Ελλαδικό Χώρο, διότι υπάρχουν έντονα προβλήματα σε πάρα πολλές περιοχές της Χώρας και υπάρχει μία ανισορροπία στην κατανομή τους.

Επίσης θα πρέπει -είναι πάγιο αίτημα των πυροσβεστών- να μην απασχολείται το Σώμα τους με κατασταλτικούς ρόλους. Νομίζω ότι δεν πρέπει να επαναληφθούν σκηνές απείρου κάλλους, που είδαμε μετά τον αγώνα του Ολυμπιακού κ.λπ.

Είχα να πω και ορισμένα πράγματα για το Λιμενικό Σώμα, δυστυχώς όμως, δεν προλαβαίνω. Νομίζω ότι θα πρέπει το Λιμενικό Σώμα να απεμπλακεί πλήρως από το Στρατιωτικό Ποινικό Κώδικα. Τα ζητήματα που απασχολούν τους λιμενικούς θα πρέπει ν' αντιμετωπισθούν με τη δημιουργία σύγχρονου Πειθαρχικού Δικαίου.

ΠΡΟΕΔΡΕΥΩΝ(Παναγιώτης Ν.Κρητικός): Παρακαλώ, ολοκληρώστε.

ΣΠΥΡΙΔΩΝ ΔΑΝΕΛΛΗΣ: Ολοκληρώνω, κύριε Πρόεδρε, σε δεκαπέντε δευτερόλεπτα. Μία φράση μόνο.

Θα πρέπει να αποκατασταθούν οι διωγμένοι συνδικαλιστές των Σωμάτων Ασφαλείας, διότι οι ρυθμίσεις του 1995 άφησαν πάρα πολλά κενά. Η πραγματικά ενδυνάμωση του συνδικαλισμού στα Σώματα Ασφαλείας, θα βοηθήσει και την ποιότητα των παρεχομένων υπηρεσιών.

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ, δεν έχετε άλλο χρόνο.

Ο Κοινοβουλευτικός Εκπρόσωπος του Δημοκρατικού Κοι-

Σελίδα 6744 

νωνικού Κινήματος κ. Ιωάννης Καρακώστας έχει το λόγο, ο οποίος ως πρώην αστυνομικός έκανε και τις αναγκαίες κινήσεις τακτικής προς το στόχο.

ΙΩΑΝΝΗΣ ΚΑΡΑΚΩΣΤΑΣ: Ευχαριστώ, κύριε Πρόεδρε, για τα κολακευτικά σας λόγια. 

Κύριε Πρόεδρε, κυρίες και κύριοι συνάδελφοι, κύριε Υπουργέ, δε θα σας αντιπολιτευθώ, γιατί ο χώρος για τον οποίο μιλάμε δεν προσφέρεται για αντιπολίτευση. Θα σταθώ, όμως, κριτικά απέναντι στις λειτουργίες του Υπουργείου Δημοσίας Τάξης.

'Οπως γνωρίζετε, υπάρχει μία σκληρή πραγματικότητα, την οποία γνωρίζει ο Ελληνικός Λαός. Υπάρχει έξαρση του εγκλήματος. Οργανωμένες σπείρες λεηλατούν την Ελλάδα κυριολεκτικά. Σκοτώνουν, βιάζουν, ληστεύουν, κλέβουν και τι δε θα κάνουν. Δεν τα παίρνετε τα μηνύματα;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Αυτά είναι υπερβολικά.

ΙΩΑΝΝΗΣ ΚΑΡΑΚΩΣΤΑΣ: Δεν είναι υπερβολικά. Ο Λαός αισθάνεται ανασφαλής. 'Εχει μειωθεί το αίσθημα ασφάλειάς του. Και γι' αυτό πολύ σωστά ήρθε στη Βουλή το θέμα και θα έπρεπε να είχε έρθει νωρίτερα ακόμα για να το αντιμετωπίσουμε συνολικά.

Είστε άξιος και δείχνετε δραστηριότητα. Αλλά, κύριε Υπουργέ, αυτά τα πράγματα αντιμετωπίζονται με νόμους με βαθιές καινοτομίες, οι οποίες λείπουν από το θεσμικό νομικό πλαίσιο. Ο ν. 1481 πάλιωσε ήδη. Χρειάζεται καινούριο θεσμικό πλαίσιο λειτουργίας των Σωμάτων Ασφαλείας. Δεν αντιμετωπίζεται η ασφάλεια μόνο με την Ελληνική Αστυνομία.

Τέσσερα είναι τα Σώματα Ασφαλείας και πρέπει αυτά να τα δείτε κάτω από ένα ενιαίο σύστημα και πρίσμα. Είναι η Ελληνική Αστυνομία, το Λιμενικό Σώμα, το Πυροσβεστικό Σώμα και η Αγροφυλακή, η οποία βρίσκεται υπό διάλυση και την οποία θα πρέπει να επανασυστήσετε για να σας βοηθήσει στο έργο σας, διότι το ένα Σώμα αλληλοϋποστηρίζει και βοηθάει το άλλο. Θα πρέπει να τα δείτε συνολικά και συλλογικά αυτά τα ζητήματα. Είστε ο Υπουργός ασφάλειας της Χώρας.

'Οπως γνωρίζετε, αντικείμενο της Αστυνομίας είναι η πρόληψη και η καταστολή του εγκλήματος και η τήρηση της Δημόσιας Τάξης και Ασφάλειας των πολιτών και της Χώρας. Αυτό και μόνο είναι το έργο της Αστυνομίας και των Σωμάτων Ασφαλείας. Εκεί θα πρέπει να περιορίσετε όλη σας τη δραστηριότητα, πώς θα αντιμετωπίσετε την εγκληματικότητα. 

Για την αντιμετώπιση της εγκληματικότητας χρειάζεται να υπάρχει οργάνωση και άρτια εκπαίδευση. Χρειάζεται να έχει κύρος η Αστυνομία -και αυτό το κύρος έχει πολλές έννοιες και σημασία- ώστε να προλαβαίνει το έγκλημα.

Ο μέγιστος στόχος της Αστυνομίας είναι η πρόληψη του εγκλήματος. Εκεί πρέπει να εστιάζεται η δραστηριότητα, διότι η καταστολή οδηγεί σε κατασταλτικούς μηχανισμούς, που δεν τους ανέχεται η δημοκρατική μας Πολιτεία.

Επίσης, γιατί δε βγάζετε πεζή Αστυνομία,με παράλληλη στελέχωση και ενίσχυση από εποχούμενους;

Δεν υπάρχει αστυνομικός στους δρόμους, ώστε να δίνει στον πολίτη το αίσθημα της ασφάλειας. Είπαν και άλλοι ομιλητές, ότι κατεβαίνουν στην Ομόνοια τη νύχτα, στην οδό Αθηνάς κλπ. και φοβούνται.

Κάποτε η Ελλάδα ήταν το άντρο της ελευθερίας. Τώρα δεν έχουμε ελευθερία κινήσεων πέραν από τις μεταμεσονύχτιες ώρες. Πώς θα έρθει ο τουρισμός στην Ελλάδα; Δίνοντας λίγα ψίχουλα στους αστυνομικούς, θα έχει κέρδος η εθνική μας οικονομία.

Κύριε Υπουργέ, σημείωσα και κάποια πράγματα που είπατε και θέλω να κάνω ορισμένες παρατηρήσεις. Είπατε, ότι οι ίδιοι οι αστυνομικοί έχουν ζητήσει να υπαχθούν στο μισθολόγιο των Ενόπλων Δυνάμεων. Ποιος δηλαδή; Η ιεραρχία, οι μεγάλοι, οι αξιωματικοί, ή η βάση;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): 'Οχι, οι συνδικαλιστικές οργανώσεις.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, θα πρέπει να ξέρετε ότι τα Σώματα Ασφαλείας είναι πολιτικές υπηρεσίες. Μην τα συγχέετε με τις 'Ενοπλες Δυνάμεις. Γι'αυτό σας λέω, ότι χρειάζεται ένα νομικό πλαίσιο, που να καταργεί τα προηγούμενα νομοθετήματα και να θεσπίζει καινούργιους θεσμούς, ώστε να προχωρήσει η Αστυνομία.

Αν θέλετε, ακούστε με. Αυτά σας τα λέω με πόνο και με ενδιαφέρον. Δε σας τα λέω για να σας κάνω αντιπολίτευση. Πρέπει, επιτέλους, να βάλετε εσείς το νυστέρι και νομίζω ότι έχετε το θάρρος να το κάνετε σήμερα.

Και μην καυχιέστε ότι τους δώσατε μισθούς, διότι πού εστιάζεται το ζήτημα; Αν οι αστυνομικοί μας είχαν το δημοσιοϋπαλληλικό ωράριο, είναι το ικανοποιητικό το μισθολόγιο. Ξέρετε πόσες ώρες εργάζονται οι αστυνομικοί; Αν το ξέρετε, τότε γιατί το υιοθετείτε και το ανέχεστε;

Εδώ παραβιάζετε την εργατική νομοθεσία, κύριε Υπουργέ. 'Οταν ο αστυνομικός εργάζεται πέραν του οκταώρου -για να μην πω και για το επτάωρο που είναι για τους υπαλλήλους- γιατί δεν τον πληρώνετε; Τον στέλνετε στα γήπεδα, σε μέτρα τάξεως, τον στέλνετε παντού. Τι είναι αυτός ο κύριος; Και τότε, πώς θέλετε να μην εργάζεται αλλού, σε παράλληλη εργασία, για να οικονομήσει και να αντιμετωπίσει τα έξοδά του;

Οι αστυνομικοί είναι ταξιτζήδες, είναι περιπτεριούχοι, είναι σε κέντρα και γίνονται και "νονοί" κ.λπ. και αρχίζει η διαφθορά.

Δώστε αξιοπρεπές μισθολόγιο στα Σώματα Ασφαλείας, για να έχουν κύρος και μη λέτε ότι εμείς το συνδυάζουμε με την εγκληματικότητα. Ναι, έχει σχέση το οικονομικό πρόβλημα. Διότι, όπως γνωρίζετε, κανείς δεν έχει όρεξη να εργαστεί, αν δεν αμείβεται. 'Οπως λέει και η παροιμία "νηστικό αρκούδι δε χορεύει".

Δείτε τα ζητήματα με ρεαλισμό. Για πρώτη φορά στα χρονικά οι αστυνομικοί κατέρχονται σε απεργιακές κινητοποιήσεις -και δεν έχουν άδικο- και θα τους δείτε να απεργήσουν. Γνωρίζουμε ότι απαγορεύεται, αλλά το δίκιο του εργαζόμενου δε λογαριάζει Συντάγματα και νόμους. Να το έχετε υπόψιν σας, κύριε Υπουργέ. Η ανάγκη του στομαχιού πρέπει να εξυπηρετηθεί. Πώς να το κάνουμε;

Μας είπατε εδώ, ότι το μισθολόγιο τους ικανοποιεί και μας φέρνετε και μια τροπολογία για να διορθώσετε το σφάλμα σας το οποίο είχαμε πει προ τριμήνου από το Βήμα αυτό στον κ. Χριστοδουλάκη. Του το τονίσαμε. Του είπαμε "δε μελετήσατε καλά, κύριε Υπουργέ, και θα δείτε ότι μόλις εφαρμοστεί ο νόμος, κάποιοι θα πάρουν λιγότερα από εκείνα που έπαιρναν με τον ισχύοντα τότε" νόμο.

Δε μας άκουσε ο κ. Χριστοδουλάκης. Θέλει να κάνει τώρα επίδομα εξομάλυνσης. Και τους δίνετε επτά, έντεκα και δεκαπέντε. Μα, τους κοροϊδεύετε; 'Εχετε κάνει πάλι λογαριασμό;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): 'Εχουμε κάνει.

ΙΩΑΝΝΗΣ ΚΑΡΑΚΩΣΤΑΣ: Εμείς πάλι σας λέμε ότι θα τα πάρει η εφορία. Σας το λέω εγώ, να το ξέρετε. Μόνο αν το διπλασιάσετε, επτά δεκατέσσερα έντεκα είκοσιδυο, δεκαπέντε τριάντα, τότε θα είναι μια ανακούφιση.

Θα μας τα πείτε στη δευτερολογία σας.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Τα είπα πριν, αλλά δεν τα προσέξατε.

ΙΩΑΝΝΗΣ ΚΑΡΑΚΩΣΤΑΣ: Τα άκουσα αυτά που είπατε, αλλά δεν τα είπατε τόσο έντονα για να σας καταλάβουμε όλοι.

Μας λέτε για το Σώμα των Συνοριακών Φρουρών, μας λέτε για την εκχώρηση αρμοδιοτήτων στη δημοτική αστυνομία και για τη μοριοποίηση των μεταθέσεων. Αυτά κανονικά έπρεπε να τα φέρετε εδώ.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Τι να πω, δεν προφθαίνω. 'Εχω προτάσεις, αλλά κτυπάει το κουδούνι. Ζητώ την ανοχή σας κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Οση δόθηκε και στους άλλους συναδέλφους, όχι παραπάνω. 'Ενα λεπτό.

ΙΩΑΝΝΗΣ ΚΑΡΑΚΩΣΤΑΣ: Χρειάζεται να εκσυγχρονίσετε τα Σώματα Ασφαλείας. Τι σημαίνει εκσυγχρονισμός. 'Οχι αυτόν 

Σελίδα 6745 

που δίδει η Κυβέρνηση. Σημαίνει να θεσπίσετε καινούργιους θεσμούς με βάση τα σημερινά δεδομένα και τη σύγχρονη πραγματικότητα. Σημαίνει να εφοδιάσετε τις υπηρεσίες με υλικοτεχνική υποδομή, ώστε να μπορούν να ανταποκριθούν στις σημερινές απαιτήσεις πρόληψης και καταστολής του εγκλήματος.

Πήγα και επισκέφθηκα τις υπηρεσίες της Αιτωλοακαρνανίας. Σας πληροφορώ ότι έχουν γραφομηχανές από το 1920, εκείνες που είχε η Χωροφυλακή. Μα, ούτε ένα κομπιούτερ δεν μπορείτε να τους πάρετε;

ΠΑΝΑΓΙΩΤΗΣ ΚΑΜΜΕΝΟΣ: Εδώ και η "17 Νοέμβρη" πήρε κομπιούτερ.

ΙΩΑΝΝΗΣ ΚΑΡΑΚΩΣΤΑΣ: Σας παρακαλώ, τόσο φτωχοί γίναμε, δηλαδή; Τι λέμε τότε πως είμαστε στην Ε.Ο.Κ. και για κάτι πακέτα Ντελόρ; Αυτά δεν έπρεπε να πάνε και λίγο προς την Αστυνομία; Κάποια. Εκσυγχρονισμός σημαίνει να επιλύσετε τα τεράστια και χρονίζοντα βασικά τουλάχιστον προβλήματα προσωπικού, που αυτά ενδεικτικά είναι: Οικονομικά, όπως είπαμε, θεσμικά ζητήματα, τα οποία δεν τα λύσατε. Φέρτε τα να τα λύσουμε εδώ όλοι μαζί.

Θα πρέπει τέλος να διαχωριστούν πλήρως από το στρατιωτικό θεσμικό πλαίσιο, κύριε Υπουργέ. Να θεσμοθετηθεί ωράριο εργασίας και ανάπαυσης του προσωπικού. Να απαλλαγούν από καθήκοντα ξένα προς την αποστολή τους. Να καθιερωθούν αντικειμενικές και διαφανείς διαδικασίες στις υπηρεσιακές τους μεταβολές, με συμμετοχή των συνδικαλιστικών τους εκπροσώπων. Ο συνδικαλισμός είναι υγιής και αποτρέπει να εκτρέπονται σε αντιδημοκρατικές λειτουργίες και ενέργειες τα Σώματα Ασφαλείας. Να το ξέρετε αυτό. Να θεσμοθετηθούν όροι υγιεινής και ασφάλειας στο προσωπικό, σύμφωνα με την εσωτερική και κοινοτική νομοθεσία. Να αναβαθμιστεί το εκπαιδευτικό σύστημα και οι σχολές αστυφυλάκων, πυροσβεστών κ.λπ., να καταστούν ανώτερες σχολές, ισότιμες με τις άλλες κρατικές σχολές, όπως είναι παραδείγματος χάρη η Σχολή Μονίμων Υπαξιωματικών του Γ.Ε.Σ., που είναι ανώτερη σχολή. Γιατί η Σχολή Αστυφυλάκων να μην είναι; Η φοίτηση είναι δυόμισι χρόνια. Γιατί να μην είναι ανώτερη -όχι ανώτατη, ανώτερη- όπως είναι η Σχολή Μονίμων Υπαξιωματικών του Στρατού; Εκείνοι την έκαναν, εμείς γιατί; Φοβούμαστε;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Υπάρχουν και στρατιώτες.

ΙΩΑΝΝΗΣ ΚΑΡΑΚΩΣΤΑΣ: Και τι σημαίνει αυτό, κύριε Υπουργέ;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, παρακαλώ μη διακόπτετε.

Κύριε συνάδελφε, να ολοκληρώσετε.

ΙΩΑΝΝΗΣ ΚΑΡΑΚΩΣΤΑΣ: Τελειώνω, κύριε Πρόεδρε.

Και οι συνταξιούχοι των Σωμάτων ζουν κάτω από ένα δράμα και αυτοί. Και περιμένουν βέβαια τώρα με το συνταξιοδοτικό -να δούμε τι θα γίνει- να ικανοποιηθούν. Θα τους ικανοποιήσει; Διότι 1/3 του μισθού τους οι συνταξιούχοι δεν το παίρνουν.

Η Πολιτεία, λοιπόν, έχει χρέος να μεριμνά για τους απόμαχους της ζωής και δεν είναι σωστό, αλλά ούτε και πρέπον, να τους παίρνει την ικμάδα τους και στο τέλος να τους πετά σαν στημένη λεμονόκουπα στο καλάθι των αχρήστων. Σας ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): 'Οσο περνάει η ώρα, τόσο μεγαλώνει η ουρά στο Ρίο, προσέξτε! Κύριοι συνάδελφοι, έχω τη χαρά να ανακοινώσω στο Σώμα, ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην αίθουσα "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και έξι συνοδοί-καθηγητές από το 19ο Δημοτικό Σχολείο Νέας Ιωνίας Βόλου του Νομού Μαγνησίας.

Τους καλωσορίζουμε στο Κοινοβούλιο.

(Χειροκροτήματα από όλες τις Πτέρυγες)

Ο κ. Γεώργιος Καρατζαφέρης έχει το λόγο για να δευτερολογήσει.

ΓΕΩΡΓΙΟΣ ΚΑΡΑΤΖΑΦΕΡΗΣ: Είπε ο κύριος Υπουργός, ότι ανήκουμε σε δυο διαφορετικές σχολές δημοσιογραφίας. Πράγματι, υπάρχουν δύο ειδών δημοσιογράφοι, εκείνοι οι δημοσιογράφοι οι οποίοι προσπαθούν να προβάλουν την είδηση και εκείνοι οι δημοσιογράφοι, οι οποίοι προσπαθούν να κάνουν την κρίση τους είδηση. Εγώ ανήκω στην πρώτη κατηγορία, κύριε Υπουργέ. Δε θέλω να κάνω την κρίση μου, είδηση. Γιατί εσείς κάνατε την κρίση σας, είδηση, ότι οι αστυνομικοί είναι ευτυχείς. Βγείτε έξω και ρωτήστε τον πρώτο που θα συναντήσετε, πόσο ευτυχής είναι. Και βεβαίως επειδή ενδεχομένως να γνωρίσουν εσάς, στείλτε κάποιο συνεργάτη σας, για να έχετε την πραγματικότητα και όχι την ψευδαίσθηση.

'Εχω σημειώσει ορισμένα από αυτά που μας είπατε, κύριε Υπουργέ. Πρώτα-πρώτα γι' αυτήν τη μεγάλη τομή που είπατε. Προσέξτε, αιμορραγεί. Και δεν αιμορραγεί μόνο, φοβούμαι ότι μαζεύει και πύον. Θα κακοφορμήσει και θα είναι πολύ επικίνδυνο.

Μας είπατε ότι είναι ό,τι καλύτερο ζητούσαν οι αστυνομικοί. Πρώτα-πρώτα δημιουργείται μία ομηρία στους διοικητές. Δηλαδή ο διοικητής δεν εξασφαλίζεται από τη μοριοποίηση, είναι κάτω από τον έλεγχο, ή αν θέλετε, εμμέσως -δε χρησιμοποιώ τη λέξη εκβιασμό, που χρησιμοποιούν οι ίδιοι στην επιχειρηματολογία τους- ανά πάσα στιγμή μπορεί να βρεθούν πολύ μακριά από τον τόπο της καταγωγής τους. Δε συμπεριλαμβάνονται οι άνδρες της Βουλής. Δε δέχομαι το επιχείρημα ότι στο σύνολό τους ανήκουν στο χώρο του ΠΑ.ΣΟ.Κ. Τελευταία διαβάσαμε σε μια συνέντευξή σας, ότι θα φύγουν και εντελώς από τη Βουλή.

Κύριε Υπουργέ, γι' αυτό το θέμα της μοριοποίησης. Επαναλαμβάνω, δεν το φέρατε μέσα στη Βουλή, να το περάσουμε από δω, από τη διύλιση της σκέψεως, να μπείτε στη βάσανο της ερωτοαπάντησης, αλλά το περάσατε με προεδρικό διάταγμα. Το φέρατε, αφού προηγουμενως το Μάρτιο και Απρίλιο είχατε φροντίσει να κλείσετε τις καλές υπηρεσίες με δικούς σας ανθρώπους. 'Εχω εδώ από τον Αντιπρόεδρο της Βουλής τον κ. Κατσαρό, μία ερώτηση που σας έκανε στις 6 Μαϊου και σας μιλάει για ένα κατάλογο ονομάτων, όπως Οικονόμου, Καράς, Καράσουλας, Καραβέργος, Μάλκας, Μπίνας, Ποντίκας, Σακοράφας, Σταυροθεόδωρος, Τσάνας, Τσιτούρας, Τζώρτζης. Πού είναι όλοι αυτοί; Από τη Λάρισα. Στη Σύρο από το '94, στην Καστοριά, στην Κάλυμνο, στην Καστελοπηγή, στη Σάμο, στην Κάλυμνο, στις Κυκλάδες, στη Φλώρινα, στην Κέα, στην Κάλυμνο. Τρία χρονια. Δε θα χρησιμοποιήσω τη λέξη εξορία, διότι η Ελλάδα βεβαίως είναι ένας τόπος που θα έπρεπε ο καθένας να μπορεί να υπηρετεί, αλλά έτσι λένε οι ίδιοι μεταξύ τους. Αφού, λοιπόν, τρία χρόνια τους έχετε στείλει εκεί, τώρα με τη μοριοποίηση τους αναγκάζετε μονίμως να μείνουν εκεί. Το βρίσκετε σωστό αυτό, κύριε Υπουργέ; Αυτό δε λέει η μοριοποίησή σας; Πώς θα περπατήσει; Προχθές χρειάσθηκε -δεν ξέρω αν το έχετε υπόψη σας- ένας οδηγός να μεταφέρει από τη Γ.Α.Δ.Α. στην Καλλιθέα κάποιους αξιωματικούς και δεν υπήρχε κανείς. Θα αναγκασθείτε σε αποσπάσεις τριμήνου και δεύτερου τριμήνου και εν συνεχεία θα οδηγηθείτε στο αδιέξοδο. Δε θα μπορέσει να περπατήσει, γιατί χρειαζόταν μία βελτίωση, μία αναζήτηση της πραγματικότητας, της αλήθειας, που μόνο μέσα από τη Βουλή δίδεται, κύριε Υπουργέ, και όχι με την αυθαιρεσία, αν θέλετε, ενός προεδρικού διατάγματος. Ο .... αναφέρει τη λέξη αυθαιρεσία.

Μιλάτε για αποκομματικοποίηση. Σοβαρά,κύριε Υπουργέ; Με επανελθόντα Αρχηγό, μιλάτε για αποκομματικοποίηση; Θέλετε να προχωρήσω παρακάτω στο μέμο που κυκλοφόρησε ανάμεσα στην Αστυνομία -που έγινε θέμα στις εφημερίδες- που σας μίλησε πριν απο λίγο και ο κ. Καμμένος; Συγκεκριμένα πράγματα. Και κάνετε Ε.Δ.Ε.; Η καλύτερη λύση για να αποφύγει κανείς τις ευθύνες του, είναι να διατάξει μία Ε.Δ.Ε. και να αφήσει την υπόθεση στο χρόνο. Μα, θέλετε να βρείτε τον ένοχο, κύριε Υπουργέ; 'Εξω από την Αίθουσα είναι. Ανοίξτε το πόμολο, εκεί θα τον βρείτε. Για όνομα του Θεού! Θέλουμε να ξεκαθαρίσουμε αυτές τις καταστάσεις ή θέλουμε να τις αφήσουμε να υπάρχουν; Πρέπει να το κακίσετε αυτό το πράγμα, ξεκάθαρα, αμείλικτα, όχι με μισόλογα. Και πάνω

Σελίδα 6746 

εκεί βασίστηκαν πολλές από τις μεταθέσεις σας. Εδώ υπάρχει μία επιστολή, η οποία ήρθε για σας, που λέει συγκεκριμένα πράγματα. Την έχω και εγώ εδώ. Μιλάει για συγκεκριμένες περιπτώσεις, για τον κ. Χριστοφαραϊζη, ο οποίος τότε για τη βία που έδειξε εναντίον των γερόντων στο Μέγαρο Μαξίμου, η δική σας ηγεσία του επέβαλε ποινή, βαρυτάτη ποινή, ενός μισθού και στη συνέχεια εσείς ήρθατε και του δώσατε πρόσθετα γαλόνια, ενώ άξιους αξιωματικούς, όπως ο κ. Μωρογιάννης, επειδή έτυχε να υπηρετήσει στην ΕΥΠ στην περίοδο της Νέας Δημοκρατίας, τρεις χρονιές διαρκώς τον προσπερνάτε. Δεν είναι μια πραγματικότητα αυτή;

Για ποια αποκομματικοποίηση μας μιλάτε και μάλιστα με κατηγορηματικό τρόπο απ' το Βήμα της Βουλής; Δεν μπορείτε να την αποφύγετε. Φέρατε το επιχείρημα και μιλάτε για θέσεις περιοχών πρώην Υπουργών Δημόσιας Τάξης. Πολύ φοβούμαι ότι θα παρεξηγηθεί ο κ. Παπαθεμελής, ο κ. Γείτονας και ο κ. Βαλυράκης, διότι στις περιοχές που πολιτεύονται αυτοί, στην Αθήνα, στη Θεσσαλονίκη και στην Κρήτη, δεν υπάρχει καμιά ελεύθερη θέση. 'Εχουν καλυφθεί όλες.

Αν εννοούσατε τους δικούς μας, τον κ. Αναγνωστόπουλο και τον κ. Γκελεστάθη, στον πίνακα τον οποίο έχετε και σεις, βλέπω ότι και στη Φωκίδα και στην Καρδίτσα υπάρχουν κενές θέσεις για να πάνε να υπηρετήσουν αστυνόμοι, αρχιφύλακες κλπ. Προφανώς, λοιπόν, ομιλείτε για τους δικούς σας Υπουργούς, οπότε είναι δικό σας εσωτερικό πρόβλημα.

Η ουσία, λοιπόν, είναι ότι αυτήν τη στιγμή δεν υπηρετείται η πραγματικότητα και η αλήθεια. Είναι ένα σωστό βήμα, αλλά με λάθος σύλληψη. Πρέπει, λοιπόν, να το επαναφέρουμε να το περάσουμε μέσα απ' τη Βουλή για να βρούμε τη σωστή μορφή και όχι μομφή.

'Ερχομαι τώρα στα οικονομικά. Μας είπατε την επιθυμία των αστυνομικών να συνδεθούν με τις 'Ενοπλες Δυνάμεις. 'Ηταν ένα πάγιο αίτημά τους, αλλά νομίζω ότι τον τελευταίο χρόνο προτιμούν τη φυγή προς την ΑΔΕΔΥ. Αυτό βεβαίως είναι, αν θέλετε, μέσα από ένα πνεύμα που καλλιεργήθηκε, ένα πνεύμα στο οποίο εντάσσεται εκείνη η λογική, να μη θέλει ο αστυνομικός να βγει έξω από το σπίτι του με τη στολή. Και αυτό, αν θέλετε μπορούμε να το δούμε και να το συζητήσουμε, για ποιο λόγο φτάσαμε σ'αυτήν την κατάντια ο αστυνομικός να ντρέπεται να φορέσει τη στολή του, είτε ο αξιωματικός της Αστυνομίας είτε ο αξιωματικός των Ενόπλων Δυνάμεων.

Σ'αυτή, λοιπόν, την εναρμόνιση -που λέτε ότι εναρμονίζεται- ο χαμηλόβαθμος του Στρατού με δύο χρόνια σχολής αποστρατεύεται με το βαθμό του συνταγματάρχη ή και της Αεροπορίας, ο χαμηλόβαθμος της Αστυνομίας με την τροπολογία σας, φεύγει με το βαθμό του ταγματάρχη. Πριν ήταν με του λοχαγού. Βλέπετε, λοιπόν, να υπάρχει εναρμόνιση; Είναι το ίδιο πράγμα; 'Αλλο συνταγματάρχης, άλλο ταγματάρχης. 'Αλλες αποδοχές οι μεν και άλλες οι άλλες.

Μας δώσατε έναν πίνακα, αλλά διαβάσατε το μισό. Εγώ περίμενα να τον διαβάζατε όλον. Γιατί μας αφήσατε έτσι; Πόσοι μένουν χωρίς να καλύπτονται από τις αυξήσεις;

Εδώ έχω χίλιους έντεκα από τους ανώτερους, που έχουν αρνητική αύξηση, όπως γράφει το κομπιούτερ σας και από τους κατώτερους, αρνητική αύξηση έχουν χίλιοι ενενήντα δύο. Για ποιο λόγο;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Μου επιτρέπετε μια διακοπή;

ΓΕΩΡΓΙΟΣ ΚΑΡΑΤΖΑΦΕΡΗΣ: Παρακαλώ.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Θα ήθελα να ρωτήσω αν αυτός ο πίνακας έχει λάβει υπόψη του το διορθωτικό επίδομα και τις μισθολογικές προαγωγές.

ΓΕΩΡΓΙΟΣ ΚΑΡΑΤΖΑΦΕΡΗΣ: Θα σας τον καταθέσω για να τον μελετήσετε καλύτερα. 

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κατατίθεται αυτήν την ώρα ένα νέο στοιχείο, που είναι διαφορετικό απ' αυτό που ανέφερα προηγουμένως και παρακαλώ να κατατεθεί...

ΓΕΩΡΓΙΟΣ ΚΑΡΑΤΖΑΦΕΡΗΣ: Εν πάση περιπτώσει, δείτε το και μελετήστε το κύριε Υπουργέ. Σας λέγω ότι υπάρχουν άνθρωποι που πιστεύουν ότι θα έχουν και πάλι αρνητική αύξηση. Να το αντιμετωπίσετε. Αυτό είναι το ζητούμενο. Δεν αντιδικούμε αυτήν τη στιγμή. Προσπαθούμε να βρούμε το καλύτερο για την Αστυνομία. Διάλογο κάνουμε, για να προάγουμε τη ζωή κάποιων ανθρώπων, να δώσουμε ευζωία σε εκείνους που εκ καθήκοντος προσπαθούν για τη δική μας ευζωία. Αυτό είναι και το ζητούμενο.

Είναι δυνατόν να στέλνετε αποστολή στη Λάρισα -τότε με τις κινητοποιήσεις των αγροτών- και να μένει εικοσιτετράωρα χωρίς φαγητό; Αυτή είναι δική τους καταγγελία, δεν είναι δική μας. 'Εμειναν ένα εικοσιτετράωρο χωρίς φαγητό και χωρίς νερό. Απευθυνθείτε, αν θέλετε, στο συλλογικό τους όργανο για να σας το επιβεβαιώσει.

Μιλάμε για τα ελικόπτερα. Τα έχουμε ενάμιση χρόνο. 'Εχουμε εμπείρους κυβερνήτες και επαίρεσθε τώρα ότι πριν από δύο μήνες τα βάλαμε στα σύνορα;

'Εχουμε δικούς μας, της Αστυνομίας, πολύ ικανούς τεχνικούς για το σέρβις εδώ και ενάμιση χρόνο και λέμε ότι τώρα θα βγουν; Δεν ανησυχείτε για όλα αυτά τα στοιχεία κύριε Υπουργέ;

Βεβαίως, δε μας απαντήσατε, κύριε Υπουργέ -και περιμένω την απάντησή σας στη δευτερολογία γιατί ο χρόνος είναι αμείλικτος και δε θα κάνω κατάχρηση-εάν συζητήθηκε ανάμεσα σε σας και στον Υπουργό Εθνικής 'Αμυνας, εάν θα υπάρξει η διάλυση του Μετοχικού Ταμείου Στρατού.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Θα σας απαντήσω.

ΓΕΩΡΓΙΟΣ ΚΑΡΑΤΖΑΦΕΡΗΣ: Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, ο κ. Ιωαννίδης δεν είναι εδώ. Βλέπετε ότι έχουμε δίκιο, όταν υποβάλουμε ερωτήσεις για να ελέγξουμε την Κυβέρνηση για το τι συμβαίνει σε διάφορους τομείς, μεταξύ των οποίων και στον ευαίσθητο τομέα της Αστυνομίας. 'Εχω να του απαντήσω και με παραδείγματα από το παρελθόν, ότι οσάκις υπέβαλε η Νέα Δημοκρατία επερωτήσεις ή άλλη θετική ενέργεια κάναμε υπέρ της Αστυνομίας, η Κυβέρνηση του ΠΑ.ΣΟ.Κ. έστεργε πάντοτε να ικανοποιήσει τα αιτήματα, διότι είχε υποστεί τον έλεγχο το δικό μας. Θα πω και κάτι άλλο. Η σημερινή εμφάνιση, κύριε Υπουργέ όλων ημών εδώ μέσα, αλλά και των άλλων Κομμάτων, που με τους Εκπροσώπους τους ήλθαν να επιβεβαιώσουν αυτά τα οποία λέμε, δείχνει ότι είναι κοινή συνείδηση όλων, ότι της Αστυνομίας της χρωστάμε και δε συνδέουμε εμείς την αύξηση της εγκληματικότητας με την ικανότητα ή μη της Αστυνομίας και δε λέμε ότι οι αστυνομικοί είναι ασυνείδητοι. Αντίθετα, επειδή είναι αξιοπρεπείς άνθρωποι και ευσυνείδητοι στους οποίους το Ελληνικό Κράτος, η ελληνική κοινωνία έχει εναποθέσει την άσκηση αυτής της λειτουργίας, να εμπεδώνεται δηλαδή το αίσθημα της ασφάλειας του Ελληνικού Λαού, θα πρέπει όλοι να στέρξουμε -και είναι τρανή η απόδειξη σήμερα, ανεξάρτητα από το ποια πολιτική πλευρά το κάθε Κόμμα βλέπει το θέμα και αν φταίμε τα δυο μεγάλα Κόμματα ή όλοι μαζί, πράγμα που δεν είναι της παρούσης- στο να υπάρξει κάτι θετικό προς την πλευρά των αστυνομικών. Σας τονίσαμε δε, ότι θα σας συνδράμουμε σε όποια θετική απόφαση πάρετε.

Μας αναφέρατε πάρα πολλές δικαιολογίες για τη μοριοποίηση, για τις πανελλήνιες εξετάσεις και ότι καταθέσατε κάποια τροπολογία για να πάρουν κάποιες αυξήσεις οι αστυνομικοί. Μα, δε φωνάζαμε εμείς ότι πρέπει να πάρουν κάποιες αυξήσεις οι αστυνομικοί και ότι θα πρέπει να εναρμονισθεί το μισθολόγιό τους με το μισθολόγιο των στρατιωτικών, όταν συνεζητείτο το τελευταίο στη Βουλή; Και μας είπαν τότε οι αρμόδιοι οικονομικοί Υπουργοί, αλλά και ο Υπουργός Εθνικής Αμύνης, ότι θα έλθει αργότερα ενιαίο μισθολόγιο των Σωμάτων Ασφαλείας. Πότε θα έλθει;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Από την αρχή είπαμε.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Είναι γεγονός ότι πάντα την Αστυνομία τη ρίχνουμε. Εδώ είναι το παράπονό μας και εδώ είναι το σφάλμα που έγινε από τους προκατόχους 

Σελίδα 6747 

σας, ότι προσπαθούσαν μέσω κομματικών πιέσεων και κριτηρίων, να ικανοποιήσουν ή όχι τα δίκαια αιτήματα των αστυνομικών. Οι αστυνομικοί δεν υπέκυψαν και είπαν τη γνώμη τους δημόσια και μάλιστα με κινητοποιήσεις, ασκώντας νόμιμο δικαίωμά τους. 'Ηθελαν να τονίσουν την ευσυνειδησία τους από τη μια μεριά πάνω στο καθήκον τους και από την άλλη μεριά, την αστοργία του Κράτους. Και εμείς σαν κυβέρνηση κάτι κάναμε για την Αστυνομία, αλλά και εσείς προσπαθείστε να βελτιώσετε την κατάσταση, έτσι ώστε να εμπεδωθεί το αίσθημα ασφάλειας στον Ελληνικό Λαό, αλλά και ο αστυνομικός να περπατάει με το κεφάλι ψηλά. Να μην αισθάνεται αναξιοπρεπής, διότι εργάζεται ως ταξιτζής το βράδυ για να ζήσει την οικογένειά του, αλλά να αισθάνεται αξιοπρεπής, διότι το Ελληνικό Κράτος αναγνωρίζει την προσφορά του στην κοινωνία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Επειδή, κύριε Υπουργέ, μέχρι τώρα πολλαπλά αναφέρθηκε ο νομός μου -μπορώ να πω ότι έγινε pilot νομός για την Αστυνομία- επιτρέψτε μου να είμαι συγκεκριμένος, και για πράγματα που ξέρουμε, να σας παρουσιάσουμε μια πραγματική εικόνα, τη διάσταση του τι ακριβώς συμβαίνει, για να έχετε και σεις την αίσθηση, του ότι η επαρχία αυτήν τη στιγμή και ο αστυνομικός της, κάνει τεράστια προσπάθεια να λειτουργήσει και έχει ένα μεγάλο πρόβλημα.

Η αστυνομική διεύθυνση της Λάρισας, παρά τις φιλότιμες προσπάθειες που πραγματικά κάνει όλο το προσωπικό της, όπως ξέρετε, φιλοξενεί την πρώτη στρατιά, το ΑΤΑ, το 7ο ΑΤΑΦ που πρόκειται να δημιουργηθεί, έχει ένα οδικό εθνικό δίκτυο ογδόντα τριών χιλιομέτρων, έχει μια φυλακή η οποία είναι υπερπλήρης, με τεράστια προβλήματα καθημερινά, έχει πολλαπλές ποδοσφαιρικές, ομάδες δηλαδή πολλές υπηρεσίες σε γήπεδα και πολλαπλές ομάδες μπάσκετ, άρα πολλές υπηρεσίες, αντίστοιχα γήπεδα μπάσκετ, έχει πολλές διακομιδές κρατουμένων, όπως επίσης πολλές συνοδείες από διερχόμενα πρόσωπα υψηλά, που περνούν, λόγω του ότι υπάρχει το εθνικό δίκτυο από εκεί. 'Ολες αυτές τις υπηρεσίες και τις αρμοδιότητες, η Αστυνομία σήμερα είναι υποχρεωμένη να τις καλύπτει. Με ποια μέσα; Να σας πω.

Κατ' αρχάς, στην παρουσία της στο δρόμο τα πρωϊνά, τις ώρες λειτουργίας της αγοράς, που πρέπει να υπάρχουν κάποιοι αστυνομικοί και να κάνουν την αίσθηση ότι υπάρχουν στο κάτω-κάτω μέσα στο κέντρο της πόλης. Το μόνο που μπορείτε να δείτε είναι κανένα ζευγάρι από αστυνομικούς του δήμου, που προσπαθούν με τις πενιχρές μέχρι σήμερα αρμοδιότητες που έχουν -και είναι προς σωστή κατεύθυνση η επιλογή σας να στηρίξετε τη δημοτική αστυνομία και να της αποκεντρώσετε κάποιες αρμοδιότητες- υπάρχουν και λειτουργούν μέσα στην πόλη.

Τα τεχνικά μέσα των αστυνομικών; Αν δείτε τα VHF που έχουν στα χέρια τους -μια που είμαι και amateur, επιτρέψτε μου- θυμίζουν την εποχή του 1903. Μα είναι πράγματα απαράδεκτα. Να έχετε υπόψη σας, ότι το VHF της Αστυνομίας της Λάρισας μπορεί ο καθένας πιτσιρικάς με ραδιόφωνο, ευρείας λήψης να συντονίζει τη συχνότητά του και να ακούει οποιαδήποτε πληροφορία αποκωδικοποιημένη -μια που δεν υπάρχει κωδικοποίηση- λέγεται από την αστυνομία και παράλληλα με αυτόν το νεαρό, μπορεί, το οποιοδήποτε κακοποιό στοιχείο να χρησιμοποιεί τις πληροφορίες και να ενημερώνεται για το τι ακριβώς η Αστυνομία κάνει.

Να πούμε για τα υπόλοιπα τεχνικά μέσα, τα περιπολικά; Από τα περιπολικά που έχουμε στη διάθεσή μας στο νομό, κύριε Υπουργέ, τα περισσότερα έχουν πάνω από ενάμισι εκατομμύριο χιλιόμετρα. Ταξί να ήταν, αν δέκα οδηγοί, όπως τα περιπολικά της αστυνομίας τα οδηγούν, λόγω της υπηρεσίας και λόγω της δομής που έχει η υπηρεσία τους, θα είχαν αποσυρθεί. Μα, είναι δυνατόν να αποτελέσουν συνοδεία για ένα γρήγορο αυτοκίνητο στον εθνικό δρόμο, περιπολικά με ενάμισι εκατομμύριο χιλιόμετρα; Ξέρετε ότι το τελευταίο διάστημα, το μόνο αυτοκίνητο εδώ και τέσσερα χρόνια που παρουσιάστηκε στη Λάρισα καινούργιο για την Αστυνομία, ήταν ένα τζιπάκι RAV 4X4, που ήρθε πριν από περίπου ενάμιση μήνα και το έχει ο περιφερειακός σταθμός της Αστυνομίας; Ξέρετε πότε είδε η Λάρισα νέα περιπολικά; 'Ηταν έντεκα τον αριθμό και ήταν astra, την εποχή που είχαμε τις κινητοποιήσεις των αγροτών. Και όταν τελείωσαν όλες οι διαδικασίες, σας έκανα και σχετική ερώτηση για το θέμα, γυρνούσαν τα έντεκα περιπολικά μέσα στην πόλη και με τις σειρήνες είχαν καταανησυχήσει τον τόπο. Και τότε επιτέλους ο Λαρισαίος είδε ότι υπήρχαν αυτοκίνητα σύγχρονα στην αστυνομία. Γιατί όλα τα άλλα είναι υπό κατάρρευση.

Συνεχίζοντας, να σας πω ότι πολλές φορές η Λάρισα ...

ΠΡΟΕΔΡΕΥΩΝ (Παναγιώτης Ν. Κρητικός): Τελειώνοντας, κύριε Γαρουφαλιά, σας παρακαλώ.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Πρόεδρε, επιτρέψτε μου. Σας τιμώ και σας εκτιμώ ιδιαίτερα, αλλά είδα ότι σε άλλους συναδέλφους είχατε την παραχώρηση τουλάχιστον των δύο, δυόμισι λεπτών. Εγώ σας ζητάω ένα λεπτό, αν έχετε την καλοσύνη. Ευχαριστώ πάρα πολύ.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι. 

ΓΕΩΡΓΙΟΣ ΓΑΡΟΥΦΑΛΙΑΣ: Δώστε μου μισό.

ΠΡΟΕΔΡΕΥΩΝ (Παναγιώτης Ν. Κρητικός): Ολοκληρώστε τη σκέψη σας. 

ΓΕΩΡΓΙΟΣ ΓΑΡΟΥΦΑΛΙΑΣ: Ολοκληρώνοντας, λοιπόν, πολλές βάρδιες, κύριε Υπουργέ, το βράδυ σε ένα νομό με πάνω από τριακόσιες χιλιάδες κατοίκους, έχουν ένα και μόνο αυτοκίνητο βάρδια από την Αστυνομία. Αν είναι δυνατόν, να εξυπηρετηθούν οι ανάγκες ενός τεράστιου νομού με αυτήν την παρουσία της Αστυνομίας.

Συνολικά στο νομό μας, θέλω να ξέρετε ότι υπάρχουν πολλοί σταθμοί σε διάφορες κοινότητες, που έχουν δύο αστυνομικούς συνολικά στη δύναμή τους. Σε αυτούς τους σταθμούς τελικά, η υπηρεσία των αστυνομικών είναι άχρηστη. Το μόνο που κάνουν είναι να φυλάγουν τα κτίρια. 'Η καταργείστε τους ή αν δεν τους καταργείσετε, μην αφήνετε αυτούς τους ανθρώπους να κάνουν υπηρεσίες "μια και εμπλοκή", μέρα παρά μέρα, αδικόντας τις οικογένειές τους.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καμμένος έχει το λόγο.

ΠΑΝΑΓΙΩΤΗΣ ΚΑΜΜΕΝΟΣ: Κύριε Υπουργέ, δεν απαντήσατε όσον αφορά την ταμπακιέρα για το έγγραφο αυτό. Το αντιλαμβάνομαι, έχετε διατάξει Ε.Δ.Ε. Εγώ θα περιμένω όχι το αποτέλεσμα της Ε.Δ.Ε. αλλά μετακινήσεις αξιωματικών και ανδρών από υπηρεσίες της Γ.Α.Δ.Α. και του Υπουργείου μετά από την έρευνα την οποία θα κάνετε. Και νομίζω ότι σε αυτήν την περίπτωση, θα πρέπει με ιδιαίτερη προσοχή, εσείς προσωπικά, οι άνθρωποι της απολύτου σας εμπιστοσύνης, να ελέγξετε και μεταθέσεις αξιωματικών, που ενώ εκλήθησαν από υψηλά ισταμένους και ενθαρρύνθησαν να προχωρήσουν σε καταγγελίες ανθρώπων που υπηρετούν στο Υπουργείο με λέσχες και παράνομα στοιχήματα, εν συνεχεία ευρέθησαν υπό δυσμενή μετάθεση. Νομίζω ότι θα το ελέγξετε.

Για να μην ξαναγίνουν, όμως, όλα αυτά και για να μην υπάρχουν όλοι αυτοί οι κομματικοί εγκάθετοι σε κάθε περίπτωση, θα σας κάνω μία πρόταση, κύριε Υπουργέ. Δημιουργήστε με τη διακομματική συμφωνία μέσα από τη Βουλή, μία υπηρεσία εσωτερικών υποθέσεων, όπως υπάρχει στις Ηνωμένες Πολιτείες, στη Γαλλία και στη Γερμανία. Οι αδιάφθοροι της Αστυνομίας να μπορούν να ελέγχουν τις εσωτερικές υποθέσεις της Αστυνομίας που έχουν να κάνουν με τέτοια αδικήματα.

Στη συνέχεια, σας προτείνω, κύριε Υπουργέ, να απαλλάξετε το γρηγορότερο την Αστυνομία από τα δικόγραφα. Δεν μπορεί να γίνεται κούριερ η Ελληνική Αστυνομία.

'Αλλη πρόταση που έχει να κάνει με την αντιμετώπιση αυτού του φαινομένου της εμπλοκής ονόματος αστυνομικών μέσα σε τέτοια σκάνδαλα, σε καφενεία κ.λπ.: Εδώ ο τζόγος έχει γίνει πλέον δημόσιο σπορ. ΛΟΤΤΟ, ΠΡΟΠΟ, ΠΡΟΠΟ-ΓΚΟΛ, λαχεία, κόντρα λαχεία εθνικά και λαϊκά, καζίνο παντού και τους φουκαράδες αυτούς που παίζουν ένα "Θανάση" στα

Σελίδα 6748 

καφενεία, τους μαζεύουμε σαν κοινούς εγκληματίες. Κάποια στιγμή θα πρέπει να δείξουμε μία ανοχή σε αυτό το κοινωνικό φαινόμενο, στο καφενείο στις γειτονιές, όπου δεν παίζονται μεγάλα ποσά αλλά που παίζονται δύο χιλιάδες, τρεις χιλιάδες δραχμές και σύρονται ως κοινοί εγκληματίες, ενώ αλλού παίζονται δισεκατομμύρια κάθε βράδυ.

Το ξέπλυμα χρήματος που γίνεται, κύριε Υπουργέ, γίνεται με επιστημονικές μεθόδους. Το ξέρετε ότι υπάρχουν κυκλώματα που αγοράζουν κερδισμένα ΛΟΤΤΟ; Πάνε και του λένε έχεις κερδίσει πενήντα εκατομμύρια στο ΛΟΤΤΟ, πάρε πενήντα δύο για να μη σε κυνηγάνε και εν συνεχεία με το χαρτί αυτό ξεπλένουν χρήμα, διότι καταθέτουν ότι έχουν γίνει πλέον νικητές των εκατομμυρίων αυτών από το ΛΟΤΤΟ.

Προχωράω, κύριε Υπουργέ. 'Οσον αφορά τα μέσα, πραγματικά χρειάζεται ανανέωση το μέσο. Σε μία, όμως έρευνα που έγινε στην Αμερική, έδειξε ότι το 70% είναι το έμψυχο υλικό. Στο έμψυχο, λοιπόν, αυτό υλικό προσθέστε και ανθρώπους που θα εκπαιδευτούν για τις νέες μορφές εγκλήματος.

Στο internet, κύριε Υπουργέ, την προηγούμενη εβδομάδα παρήγγειλα "'Εκστασι" από το εξωτερικό,από το τηλέφωνο του σπιτιού μου, που θα μπορούσε να το χειριστεί το παιδί μου ή το παιδί κάθε 'Ελληνα πολίτη. Μπορεί ο κάθε 'Ελληνας να παραγγείλει ναρκωτικά και να του τα στείλουν με κούριερ.

Παίζουν στα καζίνο με ελληνικές πιστωτικές κάρτες ποσά άνω των δέκα χιλιάδων δολλαρίων. Είναι το μίνιμουμ που μπορεί να καταθέσει κανείς.

Η παιδική πορνεία είναι γνωστή. Πέντε χρονών παιδάκια πωλούνται μέσα από το ΙΝΤΕΡΝΕΤ. Εμπόριο λευκής σαρκός από γυναίκες.

Εκεί χρειάζονται εξειδικευμένοι αστυνομικοί οι οποίοι πρέπει να εκπαιδευτούν το συντομότερο δυνατόν.

Τελειώνω με τους μισθούς λέγοντας το εξής: Δεκατέσσερις χιλιάδες διαφορά είχε ο Αστυνόμος Β' με δύο παιδιά. Δεν ξέρω αν με την εξομάλυνση και με την τροπολογία αυτή, καλύπτεται. Πιστεύω ότι δεν καλύπτεται.

Τέλος, για τη νέα υπηρεσία που δημιουργείται στα σύνορα, θα ήθελα κύριε Υπουργέ, να σας υπενθυμήσω, ότι έχουμε μία υπηρεσία που λέγεται Αγροφυλακή. Θα πρέπει ίσως, κύριε Υπουργέ, πρώτα απ'όλα να χρησιμοποιήσετε αυτούς τους ανθρώπους σε οποιαδήποτε ενέργεια και αν γίνει. Και αφού χρησιμοποιηθούν οι άνθρωποι της Αγροφυλακής, από εκεί και πέρα, θα συζητήσουμε την οποιαδήποτε άλλη προσπάθεια που μπορεί να γίνει.

Επίσης, θα ήθελα και απάντηση για τα όπλα.

Ευχαριστώ.

ΠΡΟΕΔΡΕΥΩΝ (Παναγιώτης Ν.Κρητικός): Ο κ.Ψωμιάδης έχει το λόγο.

ΠΑΝΑΓΙΩΤΗΣ ΨΩΜΙΑΔΗΣ: Κύριε Πρόεδρε, κύριε Υπουργέ, εκσυγχρονισμός της Χώρας δεν νοείται, όταν μέσα σε αυτήν την Αίθουσα κυριαρχεί και βρίσκεται πρώτος στην ημερήσια διάταξη ο φαρισαϊσμός και η υποκρισία. Και το λέω αυτό προς κάποιες -μην τρομάζετε, εσείς έχετε άλλες ευθύνες- Πλευρές της Αντιπολίτευσης, των μικρών Κομμάτων που θέλησαν με το δικό τους τρόπο να ισοπεδώσουν ό,τι έχει κάνει η Νέα Δημοκρατία στο χώρο των Σωμάτων Ασφαλείας.

Εγώ πιστεύω, ότι για να πάει η χώραμπροστά, πρέπει να συμφωνήσουμε ότι όλα τα Κόμματα σ' αυτή τη Χώρα, σε αυτό το οικοδόμημα, ο καθένας με τις δικές του δυνάμεις, έβαλε το δικό του λιθαράκι.

Προσπαθήσατε, κύριε Υπουργέ, να καλύψετε με υποσχεσιολογίες, με λόγια τα οποία τα ακούσαμε ξανά μέσα σε αυτήν την Αίθουσα,την αδιαφορία, θα έλεγα, και τις παραλείψεις της Κυβέρνησής σας προς τα Σώματα Ασφαλείας. Διότι δεν αρκεί να λέμε, ότι ο χώρος αυτός είναι ταγμένος στη φρούρηση της νομιμότητας και της προστασίας του πολίτη, όταν δεν υπάρχουν καλές οικονομικές απολαβές, όταν δεν υπάρχει σωστή υποδομή, όταν δεν υπάρχει σωστή εκπαίδευση και πάνω απ'όλα όταν δεν προσπαθούμε όλοι μας να αποκαταστήσουμε την εμπιστοσύνη, τη σχέση λαού και ανδρών των Σωμάτων Ασφαλείας.

Δε λέω, ότι μέσα στα Σώματα Ασφαλείας μαζεύτηκαν οι άγγελοι της κοινωνίας. Αλίμονο. Ούτε μέσα στο Ελληνικό Κοινοβούλιο, ούτε σε κανένα άλλο επαγγελματικό χώρο μαζεύτηκαν οι άγγελοι της κοινωνίας. Καλοί και κακοί υπάρχουν παντού. Είναι, όμως, απαράδεκτο, στα Σώματα Ασφαλείας να υπάρχουν ημέτεροι και μη ημέτεροι. Σίγουρα πρέπει να συμφωνήσουμε μεταξύ μας, ότι ο χώρος των Σωμάτων Ασφαλείας είναι ο πιο ανασφαλής χώρος από αυτούς που επιτελούν λειτούργημα.

Δεν έχετε, λοιπόν, δικαίωμα να αφανίζετε οικογένειες -ιδιαίτερα στο παρελθόν- και να καταπατάτε την ανθρώπινη αξιοπρέπεια. Και το λέω αυτό, γιατί πάνω απ' όλα πρέπει να πράξετε αυτό που είπαν οι κύριοι συνάδελφοι της Νέας Δημοκρατίας: Να πατάξετε τον κομματισμό.

Αυτά τα οποία σας ανέφερε ο κ. Καρατζαφέρης είναι γεγονός. Και για το διευθυντή που αντί να τον τιμωρήσετε τον ανταμείψατε και για το θέμα του Παύλου Μοιρογιάννη ο οποίος υπηρέτησε στην ΕΥΠ και για τον οποίο σας κατέθεσα, εδώ και έναν μήνα, ερώτηση και δεν πήρα καμία απάντηση.

Τα συλλαλητήρια, κύριε Υπουργέ, κλείνοντας, δεν εξέφρασαν μόνο προβλήματα επιβίωσης ή ειδικής αποκατάστασης ή έργων υποδομής στον χώρο αυτό. Εξέφρασαν πικρία, παράπονα συμπεριφοράς, όχι ανάλογης, θα έλεγα, της προσφοράς αυτών των ανθρώπων.

Για να μην γκρινιάζουμε, λοιπόν, όλοι για τη χαλάρωση της αστυνόμευσης, θα πρέπει με σθένος, με θάρρος και τόλμη να αντιμετωπίσουμε τα προβλήματα του χώρου αυτού για τα οποία -για να είμαι δίκαιος, το είπα και στην αρχή- ευθυνόμαστε, λιγότερο ή περισσότερο, όλοι μας. Γενναιότητα, λοιπόν, απ'όλους μας, κύριε Υπουργέ, και όχι στρουθοκαμηλισμός.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο για να δευτερολογήσει.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, κύριοι συνάδελφοι, θα απαντήσω συμπληρωματικά σε όσα δεν κατανοήθηκαν και σε όσα ερωτήματα αφέθηκαν αναπάντητα.

Για τα αναδρομικά: 'Οπως είπα στην αρχική μου παρέμβαση, έχουν ήδη εγκριθεί, για το 1997, εννέα δισεκατομμύρια τριακόσια εκατομμύρια δραχμές. 'Ηδη, έχει δοθεί στο Υπουργείο, το 60% της πίστωσης αυτής. Με αυτά, θα πληρωθούν όλα του 1997 -δηλαδή ξεκινάμε αμέσως το 1997 να πληρώνουμε τα εκτός έδρας- και τα οφειλόμενα μέχρι και τον Ιούλιο του 1996. Με το σύνολο της πίστωσης, εννοώ.

Επίσης, κατ'εξαίρεση, καταβάλλονται τα οδοιπορικά αμέσως πλέον στο προσωπικό των μεταβατικών αποσπασμάτων, στους αποσπασμένους στα νησιά και στις περιπτώσεις εκείνες που το προσωπικό μετακινείται ομαδικά. Για παράδειγμα, τον τελευταίο καιρό είχαμε κάποια ομαδική μετακίνηση στα σύνορα με την Αλβανία.

Το να πούμε, ποιος έχει τον τίτλο της τιμής και ποιος τον διεκδικεί για την περίφημη αυτή τροπολογία, εσείς ή εμείς, δεν νομίζω ότι έχει καμία σημασία. Γνωρίζετε όμως, πολύ καλά και μάλιστα, αξιόλογοι συνάδελφοι, οι οποίοι έχουν μια πολύ καλή συνεργασία με τους συνδικαλιστές -και επειδή και η κυρία Μπενάκη είπε, ότι μας αναγκάσατε- ότι αυτή η τροπολογία έχει προταθεί από εμάς εδώ και μήνες. Αλλά υπήρξε το πρόβλημα ακριβώς, η εμπλοκή με το Υπουργείο Εθνικής 'Αμυνας. Γιατί τα αρχικά αιτήματα που εμείς, το Υπουργείο, είχαμε υιοθετήσει, ιδιαίτερα για τους αξιωματικούς, όσον αφορά τις μισθολογικές προαγωγές, υπερέβαιναν -όπως αποδείχθηκε κατά τη διαπραγμάτευση- το status, το καθεστώς που ισχύει για τους αξιωματικούς των Ενόπλων Δυνάμεων. Και υπήρξαν -το ξέρετε άλλωστε-αλλεπάλληλες συναντήσεις και επιτροπές. Υπήρξε και η αντίδραση του Μετοχικού Ταμείου Στρατού -και θα έρθω να απαντήσω- για τις επιπτώσεις που μπορεί να έχουν οι μισθολογικές προαγωγές. Είχαμε, λοιπόν, αυτή τη σοβαρή εμπλοκή γύρω από αυτήν την τροπολογία. Και γι' αυτό, καθυστέρησε. Και γι'αυτό, υπήρξαν οι κινητοποιήσεις.

Δεν είναι ότι την καταθέσαμε, όπως είπε νομίζω ο κ. Ζαφειρόπουλος την παραμονή της συζήτησης της επερώτη

Σελίδα 6749 

σης. Υπήρξε όμως εμπλοκή.

Είναι γεγονός ότι ενώ ικανοποιήθηκε απόλυτα -και δεν το κρύβουν- η μεγάλη πλειοψηφία των αστυφυλάκων και των κατωτέρων, υπάρχει ένα πρόβλημα για τους αξιωματικούς. Γι' αυτό θα γίνει επέκταση της πενταετίας. Είναι ένας τρόπος για να υπάρχει κάποια ικανοποίηση. Επαναλαμβάνω ότι υπάρχει αυτό που κι εσείς έχετε παραδεχθεί, το πρόβλημα της μέχρι τώρα διασύνδεσης.

'Οσον αφορά το Μετοχικό Ταμείο, υπάρχει ένα πρόβλημα -το οποίο το ξέρετε και μας ετέθη από την πρώτη στιγμή- με τα επικουρικά και τα άλλα ταμεία της Ελληνικής Αστυνομίας, που δημιουργήθηκε μετά την ενοποίηση. Υπάρχουν πολλά και το αίτημά τους είναι η ενοποίηση.

Πράγματι, έγινε μία μελέτη, η οποία ολοκληρώθηκε χθες, για το πώς θα αντιμετωπίσουμε αυτό το πρόβλημα των πολλαπλών ταμείων, που άλλα δίνουν λίγα, άλλα δίνουν πολλά και υπάρχουν ανισότητες και διαφοροποιήσεις. Υπάρχει παράλληλα και ένα πρόβλημα με το Μετοχικό Ταμείο Στρατού και το Μετοχικό Ταμείο Πολιτικών Υπαλλήλων.

Γνωρίζετε, ότι ένα μέρος, τρεις χιλιάδες, τέσσερις χιλιάδες, ίσως και παραπάνω από την Ελληνική Αστυνομία είναι ενταγμένοι στο Μετοχικό Ταμείο Πολιτικών Υπαλλήλων και άλλοι είναι ενταγμένοι στο Μετοχικό Ταμείο Στρατού. Οι νεοεισερχόμενοι μοιράζονται κατά έναν περίεργο τρόπο, ο ένας πάει εδώ, ο άλλος πάει εκεί και γίνεται αυτή η διανομή και η κατανομή. Το αίτημα είναι να βρούμε κάποια λύση. 

Δεν έχουμε δεσμευτεί και το λέω ευθέως, γιατί το θέμα των ταμείων είναι θέμα κατ' εξοχήν των ίδιων των αστυνομικών, της ίδιας της Αστυνομίας. 'Ομως να θυμίσω ότι η ΠΟΑΣΙ που εκφράζει, όπως ξέρετε, το 80% περίπου της Αστυνομίας, με το συνέδριο της περασμένης εβδομάδος έχει ταχθεί υπέρ αυτής της λύσης. Είναι σαφές.

Εγώ έχω πει και το επαναλαμβάνω και σήμερα, ότι σε συνεργασία με τις δύο συνδικαλιστικές ενώσεις, με βάση τη μελέτη που μας παραδόθηκε χθες, πρέπει να βρούμε μία λύση στα προβλήματα των ταμείων. Αυτή είναι η θέση μου. Πρέπει να βρούμε μία λύση συναινετική, η οποία ασφαλώς θα εξυπηρετεί κατά κύριο λόγο τα συμφέροντα των αστυνομικών και τίποτε άλλο.

Μιλήσαμε εδώ για αναδιαρθρώσεις, για δικαστική Αστυνομία κ.λπ. Είχα την ευκαιρία -βέβαια ο χρόνος είναι πάντοτε περιορισμένος- στην ομιλία μου, να τονίσω, ότι πέρα από τα οικονομικά προβλήματα, που έχει σήμερα η Ελληνική Αστυνομία και που κατά ένα μέρος προσπαθήσαμε να λύσουμε, έχει πολλά άλλα προβλήματα, σαν Σώμα πλέον και όχι σαν μέλη. Μην το βλέπουμε μόνο σαν μέλη. Να το δούμε σαν Σώμα, που έχει βέβαια, άμεσες επιπτώσεις στα ίδια τα μέλη. Δεν έχει σημασία ποιος φταίει και ποιος δεν φταίει. Ας τα αφήσουμε τώρα αυτά, γιατί πολλά θα βρούμε. Να δούμε τι θα κάνουμε στο μέλλον.

Να γίνει αναδιοργάνωση, ναι. Είπε νομίζω ο κ. Γαρουφαλιάς για τους σταθμούς με ένα-δύο άτομα κ.λπ. Μα πώς στήνονταν οι σταθμοί και για ποιο λόγο στήνονταν; Δεν υπήρχε ποτέ ένα σωστό οργανόγραμμα, όταν αποφασιζόταν να γίνει ένας σταθμός εδώ ή ένας σταθμός εκεί. Χρειάζεται, λοιπόν, μία ανασυγκρότηση. Ναι, είναι γεγονός ότι υπάρχουν σήμερα εξακόσιοι, οκτακόσιοι σταθμοί, με έναν-δύο αστυνομικούς, που δεν προσφέρουν τίποτα. 'Ομως, αν κλείσουμε τους σταθμούς και κάνουμε ένα μεγάλο τμήμα, εσείς ο Βουλευτής πόσο θα μας συμπαρασταθείτε; Κι αυτό είναι στο σχεδιασμό μας να γίνει.

Είναι στο σχεδιασμό μας, αλλά ενώ είμαστε έτοιμοι, εμείς δουλεύουμε συστηματικά, με προοπτική, αλλά είναι προβλήματα θεσμικά, σε βάθος, που δεν λύνονται από τη μια μέρα στην άλλη.

Είχαμε έτοιμο το σχέδιο, αλλά είπαμε να περιμένουμε λίγους μήνες, να προχωρήσει το πρόγραμμα Καποδίστριας, διότι πιστεύουμε, ότι η ανασυγκρότηση και αναδιάρθρωση των ΟΤΑ, όπως σχεδιάζεται και όπως θα φτιαχτεί, πρέπει να ταυτιστεί με τη δική μας πλευρά. 'Οπου θα δημιουργηθεί έδρα Δήμου, δεν θα υπάρξει τμήμα. 'Ετσι, δεν θα έχουμε και τα προβλήματα, που πιθανόν να ανακύψουν τώρα, εάν επιχειρήσουμε να κλείσουμε κάποιους σταθμούς, να συγκεντρωθούν. Διότι εξακόσιοι ή οκτακόσιοι σταθμοί, από δύο αστυνομικούς, χίλια εξακόσια ή δύο χιλιάδες άτομα. Δεν προσφέρουν τίποτα. Ενώ εάν αυτοί συγκεντρωθούν σε εκατό...

ΓΕΩΡΓΙΟΣ ΓΑΡΟΥΦΑΛΙΑΣ: Πείτε το.

ΓΕΩΡΓΙΟΣ ΡΩΜΑΙΟΣ (ΥπουργόςΔημόσια Τάξης): Μα, είναι η απόφασή μας.

'Οταν επιχειρήσαμε δειγματοληπτικά σε ένα νομό να το συζητήσουμε, ούτε ένας Βουλευτής δεν μας συμπαραστάθηκε, ούτε ο νομάρχης ούτε κανένας. Πρέπει να τα λέμε αυτά. Θα μου πείτε "θα σταματήσουμε εκεί;" 'Οχι. Περιμένουμε, λοιπόν, αυτό και ένα δεύτερο. Για να καταργήσουμε τους σταθμούς και να δημιουργήσουμε τμήματα στην περιοχή, πρέπει να έχουμε και τα μέσα για να μπορεί να καλύπτει το τμήμα τις ελλείψεις, που και σεις πολύ σωστά είπατε. Δεν θέλουμε να φτιάξουμε ένα οικοδόμημα, χωρίς τη δυνατότητα της λειτουργίας του, όπως φτιάχτηκαν κατά καιρούς πυροσβεστικοί σταθμοί και σήμερα θα πληρώνουμε ενοίκια για δύο χρόνια, διότι δεν έχουμε τη δυνατότητα να τους καλύψουμε. Εμείς δεν κάνουμε τέτοια βήματα. Εμείς κάνουμε βήματα οργανωμένα και προσεκτικά.

Θα κλείσουμε τους σταθμούς, θα δημιουργήσουμε τμήματα, όταν θα είμαστε σε θέση να τους δώσουμε αυτοκίνητα, να τους δώσουμε μοτοσυκλέτες, τηλεπικοινωνιακό υλικό, για να μπορούν να καλύψουν την περιοχή και εκείνα τα χωριά που θα έχει οποιοδήποτε τμήμα. Κάνουμε μια δουλειά οργανωμένη σε βάθος, διότι πιστεύουμε, ότι πέραν των οικονομικών προβλημάτων, τα οποία σωστά τονίζονται, αυτό που έχει σημασία είναι η αναβάθμιση η οργανωτική, η εκπαιδευτική -όπως πολύ σωστά ελέχθη, η εκπαίδευση και μετεκπαίδευση- για να αντιμετωπίσουμε τη σύγχρονη εγκληματικότητα. 'Ολα αυτά χρειάζονται, διότι είναι στοιχεία, είναι αλλαγές, είναι μέσα, τα οποία θα αναβαθμίσουν, όχι μόνο την αστυνομία σαν σύνολο και θα την κάνουν αποτελεσματικότερη, αλλά και τους ίδιους τους αστυνομικούς αξιωματικούς και αστυφύλακες, θα τους καταστήσουν πιο υπερήφανους γι' αυτό το οποίο προσφέρουν. Αυτό θα συμβεί όταν θα μπορούν να λειτουργήσουν σε ένα νέο περιβάλλον στους χώρους στους οποίους δουλεύουν με θεσμικά πλαίσια, στα οποία θα νοιώθουν ασφαλείς.

Είμαστε αποφασισμένοι να κτυπήσουμε οποιεσδήποτε ομάδες από οπουδήποτε και αν προέρχονται. Εμείς είμαστε καθαροί. Η πολιτική ηγεσία σήμερα ακολουθεί μια καθαρή πολιτική και γνωρίζετε πολλοί από σας, πρόσωπα και πράγματα και γνωρίζετε πολύ καλά τι έγιναν οι κρίσεις και μετά τις κρίσεις, όταν εγώ εμφανιζόμουν εδώ, όλοι οι Βουλευτές, απ' όλες τις Παρατάξεις, μου έλεγαν "ναι, έγινε ό,τι καλύτερο μπορούσε να γίνει".

Για να μιλάμε για αντικειμενικές κρίσεις, μπορούν να γίνουν και πώς; Αντικειμενικές κρίσεις μπορούν να γίνουν αν υπάρξει ένα αντικειμενικό σύστημα βαθμολόγησης. Σήμερα η βαθμολόγηση είναι το δέκα ή το εννέα. Το πώς βαθμολογούμε, το ξέρουμε. Πώς θα υπάρχει βαθμολόγηση; Πρέπει να βαθμολογηθεί η παραγωγικότητα και η απόδοση, κυρίως εκείνων των αξιωματικών που κατέχουν υπεύθυνες θέσεις σε τμήματα και διευθύνσεις. Αυτό δεν είναι εύκολο.

ΓΕΩΡΓΙΟΣ ΚΑΡΑΤΖΑΦΕΡΗΣ: Υπάρχει κρίση στις κρίσεις, κύριε Υπουργέ!

ΓΕΩΡΓΙΟΣ ΡΩΜΑΙΟΣ(Υπουργός Δημόσιας Τάξης): Θα ψάξουμε, θα το βρούμε. 'Ολοι μαζί να συνεργαστούμε για να υπάρξουν αντικειμενικές κρίσεις, αλλά για να γίνει αυτό πρέπει να υπάρξουν και άλλα πράγματα.

Εμείς προχωρούμε στη δημιουργία μιας εσωτερικής υπηρεσίας. Τον επόμενο μήνα, που θα πάω στην Αμερική, θα είναι από τα θέματα που πρόκειται να μελετήσω. Πραγματικά, το πρόβλημα της διαφθοράς, όσο περιορισμένο και αν είναι, μολύνει την αστυνομία, υπονομεύει την κοινή προσπάθεια όλων μας. Να φέρουμε κοντά όπως είπε και ο κ. Δανέλλης -όσο πιο κοντά μπορούμε- τον αστυνόμο με τον πολίτη, γιατί τότε ο πολίτης θα νοιώθει ασφαλέστερος. 

Σελίδα 6750 

Και όχι μόνο την υπονομεύει. Δημιουργεί και άλλα σοβαρά προβλήματα και επιπτώσεις. Το "πόθεν έσχες" είναι κάτι. Ο Εισαγγελέας στις ΕΔΕ είναι κάτι. Μπορεί να μην είναι επαρκή, είναι όμως δύο πρώτες προσεγγίσεις, είναι δύο πρώτα μέτρα.

'Εχουμε πρόγραμμα, έχουμε πολιτική και είναι πολιτική που είμαι σίγουρος ότι την υιοθετούν. Και την υιοθετεί και ο συνδικαλισμός, τον οποίο στο τέλος να μην ξεχνάμε ότι το ΠΑΣΟΚ το 1994 τον αναγνώρισε. Συνεργαζόμαστε και δεν έχουμε τίποτα να φοβηθούμε εμείς με τον συνδικαλισμό όσο αυτός δεν χρησιμοποιείται από άλλους σαν κομματικός κριός για να δημιουργήσει προβλήματα μέσα στην Αστυνομία. Δεν τον φοβόμαστε, όσο αυτός ο συνδικαλισμός ενδιαφέρεται αποκλειστικά και μόνο για τα συμφέροντα της αστυνομίας και για τα μέλη της και για τα άτομά της, για όλους. Τότε είναι κοντά μας κι εμείς κοντά του.

ΓΕΩΡΓΙΟΣ ΚΑΡΑΤΖΑΦΕΡΗΣ: Επιλεκτικό συνδικαλισμό προτείνετε, κύριε Υπουργέ;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.

ΓΕΩΡΓΙΟΣ ΡΩΜΑΙΟΣ (Υπ.Δημόσιας Τάξης): 'Οχι, κύριε Καρατζαφέρη. Είμαι καθαρός και σαφής. Με τον συνδικαλισμό θα συνεργαστούμε, αλλά η προειδοποίηση δεν είναι προς τον συνδικαλισμό, είναι προς άλλους. Γιατί, όταν μας ζητάτε, ως Κυβέρνηση -και το κάνουμε- να αποφύγουμε οποιαδήποτε κομματικά κριτήρια σε οτιδήποτε, θα πρέπει και τα άλλα Κόμματα να αποφύγουν τον πειρασμό να χρησιμοποιούν...

ΣΤΡΑΤΗΣ ΚΟΡΑΚΑΣ: Γιατί δεν τους βάζετε στις Επιτροπές Κρίσεων και στα Συμβούλια Μεταθέσεων;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Πρέπει να δώσω και σε σας μία απάντηση, γιατί μονίμως εδώ μεταφέρετε και ισχυρίζεσθε ότι οι Ειδικές Δυνάμεις, είναι δυνάμεις καταστολής.

Κύριε Κόρακα, ας μιλήσω τουλάχιστον για τη δική μου περίοδο, που είναι έξι περίπου μήνες. 'Εχουμε δύο-τρεις διαδηλώσεις την ημέρα στην Αθήνα, απεργίες, τα πάντα.

ΣΤΡΑΤΗΣ ΚΟΡΑΚΑΣ: Τι τους θέλετε; 

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Σας παρακαλώ, κύριε Κόρακα. Κανένας δεν έχει παρεμποδιστεί, κανένας απολύτως. Δεν αποτελούν αυτές δυνάμεις καταστολής των λαϊκών κινητοποιήσεων ή των κοινωνικών εκδηλώσεων. Κάνετε μεγάλο λάθος. Αποτελούν δυνάμεις προστασίας των πολιτών από οποιεσδήποτε υπερβολές...

ΣΤΡΑΤΗΣ ΚΟΡΑΚΑΣ: Να προστατεύσετε τους πολίτες από ποιους; Από τους συνταξιούχους και τους εκπαιδευτικούς;

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): ...όχι του Λαού και το ξέρετε. Πόσες βιτρίνες σπάσανε κ.λπ.; Αυτά, δηλαδή, δεν έπρεπε να τα προστατεύσουμε;

ΣΤΡΑΤΗΣ ΚΟΡΑΚΑΣ: Αυτά είναι περασμένα. 

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Διότι ποτέ κανείς δεν ξέρει, ούτε εσείς, τι μπορεί να προκύψει απ' αυτές τις καθημερινές εκδηλώσεις και τις κομματικές ασκήσεις στο κέντρο της Αθήνας.

Ευχαριστώ.

(Στο σημείο αυτό ο Υπουργός Δημόσιας Τάξης κ. Γ. Ρωμαίος καταθέτει για τα Πρακτικά τους προαναφερθέντες πίνακες οι οποίοι βρίσκονται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου)

ΣΤΡΑΤΗΣ ΚΟΡΑΚΑΣ: Βλέπετε ότι συμφωνήσατε τελικά μαζί μας;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.

Η κα 'Αννα Ψαρούδα-Μπενάκη έχει το λόγο για να δευτερολογήσει.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, κανένας βέβαια δεν μπορεί να έχει αντίρρηση επί θεωρητικού επιπέδου και μακροχρονίως με όσα είπε στο τέλος ο κύριος Υπουργός, διότι και οι κρίσεις πρέπει να γίνουν αντικειμενικές και να ισχύουν για όλους τα ίδια μέτρα και τα ίδια σταθμά, αλλά και να βαθμολογηθεί η παραγωγικότητα και να μπορούν να αμείβονται οι άξιοι και οι άλλοι να δέχονται τις αναγκαίες υποδείξεις και επιτιμήσεις. Επίσης, πολύ ωραίο είναι να δημιουργηθούν αυτοδύναμα ισχυρά τμήματα, αντί για τους εγκατεσπαρμένους σταθμούς, με υλικοτεχνική υποδομή και αρκετό προσωπικό, ώστε να εκτελούν το έργο τους. Αλλά μέχρις ότου φθάσουμε σ'αυτό το ιδεώδες, που όλοι το υιοθετούμε, τί γίνεται σήμερα; τί γίνεται αύριο; Και πώς πληρώνουμε σήμερα και πώς θα πληρώνουμε αύριο, δηλαδή οι αστυνομικοί, το αμαρτωλό χθες; Επομένως, μπορεί μεν ιδεωδώς να μην ενδείκνυται η διασπορά στους μικρούς σταθμούς και να πρέπει να γίνουν μεγάλα τμήματα. Αλλά όταν βρισκόμαστε σε μία ύπαιθρο όπου ήδη καταργήσαμε την αγροφυλακή, αν προχωρήσουμε να καταργήσουμε και τους σταθμούς, τότε ποιος θα αστυνομεύει την ύπαιθρο;

Επίσης, καλό είναι να υπάρχουν αντικειμενικά κριτήρια και να γίνεται και βαθμολόγηση της παραγωγικότητας. Δεχθήκαμε ότι αυτό το σύστημα που εισήχθη με το πρόσφατο διάταγμα, είναι πάνω σε μία σωστή βάση.

Αλλά, για το απώτερο μέλλον δεν φθάνει να φροντίζουμε σήμερα, αν δεν φροντίσουμε και για το σήμερα και το άμεσο αύριο. Τι θα γίνει, κύριε Υπουργέ, με εκείνους που έχουν αποκτήσει μονιμότητα και με εκείνους που δεν μπορούν να πάνε με τη μοριοποίηση στις θέσεις που πρέπει να πάνε, γιατί αδίκως βρίσκονται μακριά από τις οικογένειές τους;

Μήπως θα έπρεπε -και το θέτω ως ερώτημα- να προχωρήσετε σε ένα γενναίο βήμα, αφού όπως δείχνετε, είσθε διατεθειμένος να κάνετε γενναίες τομές; Να επανεξεταστούν όλες οι τοποθετήσεις με τα αντικειμενικά και τα υγιή κριτήρια που θέλετε να τοποθετήσετε. Και κυρίως να επανεξεταστούν αυτές που έγιναν τις παραμονές του Πάσχα. Επί των ημερών σας, έγιναν πεντακόσιες τοποθετήσεις την παραμονή της Κυριακής των Βαϊων, με το παλιό σύστημα, πριν βγει το Διάταγμα. Δεν θα πρέπει τουλάχιστον αυτά τα πρόσφατα να επανεξεταστούν και να ακολουθήσουν τα νέα μέτρα που φαίνεται ότι υιοθετήσατε;

Ακόμη, θέλω να θέσω μερικά ερωτήματα, που αφορούν πάλι τα μεμονωμένα αιτήματα. Περιορίζετε αυτό το σύστημα της μοριοποίησης μέχρι το Β' βαθμό. Μήπως θα έπρεπε να προχωρήσει τουλάχιστον και σε ένα μέρος των αστυνόμων Α', ώστε να καλύψει και διοικητές των τμημάτων, ακριβώς για να απαλυνθούν κάποιες αδικίες και υπερβολές που έχουν γίνει μέχρι σήμερα;

Θα ήθελα ακόμη να αναφερθώ και σε κάποια κενά που ακόμη έμειναν και δεν τα απαντήσατε. 'Εθεσα το θέμα της ημερήσιας ανάπαυσης -αν θυμάμαι στην πρωτολογία μου- το οποίο δεν δίδεται. Δεν έχω δει στην περιοχή τουλάχιστον του Λεκανοπεδίου, να έχει ανταμειφθεί αστυνομικός, ο οποίος έχει εργαστεί πέραν των κανονισμένων αργιών. Το σύστημα νομίζω ότι είναι να δίδεται μία ημερήσια ανάπαυση.

Διαμαρτύρονται οι αστυνομικοί ότι αυτή η ημερήσια ανάπαυση δεν δίδεται. Και κάποτε θα πρέπει να αρχίσει να εφαρμόζεται και να δίδεται ένα δικαίωμα, το οποίο έχουν.

ΓΕΩΡΓΙΟΣ ΓΑΡΟΥΦΑΛΙΑΣ: Στη Λάρισα έχουμε πέντε χιλιάδες που είναι σε εκκρεμότητα.

ΑΝΝΑ ΜΠΕΝΑΚΗ-ΨΑΡΟΥΔΑ: Το λέει και ο συνάδελφος από την επαρχία που ξέρει καλύτερα. Υπάρχουν πάρα πολλές τέτοιες εκκρεμότητες.

Υπάρχει και ένα αίτημα -δεν το θέσαμε στην πρωτολογία μας, αλλά σας είναι γνωστό- από τις οργανώσεις των αστυνομικών. Τί θα γίνει με το παγκόσμιο πρωτάθλημα στίβου; Και ο τελευταίος γραμματέας της γενικής γραμματείας αθλητισμού θα πάρει επίδομα, θα πάρει πρόσθετη αποζημίωση. Σε τόσους και τόσους αστυνομικούς που θα χρησιμοποιηθούν πέραν του κανονικού ωραρίου, προτίθεσθε να δώσετε μία πρόσθετη αποζημίωση, όπως θα δοθεί σε όλους;

Δύο λέξεις, επίσης, για κάποιες γενικεύσεις που έγιναν εδώ στην Αίθουσα, όχι από σας, κύριε Υπουργέ, αλλά από τα άλλα Κόμματα. Ο κ. Κόρακας αναφέρθηκε στην περίοδο της Νέας Δημοκρατίας. Και προς στιγμήν μπερδεύτηκα και δεν κατάλαβα. 'Ηταν επερώτηση προς τον παρόντα Υπουργό της Δημόσιας Τάξης ή προς τη Νέα Δημοκρατία;

ΣΤΡΑΤΗΣ ΚΟΡΑΚΑΣ: Δεν ήταν δική μας η επερώτηση. Εμείς λέμε τη γνώμη μας και για σας και για τους άλλους.

Σελίδα 6751 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Κόρακα, δεν αμφισβητώ το δικαίωμά σας να λετε ό,τι νομίζετε ότι πρέπει να πείτε. Θα πρέπει, όμως, να σας πω, ότι επί Νέας Δημοκρατίας -δεν ξέρω τΙ ονόματα αναφέρατε και τΙ μπορεί κανείς να απαντήσει στα συγκεκριμένα ονόματα- ούτε απεργία των αστυνομικών ηπειλήθη ούτε κατέβηκαν στο δρόμο με πανώ και απ'ό,τι θυμάμαι τουλάχιστον και είναι βέβαιο, δεν υπήρξαν τέτοιου είδους αντιδράσεις, σαν αυτές που υπάρχουν σήμερα.

Τακτική σας είναι να τα βάζετε με τα δύο μεγάλα Κόμματα. Τακτική σας είναι να πολεμάτε ορισμένες αρχές επί των οποίων συμβαίνει να συμπίπτουμε με την Κυβέρνηση, όπως την ιδέα του κυρίου Υπουργού να προχωρήσει σε νομικά πρόσωπα με τη μορφή ανώνυμης εταιρείας, αν πρόκειται έτσι να αντιμετωπίσει σωστά την κατάσταση.

ΣΤΡΑΤΗΣ ΚΟΡΑΚΑΣ: Δεν αμφιβάλαμε γι'αυτό, ότι συμφωνείτε.

ΑΝΝΑ ΜΠΕΝΑΚΗ-ΨΑΡΟΥΔΑ: Αλλά πρέπει να αναγνωρίζουμε και ορισμένες αλήθειες. Και αυτή η ισοπεδωτική τάση μου φαίνεται ότι δεν εξυπηρετεί και το διάλογό μας.

Τέλος, κύριε Υπουργέ, θα ήθελα να ακούσω τι θα κάνετε με τη δικαστική αστυνομία. Επειδή έχω μία ευαισθησία στο θέμα, πείτε μας δύο λόγια και γι'αυτό. Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, έχω τη χαρά να ανακοινώσω στο Σώμα ότι τη συνεδρίασή μας παρακολουθούν από τα Δυτικά Θεωρεία σαράντα εννέα μαθητές, τέσσερις συνοδοί καθηγητές και είκοσι γονείς από το 1ο Δημοτικό Σχολείο. 

(Χειροκροτήματα απ' όλες τις Πτέρυγες)

Τους καλωσορίζουμε στο Κοινοβούλιο και τους πληροφορούμε ότι βρισκόμαστε στο τέλος της συνεδριάσεως. Ευτυχώς μας πρόλαβαν. 

Ο κύριος Υπουργός έχει το λόγο.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Εμείς σαν Υπουργείο Δημόσιας Τάξης συμφωνούμε για την ίδρυση δικαστικής αστυνομίας και έχουμε ήδη ζητήσει και από τους άλλους Υπουργούς να προχωρήσουν.

Δεύτερον, το βασικό θέμα που πολλοί έθεσαν εδώ, για όλους εκείνους που δεν θα μπορέσουν ενδεχομένως με τη μοριοποίηση να πάνε στους χώρους συμφερόντων και πέραν των λόγων για τους οποίους έχει δημιουργηθεί αυτό το πρόβλημα, σκεπτόμαστε να το αντιμετωπίσουμε αφού ούτως ή άλλως, σύντομα θα υπάρξει ένα νέο οργανόγραμμα, διότι το παλιό όπως σωστά ελέχθη, εδώ δεν μπορεί να ισχύσει, διότι για πολλές περιφέρειες από τις συγκεκριμένες μάλιστα για τις οποίες ενδιαφερόμαστε θα πρέπει να αυξηθεί η δύναμη.

'Ομως, ακόμη αναζητούμε κάποιες λύσεις και για φέτος για να θεωρήσουμε εκτός της οργανικής δύναμης αυτούς που είναι στις φυλακές, ώστε να δημιουργηθούν περισσότερα κενά για να διευκολύνουμε τη λύση αυτού του προβλήματος.

'Οσον αφορά κάποια άλλα επιμέρους αιτήματα που διατύπωσε η κα Μπενάκη και έχουν τεθεί και σε εμάς αντιλαμβάνεστε ότι δεν μπορώ αυτή την ώρα να απαντήσω διότι είχα προετοιμαστεί για τα βασικά θέματα της επερώτησης. Είναι όμως αυτονόητο ότι τα εξετάζουμε και σε συνεργασία με τις συνδικαλιστικές οργανώσεις.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Τι θέλετε, κύριε Γκελεστάθη.

ΝΙΚΟΛΑΟΣ ΓΚΕΛΕΣΤΑΘΗΣ: Σύμφωνα με το άρθρο 135, παράγραφος 5 του Κανονισμού, ζητώ το λόγο. 

ΠΡΟΕΔΡΕΥΩΝ (Παναγιώτης Ν. Κρητικός): Το περίμενα. Επικαλείστε το άρθρο 135, παράγραφος 9, αλλά δεν ακούστηκε από κανέναν αναφορά στο όνομά σας και στην εποχή σας.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ο κύριος Υπουργός Δημόσιας Τάξης...

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, έχετε το λόγο, αλλά θα σας παρακαλέσω εν συντομία.

ΝΙΚΟΛΑΟΣ ΓΚΕΛΕΣΤΑΘΗΣ:...στην πρωτολογία του υπαινίχθη για το προσωπικό της Ελληνικής Αστυνομίας στις περιοχές ή από τις περιοχές εκπρόσωποι των οποίων διετέλεσαν Βουλευτές και Υπουργοί Δημόσιας Τάξης. Και επειδή δεν αναφέρθηκε συγκεκριμένα σε πρόσωπα και σε ενέργειες, γι' αυτό το λόγο θεωρώ, ότι αυτό ήταν απαράδεκτο, διότι αφού έκανε αυτό τον υπαινιγμό έπρεπε να αναφερθεί και σε συγκεκριμένα γεγονότα. Δεν μπορώ να καταλάβω πώς έτσι αορίστως έκανε αυτό τον υπαινιγμό ο οποίος τουλάχιστον προσωπικά δεν με αφορά, διότι ήταν γνωστή η Πολιτεία μου κατά το διάστημα που είχα την τιμή να είμαι Υπουργός Δημόσιας Τάξης.

Επίσης, κύριε Πρόεδρε, αναφέρθηκε από άλλη πλευρά, ότι η Νέα Δημοκρατία ευρισκόμενη στην Αντιπολίτευση προβάλλει τα θέματα που αφορούν την Ελληνική Αστυνομία, αλλά όταν ήταν στην Κυβέρνηση δεν έκανε τίποτα.

ΣΤΡΑΤΗΣ ΚΟΡΑΚΑΣ: Αυτό είναι αλήθεια.

ΝΙΚΟΛΑΟΣ ΓΚΕΛΕΣΤΑΘΗΣ: Γι' αυτό το λόγο οφείλω μία σύντομη απάντηση.

ΠΡΟΕΔΡΕΥΩΝ (Παναγιώτης Ν. Κρητικός): Να την κάνετε.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, όταν είχα την τιμή ως Υπουργός Δημόσιας Τάξης να εισηγηθώ το ν. 2168 τον Αύγουστο του 1993 στη Βουλή, μεταξύ των πολλών άλλων είχαμε θεσμοθετήσει και τα εξής: Πρώτον, το Ταμείο Αλληλοβοηθείας-Αρωγής για το Αστυνομικό και Πολιτικό προσωπικό της Ελληνικής Αστυνομίας. Ξέρουμε όλοι μας πόσο σημαντικός είναι αυτός ο θεσμός. Δεύτερον, την κατάταξη ποσοστού 12% επί του συνόλου των εκάστοτε κατατασσόμενων στην Ελληνική Αστυνομία να είναι τέκνα των εν ενεργεία, των εν συντάξει και των θανόντων Αστυνομικών. Αυτός ήταν ένας θεσμός που συνέβαλε στην εξύψωση του ηθικού των Αστυνομικών. Ο θεσμός αυτός απαράδεκτα καταργήθηκε από την Κυβέρνηση του ΠΑ.ΣΟ.Κ. Τρίτον, ρυθμίστηκαν θέματα εντάξεως του προσωπικού. Τέταρτον, έγινε αποδέσμευση του Αστυνομικού προσωπικού από καθήκοντα που δεν είναι στην αποστολή του. Είναι ένας σημαντικός θεσμός που επί τριάμισι χρόνια τώρα δεν μπορεί να εφαρμοστεί και να ολοκληρωθεί, ώστε να αποδεσμευτούν οι Αστυνομικοί από έργα τα οποία δεν είναι στην αποστολή τους.

Πέμπτον, ρυθμίστηκαν θέματα των ασφαλιστικών ταμείων των Αστυνομικών.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γκελεστάθη, σας παρακαλώ.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, πρέπει να δοθεί μία απάντηση...

ΠΡΟΕΔΡΕΥΩΝ (Παναγιώτης Ν. Κρητικός): Δεν ήταν εναντίον σας η επερώτηση.

ΝΙΚΟΛΑΟΣ ΓΚΕΛΕΣΤΑΘΗΣ:... για την οποία χρειάζονται πολλές ώρες ώστε να περιγράψω τουλάχιστον...

ΠΡΟΕΔΡΕΥΩΝ (Παναγιώτης Ν. Κρητικός): Κύριε Γκελεστάθη, συντρέχουν λόγοι να αναχωρήσουν ο κύριος Υπουργός για τα Γιάννενα και άλλοι συνάδελφοι. Θα σας παρακαλέσω να συντομεύσετε, γιατί συντρέχουν λόγοι να διευκολύνετε.

ΝΙΚΟΛΑΟΣ ΓΚΕΛΕΣΤΑΘΗΣ :Μου επιτρέπετε, κύριε Πρόεδρε; 'Οποιος βιάζεται να φύγει, ας φύγει, να πάει στο καλό. Εδώ όμως, δεν έπρεπε να γίνει αυτός ο υπαινιγμός, κύριε Πρόεδρε, που πρέπει να πάρει απάντηση.

ΠΡΟΕΔΡΕΥΩΝ(Παναγιώτης Ν.Κρητικός): Ναι, αλλά ο κύριος Υπουργός πρέπει να αναχωρήσει. Απαντήσετε στον υπαινιγμό και κλείστε τη συζήτηση.

ΝΙΚΟΛΑΟΣ ΓΚΕΛΕΣΤΑΘΗΣ : Βεβαίως, για να είναι ολοκληρωμένη η απάντηση, θα πρέπει να απασχολήσω το Σώμα πολλές ώρες. 'Ετσι λοιπόν, κύριε Πρόεδρε, πρέπει να είναι γνωστά στους συναδέλφους που παίρνουν το λόγο και στον κύριο Υπουργό Δημόσιας Τάξης εκείνα που πραγματοποιήθηκαν επί των ημερών της Νέας Δημοκρατίας όταν ασκούσε την Κυβέρνηση.

ΣΤΡΑΤΗΣ ΚΟΡΑΚΑΣ : Κύριε Πρόεδρε...

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ, κύριε Κόρακα, διευκολύνετε τη συζήτηση .

Να μην καταχωρούνται οι διακοπές στα Πρακτικά.

ΝΙΚΟΛΑΟΣ ΓΚΕΛΕΣΤΑΘΗΣ: Πέραν των άλλων, κύριε 

Σελίδα 6752 

Πρόεδρε, πρέπει να τονισθεί, ότι στις 2 Σεπτεμβρίου 1993, ο ομιλών, ως Υπουργός Δημόσιας Τάξης υπέβαλα στο Συμβούλιο της Επικρατείας την επεξεργασία του προεδρικού διατάγματος για τη σύσταση του Αρχηγείου της Ελληνικής Αστυνομίας, ώστε η Αστυνομία να καταστεί αυτόνομη, να αυτοδιοικείται και να αυτοδιαχειρίζεται...

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, δεν είναι διαδικασία αυτή. Δεν καταλαβαίνω .

ΠΡΟΕΔΡΕΥΩΝ(Παναγιώτης Ν.Κρητικός): Ακούστε, κύριε Υπουργέ, έχει δικαίωμα να μιλήσει για πέντε λεπτά. Τώρα βεβαίως, εσείς θα χάσετε το αεροπλάνο, το αντιλαμβάνομαι.

ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ας ζητούσε χρόνο από το Κόμμα του να μιλήσει.

ΠΡΟΕΔΡΕΥΩΝ(Παναγιώτης Ν.Κρητικός): Μα έχει το δικαίωμα από τον Κανονισμό.

ΝΙΚΟΛΑΟΣ ΓΚΕΛΕΣΤΑΘΗΣ : Κάνετε λάθος, κύριε Υπουργέ. Να διαβάσετε τον Κανονισμό.

ΠΡΟΕΔΡΕΥΩΝ(Παναγιώτης Ν.Κρητικός): 'Εχετε και εσείς λόγους, το καταλαβαίνω. Παρακαλώ τον κ. Γκελεστάθη να κάνει μία περικοπή από το δικαίωμά του για να διευκολύνει τη συζήτηση. Παράκληση κάνω.

ΝΙΚΟΛΑΟΣ ΓΚΕΛΕΣΤΑΘΗΣ : Κύριε Πρόεδρε, δικαιούμαι να μιλήσω δέκα λεπτά και δεν μπορεί να μου αφαιρέσει κανείς το δικαίωμα αυτό. Απορώ πώς ο κύριος Υπουργός αγνοεί αυτή τη διάταξη του Κανονισμού.

ΠΡΟΕΔΡΕΥΩΝ(Παναγιώτης Ν.Κρητικός): Ναι, αλλά σας εξηγούμε κάποιους επείγοντες ανθρώπινους λόγους. Εάν δεν τους αντιλαμβάνεσθε, ασκήστε το δικαίωμά σας.

ΝΙΚΟΛΑΟΣ ΓΚΕΛΕΣΤΑΘΗΣ: Μα, κύριε Πρόεδρε, δύο λεπτά μίλησα και επακολούθησαν οι διακοπές.

Επαναλαμβάνω λοιπόν, ένα σημαντικό μέτρο το οποίο εμείς επρόκειτο να θεσμοθετήσουμε. Στις 2 Σεπτεμβρίου 1993, υπέβαλα στο Συμβούλιο της Επικρατείας για επεξεργασία το προεδρικό διάταγμα για τη σύσταση του Αρχηγείου της Ελληνικής Αστυνομίας, ώστε η Αστυνομία να καταστεί αυτόνομη, να αυτοδιαχειρίζεται και να αυτοδιοικείται. Τότε, όπως ξέρετε, μεσολάβησε η πολιτική προδοσία σε βάρος της Παρατάξεώς μας, απρόοπτα, και στις 10 Σεπτεμβρίου έπεσε η Κυβέρνησή μας. 'Εκτοτε, εάν υπάρχει πραγματική πρόθεση από την Κυβέρνηση του ΠΑ.ΣΟ.Κ. να βοηθήσει τη λειτουργία της Αστυνομίας γιατί δε ολοκληρώνει την προσπάθεια τη δική μας, ώστε να λειτουργήσει το Αρχηγείο της Αστυνομίας...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Βουλευτή)

ΠΡΟΕΔΡΕΥΩΝ(Παναγιώτης Ν.Κρητικός):Ολοκληρώστε, κύριε Γκελεστάθη. Ασκήσατε το δικαίωμά σας πλήρως. Παρακαλώ κλείστε τη συζήτηση. Αφού δεν αντιλαμβάνεσθε κάποιους επείγοντες λόγους! Θα χάσει το αεροπλάνο ο κύριος Υπουργός. Πρέπει; Για να κάνετε κατάχρηση του δικαιώματός σας; Επιτέλους!

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, αυτό που κάνετε δεν είναι σωστό.

ΠΡΟΕΔΡΕΥΩΝ(Παναγιώτης Ν.Κρητικός): Δεν έχετε άλλο χρόνο.

ΝΙΚΟΛΑΟΣ ΓΚΕΛΕΣΤΑΘΗΣ : Μου αφαιρείτε το λόγο επειδή θα χάσει το αεροπλάνο ο κύριος Υπουργός;

ΠΡΟΕΔΡΕΥΩΝ(Παναγιώτης Ν.Κρητικός): Μα τελείωσε ο χρόνος σας. Για όνομα του Θεού.

ΝΙΚΟΛΑΟΣ ΓΚΕΛΕΣΤΑΘΗΣ : Ο κύριος Υπουργός να μην κάνει αυτούς τους υπαινιγμούς, ώστε να μη χρήζει απαντήσεως. Δεν είχα καμία πρόθεση να πάρω το λόγο αλλά είμαι υποχρεωμένος νομίζω να δώσω αυτές τις απαντήσεις στην Εθνική Αντιπροσωπεία. Και δεν μου επιτρέψατε να χρησιμοποιήσω το πεντάλεπτο...

ΠΡΟΕΔΡΕΥΩΝ(Παναγιώτης Ν.Κρητικός): Το υπερχρησιμοποιήσατε. Είσαστε στο έκτο λεπτό.

ΝΙΚΟΛΑΟΣ ΓΚΕΛΕΣΤΑΘΗΣ: Μα τώρα μιλάμε και οι δύο μαζί. Ακούστηκα καθόλου, κύριε Πρόεδρε; Εκτός εάν το κάνετε σκόπιμα, για να μην ακουσθώ.

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ. Κύριε Γκελεστάθη, ολοκληρώσατε.

ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, θα δοθεί η ευκαιρία να τα συζητήσουμε αυτά στην Εθνική Αντιπροσωπεία.

ΑΝΝΑ ΜΠΕΝΑΚΗ-ΨΑΡΟΥΔΑ: Μα, κύριε Πρόεδρε, αφήστε τον να ολοκληρώσει.

ΠΡΟΕΔΡΕΥΩΝ(Παναγιώτης Ν.Κρητικός): Κύριε Γκελεστάθη, δεν έχετε το λόγο. Μα για το Θεό δηλαδή! Κατανόηση δεν υπάρχει;

Ορίστε, κυρία Μπενάκη, θέλετε να μιλήσετε;

ΑΝΝΑ ΜΠΕΝΑΚΗ-ΨΑΡΟΥΔΑ: Να αφήσετε τον κ.Γκελεστάθη να τελειώσει.

ΠΡΟΕΔΡΕΥΩΝ(Παναγιώτης Ν. Κρητικός): Μα τον άφησα. Πού να τον αφήσω ακόμα στο έβδομο λεπτό;

ΑΝΝΑ ΜΠΕΝΑΚΗ-ΨΑΡΟΥΔΑ: Μα δεν τον αφήνετε να μιλήσει.

ΠΡΟΕΔΡΕΥΩΝ(Παναγιώτης Ν. Κρητικός): Μα με συγχωρείτε, τον άφησα να μιλήσει. Μην είσθε καθόλου άδικη.

Κηρύσσεται περαιωμένη η συζήτηση της επερωτήσεως με αριθμό 44/8.5.97 των Βουλευτών της Νέας Δημοκρατίας κυρίων Γεωργίου Καρατζαφέρη, Επαμεινώνδα Ζαφειρόπουλου, Γεωργίου Γαρουφαλιά, Παναγιώτη Καμμένου, Παναγιώτη Ψωμιάδη, Αθανασίου Δαβάκη, Αθανασίου Νάκου, Απόστολου Ανδρεουλάκου, Αντωνίου Φούσα, Ιωάννη Λαμπρόπουλου και Λεωνίδα Λυμπερακίδη κατά του Υπουργού Δημόσιας Τάξης για την αντιμετώπιση των προβλημάτων της Ελληνικής Αστυνομίας.

ΓΕΩΡΓΙΟΣ ΚΑΡΑΤΖΑΦΕΡΗΣ: Με αεροπορικό τρόπο.

ΠΡΟΕΔΡΕΥΩΝ(Παναγιώτης Ν.Κρητικός): Σας παρακαλώ. Δεν έχετε λόγο να διαμαρτύρεστε. Και το γνωρίζετε.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ : Μάλιστα, μάλιστα.

Με τη συναίνεση του Σώματος και ώρα 15.10' λύεται η συνεδρίαση για τη Δευτέρα 26 Μαϊου 1997 και ώρα 18.00' με αντίκειμενο εργασιών του Σώματος κοινοβουλευτικό έλεγχο, συζήτηση επικαίρων ερωτήσεων και στη συνέχεια επερώτηση Βουλευτών της Νέας Δημοκρατίας κατά του Υπουργού Γεωργίας.


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
