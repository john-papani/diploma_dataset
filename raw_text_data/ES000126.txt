ΠΡΑΚΤΙΚΑ ΒΟΥΛΗΣ
ΣΥΝΕΔΡΙΑΣΗ ΟΑ'
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΟΑ'
Τετάρτη 26 Ιαναουρίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών.
2. Συζήτηση και λήψη απόφασης για τις αιτήσεις άρσης ασυλίας των Βουλευτών Θ. Κατσίκη, Β. Κεδίκογλου και Δ. Κουτσόγιωργα.
3. Αίτηση Εισαγγελικής Αρχής για την άρση ασυλίας του Βουλευτή Π.Καμμένου.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών.
2. Απαντήσεις Υπουργών σε ερωτήσεις Βουλευτών.
3. Ανακοίνωση του δελτίου επικαίρων ερωτήσεων της Πέμπτης 27 Ιανουαρίου 2000.
4. Συζήτηση επικαίρων ερωτήσεων: Α. Προς τον Πρωθυπουργό: Ι. σχετικά με τον εκσυγχρονισμό της εκπαίδευσης των ατόμων με ειδικές ανάγκες, την κοινωνική τους ενσωμάτωση κλπ.
ΙΙ. σχετικά με το δημογραφικό πρόβλημα της χώρας μας.
Β. Προς τον Υπουργό Εργασίας και Κοινωνικών Ασφαλίσεων: Ι. σχετικά με την έλλειψη προγραμμάτων εμβολιασμού των παιδιών.
ΙΙ. σχετικά με την καταστρατήγηση της αργίας της Κυριακής για τους εργαζόμενους στα συγκροτήματα κινηματογραφικών αιθουσών κλπ., σελ ΙΙΙ. σχετικά με τη λήψη μέτρων για την έγκαιρη έκδοση των συντάξεων γήρατος.
Γ. Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την παραχώρηση του γηπέδου της Κοινότητας Νέας Ευκαρπίας στον Αθλητικό Σύλλογο Μακεδονία κ.λπ..
Δ. Προς τον Υπουργό Εθνικής Οικονομίας, σχετικά με τον έλεγχο από ανεξάρτητο όργανο της οικονομικής δραστηριότητας πολιτικών προσώπων στο Χρηματιστήριο.
Γ. ΝΟΜΟΘΕΤΙΚΗ ΕΡΓΑΣΙΑ 1. Κατάθεση Εκθέσεων Διαρκών Επιτροπών: Ι. Η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων του Υπουργείου Μεταφορών και Επικοινωνιών: α) Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μαρόκου.  β) Κύρωση των τροποποιήσεων του αρθρου ΧΙΧ της Σύμβασης Ιδρύσεως του Ευρωπαϊκού Οργανισμού Δορυφορικών Επικοινωνιών "EUTELSAT" και του άρθρου 22 της Συμφωνίας Εκμεταλλεύσεως του Οργανισμού.
ΙΙ. Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης: α) Κύρωση της Σύμβασης Αμοιβαίας Δικαστικής Συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής.
β) Κύρωσης της Σύμβασης περί καταπολέμησης της δωροδοκίας στην οποία ενέχονται οι υπάλληλοι των Ευρωπαϊκών Κοινοτήτων ή των κρατών-μελών της Ευρωπαϊκής 'Ενωσης.
γ) Κύρωση της Σύμβασης σχετικά με την προστασία των οικονομικών συμφερόντων των Ευρωπαϊκών Κοινοτήτων και των συναφών με αυτήν πρωτοκόλλων.
ΙΙΙ. Η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων του Υπουργείου Μεταφορών και Επικοινωνιών: α) Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κούβας.  β) Κύρωσης της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νότιας Αφρικής.
2. Συζήτηση επί των άρθρων και των τροπολογιών του νόμου του Υπουργείου Εθνικής Οικονομίας "Προσαρμογή του ελληνικού δικαίου προς την οδηγία αριθμ.98/26/ΕΚ του Ευρωπαϊκού Κοινοβουλίου και του Συμβουλίου της 19.6.98 σχετικά με το αμετάκλητο του διακονονισμού στα συστήματα πληρωμών και στα συστήματα διακανομισμού χρηματοπιστωτικών μέσων και άλλες διατάξεις.
3. Ονομαστική ψηφοφορία επί της τροπολογίας σχετικά με τη ρύθμιση των ληξιπρόθεσμων οφειλών από τα πιστωτικά ιδρύματα.
4. Συζήτηση επί της αρχής του σχεδίου νόμου του Υπουργείου Δημόσιας Τάξης: "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις.
ΟΜΙΛΗΤΕΣ 
1. Επί των επικαίρων ερωτήσεων 
α) Προς τον Πρωθυπουργό 
ΚΑΝΕΛΛΟΠΟΥΛΟΣ Λ.
ΣΗΜΙΤΗΣ Κ.
ΣΙΟΥΦΑΣ Δ.
β) Προς τους Υπουργούς 
ΑΝΟΥΣΑΚΗ Ε.
ΙΝΤΖΕΣ Α.
ΙΩΑΝΝΙΔΗΣ Φ.
ΚΟΥΒΕΛΗΣ Φ.
ΠΑΝΑΓΙΩΤΟΥ Σ.
ΠΑΧΤΑΣ Χ.
ΠΡΩΤΟΠΑΠΑΣ Χ.
ΣΟΥΡΛΑΣ Γ.
ΦΛΩΡΙΔΗΣ Γ.
2. Επί των αιτήσεων άρσης ασυλίας 
ΒΑΡΒΙΤΣΙΩΤΗΣ Ι.
ΖΑΦΕΙΡΟΠΟΥΛΟΣ Ε.
ΚΑΝΤΑΡΤΖΗΣ Α.
ΚΕΔΙΚΟΓΛΟΥ Β.
ΚΟΥΒΕΛΗΣ Φ.
ΜΗΤΣΟΤΑΚΗΣ Κ.
ΣΑΑΤΣΟΓΛΟΥ Α.
ΤΣΑΦΟΥΛΙΑΣ Γ.
3. Επί του σχεδίου νόμου του Υπουργείου Δημόσιας Τάξης 
ΑΓΓΟΥΡΑΚΗΣ Χ.
ΒΕΖΔΡΕΒΑΝΗΣ Η.
ΓΕΩΡΓΑΚΟΠΟΥΛΟΣ Δ.
ΓΚΕΛΕΣΤΑΘΗΣ Ν.
ΚΑΡΑΚΩΣΤΑΣ Ι.
ΚΟΥΒΕΛΗΣ Φ.
ΛΑΜΠΡΟΠΟΥΛΟΣ Ι.
ΜΑΡΚΟΓΙΑΝΝΑΚΗΣ Χ.
ΜΠΑΝΤΟΥΒΑΣ Κ.
ΠΑΠΑΔΗΜΟΠΟΥΛΟΣ Ι.
ΠΑΥΛΟΠΟΥΛΟΣ Π.
ΣΠΥΡΙΟΥΝΗΣ Κ.
ΤΣΑΦΟΥΛΙΑΣ Γ.
ΤΣΟΒΟΛΑΣ Δ.
ΧΡΥΣΟΧΟΙΔΗΣ Μ.

ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΟΑ'
Τετάρτη 26 Ιανουαρίου 2000
--------------
Αθήνα, σήμερα στις 26 Ιανουαρίου 2000, ημέρα Τετάρτη και ώρα 18.13' συνήλθε στην Αίθουσα των συνεδριάσεων του Βουλευτηρίου η Βουλή σε  ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να διαβάσει τις αναφορές προς το Σώμα.
(Ανακοινώνονται προς το Σώμα από την κ. Ελένη Ανουσάκη, Βουλευτή Α' Αθηνών, τα ακόλουθα:  (Το κείμενο των ανακοινώσεων υπάρχει στο τεύχος των Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Πέμπτης 27 Ιανουαρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής). 1. Η με αριθμό 495/20.1.2000 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τους Υπουργού Εθνικής 'Αμυνας, Οικονομικών, σχετικά με τη χορήγηση μερίσματος από το Μετοχικό Ταμείο σε διωχθέντες, λόγω συμμετοχής τους στην Εθνική Αντίσταση, αξιωματικούς.
2. Η με αριθμό 510/24.1.2000 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Υγείας και Πρόνοιας, σχετικά με τη λήψη μέτρων, για την ανέγερση και λειτουργία του νέου Ογκολογικού Νοσοκομείου "'Αγιοι Ανάργυροι".
3. Η με αριθμό 513/24.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Εθνικής 'Αμυνας, Εξωτερικών, σχετικά με τις οικονομικές απαιτήσεις των Αμερικανών για τις βάσεις Ελληνικού και Νέας Μάκρης κλπ.  4. Η με αριθμό 506/21.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη στάση της Κυβέρνησης στη Διάσκεψη του Μόντρεαλ, για την απελευθέρωση του εμπορίου, των γενετικά τροποποιημένων προϊόντων.
5. Η με αριθμό 503/21.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Γεωργίας, Ανάπτυξης, σχετικά με τη λήψη μέτρων απορρόφησης της παραγωγής πατάτας κλπ.
Β.ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. Βουλής) 1. Η με αριθμό 509/24.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Εργασίας και Κοινωνικών Ασφαλίσεων, σχετικά με την καθυστέρηση των διαδικασιών, για την έκδοση των συνταξιοδοτικών αποφάσεων.
2. Η με αριθμό 516/24.1.2000 επίκαιρη ερώτηση του Βουλευτή της Νέας Δημοκρατίας κ. Σάββα Τσιτουρίδη προς τον Υπουργό Τύπου και Μέσων Μαζικής Ενημέρωσης, σχετικά με τη λήψη μέτρων για την τήρηση των αρχών της αντικειμενικότητας και ίσων όρων, στην κρατική ραδιοτηλέοραση.
3. Η με αριθμό 512/24.1.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τον Υπουργό Γεωργίας, σχετικά με τη μείωση της βαμβακοκαλλιέργειας στη χώρα μας κλπ.  4. Η με αριθμό 515/24.1.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Υγείας και Πρόνοιας, σχετικά με τη λειτουργία του Δρομοκαϊτειου Νοσοκομείου κλπ.
5. Η με αριθμό 504/21.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Εθνικής Παιδείας και Θρησκευμάτων, σχετικά με τις προθέσεις του Υπουργείου να μετατίθενται οι καρκινοπαθείς εκπαιδευτικοί, σε πόλεις όπου υπάρχουν αντικαρκινικά νοσοκομεία.
ΠΡΟΕΔΡΟΣ (Απόστολος Κακλαμάνης): Εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Πρώτη είναι η με αριθμό 519/24/24.1.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λάμπρου Κανελλόπουλου προς τον κύριο Πρωθυπουργό, σχετικά με τον εκσυγχρονισμό της εκπαίδευσης των ατόμων με ειδικές ανάγκες, την κοινωνική τους ενσωμάτωση κλπ.
Η επίκαιρη ερώτηση του κ. Κανελλόπουλου έχει ως εξής: "Τα τελευταία δεκαπέντε χρόνια έχουν διαμορφωθεί σε παγκόσμια κλίμακα και ιδιαίτερα στον ευρωπαϊκό χώρο νέες σύγχρονες αντιλήψεις σχετικά με την εκπαίδευση των ατόμων με ειδικές ανάγκες (Α.Ε.Α.) και την κοινωνικοοικονομική τους ενσωμάτωση.
Φρονώ   ότι η εκπαιδευτική μεταρρύθμιση οφείλει να συμπεριλάβει στους τομείς του άμεσου ενδιαφέροντός της  και το θέμα της εκπαίδευσης των Α.Ε.Α. με βάση τις νέες αντιλήψεις  όπως για παράδειγμα την κατοχύρωση του δικαιώματος της διαφορετικότητας, το αξίωμα των ίσων ευκαιριών εκπαίδευσης με τα  άλλα άτομα της ίδιας ηλικίας, την αντίληψη της σχολικής ενσωμάτωσης, την εφαρμογή νέων προτύπων εκπαίδευσης έτσι ώστε να αναπτύσσεται ολόπλευρα η προσωπικότητα των Α.Ε.Α. και η συμμετοχή τους αργότερα στην παραγωγική διαδικασία να μην "εκχωρείται" αλλά να "κατακτάται".
Ερωτάται ο κύριος Πρωθυπουργός: Σκοπεύει να προχωρήσει άμεσα σε μέτρα που να  εκσυγχρονίζουν την εκπαίδευση των Α.Ε.Α. και να εξασφαλίζουν την κοινωνική τους ενσωμάτωση στα νέα δεδομένα της νέας εποχής;" Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης):  Κυρίες και κύριοι συνάδελφοι η αντίληψη γύρω από την εκπαίδευση των ατόμων με ειδικές ανάγκες  έχει πράγματι αλλάξει τα τελευταία χρόνια και έχει αλλάξει αρκετά. Παλαιά η άποψη ήταν ότι θα πρέπει να τους δίνεται  μια στήριξη μια βοήθεια και να τους εκχωρείται μια θέση εργασίας για να μπορέσουν να αντιμετωπίσουν τις ανάγκες και τα προβλήματα  της ζωής. Τώρα η άποψη είναι -και είναι πολύ πιο σωστή η άποψη αυτή- ότι θα πρέπει να τους παρέχεται τέτοια εκπαίδευση, ώστε να μπορούν να συμμετέχουν, να ασκούν όλες τις δυνατότητές τους, να υπάρχει συνεκπαίδευση και να μην απομονώνονται σε ιδιαίτερους χώρους και ιδιαίτερες διαδικασίες. Η λέξη κλειδί είναι η λέξη συμμετοχή και με βάση αυτήν τη λέξη κλειδί αναδιοργανώνεται, αναμορφώνεται η εκπαίδευση των ατόμων με ειδικές ανάγκες.
Εμείς, η Κυβέρνηση, πρόκειται να συζητήσει εντός των ημερών ένα νομοσχέδιο  για την αναμόρφωση της εκπαίδευσης των ατόμων με ειδικές ανάγκες, να την θέσουμε με βάση αυτήν τη νέα αντίληψη σε έναν καινούριο δρόμο. Το ιδιαίτερο σημείο αυτού του νομοσχεδίου είναι ότι προσπαθούμε να επιτύχουμε δύο πράγματα, το πρώτο είναι να εκπαιδεύσουμε το προσωπικό με τέτοιο τρόπο ώστε να μπορεί να αντιμετωπίζει τέτοιες καταστάσεις, να υπάρχουν κέντρα τα οποία θα καθοδηγούν το προσωπικό των σχολείων και να εντάξουμε τα παιδιά αυτά στα κανονικά σχολεία, όσο το δυνατόν γίνεται,  έστω σε διαφορετικούς χώρους, αλλά στη συνλειτουργία των άλλων σχολείων.  Το δεύτερο είναι ότι θα πρέπει να δημιουργήσουμε διαδικασίες εκπαιδευτικές οι οποίες θα τους επιτρέψουν κυρίως να αξιοποιήσουν τις δικές τους ικανότητες και υπάρχουν τέτοιες αρκετές ιδίως στα θέματα τα οποία αφορούν τις χειρωνακτικές εργασίες σε εργαστήρια, τη χειροτεχνία κλπ.
Θεσμοθετούμε κέντρα  διάγνωσης  αξιολόγησης και υποστήριξης που θα είναι στελεχωμένα με ειδικευμένο προσωπικό. Για την επιστημονική παρακολούθηση ιδρύεται  ειδικό τμήμα στο Παιδαγωγικό Ινστιτούτο δίδεται έμφαση  στην επαγγελματική εκπαίδευση και κατάρτιση και δημιουργούμε νέες υλικοτεχνικές υποδομές.
Πιστεύω ότι με αυτόν τον τρόπο θα αντιμετωπισθούν ικανοποιητικά οι ανάγκες. Θέλω να θυμίσω ότι βρίσκεται ήδη σε εξέλιξη ένα ευρύ πρόγραμμα χρηματοδότησης με  βάση το Γ' Κοινοτικό Πλαίσιο Στήριξης στα πλαίσια του Υπουργείου Παιδείας  και μεταξύ άλλων προωθείται και η οργάνωση και η λειτουργία προεπαγγελματικών εργαστηρίων, ειδικών σχολείων, ειδικών δημοτικών κ.ο.κ.
Νομίζω ότι αυτές οι προσπάθειες  θα ικανοποιήσουν τις ανάγκες των ατόμων με ειδικές ανάγκες. Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Κανελλόπουλος έχει το λόγο. 
ΛΑΜΠΡΟΣ ΚΑΝΕΛΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι πήρα αυτήν την πρωτοβουλία γιατί το τελευταίο διάστημα έχει αναπτυχθεί ένας έντονος προβληματισμός, όχι μόνο μέσα στους φορείς εκπροσώπησης των συγκεκριμένων κοινωνικών κατηγοριών, αλλά γενικότερα μέσα στην κοινωνία. 'Εχει προηγηθεί ένας  πλούσιος προβληματισμός. Νέες ιδέες, νέες αντιλήψεις έχουν τοποθετηθεί πλέον στο κέντρο μιας πολιτικής ζύμωσης, που έχει σαν στόχο το πώς θα πολεμήσουμε τον κοινωνικό αποκλεισμό και τις διακρίσεις. Και το σημαντικότερο όπλο στην καταπολέμηση αυτού του φαινομένου σήμερα  και της κοινωνίας μας αλλά και γενικότερα στις ευρωπαϊκές και προηγμένες κοινωνίες είναι η γνώση, είναι οι εκπαιδευτικές τομές που πρέπει να γίνουν για να αναδείξουν πλέον ότι δεν αποτελεί αυτή η διαδικασία ένα επιλεκτικό, εκλεκτικό δώρο των υγειών ατόμων  αλλά και των μη αρτιμελών ατόμων.
'Ετσι, λοιπόν, θεωρώ πολύ σημαντικά ζητήματα αυτά τα οποία ανακοινώσατε, γιατί πρέπει να σας πω ότι εναρμονίζονται με τα αιτήματα που έχουν θέσει τον τελευταίο χρόνο και η Γενική Συνομοσπονδία Ατόμων με Ειδικές Ανάγκες, αλλά και άλλοι κοινωνικοί φορείς οι οποίοι έχουν επικεντρώσει τη δράση τους στην αντιμετώπιση αυτού του προβλήματος.  Θεωρώ, κύριε Πρόεδρε, ότι με την παρέμβαση η οποία γίνεται και οι τομές που ανοίγονται μέσα από το καινούριο θεσμικό πλαίσιο σε συνδυασμό με το ν. 1648/86 που την ιστορική του σημασία δεν την έχουμε αποτιμήσει σωστά μέχρι σήμερα, που έχει συμβάλλει αποφασιστικά θα έλεγα στη διαδικασία εισόδου των ατόμων με ειδικές ανάγκες στην παραγωγική διαδικασία, ολοκληρώνεται ένα θεσμικό πλαίσιο που αναδεικνύει μια νέα σύγχρονη κοινωνική κουλτούρα που θα εφοδιάσει όχι μόνο αυτά τα άτομα, αλλά όλο το λαό, όλους τους πολίτες για να δώσουμε οργανωμένα και συντεταγμένα τη μάχη για την εξάλειψη αυτών των κοινωνικών ανισοτήτων, αυτών των κοινωνικών φαινομένων, κάτι που το έχει ανάγκη σήμερα και ο τόπος και η κοινωνία μας.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, θα πω και εγώ ότι στόχος μας είναι να περιορίσουμε τον κοινωνικό αποκλεισμό των ατόμων αυτών.
Σε δύο κατευθύνσεις πρέπει να δράσουμε. Η μία είναι η απασχόληση.              'Εχουμε πάρει ήδη μέτρα για να διευκολύνουμε την απασχόλησή τους και η άλλη κατεύθυνση είναι η εκπαίδευση. Το νομοσχέδιο το οποίο πρόκειται να καταθέσουμε θα ανταποκρίνεται στην ανάγκη αυτή και θα δημιουργήσει τη δυνατότητα να αποκτήσουν τις γνώσεις που χρειάζονται τα άτομα αυτά για να δουλέψουν και να δουλέψουν με δικαίωμα το οποίο αντλούν από τις ίδιες τις ικανότητές τους και όχι από δικαίωμα το οποίο αντλούν από μία ελεημοσύνη της κοινωνίας.
Πιστεύω ότι είναι σωστός δρόμος για να αισθανθούν πιο αυτόνομα. 
ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 505/23/21-1-2000 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα, προς τον κύριο Πρωθυπουργό, σχετικά με το δημογραφικό πρόβλημα της χώρας μας κλπ.
Η επίκαιρη ερώτηση του κ. Σιούφα σε περίληψη έχει ως εξής: "Αποτελεί κοινή διαπίστωση ότι το δημογραφικό πρόβλημα στη χώρα μας προσλαμβάνει διαστάσεις μείζονος εθνικού κινδύνου.
Η Ελλάδα μεταβάλλεται σε χώρα γεγονότων, καθώς ο πληθυσμός ηλικίας άνω των εξήντα ετών πλειοψηφεί έναντι των νέων κάτων των είκοσι ετών. Φέτος έκλεισαν περίπου τριακόσια σχολεία εξαιτίας της έλλειψης μαθητών.  Το πρόβλημα επιδεινώνεται από την ασκούμενη κυβερνητική πολιτική. Περικοπή των πολυτεκνικών επιδομάτων.
Φορολογική επιδρομή.
'Εξαρση της εγκληματικότητας.
Αδιαφορία μπροστά στην ανθρωποθυσία της ασφάλτου.
Χαώδης κατάσταση στο χώρο της παιδείας, σε συνδυασμό με το τεράστιο οικονομικό κόστος της για κάθε οικογένεια.
Τριτοκοσμική κατάσταση στο χώρο της υγείας.
'Ελλειψη πρόνοιας, για τις εργαζόμενες μητέρες. Πρόβλημα στέγης για χιλιάδες οικογένειες.  Επειδή η αδιαφορία απέναντι στο πρόβλημα συνιστά συναυτουργία σε κοινωνική αυτοκτονία και εθνικό έγκλημα, καλείται ο Πρωθυπουργός να ενημερώσει την Εθνική Αντιπροσωπεία: α) Για ποιο λόγο η Κυβέρνησή του επιμένει να αγνοεί το ομόφωνο πόρισμα της διακομματικής επιτροπής της Βουλής, τη σχετική πρόταση νόμου της Νέας Δημοκρατίας και τις σχετικές ρητές δεσμεύσεις της.
β) Για ποιο λόγο τα συναρμόδια Υπουργεία αποφεύγουν την ανάπτυξη συγκεκριμένων θέσεων και πρωτοβουλιών στο πλαίσιο της Ε.Ε. και γιατί στη χάραξη των αποφάσεών τους, όχι μόνον αγνοούν το δημογραφικό, αλλ' επιπλέον προχωρούν στην επιβολή μέτρων που επιτείνουν το πρόβλημα; γ) Εάν έστω και τώρα η Κυβέρνηση είναι διατεθειμένη να συμπράξει στην ψήφιση σχετικού νόμου με βάση την πρόταση που κατέθεσε η Νέα Δημοκρατία;"  Ο κύριος Πρωθυπουργός έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι και αυτή η ερώτηση είναι στην ουσία μία επερώτηση, διότι χρειάζεται εκτεταμένη παρουσίαση των όσων έχουν γίνει και των όσων επιδιώκονται. Θα προσπαθήσω να είμαι πολύ συνοπτικός για να σας δώσω μία εικόνα.
Η Κυβέρνηση συνεχίζοντας μία πολιτική η οποία υπήρχε ακολουθεί μια πολιτική επιδομάτων ώστε να καταπολεμήσει το φαινόμενο της υπογεννητικότητας, το οποίο είναι ένα φαινόμενο που πράγματι δημιουργεί κινδύνους. Υπάρχει δημογραφικό πρόβλημα στη χώρα.
Ο λόγος αναπαραγωγής στη χώρα μας είναι πολύ χαμηλότερος από τον λόγον εκείνον ο οποίος χρειάζεται για να υπάρχει ο πληθυσμός στην έκταση που έχουμε σήμερα.
Ακολουθούμε, λοιπόν, μια πολιτική η οποία ενισχύει τις οικογένειες με διάφορα επιδόματα, αλλά εμείς πιστεύουμε ότι η επιδοματική πολιτική δεν είναι ο αποκλειστικός τρόπος και θα έλεγα ότι δεν είναι ο μόνος σωστός τρόπος ή είναι ένας πολύ περιορισμένος τρόπος για να αντιμετωπίσει το πρόβλημα, γιατί η σύγχρονη οικογένεια δεν κάνει παιδιά επειδή δεν έχει χρήματα. 'Εχει πολλές φορές τα χρήματα, αλλά δεν κάνει παιδιά γιατί δεν υπάρχουν οι δυνατότητες εκείνες οι οποίες θα της επιτρέψουν και να εργαστεί και να αναθρέψει το παιδί. Δεν υπάρχουν οι δυνατότητες εκείνες ώστε να μπορεί να ανταποκρίνεται στις ανάγκες της καθημερινής ζωής, χωρίς να επιβαρύνεται ιδιαίτερα από τα περισσότερα παιδιά.
Εμείς, λοιπόν, έχουμε συγκεντρώσει την προσοχή μας σε πολιτικές οι οποίες στηρίζουν τη μητέρα. Για παράδειγμα δημιουργούμε διάφορα νηπιαγωγεία, παιδικούς σταθμούς, ώστε να μπορεί η μητέρα να αφήνει τα παιδιά εκεί και να μπορεί ταυτόχρονα να εργάζεται.
Θέλω να αναφέρω ενδεικτικά ότι αυτήν τη στιγμή βρίσκεται σε εξέλιξη η κατασκευή εβδομήντα επτά παιδικών σταθμών, προγραμματίζεται η ανέγερση δεκαπέντε νέων παιδικών σταθμών και μέσα από το Γ' Κοινοτικό Πλαίσιο Στήριξης έχουν προγραμματιστεί άλλοι εκατόν τριάντα παιδικοί σταθμοί.  Αυτά τα οποία κάνουμε εντάσσονται μέσα στα πλαίσια του πορίσματος το οποίο αναφέρει ο ερωτών Βουλευτής. 'Ενα μεγάλο μέρος της πολιτικής μας για τους πολυτέκνους, για τη στεγαστική πολιτική, για τους παλιννοστούντες στηρίζεται στα αποτελέσματα αυτού του πορίσματος.
'Οσον αφορά δε το σχέδιο νόμου το οποίο είχε καταθέσει παλιά η Νέα Δημοκρατία, θέλω να αναφέρω ότι είναι από τα σχέδια νόμου τα οποία αναφέρουν μια σειρά από μέτρα, χωρίς να υπάρχει μια οικονομική επεξεργασία. Απλώς δίνονται υποσχέσεις οι οποίες όμως δεν μπορούν να εκτελεστούν λόγω των οικονομικών δυνατοτήτων. Είναι υποσχέσεις χωρίς αντίκρυσμα.
ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το πρώτο που θέλω να παρατηρήσω είναι ότι η απάντηση του κυρίου Πρωθυπουργού συνιστά μη απάντηση, διότι δεν είναι δυνατόν να συγκροτούνται διακομματικές επιτροπές, όπως έγινε με το δημογραφικό, να ερευνούμε,  να συνεδριάζουμε και να συντάσσουμε πορίσματα τα οποία να αγνοεί η Κυβέρνηση, διότι το αγνοεί η Κυβέρνησή σας, κύριε Πρωθυπουργέ. Και δεσμεύτηκε ο Υφυπουργός σας στην αρμόδια επιτροπή, ότι επρόκειτο μέσα στους επόμενους μήνες από το 1996 να φέρει συγκεκριμένο νόμο επί τη βάσει του πορίσματος. Και τέτοιος νόμος δεν ήλθε. Αυτό είναι το πρώτο.
Το δεύτερο είναι, ότι απορρίπτετε τις προτάσεις που έρχονται από την Αντιπολίτευση μόνο και μόνο γιατί τις προτείνουμε εμείς. Και επίσης αυτό πολιτικά δεν είναι ορθό.
Τώρα σε ό,τι αφορά τη στήριξη της πολύτεκνης μητέρας, συνεχίζετε την πολιτική την οποία βρήκατε από τη Νέα Δημοκρατία και μάλιστα την συνεχίζετε κολοβή. Γιατί τη μεν ισόβια σύνταξη για την πολύτεκνη μάνα όταν φθάσει το εισόδημα τα τρία εκατομμύρια την περικόπτετε από το 1997, το ίδιο δε πράγμα κάνετε και με τα πολυτεκνικά επιδόματα όταν ξεπεράσουν τα επτά εκατομμύρια.
Το τρίτο είναι, ότι ο νόμος 2643, που έχετε ψηφίσει για να στηριχθούν οι πολύτεκνες οικογένειες, παρότι τον ψηφίσατε εδώ και ενάμιση χρόνο δεν εφαρμόζεται.
Θα έλθω τώρα, κύριε Πρόεδρε, στο ζήτημα που είναι σημαντικό για τον ομιλούντα. Το δημογραφικό είναι εθνικό πρόβλημα και αποτελεί λύση εθνικής εμβέλειας και μακράς πνοής. Φαίνεται ότι η Κυβέρνηση δεν θέλει να το αντιληφθεί.
Εγώ θα ήθελα απευθυνόμενος σε σας, γιατί δεν είναι θέμα αντιπαράθεσης Κυβέρνησης και Αντιπολίτευσης, να γίνει συζήτηση στην Εθνική Αντιπροσωπεία για το δημογραφικό πρόβλημα. Αφορά το μέλλον του τόπου. Δεν είναι πρόβλημα έλλειψης γονιμότητας για τη χώρα μας, αλλά είναι πρόβλημα έλλειψης γόνιμης σκέψης, κύριε Πρόεδρε. Και απ' ό,τι με ενημέρωσαν οι δημοσιογράφοι, στη γραπτή απάντηση την οποία δίνετε, κύριε Πρωθυπουργέ, και την οποία μοιράσατε πριν από λίγο, λέτε ότι ένας από τους τρόπους που θα αντιμετωπίσετε το πρόβλημα είναι οι συμφωνίες που υπογράφετε με τη Ρουμανία και Αλβανία για υιοθεσία παιδιών! Αν πιστεύει ο Υφυπουργός σας ότι μ' αυτόν τον τρόπο μπορεί να αντιμετωπιστεί το πρόβλημα της χώρας πλανάται πλάνη μεγάλη και θα πρέπει να το ελέγξετε, γιατί έβαλε στα χείλη σας μια τέτοια τοποθέτηση. Και εγώ επιμένω, κύριε Πρόεδρε. Πρέπει να το δούμε ως εθνικό πρόβλημα για να το αντιμετωπίσουμε και εσείς μπορείτε να πάρετε μια τέτοια πρωτοβουλία.  Τέλος -και κλείνω με αυτό, κύριε Πρόεδρε- το δημογραφικό συνδέεται με τρεις κατευθύνσεις, κύριε Πρωθυπουργέ. Ακούστε τη γνώμη και πετάξτε την.  Με την αναζωογόνηση και με την αναθέρμαση της υπαίθρου, με την επιστροφή των Ελλήνων από τα αστικά κέντρα στην επαρχία και με ιδιαίτερη έμφαση στους αγρότες που αποτελούν το αναπαραγωγικότερο τμήμα του πληθυσμού μας. Μόνο αν κοιτάξουμε το μέλλον μπροστά και δεν γυρίσουμε την πλάτη μπορούμε να αντιμετωπίσουμε αυτό το εθνικό πρόβλημα.
ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ακούσαμε τον κ. Σιούφα να μας λέει ότι θα πρέπει να γίνει συζήτηση. Είναι στα χέρια σας να κάνετε μία επερώτηση, να αναπτύξετε εσείς και οι άλλοι Βουλευτές το θέμα για να υπάρξουν απαντήσεις. 
ΔΗΜΗΤΡΤΟΣ ΣΙΟΥΦΑΣ: Δεν θέλουμε να βάλουμε το δημογραφικό σαν θέμα ελέγχου προς την Κυβέρνηση, αλλά σαν θέμα συνεννόησης.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Ερχεστε εδώ, υποβάλλετε ένα κείμενο ερωτήσεως το οποίο περιέχει διάφορα στοιχεία και μετά διαμαρτύρεστε διότι δεν γίνεται συζήτηση. Εναπόκειται σε εσάς να κάνετε τη συζήτηση.
'Οσον αφορά αυτά τα οποία αναπτύξατε, θέλω να σας πω ότι έχουμε μία διαφορετική αντίληψη από εσάς σε ορισμένα θέματα. Εμείς είμαστε της άποψης ότι όταν δίδονται επιδόματα από την πολιτεία, τα επιδόματα πρέπει να δίδονται σε εκείνους που έχουν περισσότερη ανάγκη. Δεν πρέπει να μοιράζονται τα χρήματα σε όλους ανεξαιρέτως, ακόμα και σε εκείνους οι οποίοι δεν έχουν ανάγκη. Διότι μπορεί για παράδειγμα ένας πολύτεκνος, ο  οποίος έχει τέσσερα ή πέντε παιδιά, να έχει ένα πάρα πολύ υψηλό εισόδημα.  Ποιος ο λόγος να παίρνει αυτός χρήματα και να μην παίρνει τα χρήματα, που θα έπαιρνε αυτός, κάποιος άλλος ο οποίος έχει πολύ χαμηλότερο εισόδημα και τον ίδιο αριθμό παιδιών ή έστω λιγότερο; Γι' αυτό εμείς προχωρήσαμε στις ρυθμίσεις τις οποίες αναφέρατε.
Επιπρόσθετα, όμως, θέλω να πω ότι δώσαμε ένα επίδομα για το τρίτο παιδί. Πιστεύουμε ότι η φροντίδα μας είναι εκεί όπου υπάρχει περισσότερη ανάγκη, για να κτυπήσουμε πράγματι το κακό στη ρίζα του.
Από εκεί και πέρα θέλω να επαναλάβω, επειδή αναφερθήκατε, ίσως λόγω των περιστάσεων, στους αγρότες, στην ύπαιθρο ότι η δημογραφική εξέλιξη εξαρτάται από το σύνολο του ελληνικού πληθυσμού. Και στην ύπαιθρο και στις πόλεις πρέπει να υπάρχουν οι υποδομές εκείνες, οι παιδικοί σταθμοί για παράδειγμα, που να βοηθούν την οικογένεια να έχει παιδιά, να δουλεύει, να αναπτύσσεται η οικογένεια ελεύθερα, να μην καταδυναστεύεται από την ύπαρξη παιδιών. Εμείς αυτές τις υποδομές φροντίζουμε, γιατί πιστεύουμε ότι ο πολίτης έτσι θα βοηθηθεί, εάν το σύνολο δημιουργεί τις συνθήκες εκείνες ώστε να είναι στη δική του ζωή πιο ελεύθερος.
ΠΡΟΕΔΡΟΣ (Απόστολος Κακλαμάνης): Σε ό,τι αφορά εμένα, κύριε Σιούφα, που απευθυνθήκατε, γνωρίζετε από τον Κανονισμό πώς προκαλούνται εδώ οι συζητήσεις με συμμετοχή όλων. Είτε με προ ημερησίας διατάξεως πρόταση συζήτησης, είτε με πρόταση για τη συζήτηση του πορίσματος μιας επιτροπής όπως στη συγκεκριμένη περίπτωση.
Η τρίτη επίκαιρη ερώτηση με αριθμό 511/24.1.2000 του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με την καταστρατήγηση της αργίας της Κυριακής, για τους εργαζόμενους στα συγκροτήματα κινηματογραφικών αιθουσών κλπ., θα καθυστερήσει λίγο να συζητηθεί, με τη συγκατάθεση και του κ. Παναγιώτου, διότι ο Υπουργός όπως μας ειδοποιεί είναι καθ' οδόν, γιατί έχει πρόβλημα στην προσέλευση. Τέταρτη είναι η με αριθμό 497/20.1.2000 επίκαιρη ερώτηση του Βουλευτή του Συνασπισμού της Αριστεράς και της Προόδρου κ. Φώτη Κουβέλη προς τους Υπουργούς Υγείας και Πρόνοιας, Εργασίας και Κοινωνικών Ασφαλίσεων, σχετικά με την έλλειψη προγραμμάτων εμβολιασμού των παιδιών.
Η επίκαιρη ερώτηση του κ. Κουβέλη έχει ως εξής: "Το τελευταίο διάστημα με τα κρούσματα μηνιγγίτιδας, γρίππης κλπ., με μερικά από αυτά δυστυχώς θανατηφόρα, αναδείχθηκε, ακόμα μια φορά, η τεράστια σημασία του προληπτικού εμβολιασμού και ιδιαίτερα του παιδικού.  Στη χώρα μας δεν υπάρχει ολοκληρωμένη πολιτική εμβολιασμού στην παιδική ηλικία. Ενδεικτικά αναφέρεται ότι υπάρχουν ασφαλιστικά ταμεία που χορηγούν όλα τα εμβόλια, άλλα μερικά και άλλα κανένα, όπως τα ασφαλιστικά ταμεία του δημοσίου.
Ερωτώνται οι κύριοι Υπουργοί: Εάν προτίθενται ναν προωθήσουν ολοκληρωμένο πρόγραμμα εμβολιασμού των παιδιών της χώρας.
Γιατί τα ασφαλιστικά ταμεία δεν χορηγούν όλα τα εμβόλια στους ασφαλισμένους;" Ο Υφυπουργός Εργασίας και Κοινωνικών Ασφαλίσεων κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κύριε συνάδελφε, με την ερώτησή σας σχετικά με τον εμβολιασμό πρέπει να σας πω ότι με σχετικά πρόσφατη κοινή υπουργική απόφαση που εκδόθηκε κατ' εξουσιοδότηση του άρθρου 33 του ν.2676/99, όλοι οι ασφαλιστικοί οργανισμοί είναι μια κοινή υπουργική απόφαση του Υπουργού Υγείας και δική μου. Και το δημόσιο και όλοι οι ασφαλιστικοί οργανισμοί χορηγούν πλέον δωρεάν στους ασφαλισμένους τα εμβόλια παιδιών και ενηλίκων του εθνικού προγράμματος εμβολιασμών για την Ελλάδα του Υπουργείου Υγείας και Πρόνοιας.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Μετά από αυτήν τη ρύθμιση δεν θα υπάρχουν πλέον διαφοροποιήσεις κατ' αρχήν μεταξύ των ασφαλιστικών οργανισμών, ως προς το είδος και την έκταση των χορηγουμένων εμβολίων καθώς και ως προς τη συμμετοχή στις δαπάνες της αγοράς τους.
Βεβαίως, από το Υπουργείο Υγείας επίσης καθορίζεται το εθνικό πρόγραμμα εμβολιασμών που περιλαμβάνει εμβολιασμούς για συγκεκριμένα νοσήματα π.χ. τη διφθερίτιδα, του τετάνου, πολιομυελίτιδας κ.ο.κ., σύμφωνα με τις συστάσεις της Εθνικής Επιτροπής Εμβολίων. Εμβολιασμός κατά του μηνιγγιτιδόκοκκου και της γρίπης συνιστάται όμως μόνο σε ομάδες υψηλού κινδύνου οι οποίες καθορίζονται με βάση συγκεκριμένα κριτήρια.  Σύμφωνα με το ν. 2676/99 που σας ανέφερα προηγουμένως όλη η σχετική δαπάνη καλύπτεται από τους ασφαλιστικούς οργανισμούς. Τώρα δεν ξέρω εάν φέτος ειδικά, επειδή είναι πρόσφατος και ο νόμος και η αντίστοιχη κοινή υπουργική απόφαση, έτυχε πλήρους εφαρμογής αν θέλετε αυτό το πλαίσιο, αλλά είναι βέβαιο ότι έχουμε κάνει ένα πολύ σημαντικό βήμα σε σχέση με τα προϊσχύοντα μέχρι πέρσι. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουβέλης έχει το λόγο. 
ΦΩΤΗΣ ΚΟΥΒΕΛΗΣ: Είναι ακριβές, κύριε Υπουργέ, ότι πράγματι έχει εκδοθεί κοινή υπουργική απόφαση, η οποία πλέον δίνει τη δυνατότητα στα ασφαλιστικά ταμεία του δημοσίου να χορηγούν όλα τα εμβόλια. 'Ομως, έπρεπε να φθάσουμε, κύριε Υπουργέ, στο έτος 2000 προκειμένου να αποφασίσουν τα ασφαλιστικά ταμεία να χορηγούν στους ασφαλισμένους εμβόλια. Δεν υποτιμώ από που έγινε έστω και τώρα. Αλλά είμαστε μια χώρα η οποία έχει σημειώσει πάρα πολύ μεγάλη καθυστέρηση στην προώθηση προγραμμάτων εμβολιασμού, έτσι ώστε διεθνή ιατρικά έντυπα να μας εγκαλούν ότι ασκούμε μια πολιτική εμβολιασμών με μισή καρδιά. Και πρέπει να σας πω ότι αυτή η απόφασή σας δεν έχει αρχίσει να εφαρμόζεται ακόμη. Οι νομαρχίες δεν έχουν λάβει τα κατάλληλα μέτρα, ο Πανελλήνιος Φαρμακευτικός Σύλλογος έλαβε τη σχετική εγκύκλιο μόλις προχθές και οι φαρμακοποιοί δεν γνωρίζουν ότι τα ασφαλιστικά ταμεία χορηγούν όλα τα εμβόλια.
Το άλλο ζήτημα δεν είναι στην αρμοδιότητά σας, αλλά είναι στην αρμοδιότητα του Υπουργείου Υγείας και Πρόνοιας. 'Οταν μιλάμε για τη νομοθετική πρόβλεψη προώθησης ολοκληρωμένου προγράμματος εμβολιασμού, κύριε Υπουργέ, αυτό το πρόγραμμα πρέπει να το βλέπουμε να υλοποιείται και να εφαρμόζεται. Και χρειάστηκε να μετρήσουμε εννέα θανάτους από μηνιγγίτιδες, να ξαπλώσει η μισή Ελλάδα στο κρεβάτι από την ίωση, να παρουσιάζεται τεράστια έλλειψη εμβολίων, όπως για παράδειγμα με πληροφορούν ότι στην ιδιαίτερη πατρίδα σας την Κρήτη υπάρχει έλλειψη εμβολίων και τότε πια να ενεργοποιηθεί η πολιτεία.
Πρόκειται για μια συμπεριφορά η οποία δεν μας τιμά ως χώρα, όταν μάλιστα πέρα από τον ανθρώπινο πόνο που συνεπάγεται η κατάκληση εξαιτίας της ασθένειας, έχουμε και ένα τεράστιο κόστος από την άποψη της οικονομίας, διότι ένα μεγάλο μέρος του πληθυσμού έχει καταστεί ανενεργό συνεπεία της ασθένειας, την οποία έχει αυτήν την ώρα, εξαιτίας της έλλειψης ενός προγράμματος εμβολιασμού.
Πάρτε τα μέτρα σας, κύριε Υπουργέ, και ειδοποιείστε ταχύτατα τις νομαρχίες, ώστε αυτό που αποφασίσατε να υλοποιηθεί. Να ειδοποιηθούν οι φαρμακοποιοί ότι μπορούν να χορηγούν στους ασφαλισμένους των δημοσίων ταμείων τα εμβόλια και κυρίως πιέστε ο συναρμόδιος Υπουργός και το Υπουργείο Υγείας να λάβει μέτρα και να προωθήσει, επαναλαμβάνω, ολοκληρωμένο πρόγραμμα εμβολιασμού, ιδιαίτερα των παιδιών με συστηματική παρακολούθηση.
Αν δεν γίνει αυτό, φοβάμαι ότι και την ερχόμενη χρονιά θα έχουμε τα ίδια προβλήματα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν υπάρχει αμφιβολία, κύριε συνάδελφε, ότι το θέμα που συζητάμε είναι ένα σοβαρό θέμα. Θα δεχθώ ότι υπήρξε κάποια καθυστέρηση, αν θέλετε, στο να το αντιμετωπίσουμε στο σύνολό του θεσμικά. 'Ομως, δεν πρέπει ασφαλώς να αμφισβητείτε και εσείς ότι ήδη υπάρχει αυτό το θεσμικό πλαίσιο και για πρώτη φορά στη χώρα μας καθιερώθηκε ως υποχρεωτική η προληπτική ιατρική.  Εάν θέλετε να κάνουμε και συγκρίσεις με άλλες χώρες θα σας πω ότι αν οργανωτικά θα είχαμε να ζηλέψουμε κάτι από κάποιες χώρες της Ευρωπαϊκής 'Ενωσης -όχι όλες- από πλευράς δωρεάν παροχών υγείας, είμαστε πρώτοι. Δεν ξέρω όχι μόνο για τα εμβόλια, αλλά για πολλές άλλες παροχές που έχουμε στη χώρα μας αν υπάρχει χώρα με την οποία μπορούμε να συγκριθούμε. Σας λέω για παράδειγμα ότι οι παροχές του ΙΚΑ στο σύνολό τους για ιατροφαρμακευτική περίθαλψη -δεν εννοώ οργανωτικά, αλλά θεσμικά- με βάση τον κανονισμό υγειονομικής περίθαλψης του ΙΚΑ  έχουν θα έλεγα την παγκόσμια πρωτιά.
Υστερούμε, αν θέλετε, οργανωτικά, το δέχομαι αυτό, αλλά γίνονται βήματα και προσπάθειες. Μου κάνει εντύπωση όμως και δεν μπορώ να πιστέψω ότι οι φαρμακοποιοί αγνοούν ότι έχουμε νομοθετήσει ένα μέτρο εδώ και οκτώ μήνες, σύμφωνα με το οποίο καλύπτεται η σχετική δαπάνη από τους ασφαλιστικούς οργανισμούς. Αν συνέβη σε κάποιο μικρό ταμείο, να μην είναι ενήμερος ένας υπάλληλος και να βρήκε αντίστοιχο πρόβλημα ένας φαρμακοποιός, αυτό είναι εξαίρεση και όχι ο κανόνας.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην κρατηθείσα με αριθμό 511/24-1-2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τους Υπουργούς Εργασίας και Κοινωνικών Ασφαλίσεων και Ανάπτυξης, σχετικά με την καταστρατήγηση της αργίας της Κυριακής για τους εργαζόμενους στα συγκροτήματα κινηματογραφικών αιθουσών κλπ.
Η επίκαιρη ερώτηση του κ. Παναγιώτου έχει ως εξής: "Με την ανοχή της Κυβέρνησης και την ανοχή ή και την ενεργή στήριξη των κατά τόπους νομαρχών οι πολυεθνικές εμπορικές επιχειρήσεις που λειτουργούν σε συγκροτήματα κινηματογραφικών αιθουσών, καταστρατηγούν την υφιστάμενη νομοθεσία και λειτουργούν τα καταστήματά τους και στη διάρκεια της Κυριακής, παρ' όλο που η μέρα αυτή είναι αργία, αλλά και το Σάββατο το βράδυ.
Χαρακτηριστική είναι η περίπτωση των καταστημάτων VIRGIN, που λειτουργούν στα συγκροτήματα κινηματογραφικών αιθουσών VILLAGE στη Θεσσαλονίκη, στο Μαρούσι, στο Παγκράτι, στον 'Αγιο Ιωάννη Ρέντη κλπ. Τα καταστήματα αυτά λειτουργούν και τις Κυριακές και τις αργίες, καταπατώντας τα εργασιακά δικαιώματα των εργαζομένων σ'αυτά, αλλά και ασκώντας αθέμιτο ανταγωνισμό σε βάρος των υπόλοιπων καταστημάτων.  Ερωτώνται οι κύριοι Υπουργοί ποια μέτρα πρόκειται να πάρει η Κυβέρνηση και πότε ώστε να εφαρμόζονται οι ρυθμίσεις της 1182/97 κοινής απόφασης των Υπουργών Εθνικής Οικονομίας, Ανάπτυξης και Εργασίας και Κοινωνικών Ασφαλίσεων (ΦΕΚ 200/Β/1997) και αν είναι στις προθέσεις της να κατοχυρώσει νομοθετικά την κυριακάτικη αργία;" Ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, ο κύριος συνάδελφος θα έπρεπε να ξέρει ότι η κυριακάτικη αργία έχει κατοχυρωθεί νομοθετικά. Πραγματικά, θλίβομαι με την έκφρασή του "με την ανοχή της Κυβέρνησης". Ποια ανοχή της Κυβέρνησης; Θα ήθελα πολύ να μας το πει ο κύριος συνάδελφος στην τοποθέτησή του.
Εγώ θα καταθέσω στα Πρακτικά του Κοινοβουλίου σήμερα τα αποτελέσματα των ελέγχων, οι οποίοι ήδη έχουν πραγματοποιηθεί σε όλους τους χώρους που αναφέρει. Για παράδειγμα, το Τμήμα Κοινωνικής Επιθεώρησης Νέας Ιωνίας μας έκανε γνωστό ότι το κατάστημα δίσκων VIRGIN στο κινηματογραφικό συγκρότημα Αμαρουσίου λειτουργούσε βάσει απόφασης του Νομαρχιακού Συμβουλίου Αθηνών από τις 13.00' έως τις 23.45' το βράδυ. Η Επιθεώρηση αρνήθηκε να θεωρήσει το πρόγραμμα εργασίας επειδή ακριβώς δεν ήταν μέσα στα πλαίσια της υπουργικής απόφασης. Υπέδειξε στους ενδιαφερόμενους να προσκομίσουν εκ νέου καταστάσεις προσωπικού και ωρών εργασίας σύμφωνα με την υπουργική απόφαση, διότι ήταν σαφές ότι η απόφαση του Νομαρχιακού Συμβουλίου ήταν έξω από τα πλαίσια του νόμου.
Είναι σαφές ότι σε περίπτωση μη άμεσης συμμόρφωσης του καταστήματος με αυτές τις αποφάσεις, η Επιθεώρηση Εργασίας θα προβεί στις δέουσες ενέργειες που δεν είναι απλά μόνον η μήνυση, αλλά είναι και η επιβολή προστίμων και η δυνατότητα σε περίπτωση επανειλημμένης μη συμμόρφωσης η διακοπή της λειτουργίας αυτών των καταστημάτων για ορισμένες ημέρες.
Το Τμήμα Κοινωνικής Επιθεώρησης Νικαίας έχει προβεί σε επιτοπίους ελέγχους στο κινηματογραφικό συγκρότημα VILLAGE στον 'Αγιο Ιωάννη Ρέντη.  Τα εμπορικά καταστήματα αυτού του χώρου έχουν θεωρημένες καταστάσεις προσωπικού, λειτουργούν σύμφωνα με την κοινή υπουργική απόφαση, δεν λειτουργούν Κυριακή και εξαιρέσιμες, ενώ το Σάββατο λειτουργούν μέχρι τις 18.00'. 'Αρα, λειτουργούν μέσα στα πλαίσια της κοινής υπουργικής απόφασης.
Το Τμήμα Κοινωνικής Επιθεώρησης Εργασίας Κεντρικού Τομέα Θεσσαλονίκης μας γνωστοποίησε ότι τα καταστήματα που βρίσκονται στο κινηματογραφικό συγκρότημα ASSOS ODEON λειτουργούν μέσα στα πλαίσια της υπουργικής απόφασης. 'Αρα, λειτουργούν κανονικά. Το Τμήμα δε που είναι στον ανατολικό τομέα της Θεσσαλονίκης, μας γνωστοποίησε ότι το κατάστημα VIRGIN MEGA STORE στην περιοχή του κινηματογραφικού κέντρου VILLAGE στο Αεροδρόμιο Θεσσαλονίκης θεωρεί καταστάσεις προσωπικού και ωρών εργασίας σύμφωνα με την πιο πάνω απόφαση, αλλά υπάρχουν καταγγελίες για καταστρατήγηση του ωραρίου λειτουργίας.
'Εχω δώσει εντολή να κάνει η Επιθεώρηση Εργασίας επιτοπίους ελέγχους.  Επιπλέον, σας γνωρίζουμε ότι ο Σύνδεσμος Εμπόρων Δίσκων Βορείου Ελλάδος έχει κάνει ασφαλιστικά μέτρα εναντίον αυτής της επιχείρησης. Μέχρι την εκδίκαση αυτής της υπόθεσης φαίνεται από τις πληροφορίες που έχουμε και από τους ελέγχους που κάνουμε ότι η επιχείρηση έχει προσαρμοστεί πιθανά κάτω από την απειλή της έκδοσης δικαστικής απόφασης.
Πρέπει να σας πω ότι ορισμένες νομαρχίες δεν έχουν πάρει αποφάσεις σύμφωνα με την κοινή υπουργική απόφαση. Είμαστε διατεθειμένοι και σε αυτές τις περιπτώσεις να ασκήσουμε όλους τους ελέγχους που χρειάζονται και τις παρεμβάσεις προς τις νομαρχίες, ώστε να φροντίσουν οι κύριοι νομάρχες να συμμορφώνονται και αυτοί με τις διατάξεις του νόμου.
Από όλα αυτά που σας είπα αποδεικνύεται ότι οι έλεγχοι γίνονται.  'Ηδη, έχουμε προχωρήσει προς αυτήν την κατεύθυνση. Γι'αυτό θα ήθελα το κομμάτι της ερώτησης που μιλά για "ανοχή της Κυβέρνησης" να αποσυρθεί.  
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο. 
ΣΤΑΥΡΟΣ ΠΑΝΑΓΙΩΤΟΥ: Μακάρι, κύριε Υφυπουργέ, να είχε κατοχυρωθεί η κυριακάτικη αργία. Θα ήθελα να ξέρω με ποιο νόμο έχει κατοχυρωθεί. 'Οσον αφορά τη λειτουργία αυτών των καταστημάτων, δεν είναι μόνο ότι λειτουργούν τα Σαββατοκύριακα στα VILLAGE CENTERS. Δίπλα στους  κινηματογράφους υπάρχουν τα VIRGIN, τα οποία πουλάνε δίσκους, video, κλπ.  'Ολα τα VIRGIN τόσο αυτά που βρίσκονται στους χώρους των κινηματογράφων, αλλά και τι άλλα όπως στη Γλυφάδα, στο Σύνταγμα, στο Περιστέρι κλπ., καταστρατηγούν το ωράριο καθ' όλη τη διάρκεια της εβδομάδας. Αντί να κλείνουν στις 20.00' το χειμώνα και στις 21.00' το καλοκαίρι, σύμφωνα με την Κ.Υ.Α., με διάφορα τεχνάσματα τη διοργάνωση διαφόρων εκδηλώσεων κλπ., παρατείνουν τη λειτουργία τους μέχρι τις 22.00' ή τις 23.00' ή και αργότερα.
'Οσον αφορά τα VILLAGE CENTER με τη νέα τους μορφή, όπως αυτό επί της Πέτρου Ράλλη, εξελίσσονται σε τεράστια εμπορικά κέντρα, όπου εκτός από τα VIRGIN, λειτουργούν και άλλα καταστήματα με είδη ρουχισμού επώνυμων εταιρειών. Γνωρίζετε ότι μετά τις κινητοποιήσεις των εργαζομένων και των επαγγελματιών έγινε ή 1162/97 Κ.Υ.Α., η οποία καθορίζει τα πλαίσια λειτουργίας των εμπορικών καταστημάτων και καταστημάτων τροφίμων όλης της χώρας.
'Οσον αφορά τη Θεσσαλονίκη, κύριε Υφυπουργέ, γνωρίζετε ότι επειδή το VIRGIN λειτουργούσε παράνομα την προηγούμενη Κυριακή με απόφαση του Πρωτοδικείου, δεν λειτούργησε. Υπάρχει το πρόβλημα κατά πόσο η Νομαρχιακή Αυτοδιοίκηση μπορεί να παίρνει αποφάσεις που να είναι ανώτερες από την κοινή υπουργική απόφαση και να χορηγεί άδειες για τη λειτουργία αυτών των καταστημάτων. Δηλαδή, άλλο καθεστώς ισχύει για τη Θεσσαλονίκη και άλλο για την Αθήνα; Εσείς είπατε ότι έγιναν αυτοί οι έλεγχοι. Υπάρχουν όμως και οι καταγγελίες του Συλλόγου των Εργαζομένων, που μιλάνε για την παραβίαση του ωραρίου.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριοι συνάδελφοι, αποδεικνύεται και πάλι ότι παρά τις προθέσεις του οιουδήποτε και παρά τις λανθασμένες αποφάσεις ορισμένων νομαρχιών, η Κυβέρνηση έχει κάνει τη δουλειά της. Πρέπει να βοηθήσουμε ο ένας τον άλλον για να την κάνουμε καλύτερα. Να μας στείλετε τις καταγγελίες και ευχαρίστως να τις εξετάσουμε. Επίσης, και τα σωματεία να μας στείλουν τις καταγγελίες τους. Είμαστε υποχρεωμένοι να ανταποκριθούμε.
Δεν πρέπει όμως, να λέμε ότι υπάρχει ανοχή της Κυβέρνησης στην ασυδοσία. 'Ισα-ίσα φροντίσαμε έγκαιρα να υπάρχει μία εθνική συμφωνία για το ωράριο, η οποία είναι αρκετά ελαστική. Περιλαμβάνει τη δυνατότητα λειτουργίας των καταστημάτων από τις 8.00' το πρωί μέχρι τις 20.00' το βράδυ το χειμώνα και μέχρι τις 21.00' το βράδυ το καλοκαίρι. Επίσης, το Σάββατο προβλέπει τη λειτουργία των καταστημάτων μέχρι τις 18.00'. Δεν περιλαμβάνει την Κυριακή πλην εξαιρέσεων, που σαφώς προβλέπονται μέσα στο νόμο, γιατί έχει κατοχυρωθεί ως αργία. Οι εξαιρέσεις αφορούν μόνον τις τουριστικές περιοχές και κάτω από ειδικές συνθήκες.
Κάτω από αυτά τα δεδομένα, είμαστε διατεθειμένοι και αποφασισμένοι να περιφρουρήσουμε το πλαίσιο της κοινής υπουργικής απόφασης. Γι'αυτό να είστε απολύτως βέβαιος. Εάν έχετε καταγγελίες ότι υπάρχουν ορισμένοι παγαπόντηδες, είμαι στη διάθεσή σας για να μας τις στείλετε. Θα απαντήσουμε με τον προσήκοντα σεβασμό που απαιτείται προς μία καταγγελία συναδέλφου. Ανταποκρινόμαστε σε οιανδήποτε καταγγελία. Δεν υπάρχει καμία ανοχή σε παρανομίες. 'Εχουμε κάνει το ΣΕΠΕ και το ενισχύουμε με προσωπικό από τους προηγούμενους καταλόγους του ΑΣΕΠ, αλλά και με ειδική προκήρυξη για τριακόσιους πενήντα ειδικούς, τεχνικούς, γιατρούς και μηχανικούς, προκειμένου να επιβάλουμε την πλήρη τήρηση της εργατικής νομοθεσίας και των συμβάσεων, αλλά και την περιφρούρηση της υγιεινής και της ασφάλειας των εργαζομένων.
Το κράτος είναι παρόν. Η βοήθειά σας είναι πάντα πολύτιμη και σεβαστή.
ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 501/21.1.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ προς τους Υπουργούς Εσωτερικών, Δημόσιας Διοίκησης και Αποκέντρωσης, Εργασίας και Κοινωνικών Ασφαλίσεων, Πολιτισμού, σχετικά με την παραχώρηση του γηπέδου της Κοινότητας Νέας Ευκαρπίας στον Αθλητικό Σύλλογο ΜΑΚΕΔΟΝΙΑ κλπ.
Η επίκαιρη ερώτηση του κ. Ιντζέ έχει ως εξής: "Ο οικισμός "ΜΑΚΕΔΟΝΙΑ" του Οργανισμού Εργατικής Κατοικίας είναι κτισμένος εντός των διοικητικών ορίων της Κοινότητας Νέας Ευκαρπίας του Ν. Θεσσαλονίκης και κατά συνέπεια, διοικητικώς ανήκει στην Κοινότητας Νέας Ευκαρπίας. Επομένως, οι κάτοικοι του οικισμού του Ο.Ε.Κ. "ΜΑΚΕΔΟΝΙΑ" έχουν ή έπρεπε να έχουν όλα τα δικαιώματα και τις υποχρεώσεις των δημοτών της Κοινότητας Νέας Ευκαρπίας. Παραδόξως και παρανόμως, ο Πρόεδρος της Νέας Ευκαρπίας έχει άλλη αντίληψη.
Στον ανωτέρω οικισμό "ΜΑΚΕΔΟΝΙΑ" υπάρχει ένα αξιόλογο αθλητικό σωματείο, ο Αθλητικός Σύλλογος "ΜΑΚΕΔΟΝΙΑ" Νέας Ευκαρπίας Θεσσαλονίκης. Ο Σύλλογος αυτός για να συμμετέχει στο τοπικό πρωτάθλημα πρέπει να εγγραφεί στην 'Ενωση Ποδοσφαιρικών Σωματείων Μακεδονίας και κατ' επέκταση στην Ελληνική Ποσοσφαιρική Ομοσπονδία (Ε.Π.Ο.). Για να γίνουν όλα αυτά πρέπει να δηλώσει έδρα γηπέδου.
Δίπλα στον οικισμό "ΜΑΚΕΔΟΝΙΑ" υπάρχει το γήπεδο της Κοινότητας Νέας Ευκαρπίας, το οποίο ο Πρόεδρος της Κοινότητας αρνείται να παραχωρήσει, ενώ απεναντίας το εκμισθώνει σε αθλητικά σωματεία άλλων δήμων ή κοινοτήτων.
Η συμπεριφορά αυτή του Προέδρου της Κοινότητας Ν. Ευκαρπίας υποκρύπτει και υποθάλπτει "φυλετικές" διακρίσεις.
Ερωτώνται οι κύριοι Υπουργοί Τι μέτρα πρόκειται να λάβουν εναντίον του ανωτέρω προέδρου, ο οποίος παραβιάζει το νόμο και παραβαίνει το καθήκον του και ασκεί καταχρηστική εξουσία." Τα αθλητικά του φρονήματα τα έχετε ερευνήσει, κύριε Ιντζέ; Ο Υφυπουργός Εσωτερικών, Δημόσιας Διοίκησης και Αποκέντρωσης, κ.   Φλωρίδης, έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σύμφωνα με το Δημοτικό και Κοινοτικό Κώδικα, το άρθρο 24, η διαχείριση και η ευθύνη της λειτουργίας των αθλητικών εγκαταστάσεων ανήκει στην αρμοδιότητα του Κοινοτικού Συμβουλίου.
Το Κοινοτικό Συμβούλιο μπορεί με μια κανονιστική του απόφαση ή με αποφάσεις που λαμβάνονται κατά περίπτωση- να ρυθμίσει τα ζητήματα της χρήσης. Στην προκειμένη περίπτωση το Κοινοτικό Συμβούλιο Ευκαρπίας μας γνωστοποίησε, γιατί ζητήσαμε να πάρουμε την απόφαση, ότι δεν προχώρησε στην παραχώρηση της χρήσης του γηπέδου στο Σύλλογο ΜAKEΔΟΝΙΑ, επειδή κατά την άποψή του δεν είναι λογικό στην περιοχή της Κοινότητας να υπάρχουν δύο σωματεία, διότι αυτό θα οδηγούσε και το άλλο σωματείο που υπάρχει εκεί, τη ΝΙΚΗ της Ευκαρπίας ενδεχομένως σε αποδυνάμωση.
Εξετάσαμε από άποψη νομιμότητας την απόφαση αυτή. Σας λέω, λοιπόν, ευθέως ότι η απόφαση αυτή είναι μη νόμιμη, διότι εκφέρει αξιολογική χρήση και η αξιολογική αυτή χρήση παρεμποδίζει το συνταγματικά κατοχυρωμένο δικαίωμα που έχουν τα αθλητικά σωματεία και όλοι οι πολίτες για την ανάπτυξη του αθλητισμού σε μια περιοχή.
Με βάση, λοιπόν, αυτήν την εκτίμηση ζητήσαμε από το γενικό γραμματέα της περιφέρειας να παραπέμψει την απόφαση του κοινοτικού συμβουλίου στην επιτροπή, του άρθρου 18, προκειμένου η επιτροπή αυτή να εκτιμήσει τα δεδομένα και κατά την άποψή μας να προβεί στην ακύρωση της αποφάσεως του κοινοτικού συμβουλίου.
'Οσον αφορά τώρα το ζήτημα του πειθαρχικού ελέγχου, θα πρέπει να σας πω ότι σύμφωνα πάλι με τις διατάξεις του Δημοτικού και Κοινοτικού Κώδικα ο αρμόδιος για τον πειθαρχικό έλεγχο είναι ο γενικός γραμματέας της περιφέρειας και βεβαίως αν υπάρξει καταγγελία προς αυτόν, ο γενικός γραμματέας οφείλει να επιληφθεί, για να διαπιστώσει μέσα από την προβλεπόμενη διαδικασία εάν ο πρόεδρος έχει διαπράξει πειθαρχικά αδικήματα και να υποστεί τις κατά νόμο κυρώσεις.
Αυτή είναι η έρευνα την οποία κάνουμε, αυτή είναι και η άποψη την οποία εκφέρουμε. Σας απαντώ ευθέως, έτσι ώστε νομίζω ότι σας καλύπτω απολύτως στο ζήτημα το οποίο ρωτάτε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.
ΑΝΑΣΤΑΣΙΟΣ ΙΝΤΖΕΣ: Θέλω να ευχαριστήσω τον κύριο Υφυπουργό, διότι πράγματι με ικανοποίησε απολύτως, αλλά αναμένω και τα αποτελέσματα.
Εάν έφερα το θέμα στη Βουλή, είναι διότι οι οικισμοί του Οργανισμού Εργατικής Κατοικίας πρέπει να ενσωματώνονται στους δήμους ή στις κοινότητες όπου εγκαθίστανται. Επομένως η πολιτεία και ιδίως το Υπουργείο Εργασίας και Κοινωνικών Ασφαλίσεων δεν τελειώνουν τη δουλειά τους με το να παραδώσουν τα σπίτια. Αυτό είναι το ένα.
Δεύτερον, απ'ό,τι γνωρίζω, κύριε Υφυπουργέ, το γήπεδο ανήκει σε έκταση του Οργανισμού Εργατικής Κατοικίας, δηλαδή, στον οικισμό. Αλλά επειδή είναι όλο μία κοινότητα, το διαχειρίζεται το κοινοτικό συμβούλιο και ο Πρόεδρος. Δηλαδή εγώ που φέρνω την προίκα μου, τον οικισμό και το γήπεδό μου, ο υποδοχέας μου μου αρνείται την περιουσία μου ή τη χρήση.
Και αυτό είναι το παράδοξο, γι'αυτό μιλάω για ρατσισμό. Βλέπω ενδορατσιστικές τάσεις. Δηλαδή μέσα σε μία κοινότητα οι εργάτες -αφού πρόκειται για εργατικές κατοικίες- δεν γίνονται δεκτοί από τους κατοίκους της κοινότητας, οι οποίοι είναι και αυτοί ευπόληπτοι άνθρωποι, αστοί, αγρότες, κτηνοτρόφοι, αλλά υπάρχει αυτό το διαφορετικό, ο ξένος.
Επομένως πρέπει να ληφθούν μέτρα από την Κυβέρνηση, από το κράτος, ώστε να βοηθούν στην ενσωμάτωση και όχι να τη διευρύνουν, αν υπάρχει κάποιο χάσμα μεταξύ εργατικών οικισμών και των δήμων ή των κοινοτήτων που τις φιλοξενούν.
Πάντως είμαι πολύ ικανοποιημένος από την απάντηση του κυρίου Υφυπουργού. Τον ευχαριστώ και αναμένω αποτελέσματα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΓΕΩΡΓΙΟΣ ΦΛΩΡΙΔΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, να συμπληρώσω, επειδή η απάντησή μου έπρεπε να είναι πλήρης προς τον κ. Ιντζέ, ότι ζήτησα από τον Οργανισμό Εργατικής Κατοικίας να μου γνωστοποιήσει τι ακριβώς γίνεται με το ιδιοκτησιακό καθεστώς του υπάρχοντος γηπέδου. Υπάρχουν τελικά δύο αθλητικοί χώροι εκεί.
Ο ένας είναι ο χώρος που τον χρησιμοποιεί η ομάδα η παλαιά της Νίκης της Ευκαρπίας και αυτός είναι ο χώρος που ανήκει στην κυριότητα και στην ευθύνη της κοινότητας της Ευκαρπίας. Επαναλαμβάνω ότι το κύριο γήπεδο ανήκει στην κοινότητα αποκλειστικά και δεν ανήκει στον Οργανισμό Εργατικής Κατοικίας. 'Ομως στο χώρο των εγκαταστάσεων εκεί που έχουν ανεγερθεί οι εργατικές κατοικίες, υπάρχει αθλητικός χώρος ο οποίος όμως απ'  ότι μας πληροφορεί ο οργανισμός δεν έχει τις προδιαγραφές που απαιτούνται προκειμένου μια ομάδα να λάβει μέρος σε ένα πρωτάθλημα.  Δηλαδή δεν έχει τις διαστάσεις και  όλα τα υπόλοιπα.
Παρ' όλα αυτά ο Οργανισμός μας λέει ότι σε συνεργασία με τους κατοίκους εκεί αυτός ο χώρος θα δοθεί προς χρήση σ' αυτούς από τον Οργανισμό Εργατικής Κατοικίας. Τώρα το μεγάλο ζήτημα του πως σε μια κοινωνία έχουμε μια δυνατότητα συνύπαρξης διαφόρων κοινωνικών ομάδων όπως ακριβώς αυτή που αναφέρατε έχω την εντύπωση ότι το κράτος με την παρέμβασή του λίγα πράγματα μπορεί να κάνει. Το κράτος οφείλει να ασκεί έναν έλεγχο νομιμότητας και βεβαίως να επιβάλει την υποχρέωση και τη συμμόρφωση προς τις τυπικές διατάξεις.
'Ολα τα υπόλοιπα αφορούν το πολιτισμικό επίπεδο των ανθρώπων και εκεί νομίζω ότι θα πρέπει να γίνει μια άλλου είδους φροντίδα και μια άλλου είδους προσπάθεια.
'Εχω όμως την εντύπωση ότι η παραπομπή του ζητήματος αυτού προς την επιτροπή του άρθρου 18 η οποία φρονώ ότι θα κρίνει ότι η απόφαση είναι μη νόμιμη, νομίζω ότι θα διευκολύνει πάρα πολύ το κοινοτικό συμβούλιο να σκεφθεί τα πράγματα διαφορετικά και να αναληφθούν πρωτοβουλίες έτσι ώστε εκεί η συνύπαρξη αυτών των ανθρώπων να είναι πράγματι αρμονική. Ευχαριστώ κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των επικαίρων ερωτήσεων δευτέρου κύκλου.
Πρώτη είναι η υπ' αριθμ. 496/20.1.2000 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Εργασίας και Κοινωνικών Ασφαλίσεων, σχετικά με τη λήψη μέτρων για την έγκαιρη έκδοση των συντάξεων γήρατος.
Η επίκαιρη ερώτηση της κ. Ανουσάκη έχει ως εξής: "Το βράδυ της 31ης Δεκεμβρίου 1999 γιορτάσαμε με λαμπρές εκδηλώσεις την είσοδο της νέας χιλιετίας. Δυστυχώς όμως λίγες ημέρες μετά εξακολουθούμε να  ερχόμαστε αντιμέτωποι με κοινωνικά προβλήματα που βασανίζουν μεγάλο αριθμό συνανθρώπων μας. Πολλοί εργαζόμενοι έχουν υποβάλει τα δικαιολογητικά τους για την έκδοση σύνταξης γήρατος και έξι και πλέον μήνες μετά δεν έχει ακόμη εγκριθεί. 'Ανθρωποι οι οποίοι δούλεψαν και αγωνίστηκαν σκληρά μια ολόκληρη ζωή φθάνουν στο σημείο να επαιτούν σχεδόν τα χρήματα που δικαιωματικά τους ανήκουν και να αντιμετωπίζουν άμεσο πρόβλημα επιβίωσης.
Ερωτώνται οι κύριοι Υπουργοί Εργασίας και Κοινωνικών Ασφαλίσεων, με ποιο τρόπο προτίθενται να ενεργήσουν για την επίλυση του κοινωνικού αυτού προβλήματος που πλήττει έναν σημαντικό αριθμό συνανθρώπων μας".
Ο Υφυπουργός Εργασίας και Κοινωνικών Ασφαλίσεων έχει το λόγο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, αναφέρεστε σε ένα θέμα που έχει κατ' επανάληψη ευλόγως απασχολήσει και τα μέσα ενημέρωσης και την Αίθουσα αυτή.
Δεν θα αμφισβητήσω ότι εξακολουθεί να υπάρχει πρόβλημα όχι βεβαίως στην έκταση που υπήρχε στο παρελθόν. Πρέπει να σας πω ότι η έκδοση μιας συνταξιοδοτικής απόφασης δεν είναι απλή υπόθεση διότι είναι μια εξατομικευμένη διοικητική πράξη που πρέπει να γίνει μετά από ενδελεχή έλεγχο του φακέλου του κάθε ασφαλισμένου.
Στις περιπτώσεις που έχουμε είτε χρόνο ασφάλισης στο εξωτερικό που πρέπει να συνυπολογιστεί είτε χρόνο ασφάλισης σε διαφορετικούς ασφαλιστικούς οργανισμούς που πάλι πρέπει να συνυπολογιστεί με τη διαδικασία της διαδοχικής ασφάλισης, εκεί κυρίως υπάρχουν κάποιες καθυστερήσεις. Ακριβώς όμως επειδή αντιλαμβανόμαστε την ανάγκη ο εξερχόμενος στη σύνταξη να μπορεί το ταχύτερο δυνατό να απολαύσει τη σύνταξή του και να μην ταλαιπωρούνται με μεγάλες αναμονές οι πολίτες έχουμε -και με πρόσφατες εγκυκλίους της  διοίκησης του ΙΚΑ αλλά και με εγκυκλίους που έχουμε εκδώσει, εμείς από το Υπουργείο- δώσει την κατεύθυνση στους ασφαλιστικούς οργανισμούς στις περιπτώσεις όπου βλέπουν ότι η διαδικασία δεν θα μπορέσει να ολοκληρωθεί μέσα σε ένα δίμηνο να χορηγούν προσωρινή σύνταξη και όταν ολοκληρωθεί ο έλεγχος του φακέλου να καθορίζεται το οριστικό ποσό της σύνταξης, η οριστική σύνταξη.
Παρ' όλα αυτά υπάρχουν ακόμα περιπτώσεις που τις πληροφορούμαστε, αλλά είναι οι εξεραίσεις, που κάποιοι, ας πούμε, διευθυντές παραρτημάτων του ΙΚΑ ή υποκαταστημάτων του, ενώ θα μπορούσαν να είχαν δώσει τη λύση της προσωρινής σύνταξης δεν την έδωσαν, με συνέπεια να υπάρχουν πράγματι και ακραίες περιπτώσεις πολύμηνης αναμονής για τη ρύθμιση της οριστικής πλέον σύνταξης.
Είμαι βέβαιος ότι με τις προσπάθειες που γίνονται, με τη μηχανοργάνωση, την ολοκλήρωση του πληροφορικού συστήματος του ΙΚΑ, που είναι ο μεγάλος ασφαλιστικός οργανισμός, αλλά και με τις αντίστοιχες διαδικασίες που έχουν ξεκινήσει και για τον ΟΓΑ και για το ΤΕΒΕ κ.ο.κ., ολοένα θα σμικρύνεται ο χρόνος αναμονής για την απόλαυση της συντάξεως.  Κάνουμε κάθε δυνατή προσπάθεια προς αυτήν την κατεύθυνση, γιατί αντιλαμβανόμαστε και το μέγεθος του προβλήματος, αλλά και την ευαισθησία με την οποία και εσείς ρωτάτε, αλλά και οι ίδιοι οι ενδιαφερόμενοι αντιμετωπίζουν τα προβλήματα αυτά.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός):  Η κ. Ανουσάκη έχει το λόγο.
ΕΛΕΝΗ ΑΝΟΥΣΑΚΗ: Κύριε Πρόεδρε, κύριε Υπουργέ, ξέρω ότι έχει ακουστεί και έχει δημοσιευθεί, το πρόβλημα όμως υπάρχει, αφού δεν έχει λυθεί.
Στο πολιτικό μου γραφείο, έρχονται πολλοί άνθρωποι που είναι στη δύσκολη στιγμή και περιμένουν να βγουν στη σύνταξη. Υπάρχει μία δυσκολία.    Πρέπει να το παραδεχθούμε.
Σαν Βουλευτής της Αθήνας, που συναλλάσσομαι με πάρα πολύ κόσμο, καταγγέλω τη χρονοβόρα διαδικασία για την έκδοση της σύνταξης γήρατος από τη στιγμή της υποβολής των δικαιολογητικών. Μέχρι την έγκριση και την έκδοση της σύνταξης μεσολαβούν έξι και πλέον μήνες, κατά τους οποίους οι άμεσα δικαιούχοι δεν λαμβάνουν κανένα χρηματικό ποσόν από πουθενά. Η εφάπαξ αποζημίωση καταβάλλεται μετά την έκδοση της οριστικής απόφασης της σύνταξης γήρατος.
'Ολα αυτά που αναφέρω, ισχύουν για τα ταμεία ΙΚΑ, ΤΕΒΕ και το Ταμείο Μετάλλου, ενώ οι συνταξιούχοι του δημοσίου λαμβάνουν κάθε δύο μήνες ένα ορισμένο ποσόν έναντι, μέχρι την έκδοση της συντάξεώς τους για την κάλυψη των αναγκών τους.
Πρέπει να επισημάνω αυτήν τη μεγάλη και πρωτοφανή διάκριση μεταξύ των πολιτών. Σε μία δημοκρατική πολιτεία, που πιστεύω, ότι ζούμε και αγωνιζόμαστε όλοι μας, αυτό είναι πρωτοφανές.
Κύριε Πρόεδρε, είναι πράγματι τραγικό.  'Ανθρωποι που έχουν δουλέψει σκληρά σε όλη τους τη ζωή -δεν ξέρω αν προλαβαίνουν όλοι να την απολαύσουν- φθάνουν σε σημείο απόγνωσης και ένδειας. Δανείζονται χρηματα, προκειμένου να καλύψουν τις ανάγκες τους. Το κράτος πρέπει να τους στηρίξει σε αυτή τη δύσκολη στιγμή.
Καταλαβαίνω ότι εσείς προσωπικά κάνετε κάθε προσπάθεια, όπως και όλη η Κυβέρνηση, αλλά τι θα γίνει; Πρέπει πλέον να δοθεί άμεση και οριστική λύση. Να συσταθεί, λοιπόν, άμεσα ένα ταμείο αρωγής, ώστε να καλύπτονται οι οικονομικές ανάγκες των συνταξιούχων κατά το χρονικό διάστημα που μεσολαβεί από την υποβολή της αίτησης της σύνταξης γήρατος μέχρι την έγκρισή της. 'Εχουμε χρέος να βοηθήσουμε αυτούς τους ανθρώπους που αγωνίστηκαν για μας. 'Οταν φθάνει κανείς στη σύνταξη και έχει τέτοια προβλήματα, θα πρέπει να τον βοηθάμε πολύ. Τα μωρά, τους μεγάλους και τους ανάπηρους πρέπει να βοηθάμε και εμείς μπορούμε να το κάνουμε.  Είσθε Κρητικός και πιστεύω ότι εσείς, με μία δική σας εισήγηση, θα καταφέρετε να δοθούν τα χρήματα να γίνει ένα ταμείο αρωγής. Δεν είναι  δυνατόν να φθάνουν άνθρωποι στο γραφείο της κ. Ανουσάκη και να λένε: "Τι θα κάνουμε, κυρία Ανουσάκη; Δεν έχουμε να πληρώσουμε το φως". Αυτό δεν είναι κακό να το λέω μέσα στη Βουλή. Το θεωρώ υποχρέωσή μου όχι μόνο γιατί είμαι ευαισθητοποιημένη, αλλά γιατί πιστεύω ότι και όλη η Κυβέρνηση θέλει να είμαι κυβερνητική Βουλευτής και στηρίζω αυτά τα θέματα.
'Εχουμε κοινωνικό πρόσωπο και πρέπει να το δείξουμε. Το διεκδικώ και το απαιτώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο. 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία συνάδελφε, ορθώς επιμένετε έντονα για να κάνουμε ό,τι είναι δυνατόν στο να μειώσουμε ακόμα περισσότερο το χρόνο.
Πρέπει να σας πω ότι χθες ήρθε στο γραφείο μου και νέα πρόταση από τη διοίκηση του ΙΚΑ, για την έγκριση υπερωριακής απασχόλησης ενός αριθμού υπαλλήλων που θα ασχοληθούν, απογεύματα, Σάββατα και Κυριακές, με το να εκδώσουν συνταξιοδοτικές αποφάσεις.
ΕΛΕΝΗ ΑΝΟΥΣΑΚΗ: Να συσταθεί ειδικό ταμείο.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν είναι δυνατόν αυτό που λέτε, να συσταθεί ειδικό ταμείο.
ΕΛΕΝΗ ΑΝΟΥΣΑΚΗ: Γιατί δεν είναι; 
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Για πολλούς λόγους.
ΕΛΕΝΗ ΑΝΟΥΣΑΚΗ: Καλώς, σε άλλη ερώτησή μου, θα μου πείτε.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Ανουσάκη, αφήστε τον κύριο Υφυπουργό να απαντήσει.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Δεν μπορεί να συσταθεί ειδικό ταμείο.
Κατ'αρχήν σας είπα ότι δεν είναι εύκολη υπόθεση η έρευνα ενός φακέλου και μάλιστα με όσα συμβαίνουν στον τόπο μας, όπου ξέρετε τι έγγραφα απίθανα και πολλές φορές...
ΕΛΕΝΗ ΑΝΟΥΣΑΚΗ: Πείτε μου πότε θα τελειώσει η μηχανογράφηση. 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, να έχετε υπομονή να ακούσετε τον κύριο Υφυπουργό.
ΕΛΕΝΗ ΑΝΟΥΣΑΚΗ: Εντάξει, εντάξει.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): O έλεγχος ενός φακέλου είναι πολύ σοβαρή υπόθεση, διότι όταν θα εκδοθεί η συνταξιοδοτική απόφαση και θα παίρνει ο άλλος σύνταξη, πρέπει να την δικαιούται. Εάν δεν ελεγχθεί ο ασφαλιστικός του βίος δεν μπορεί να πάρει σύνταξη.
ΕΛΕΝΗ ΑΝΟΥΣΑΚΗ: Τα ξέρω, κύριε Υφυπουργέ.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Ανουσάκη, κάντε μου τη χάρη και μη διακόπτετε. Εσείς ακουστήκατε, χωρίς να σας διακόψει ο κύριος Υφυπουργός.
ΦΟΙΒΟΣ ΙΩΑΝΝΙΔΗΣ (Υφυπουργός Εργασίας και Κοινωνικών Ασφαλίσεων): Κυρία Ανουσάκη, παρά τις αυστηρές διαδικασίες που οδηγούν και σε καθυστερήσεις, πιστεύω ότι εάν είχαμε τη δυνατότητα να ελέγξουμε το σύνολο αυτών που παίρνουν σύνταξη σε αυτήν τη χώρα -τεχνικά ακατόρθωτο ίσως με τις δυνατότητες που διαθέτουμε αυτήν τη στιγμή- θα βλέπατε σημαντικό ποσοστό ανθρώπων που παίρνουν σύνταξη που δεν τη δικαιούνται. Είναι ανάγκη να ελεγχθούν τα στοιχεία του κάθε φακέλου. Γι'αυτό υπάρχει καθυστέρηση.  Υπάρχει, όμως, ταυτόχρονα η εγκύκλιος και η ρητή εντολή να δίνεται προσωρινή σύνταξη εάν πρόκειται να υπάρξει καθυστέρηση για τη συνταξιοδοτική απόφαση πέραν του διμήνου. Και σας είπα ότι στο ΙΚΑ ειδικότερα συγκροτείται ειδικό συνεργείο για να διεκπεραιώσει σειρά υποθέσεων που εκκρεμούν εκεί όπου υπάρχει μεγάλη πίεση σχετικά.  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της με αριθμό 518/24-1-2000 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Εθνικής Οικονομίας σχετικά με τον έλεγχο από ανεξάρτητο όργανο της οικονομικής δραστηριότητας πολιτικών προσώπων στο χρηματιστήριο.
Η επίκαιρη ερώτηση του κ. Σούρλα έχει ως εξής: "Σχετικά με το θέμα που ετέθη στη Βουλή να απαγορεύεται στους Υπουργούς, Διοικητές Οργανισμών και υπαλλήλους ειδικών θέσεων να συνάπτουν οποιασδήποτε φύσης δικαιοπραξίες που έχουν αμέσως ή εμμέσως σχέση με παντός είδους χρηματιστηριακές συναλλαγές ο Υφυπουργός Οικονομικών είπε "το θέμα θα μπορούσε να συζητηθεί στην Επιτροπή Διαφάνειας και Θεσμών και να γίνει εκεί μία ομόφωνη πρόταση".
Ο κύριος Πρωθυπουργός είπε στην προ ημερησίας συζήτηση στη Βουλή στις 24-11-99 ότι "μελετούμε τον έλεγχο από ανεξάρτητο όργανο της οικονομικής δραστηριότητας πολιτικών προσώπων στο χρηματιστήριο".
Ερωτάται ο κύριος Υπουργός και παρακαλείται να ενημερώσει τη Βουλή εάν πρόκειται να προχωρήσει στην υλοποίηση αυτών των εξαγγελιών".
Ο Υφυπουργός Εθνικής Οικονομίας κ. Χρήστος Πάχτας έχει το λόγο. 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Θα ήθελα να τονίσω, αγαπητοί συνάδελφοι, ότι η Κυβέρνηση έχει από νωρίς αντιληφθεί και έχει παρακολουθήσει το συγκεκριμένο πρόβλημα και ειδικότερα σήμερα μετά την αλματώδη ποιοτική και ποσοτική μεγέθυνση του ρόλου του χρηματιστηρίου στην ελληνική οικονομία και κοινωνία.
'Εχουμε δείξει την αναγκαία προσοχή και ευαισθησία για τον προσδιορισμό κανόνων διαφάνειας και προστασίας των χρηματιστηριακών θεσμών, αλλά και την προστασία των πολιτικών.
Οι αρμόδιες προοπτικές και λογικές αρχές του χρηματιστηρίου δεν έχουν γίνει αποδεκτές μέχρι σήμερα ούτε συγκεκριμένης καταγγελίας ούτε αποδέκτες στοιχείων που να αφορούν τη χρήση εμπιστευτικών πληροφοριών από μέλη της Κυβέρνησης, διοικητές και προέδρους διοικητικών συμβουλίων κάθε μορφής νομικών προσώπων του δημοσίου τομέα ή από υπαλλήλους ειδικών θέσεων για τη διενέργεια χρηματιστηριακών συναλλαγών με σκοπό τον παράνομο προσπορισμό οικονομικού οφέλους.
Είναι, όμως, ευνόητο και προσωπικά το θεωρώ μείζονος σημασίας, ότι εάν υπάρχει η γενική αντίληψη ότι οι κυβερνητικοί παράγοντες θα μπορούσαν να κάνουν χρήση εμπιστευτικών πληροφοριών, τότε το κύρος του πολιτικού κόσμου, όπως και η προστασία του χρηματιστηριακού θεσμού, επιβάλλει τη θέσπιση μέτρων που προστατεύουν τη διαφάνεια και την ασφάλεια των συναλλαγών.
Το Υπουργείο Εθνικής Οικονομίας έχει ασχοληθεί σε μεγάλο βαθμό μέσω του ειδικού Tμήματος Eποπτείας του χρηματιστηρίου με πρόληψη, χρήση εμπιστευτικών πληροφοριών μέχρι και το Νοέμβριο του 1996, μέσω των τακτικών και έκτακτων ελέγχων που διεξήγαγε στις χρηματιστηριακές συναλλαγές. Από το Νοέμβρη του 1996 αρμόδια πλέον για τους σχετικούς ελέγχους είναι η Eπιτροπή Kεφαλαιαγοράς η οποία, όπως είναι γνωστό, εποπτεύει τις αγορές κεφαλαίου.
Ειδικότερα το άρθρο 81, κύριε συνάδελφε, του νόμου 2533/97 ορίζει ότι για συγκεκριμένες κατηγορίες προσώπων, τις οποίες απαριθμεί, δεν επιτρέπεται η διενέργεια συναλλαγών μέσω του χρηματιστηρίου ή άλλης οργανωμένης χρηματιστηριακής αγοράς που λειτουργεί νόμιμα στην Ελλάδα αμέσως ή εμμέσως, εκτός εάν έχει προηγηθεί πριν την πραγματοποίηση συναλλαγής η έγγραφη γνωστοποίηση από τα πρόσωπα προς τα αρμόδια όργανα εποπτείας των χρηματιστηριακών συναλλαγών του χρηματιστηρίου.
Βάσει, λοιπόν, τα όσα ανέφερα θεωρώ ότι δεν συντρέχει λόγος για την απαγόρευση της διενέργειας συναλλαγών από τα εμπλεκόμενα με την οικονομική πολιτική της χώρας πρόσωπα, αν συνεκτιμηθούν και με τους ακόλουθους δύο προβληματισμούς: Πρώτον, επειδή η ολική και κάθετη απαγόρευση διενέργειας χρηματιστηριακών συναλλαγών θα αποτελούσε υπερβολικό περιορισμό της οικονομικής ελευθερίας, όπως θα αποτελούσε και ισχυρισμό ότι τα πρόσωπα αυτά δεν διακατέχονται από το αναγκαίο υψηλό ηθικό φρόνημα που απαιτείται για την άσκηση των καθηκόντων τους εν γένει και αναπόφευκτα θα κάνουν χρήση εμπιστευτικών πληροφοριών για τον προσπορισμό παράνομου οικονομικού οφέλους και δεύτερον επειδή η ανάπτυξη του θεσμικού πλαισίου της Κεφαλαιαγοράς παρέχει μεθόδους ήδη σε ισχύ για την ασφαλή και με διαφάνεια διεξαγωγή των χρηματιστηριακών συναλλαγών, οι οποίες μπορούν να επεκταθούν στα συγκεκριμένα πρόσωπα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) Τι προτείνουμε, λοιπόν: Επειδή δεν υπάρχει χρόνος θα κάνω μία αναφορά, κύριε Πρόεδρε, και θα τα αναπτύξω στη δευτερολογία μου.
Εκτός από τις πολύ σημαντικές θεσμικές ρυθμίσεις που είναι σε ισχύ, όπως ο νόμος 2429/96, που προβλέπει ποια πρόσωπα υποχρεούνται σε δήλωση περιουσιακής κατάστασης, προτείνουμε να θεσμοθετήσουμε την υποχρέωση για όλα τα δημόσια πρόσωπα να αναφέρουν σε ανεξάρτητη αρχή τις συναλλαγές τους στο Χρηματιστήριο Αξιών Αθηνών.
Επειδή βλέπω ότι ο χρόνος έχει περάσει, κύριε Πρόεδρε, θα αναπτύξω περισσότερο αυτό το θέμα στη δευτερολογία μου.
ΠΡΟΕΔΡΕΥΩΝ (Παναγιώτης Ν.  Κρητικός): Ο κ. Σούρλας έχει το λόγο. 
ΓΕΩΡΓΙΟΣ ΣΟΥΡΛΑΣ: Κύριε Υπουργέ, οι ευγενικές σας αναφορές και οι ιστορικές περιπλανήσεις σε νόμους ανεφάρμοστους δεν μπορεί να μας ικανοποιούν.
Το ότι υπάρχει πρόβλημα το απεδέχθη η Κυβέρνηση διά του Υφυπουργού της Εθνικής Οικονομίας που είπε ότι θα πρέπει να το συζητήσουμε στην Επιτροπή Θεσμών και Διαφάνειας και διά του Πρωθυπουργού που δεσμεύθηκε, όπως γράφω στην ερώτησή μου, να γίνει ένα όργανο που θα ελέγχει την οικονομική δραστηριότητα πολιτικών προσώπων στο χρηματιστήριο.
Αυτό που είπατε είναι ατελές και ανεπαρκές. Δράττομαι της ευκαιρίας να προσθέσω ακόμα ότι με τις πολιτικές παρεμβάσεις στο χρηματιστήριο για κομματικά οφέλη, με τη συμμετοχή των Υπουργών της Κυβέρνησης και στελεχών κυβερνητικών, με τις δηλώσεις και τις δεσμεύσεις που ανέλαβε ο Υπουργός και ο Υφυπουργός ενώπιον της Εθνικής Αντιπροσωπείας που βλέπω ότι δεν υλοποιούνται, έχετε τραυματίσει το χρηματιστήριο. 'Εχετε οδηγήσει εκατοντάδες χιλιάδες μικροεπενδυτές στην απόγνωση, στους οποίους καλλιεργήσατε την προσδοκία του εύκολου και ενδεχομένως του ασύδοτου κέρδους και τώρα παραμένουν εγκλωβισμένοι, απογοητευμένοι. Είναι δραματική η κατάσταση στην οποία τους έχετε εσείς οδηγήσει.
Πλήττετε, κύριε Υφυπουργέ, και την αξιοπιστία του πολιτικού κόσμου. Πρέπει να το καταλάβετε αυτό. Επανέρχομαι από το Βήμα της Βουλής στα "τρίγωνα αμαρτίας" μεταξύ κόμματος-Κυβέρνησης και χρηματιστηρίου. Δεν θέλω να προχωρήσω περισσότερο, δεν σας αφορά προσωπικά ενδεχομένως. Αλλά όλοι όμως, γνωρίζουν ότι πολλά δισεκατομμύρια πήγαν σε ορισμένους και σε ορισμένα κομματικά ταμεία και θα το δούμε αυτό στις εκλογές.
Τελειώνοντας θέλω να πω το εξής: Τουλάχιστον μπορείτε να δεσμευθείτε εδώ, κύριε Υφυπουργέ, και να μας πείτε ποια είναι τα κέρδη από το χρηματιστήριο των κυβερνητικών στελεχών, αξιωματούχων ή αυτών που κατέχουν ειδικές θέσεις, να δούμε αν έχασε κανένας από τους δεκαοκτώ Υπουργούς και τον Πρωθυπουργό που παίζουν στο χρηματιστήριο, όπως έχασαν ορισμένοι ατυχείς βιοπαλαιστές; Εγώ τουλάχιστον, κύριε Υφυπουργέ, χρειάζομαι αυτήν την εικόνα -και πιστεύω ότι τη χρειάζεται και ο ελληνικός λαός- για να μπορώ να περπατάω ως πολιτικός, μέλος της πολιτικής οικογένειας, με το κεφάλι ψηλά.
Σας παρακαλώ, λοιπόν, να παρουσιάσετε τα οικονομικά αποτελέσματα των χρηματιστηριακών συναλλαγών των δεκαοκτώ Υπουργών, Υφυπουργών και του Πρωθυπουργού.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Οικονομίας κ. Χρήστος Πάχτας έχει το λόγο.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.
Θα προσπαθήσω να απαντήσω και στα τελευταία σας ερωτήματα, κύριε συνάδελφε. Πριν όμως θα ήθελα να ολοκληρώσω τη σκέψη μου γι' αυτό που άρχισα να λέω προηγουμένως, γιατί πιστεύω ότι ή δεν θέλετε να λυθούν τα προβλήματα ή κάνετε ερωτήσεις για άλλους λόγους και όχι για την ουσία των προβλημάτων.
ΓΕΩΡΓΙΟΣ ΣΟΥΡΛΑΣ: Για την ουσία των προβλημάτων κάνω ερωτήσεις και όχι για άλλους λόγους.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Είπα, λοιπόν, τι προτείνουμε. Είπα ότι εκτός από τις πολύ σημαντικές θεσμικές ρυθμίσεις που είναι σε ισχύ, προτείνουμε να θεσμοθετήσουμε την υποχρέωση για όλους όσους εμπλέκονται, όλα τα δημόσια πρόσωπα, να αναφέρουν σε ανεξάρτητη αρχή τις συναλλαγές τους στο Χρηματιστήριο Αξιών Αθηνών.
ΓΕΩΡΓΙΟΣ ΣΟΥΡΛΑΣ: Σε ποια αρχή; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Μισό λεπτό. Με τον τρόπο αυτό όλα αυτά τα άτομα, χωρίς να περιορίζεται η ατομική τους ελευθερία και η οικονομική τους δραστηριότητα, αναπαλλοτρίωτα συνταγματικά δικαιώματα, θα έχουν την υποχρέωση να γνωστοποιούν στις αρμόδιες αρχές που ο νόμος ορίζει τη διενέργεια όλων ανεξάρτητα των χρηματιστηριακών συναλλαγών τους. Αν αυτό δεν είναι πρόταση που λύνει το θέμα, τότε τι είναι; 
ΓΕΩΡΓΙΟΣ ΣΟΥΡΛΑΣ: Σε ποια αρχή και πότε; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά τις εκλογές.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Η ιδιαιτερότητα της ρύθμισης αυτής έγκειται στο ότι όλα τα δημόσια πρόσωπα που υποχρεούνται στη δήλωση του πόθεν έσχες, δηλαδή δήλωση περιουσιακής κατάστασης, θα γνωστοποιούν στις αρμόδιες εποπτικές αρχές όλες τις χρηματιστηριακές τους συναλλαγές. Είναι προφανές ότι χωρίς να επιβαρύνονται τα πρόσωπα αυτά με πρόσθετες δηλώσεις εφαρμόζεται μια λύση αποτελεσματική. Αντί του τυχαίου ελέγχου από το αρμόδιο εποπτικό όργανο για την εξακρίβωση των συναλλαγών αυτών, τα άτομα σε μόνιμη βάση υποχρεούνται να αναφέρουν τις συναλλαγές του χρηματιστηρίου σε δημόσια αρχή. Θα είναι μια διοικητική αρχή.  
ΓΕΩΡΓΙΟΣ ΣΟΥΡΛΑΣ: Πότε και πώς; 
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οπως ορίζει ο νόμος. ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε, μη διακόπτετε.
ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κατ' αυτόν τον τρόπο ο έλεγχος είναι μόνιμος και διασφαλίζεται η πλήρης διαφάνεια. 'Ετσι εξυγιαίνεται το χρηματιστήριο και προστατεύεται το κύρος όλου του πολιτικού κόσμου από το συνδυασμό όλων των υφισταμένων ρυθμίσεων.
'Ετσι όλα τα δημόσια πρόσωπα, τα οποία διαδραματίζουν σημαντικό ρόλο στην οικονομική ζωή της χώρας και υποβάλλουν τη δήλωση της περιουσιακής τους κατάστασης θα αναφέρουν σ' αυτήν την ανεξάρτητη αρχή τις συναλλαγές που πραγματοποιούν στο χρηματιστήριο.
Εμείς δηλαδή, όλοι οι Υπουργοί, οι Βουλευτές καταθέτουμε το πόθεν έσχες. 'Ενα υποσύνολο αυτού του πόθεν έσχες που θα πάει και αυτό στη δικαστική αρχή θα περιλαμβάνει όλη αυτήν την ενότητα.
Συνεπώς όλα τα δημόσια πρόσωπα θα υπόκεινται στις ρυθμίσεις του άρθρου 81 του ν. 2533. 'Ετσι υλοποιούμε, κύριε συνάδελφε και τη δήλωση του Πρωθυπουργού και βεβαίως δημιουργούμε ένα κλίμα, όχι ανασφάλειας σαν και αυτό που προκαλείτε με τις δηλώσεις σας. Σχετικά με ποιος πλήττει το κύρος του πολιτικού κόσμου και ποιος δημιουργεί κλίμα ανασφάλειας στο χρηματιστήριο, καταλαβαίνετε ότι δεν είμαστε εμείς απ' αυτήν την πλευρά, αλλά κάποιοι άλλοι. Και καλό θα είναι όλοι εμείς που ασχολούμαστε με την πολιτική να μην ασχολούμαστε και με το χρηματιστήριο. Δεν βοηθούμε, ούτε το χρηματιστήριο ούτε τον ελληνικό λαό και τους επενδυτές.
ΓΕΩΡΓΙΟΣ ΣΟΥΡΛΑΣ: Στον κ. Παπαντωνίου να τα πείτε αυτά. 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμεθα στη ΣΥΜΠΛΗΡΩΜΑΤΙΚΗ ΕΙΔΙΚΗ ΗΜΕΡΗΣΙΑ ΔΙΑΤΑΞΗ Αιτήσεις άρσεως ασυλίας Βουλευτών Συζήτηση και λήψη απόφασης σύμφωνα με το άρθρο 62 του Συντάγματος, για τις αιτήσεις άρσεως της ασυλίας των Βουλευτών κυρίων Θεόδωρου Κατσίκη, Βασιλείου Κεδίκογλου και Δημητρίου Κουτσόγιωργα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μου επιτρέπετε; 
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, μήπως μπορεί να έχει πληροφόρηση το Σώμα σχετικά για το πότε θα γίνει η ψηφοφορία, ώστε να είμαστε παρόντες; ΠΡΟΕΔΡΕΥΩΝ (Παναγιώτης Ν. Κρητικός): Μετά το πέρας της συζητήσεως.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή περίπου σε πόση ώρα; 
ΠΡΟΕΔΡΕΥΩΝ (Παναγιώτης Ν. Κρητικός): Δεν το γνωρίζω, αλλά δεν φαντάζομαι να πάει μακριά. 'Οπως έχει γίνει και σε προηγούμενες περιπτώσεις θα γίνει και τώρα από κοινού ψηφοφορία, ώστε να κερδίσουμε χρόνο, δηλαδή μια ψηφοφορία για τις άρσεις ασυλίας και για την εκκρεμούσα διάταξη.
Kύριοι συνάδελφοι, θα ήθελα να ανακοινώσω στο Σώμα  ότι η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων του Υπουργείου Μεταφορών και Επικοινωνιών: α. Κύρωση της Συμφωνίας αεροπορικών μεταφορών  μεταξύ της Κυβέρνησης της Ελληνικής Δημοκρατίας και της Κυβέρνησης του Βασιλείου του Μαρόκου. β. Κύρωση των τροποποιήσεων του άρθρου ΧΙΧ  της Σύμβασης Ιδρύσεως του Ευρωπαϊκού Οργανισμού Δορυφορικών Επικοινωνιών "EUTELSAT" και του άρθρου 22 της Συμφωνίας Εκμεταλλεύσεως του Οργανισμού.
Ο εισηγητής της Πλειοψηφίας, κ. Ανέστης Σαατσόγλου, έχει το λόγο. 
ΑΝΕΣΤΗΣ ΣΑΑΤΣΟΓΛΟΥ: Κυρίες και κύριοι συνάδελφοι, ως προς το πρώτο θέμα, του συναδέλφου Βουλευτή κ. Θεόδωρου Κατσίκη, κατηγορείται ότι ετέλεσε την πράξη της παράνομης λειτουργίας ραδιοφωνικού σταθμού στην Αθήνα, τον Μάρτιο του 1995. Φαίνεται όμως ότι είχε προσωρινή άδεια λειτουργίας του σταθμού ο κύριος συνάδελφος. Υπάρχει μάλιστα αντίστοιχη απαλλακτική απόφαση με αριθμό 30630/98 του Τριμελούς Πλημμελειοδικείου Αθηνών, του υιού του  για το ίδιο ακριβώς αδίκημα. 'Ετσι, λοιπόν, προτείνω να μην αρθεί η ασυλία του.
'Οσον αφορά τη δεύτερη υπόθεση που εξετάζει η Ολομέλεια της Βουλής, του συναδέλφου κ. Βασιλείου Κεδίκογλου, έχουν κατατεθεί τρεις μηνύσεις από τον Υπουργό Δικαιοσύνης κατά του συναδέλφου κ. Βασιλείου Κεδίκογλου, που αφορούν η μία συκοφαντική δυσφήμιση και οι άλλες δύο συκοφαντικές δυσφημίσεις διά του Τύπου, σε βάρος του Υπουργού Δικαιοσύνηυς Ευάγγελου Γιαννόπουλου από τον συνάδελφο Βασίλειο Κεδίκογλου, και καλείται η Βουλή, σύμφωνα με το άρθρο 62 του Συντάγματος και τον Κανονισμό της Βουλής, να άρει ή όχι  την ασυλία του συναδέλφου κ. Βασιλείου Κεδίκογλου.
Οι τρεις μηνύσεις κατατέθηκαν  από τον Υπουργό κ. Γιαννόπουλο προς τον εισαγγελέα Αθηνών κατά του Βασιλείου Κεδίκογλου με ημερομηνίες 22.11.1999  η συκοφαντική δυσφήμιση και 8.11.1999 και 6.12.1999 οι συκοφαντικές δυσφημίσεις διά του Τύπου αντίστοιχα.
Καλούμαστε, λοιπόν, με βάση την παραγγελία της εισαγγελίας Αθηνών, ή να άρουμε ή να μην άρουμε την ασυλία του συναδέλφου Βουλευτή κ. Βασιλείου Κεδίκογλου, ώστε ανάλογα με το αποτέλεσμα της ψηφοφορίας της Ολομέλειας του Σώματος στη συνέχεια να συνεχισθεί η διαδικασία των υποθέσεων από το ποινικό δικαστήριο.
Αυτήν την ώρα, για λόγους ευνόητους, πρέπει να κρατηθούν χαμηλοί τόνοι από όλους μας. Αυτό εξυπηρετεί το συμφέρον κυρίως της χώρας, αλλά και του πολιτικού κόσμου, καθώς οι υποθέσεις αφορούν δυο επίλεκτα πρόσωπα της πολιτικής.  Η Ολομέλειά μας, ως πολιτικός κοινοβουλευτικός θεσμός, έχει την εμπειρία να κρίνει όλες τις πολιτικές πτυχές των υποθέσεων.
Εγώ δεν έχω να προσθέσω, παρά δύο παρατηρήσεις.
Η πρώτη είναι ότι  οι υποθέσεις αφορούν δύο διακεκριμένους συναδέλφους, τον Υπουργό με την μακρά και καταξιωμένη ιστορία του σε όλα τα επίπεδα και βεβαίως τον συνάδελφο κ.  Βασίλη Κεδίκογλου, ένα από τα παλαιότερα στελέχη του Κοινοβουλίου.
Η δεύτερη παρατήρηση είναι ότι, όπως συνηθίζεται απο παράδοση και με πνεύμα ευθύνης, σύμφωνα με το άρθρο 62 του Συντάγματος και τον Κανονισμό της Βουλής, η Βουλή πρέπει να αποφασίσει σχετικά με τις τρεις αυτές υποθέσεις, που έρχονται ενώπιόν μας, πολιτικά.
Προτείνω λοιπόν, το ΠΑΣΟΚ προτείνει, να ενεργήσουμε  και να αποφασίσουμε για τα θέματα, κατά συνείδηση, κατά βούληση.
'Οσον αφορά τώρα την τρίτη υπόθεση, του συναδέλφου κ. Δημητρίου Κουτσόγιωργα, κατηγορείται ότι ετέλεσε τις πράξεις, της υπέρβασης του ανωτάτου ορίου ταχύτητας των σαράντα χιλιομέτρων την ώρα και της μη συμμόρφωσης  σε σήμα στάσης του αστυνομικού οργάνου στις 13.12.1997, στην Κόρινθο.
Ο Δημήτρης Κουτσόγιωργας εκινείτο εκείνη την ώρα με το αυτοκίνητό του πηγαίνοντας σε εκδήλωση που συνάδει με τη βουλευτική του ιδιότητα.  Προτείνω, λοιπόν, να μην αρθεί η ασυλία του. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ζαφειρόπουλος έχει το λόγο. ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, θα ξεκινήσω από την άρση ασυλίας του συναδέλφου κ. Κουτσόγιωργα. Είπα και στην επιτροπή ότι ο συνάδελφος ερχόταν από την Πάτρα προς την Αθήνα για την εκτέλεση του καθήκοντός του. 'Επρεπε να έρθει στη Βουλή. Φαίνεται ότι καθ' οδόν ίσως, δεν ξέρουμε, δεν έχει κριθεί, υπερέβη το όριο της ταχύτητας. Συνεργείο της Τροχαίας ήταν εκεί, το επεσήμανε. Λέει ο μηνυτής αξιωματικός ότι έκανε σήμα και ο Βουλευτής δεν σταμάτησε. Ρώτησα τον κ. Κουτσόγιωργα και μου είπε ότι έκανε μία χειρονομία, αλλά δεν νομίζω ότι, επειδή ερχόταν για την άσκηση του καθήκοντός του, περιφρόνησε το όργανο της τάξεως ή και το νόμο. Ως εκ τούτου δεν θεωρώ ότι πρέπει να άρουμε την ασυλία του γι' αυτό το ζήτημα.
'Ομως, κύριε Πρόεδρε, οφείλω να καταθέσω ότι πολλά σχόλια έγιναν γιατί είπα ότι κατά την εκτέλεση του καθήκοντός του ο Βουλευτής υπερέβη το όριο της ταχύτητος και δεν σταμάτησε στην πρόσκληση της Τροχαίας.                Είναι αληθές. Εκείνο όμως που διερωτώμαι είναι το εξής: 'Ενας Βουλευτής έτρεχε. Το ότι ερχόταν να ασκήσει το καθήκον του δεν νομίζω ότι μπορεί να το διαψεύσει κανείς. Με αυτό όμως, επαναλαμβάνω, δεν μπορούμε να σχολιάζουμε αυτά τα οποία λέγονται στη Βουλή για τη συναίνεση ή μη της άρσεως ασυλίας.
Πιστεύω, λοιπόν, ότι δεν θα πρέπει να δεχθεί η Βουλή να άρει την ασυλία του συναδέλφου, ανεξάρτητα από το ότι αυτή η υπόθεση πρέπει κάποτε να εκδικαστεί. Αλλά το πότε θα εκδικαστεί είναι άδηλο.
Ως προς τον κ. Κατσίκη, έχω καταθέσει στα Πρακτικά ότι εμηνύθη ο κ.  Κατσίκης που όμως η άδεια δεν ήταν στο όνομά του αλλά στο όνομα του γιου του. Δικάστηκε η υπόθεση αυτή στο Τριμελές Πλημμελειοδικείο. Και απηλλάγη ο γιος του. 'Εχω ταυτίσει τα στοιχεία της απαλλακτικής απόφασης με την μήνυση η οποία έγινε. Κατέθεσα στα Πρακτικά κατά την αναφορά μου ενώπιον της Διαρκούς Επιτροπής την απαλλακτική απόφαση και νομίζω ότι δεν μπορεί να γίνει η άρση της ασυλίας.
Η τρίτη δικογραφία αποτελείται από τρεις αλλεπάλληλες μηνύσεις που υπέβαλε ο συνάδελφος Βουλευτής και Υπουργός Δικαιοσύνης ο κ. Γιαννόπουλος κατά του συναδέλφου Βουλευτή κ. Κεδίκογλου. Είναι τρεις μηνύσεις που ζητείται η άρση της ασυλίας του κ. Κεδίκογλου.
Είπα στην επιτροπή, το επαναλαμβάνω και στην Αίθουσα της Βουλής, ένα παράδειγμα που είχα κατά το παρελθόν όταν στο β' Τριμελές Πλημμελειοδικείο Αθηνών το 1978 είχε υποβάλει μήνυση ο Δημήτρης Δημητρίου ή καπετάν Νικηφόρος κατά της εφημερίδος "ΑΚΡΟΠΟΛΙΣ" όπου είχε δημοσιεύσει τα απομνημονεύματα του Πυρολομάγνου του Υπαρχηγού του Ζέρβα για το θέμα της ανατίναξης της γέφυρας του Γοργοποτάμου. Ως γνωστό ο Ζέρβας, ο 'Αρης Βελουχιώτης και ο Γουντ Χάουζ είχαν τότε καθορίσει και σχηματίσει τα σχέδια και ανατίναξαν τη γέφυρα του Γοργοποτάμου.
Και για μια διαφορετική αντίληψη του συγγραφέως και για μία πραγματική αντίληψη του κ. Δημητρίου του οποίου έγινε μια κριτική από τον συγγραφέα, υπεβλήθη μήνυση και ήμουν υπερασπιστής της εφημερίδος "ΑΚΡΟΠΟΛΙΣ" και του εκδότου τότε κ. Λεβίδη. 'Οταν άρχισε να διεξάγεται η διαδικασία ζήτησα διακοπή από το δικαστήριο, το οποίο την εδέχθη με την αιτιολογία ότι ιστορικές αλήθειες δεν μπορεί να κρίνονται με δικαστικές αποφάσεις. Κρίσεις οι οποίες γίνονται ή οποιεσδήποτε εντυπώσεις που δημιουργούνται, δεν μπορεί να αναδεικνύονται μέσα από δικαστικές αποφάσεις. Τα δικαστήρια δεν επιβεβαιώνουν την ιστορική αλήθεια. Αν η ιστορική αλήθεια είναι είτε ευμενής είτε δυσμενής πρέπει να κρίνεται με άλλα μέσα και όχι με δικαστικές αποφάσεις.
Πιστεύω, λοιπόν, οτι και στην προκειμένη περίπτωση έχουμε ένα πολιτικό ζήτημα που αφορά βέβαια τα εσωτερικά του ΠΑΣΟΚ και καλό θα ήταν να τα είχαν λύσει νωρίτερα αυτά τα θέματα. Το λέω πολιτικό ζήτημα, γιατί μπορεί να προκύψει και ένα άλλο θέμα εδώ το πώς πρέπει να προστατεύσουμε σύμφωνα με το άρθρο 62 και το κύρος του Βουλευτή αλλά και το κύρος της Βουλής και του Κοινοβουλίου. Παρετηρήθη ότι ο μηνυτής κ. Ευάγγελος Γιαννόπουλος παριστάμενος ως πολιτική αγωγή σε άλλη δίκη ως Υπουργός Δικαιοσύνης είχε αρχίσει να σχολιάζεται δυσμενώς ο ίδιος και εμείς είμαστε υποχρεωμένοι να τον υπερασπιστούμε. Ο κόσμος έλεγε, "μα πώς μπορεί ο κατηγορούμενος να αμυνθεί" ή και οτιδήποτε άλλο. Εγώ πιστεύω στην καθαρότητα του κ. Γιαννόπουλου, όσο και στην καθαρότητα και εντιμότητα της ελληνικής δικαιοσύνης. Δε νομίζω ότι η ελληνική δικαιοσύνη μπορούσε να υποκύψει στην παρουσία του μηνυτού. 'Ομως είναι ένα πρόβλημα που πρέπει να το λύσουμε. Αν δηλαδή ο Υπουργός, ο εκάστοτε Υπουργός Δικαιοσύνης και ειδικά ο Υπουργός Δικαιοσύνης υποβάλλει μήνυση -όπως έχει δικαίωμα και υποχρέωση εκ του Συντάγματος και εκ του νόμου ως πολίτης να υποβάλει μήνυση εφόσον θεωρεί ότι συκοφαντείται ή υβρίζεται από κάποιον άλλο, έστω και αν ο άλλος είναι Βουλευτής ή ο οποιοσδήποτε πολίτης- να υπάρχει μια, να μην την πω αναστολή της ιδιότητος, να πω να  μην παρίσταται κατά τη διαδικασία.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να παραιτηθεί από Υπουργός. Γιατί δεν το λέτε; ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, το είπα έτσι πιο κομψά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί δεν το λέτε, αφού έτσι είναι! 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: 'Εχετε δίκιο, σύμφωνα με την εμπειρία που έχετε. 'Ισως και να παραιτηθεί από Υπουργός. Θα μου πείτε ότι δεν έχει το δικαίωμα ως πολίτης; Αλλά εκείνο που σχολιάζεται είναι πώς είναι δυνατόν με τόση σπουδή μηνύσεις που υποβάλλονται από πρόσωπα που διαμορφώνουν και διευθύνουν και συμμετέχουν στην εξουσία να εκδικάζονται σε τόσο σύντομο χρονικό διάστημα, ενώ εγώ ο άλφα, βήτα πολίτης μπορεί να περάσουν και μήνες, μπορεί να περάσουν και χρόνια σύμφωνα με τις σημερινές συνθήκες απονομής της δικαιοσύνης που είναι πάρα πολύ αργές, να μην μπορώ να ικανοποιήσω το δικαίωμά μου ή την απαίτηση που έχω.
Είναι ένα θέμα που πρέπει να λυθεί. 'Εχουν τεθεί και άλλα θέματα άλλες φορές. 'Οταν λέμε να γίνεται η άρση ασυλίας κάποιου συναδέλφου, σκοντάφτουμε στους βραδείς δικονομικούς κανόνες και έτσι πολλές φορές ο Βουλευτής στον οποίο έχει χορηγηθεί η άδεια και έχει γίνει η άρση ασυλίας του και πηγαίνει ενώπιον της δικαιοσύνης, να τυχαίνει πολλές φορές να είναι σε προεκλογική περίοδο ή να τον καταλαμβάνει ο χρόνος της διαδικασίας που ακολουθείται κατά τη βουλευτική περίοδο κλπ.
'Εχουν εκτεθεί πάρα πολλές απόψεις. Νομίζω ότι ήρθε η ώρα η Βουλή να λύσει με μία συνεδρίαση ή στην αναθεώρηση του Συντάγματος το θέμα αυτό μια και καλή, ώστε να επισύρονται εναντίον της Βουλής, των Βουλευτών και του κοινοβουλευτισμού τα οποιαδήποτε σχόλια, τα οποία μπορεί να γίνουν όχι από θεσμικούς παράγοντες, όπως είναι τα ΜΜΕ και οι δημοσιογράφοι αλλά και από απλούς πολίτες.
'Εχω την άποψη και έτσι είχαμε εκφραστεί και στη Διαρκή Επιτροπή και επιμένουμε στην άποψή μας ως κόμμα, να μη γίνει η άρση ασυλίας του συναδέλφου Βουλευτή κ. Κεδίκογλου.
ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι η Νέα Δημοκρατία ορίζει Κοινοβουλευτικό Εκπρόσωπο για τη σημερινή συζήτηση των αιτήσεων άρσης ασυλιών την κ. 'Αννα Ψαρούδα Μπενάκη.
Επίσης, το Κομμουνιστικό Σώμα Ελλάδος ορίζει ως Κοινοβουλευτικό Εκπρόσωπο τον κ. Αχιλλέα Κανταρτζή και ο Πρόεδρος του ΔΗΚΚΙ κ. Τσοβόλας τον κ. Τσαφούλια.
Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, είναι γνωστή η θέση μας όσον αφορά τη βουλευτική ασυλία, που την έχουμε αναπτύξει κατ' επανάληψη μέσα σ' αυτήν την Αίθουσα.
Μια μόνο φράση θα ήθελα να πω όσον αφορά το γενικότερο ζήτημα.   Θεωρούμε ότι η βουλευτική ασυλία είναι μια δημοκρατική κατάρτιση, η οποία αποβλέπει στην προστασία του Βουλευτή κατά την άσκηση των καθηκόντων του και κατά συνέπεια δεν μπορούμε να συμφωνήσουμε με γενικότερες σκέψεις που έχουν ακουστεί και κατά το παρελθόν από διάφορες πλευρές για περιορισμό αυτού του δικαιώματος.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) 'Ερχομαι τώρα στις συγκεκριμένες υποθέσεις. Η πρώτη υπόθεση αφορά τον κ. Κουτσόγιωργα και αναφέρεται στο γεγονός ότι ενώ οδηγούσε με μεγάλη ταχύτητα που υπερέβαινε το επιτρεπόμενο όριο δεν σταμάτησε σε σήμα της τροχαίας.
Είναι αυτονόητο ότι όλοι και εμείς οι Βουλευτές έχουμε την υποχρέωση να συμμορφωνόμαστε με τον Κ.Ο.Κ. και με τις υποδείξεις των οργάνων της τροχαίας. Στην προκειμένη περίπτωση, του κ. Κουτσόγιωργα δεν έχουμε τροχαία ατύχημα το οποίο να χρειάζεται παραπέρα διαλεύκανση, θα θίγονται δικαιώματα κλπ. Γεγονός είναι ότι η υπέρβαση έγινε ενώ πήγαινε κατά την εκτέλεση των κοινοβουλευτικών του καθηκόντων και μπορεί να μην αντελήφθηκε άλλωστε και το σήμα της τροχαίας.
Η δίωξη κατά του συναδέλφου κ. Κατσίκη συνδέεται με την πολιτική του δραστηριότητα, με τη λειτουργία ραδιοφωνικού σταθμού το 1995. Δεν μπορούμε να συμφωνήσουμε με την άρση ασυλίας του.
'Ερχομαι τώρα στις υποθέσεις του κ. Κεδίκογλου. Είναι ολοφάνερο ότι το αδίκημα της συκοφαντικής δυσφήμισης το οποίο φέρεται να τέλεσε ο κ.  Κεδίκογλου, συνδέεται άμεσα με την πολιτική του δραστηριότητα και έχει σχέση με τις απόψεις που εξέφρασε για τη στάση του κ. Γιαννόπουλου κατά την περίοδο της κατοχής και της Εθνικής Αντίστασης.
Ο καθένας έχει τις απόψεις του με βάση και τα στοιχεία τα οποία εχουν δει το φως της δημοσιότητας το τελευταίο διάστημα.
Εγώ ένα πράγμα θα επισημάνω. Είναι επικίνδυνο και απαράδεκτο το φαινόμενο πολιτικές διαφορές, πολιτικές αντιδικίες να παραπέμπονται στα δικαστήρια. Είναι φανερό ότι η ιδιότητα του αντιστασιακού δεν κρίνεται, ούτε μπορεί να κριθεί με δικαστικές αποφάσεις. Τα δικαστήρια θα κρίνουν και θα δικάσουν την ιστορία και τη στάση του καθενός; Εδώ όμως, θα ήθελα να επισημάνω και κάτι άλλο. Το τελευταίο διάστημα παρατηρούμε ένα πρωτοφανές για τα μεταπολιτευτικά χρονικά της χώρας μας, γεγονός. Βλέπουμε, δηλαδή, τον Υπουργό Δικαιοσύνης σωρηδόν να καταθέτει μηνύσεις με αγωγές κατά πολιτικών αντιπάλων ακόμα και εσωκομματικών, αθρώες μηνύσεις και αγωγές κατά του Τύπου. Τελευταίες έχουμε τις περιπτώσεις μηνύσεων κατά του "ΡΙΖΟΣΠΑΣΤΗ" και την αγωγή που ακολούθησε με την οποία ζητά αποζημίωση πεντακόσια εκατομμύρια (500.000.000) δραχμές, τη μήνυση και την αγωγή κατά του περιοδικού "ΝΕΜΕΣΙΣ" και μια σειρά άλλων εφημερίδων και περιοδικών. 'Ενα πράγμα είναι ολοφάνερο ότι οι διώξεις αυτές είναι καθαρά πολιτικές. Στρέφονται ευθέως κατά της ελευθερίας του Τύπου, κατά της ελευθερίας του λόγου. Είναι απαράδεκτο να σύρονται στα δικαστήρια εφημερίδες για το γεγονός ότι παρουσίασαν μέσα από τις στήλες τους τα γεγονότα ή διατύπωσαν πολιτικές κρίσεις.
Και είναι ακόμη πιο επικίνδυνο το γεγονός αυτό όταν οι μηνύσεις και οι αγωγές γίνονται από τον Υπουργό της Δικαιοσύνης.
Τα τελευταία γεγονότα κάνουν φανερό ότι την πολιτική ευθύνη για την απαράδεκτη επίθεση του κ. Γιαννόπουλου κατά του "ΡΙΖΟΣΠΑΣΤΗ" φέρει ακέραια η Κυβέρνηση η οποία προσφέρει πλήρη κάλυψη στον Υπουργό Δικαιοσύνης αναλαμβάνοντας έτσι ακέραια, επαναλαμβάνω, την ευθύνη και ιδιαίτερα ο κύριος Πρωθυπουργός. Αυτό επιβεβαιώνεται και από την άρνηση του κυρίου Πρωθυπουργού να δεχθεί συνάντηση με τη Γενική Γραμματέα του κόμματός μας, όπως είχε ζητήσει προ ημερών με θέμα τη διώξη του "ΡΙΖΟΣΠΑΣΤΗ".
Πού ακούστηκε Πρωθυπουργός να μην απαντά σε αίτημα για συνάντηση Αρχηγού πολιτικού κόμματος και η άρνηση του αυτή να γνωστοποιείται μετά από πάροδο πολλών ημερών από τον κυβερνητικό εκπρόσωπο στο πρες ρουμ.  Στοιχειώδεις κανόνες συμπεριφοράς επιβάλλουν ο Πρωθυπουργός να απαντά θετικά όταν υποβάλλεται τέτοιο αίτημα από Αρχηγό κόμματος. Ο ελληνικός λαός θα βγάλει τα συμπεράσματά του και απ' αυτήν την "εκσυγχρονιστική" πάντα αντίληψη της Κυβέρνησης. Δεν συμφωνούμε βεβαίως με την άρση της ασυλίας του κ. Κεδίκογλου.
ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, θα ξεκινήσω από την υπόθεση του κ. Κεδίκογλου,διατυπώνοντας την άποψη ότι δεν αισθάνομαι ιδιαίτερα ευτυχής από τα όσα προσδιορίζουν την αντιδικία των δυο συναδέλφων, του κ. Κεδίκογλου και του κ. Γιαννόπουλου. Και θα απευχόμουν να συνεχιστεί αυτή η αντιδικία μεταξύ των δυο αυτών συναδέλφων.
Σε ό,τι αφορά όμως τις πράξεις για τις οποίες ζητείται η άρση ασυλίας του κ. Κεδίκογλου, θα συμφωνήσω ότι δεν πρέπει να αρθεί η ασυλία του γιατί τα όσα για τα οποία κατηγορείται, αφορούν την πολιτική του δραστηριότητα και μάλιστα την ευρύτερη σφαίρα της πολιτικής του δραστηριότητας.
Σε ό,τι αφορά τον κ. Κατσίκη, δεν θα πρέπει να αρθεί η βουλευτική του ασυλία, αφ' ενός μεν διότι η λειτουργία ραδιοφωνικού σταθμού έχει σχέση με την πολιτική του δραστηριότητα, αφ' ετέρου διότι η συγκεκριμένη υπόθεση έχει κριθεί και έχει γίνει δεκτό ότι νομίμως λειτουργούσε.
Σ' ό,τι αφορά την υπόθεση του κ. Κουτσόγιωργα. Κύριοι συνάδελφοι, εγώ θα ζητήσω να αρθεί η βουλευτική ασυλία του κ. Κουτσόγιωργα, διότι παρεβίασε σήμα και αρνήθηκε να σταματήσει σε νεύμα που του έκανε ο τροχονόμος. Παρεβίασε, δηλαδή, δύο διατάξεις του Κ.Ο.Κ.
Είμαι βέβαιος ότι θα συμφωνήσετε ότι η συγκεκριμένη συμπεριφορά, η οποία ελέγχεται από τον εισαγγελέα και από τον  ποινικό νόμο, δεν έχει καμιά σχέση με την πολιτική δραστηριότητα του κυρίου συναδέλφου και νομίζω ότι, ανεξάρτητα από το εάν θα αναθεωρηθεί η σχετική διάταξη του Συντάγματος από την επόμενη Βουλή, πρέπει να συμφωνείτε ότι και η υπάρχουσα συνταγματική τάξη, μας επιτρέπει να συμφωνούμε, κάθε φορά που κρίνουμε ότι κάποια πράξη δεν έχει σχέση με την πολιτική δραστηριότητα, να αίρεται η βουλευτική ασυλία.
'Ολα τα άλλα πιστεύω ότι μας εκθέτουν σε μια κοινή γνώμη η οποία θέλει το Βουλευτή να συμπεριφέρεται με έναν τρόπο άψογο και βεβαίως να ελέγχεται όταν οι πράξεις του αναφέρονται στο κοινό Ποινικό Δίκαιο.  Δεν μπορώ να αντιληφθώ κύριοι συνάδελφοι, γιατί να έχει βουλευτική ασυλία ένας Βουλευτής ο οποίος παραβιάζει επί παραδείγματι τον Οικοδομικό Κανονισμό ή, όπως εν προκειμένω, τον Κ.Ο.Κ. Δεν έχω τίποτα με το συνάδελφό μου τον κ. Κουτσόγιωργα, αλλά από θέση αρχής ψηφίζουμε υπέρ της άρσης της βουλευτικής του ασυλίας.
ΠΡΟΕΔΡΕΥΩΝ (Νικόλαος Κατσαρός): Ο κ. Τσαφούλιας έχει το λόγο.
ΓΕΩΡΓΙΟΣ ΤΣΑΦΟΥΛΙΑΣ: Πράγματι απόψε δεν ενδιαφέρεται, ούτε ασχολείται ο ελληνικός λαός ούτε θα ήθελε να ασχολούμεθα κι εμείς με τέτοιες ευτελείς υποθέσεις. Και ο κ. Κουτσόγιωργας θα μπορούσε να δώσει μια εξήγηση και να μη δώσει αφορμή να ασχολούμεθα απόψε γι' αυτόν. 'Επρεπε να συμμεριστεί ότι οι συνάδελφοί του δεν θα επιθυμούσαν ποτέ ένα τέτοιο περιστατικό για μια τέτοια ασήμαντη πράξη.
'Οσον αφορά την υπόθεση του κ. Κατσίκη, δεν θα έπρεπε να φθάσει καθόλου στα δικαστήρια, διότι οι κύριοι εισαγγελείς θα έπρεπε να αντιληφθούν ότι εδώ δεν είναι Ειρηνοδικείο. Εδώ είναι Ελληνική Βουλή και εφ' όσον υπάρχει άδεια θα έπρεπε να τη βάλουν στο αρχείο.
'Οσον αφορά τον κ. Κεδίκογλου με τον κ. Γιαννόπουλο, ο Γκάμσυ, αυτός ο μεγάλος Ιταλός κομμουνιστής και σοσιαλιστής -εγώ υπό την έννοια την οποία αντιλαμβάνομαι την ιστορική προσωπικότητα του Γκάμσυ τον αποκαλώ σοσιαλιστή και εσείς δώστε όποιο χαρακτηρισμό θέλετε- στα τετράδιά του λέει "όποιος ελεηνολογεί την τύχη του για ό,τι έκανε αγωνιζόμενος και αντιστεκόμενος για ιδανικά που εκείνος πίστευε και όποιος επιτείθεται κατά άλλου να καταρρίψει τον δήθεν ή πράγματι μύθο των αγώνων του άλλου για όσα έπραξε με οποιοδήποτε άλλο τρόπο και όχι με την άφεση της απόδειξης της αλήθειας στη λειτουργία της ιστορικής γνώσης, τότε το πράττουν για να προσποριστούν προσωπικά οφέλη και να εξυπηρετήσουν άλλα εκτός από εκείνα που πίστευαν και πάλεψαν".
Εδώ πρέπει να τελειώνει αυτή η υπόθεση, κύριοι. Υπάρχουν ιστορικά γεγονότα, υπάρχουν ιστορικές αλήθειες, υπάρχουν μεγάλοι πολιτικοί ηγέτες που μας διδάσκουν μέσα από τη φυλακή και από το θάνατό τους και δεν έχουμε κανένα δικαίωμα να απασχολούμε τον ελληνικό λαό με τέτοιους είδους υποθέσεις.
ΠΡΟΕΔΡΕΥΩΝ (Νικόλαος Κατσαρός): Ο κ. Βαρβιτσιώτης έχει το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ένα ιδιότυπο πνεύμα συναδελφικής αλληγεγγύης, το οποίο απλώνεται σε όλες τις πτέρυγες της Βουλής, έχει οδηγήσει τη Βουλή σε μία απαράδεκτη τακτική. 'Οσο βρίσκομαι στην Αίθουσα αυτή όλες οι αιτήσεις άρσεως ασυλίας των Βουλευτών απορρίπτονται συλλήβδην και αθρόως.
ΒΑΣΙΛΗΣ ΚΕΔΙΚΟΓΛΟΥ: 'Οχι, όλες.
ΙΩΑΝΝΗΣ ΒΑΡΒΙΤΣΙΩΤΗΣ: Από το 1974 έως το 1997 είχαν υποβληθεί στη Βουλή εξακόσιες τριάντα έξι αιτήσεις άρσεως ασυλίας Βουλευτών και από αυτές έγιναν δεκτές, μόνον τρεις.
Πιστεύετε ότι έτσι ανεβάζουμε το κύρος του Κοινοβουλίου; Πιστεύετε ότι έτσι εδραιώνουμε το κύρος του βουλευτικού αξιώματος; 
ΒΑΣΙΛΗΣ ΚΕΔΙΚΟΓΛΟΥ: Θέμα ποσοτικό είναι; 
ΙΩΑΝΝΗΣ ΒΑΡΒΙΤΣΙΩΤΗΣ: Φοβάμαι, κύριε Πρόεδρε, ότι αυτό έχει δημιουργήσει ένα αγκάθι που καθημερινά διασύρει το κύρος του αξιώματος και πλήττει καίρια τον κοινοβουλευτισμό. Διότι δεν μπορώ να αντιληφθώ -το είπε ο κ. Κουβέλης το επαναλαμβάνω και εγώ- με ποια λογική ο κοινός πολίτης θα δίνει λόγο των πράξεών του για πράξεις του κοινού Ποινικού Δικαίου και ο Βουλευτής θα τίθεται στο απυρόβλητο; Δεν είναι δυνατόν να συνεχισθεί αυτή η τακτική.
Θα έλεγα επίσης, ότι είναι κρίμα ότι η Πλειοψηφία της Βουλής δεν δέχθηκε να αναθεωρηθεί η σχετική διάταξη του Συντάγματος, όπως εμείς την είχαμε προτείνει. Είχαμε προτείνει στην αναθεωρητική διαδικασία το σχετικό άρθρο να αναθεωρηθεί ώστε να μην περιλαμβάνονται στην ασυλία τα αδικήματα εκείνα που δεν έχουν καμία σχέση με την πολιτική δραστηριότητα.  Τέλος, θα ήθελα να σημειώσω ότι και οι εισαγγελείς θα έπρεπε προτού στείλουν τις αιτήσεις άρσεως ασυλίας στη Βουλή να διενεργούν μία προκαταρκτική εξέταση. Διότι έρχονται αιτήσεις, οι οποίες προφανώς είναι αστήρικτες.  Θυμάμαι μία περίπτωση που είχε έρθει στη Βουλή η αίτηση άρσης ασυλίας ενός Βουλευτή διότι δεν είχε πληρώσει το εισητήριο του τρόλεϊ, όταν από το Σύνταγμα ο Βουλευτής έχει το δικαίωμα της ελευθέρας κυκλοφορίας στα Μέσα Μαζικής Μεταφοράς. Υπάρχει προς τούτο και εγκύκλιος του Εισαγγελέα του Αρείου Πάγου του κ. Κανίνια, που προτρέπει τους εισαγγελείς να διενεργούν προκαταρκτική εξέταση πριν στείλουν την αίτηση στη Βουλή. Δυστυχώς όμως αυτό κατά κανόνα δεν συμβαίνει.
Θα έλεγα, πάντως, ότι δεν μπορούμε να συνεχίσουμε αυτήν την τακτική, η οποία μας θίγει όλους, μία τακτική, η οποία πλήττει τον κοινοβουλευτισμό, μία τακτική, η οποία πλήττει και το ίδιο το κύρος του Βουλευτού. 'Οσον αφορά τις υπό κρίσην αιτήσεις, σέβομαι και εκτιμώ όλους τους συναδέλφους.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Το αδίκημα της συκοφαντικής δυσφήμησης για το οποίο κατηγορείται ο κ. Κεδίκογλου εμπίπτει σαφώς στη σφαίρα της πολιτικής δραστηριότητας, αφού υπάρχει μία αντιδικία καλώς ή κακώς -εγώ νομίζω κάκιστα- μεταξύ του συναδέλφου εξ Ευβοίας και του Υπουργού Δικαιοσύνης, μία αντιδικία όμως η οποία φθείρει και τον ίδιο το θεσμό του Υπουργού της Δικαιοσύνης.
Δεν είναι θέαμα, αγαπητές και αγαπητοί συνάδελφοι, ο Υπουργός της Δικαιοσύνης να κάθεται επί μέρες ολόκληρες στο έδρανο της πολιτικής αγωγής για μία μήνυση την οποία είχε καταθέσει. Και θα πρέπει να δούμε και γενικότερα αυτό το θέμα της οιονεί παρεμβάσεως του Υπουργού Δικαιοσύνης σε προσωπικές του υποθέσεις. Σε τέτοιες περιπτώσεις πιστεύω ότι πρέπει να αναστέλεται η διαδικασία όσο χρόνο ο μηνυτής είναι Υπουργός Δικαιοσύνης. Διότι είτε το θέλουμε είτε δεν το θέλουμε η παρουσία του Υπουργού Δικαιοσύνης στην Αίθουσα του Δικαστηρίου επηρεάζει την έδρα η οποία δικάζει.
Κατά συνέπεια για τον κ. Κεδίκογλου δεν νομίζω ότι υπάρχει θέμα.
Για τον κ. Κατσίκη άκουσα ότι η ασυλία δεν πρέπει να αρθεί, διότι υπήρχε άδεια. Κατά συνέπεια, κακώς ο εισαγγελεύς την έστειλε.
'Οσον αφορά, όμως, την υπόθεση του συναδέλφου κ. Κουτσόγιωργα, τάσσομαι και εγώ υπέρ της άρσεως της ασυλίας του. Δεν είναι δυνατόν ο Βουλευτής ο οποίος παραβίασε τον Κώδικα Οδικής Κυκλοφορίας, ο οποίος δεν σταμάτησε στο σήμα του τροχονόμου, να καλυφθεί από τη βουλευτική ασυλία.  Κύριε Πρόεδρε, σε τρεις περιπτώσεις στο Ευρωπαϊκό Κοινοβούλιο για τις ίδιες ακριβώς παραβάσεις Ευρωβουλευτών, ήρθη η ασυλία τους. Και εμείς θα πούμε εδώ ότι είναι για την πολιτική του δραστηριότητα; Ποια πολιτική του δραστηριότητα; Είμαστε όλοι υποχρεωμένοι να σεβόμαστε το νόμο. Κανείς από εμάς δεν είναι πάνω από το νόμο. Εγώ θα ψηφίσω, λοιπόν, με βάση αυτά τα οποία εξέθεσα.
ΠΡΟΕΔΡΟΣ (Απόστολος Κακλαμάνης): Ο κ. Μητσοτάκης έχει το λόγο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, αγαπητοί συνάδελφοι, δεν δυσκολεύομαι να πω στη Βουλή ότι ψηφίζω κατά κανόνα υπέρ της άρσεως της ασυλίας των Βουλευτών οσάκις προτείνεται από τη δικαιοσύνη. Το κάνω διότι πιστεύω ότι πρέπει να υπάρχει μία αντιστοιχία μεταξύ λόγων και έργων.  Και αφού λέμε πάρα πολλοί εξ ημών ότι είναι λάθος να καλύπτεται με την ασυλία ο Βουλευτής σε οποιαδήποτε τυχόν παραπτώματα που δεν έχουν καμία σχέση με την πολιτική, πρέπει, κατά τη συνείδησή μου, να ενεργούμε ανάλογα.
Και ιδιαίτερα αυτό το κάνω σε περιπτώσεις συκοφαντικής δυσφήμισης, διότι για τη συκοφαντική δυσφήμιση -είχα και άλλη φορά την ευκαιρία να το πω- το άρθρο 62 του Συντάγματος προβλέπει ευθύνη του Υπουργού, του Βουλευτή και όταν ακόμα από του Βήματος της Βουλής συκοφαντήσει πολίτη. Και είναι κατ'εξοχήν αδίκημα, το οποίο δεν πρέπει να διαπράττεται από Βουλευτή - εκπρόσωπο του λαού.
Πλην, όμως, στη συγκεκριμένη περίπτωση του συναδέλφου κ. Κεδίκογλου θα κάνω εξαίρεση και θα ψηφίσω κατά της άρσεως της ασυλίας για τον εξής απλούστατο λόγο, κύριε Πρόεδρε: Δώσαμε ασυλία στον Υπουργό της Δικαιοσύνης κ. Γιαννόπουλο. Πιστεύω κατ'αρχήν, ότι είναι απολύτως απαράδεκτο ο Υπουργός της Δικαιοσύνης να υποβάλει μηνύσεις, να παρίσταται αυτοπροσώπως ενώπιον του δικαστηρίου. Εκθέτει όχι μόνο την Κυβέρνηση, αλλά εκθέτει τον πολιτικό κόσμο. Διότι δεν είναι δυνατόν από εκεί και  πέρα να υποθέσει κανείς ότι αυτή η παρουσία δεν επηρεάζει τη δικαιοσύνη.  Θα έπρεπε -είναι αναφαίρετο δικαίωμά του, το έχω πει και σε δημόσιες δηλώσεις, θέλω να το πω και εδώ στη Βουλή- να κάνει μήνυση εάν νομίζει ότι συκοφαντείται αλλά ως απλός πολίτης. Ως Υπουργός Δικαιοσύνης δεν το δικαιούται. Θα έπρεπε να είχε παραιτηθεί. Και αφού αυτός επιτρέπει στον εαυτό του να επωφελείται της βουλευτικής ασυλίας, δεν ήταν δυνατόν να κάνει μήνυση εναντίον του κ. Κεδίκογλου και να ζητά από εμάς να άρουμε την ασυλία.
Γι'αυτό και θα ψηφίσω εναντίον της άρσεως της ασυλίας του κ. Κεδίκογλου.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα μου επιτρέψετε πριν δώσω το λόγο στους τρεις συναδέλφους -εάν το ζητήσουν- και επειδή έγινε κάποια αναφορά, που μου το επιτρέπει αυτό, από τον κ. Βαρβιτσιώτη, να πω τούτο: Κανείς σε αυτήν την Αίθουσα δεν θεωρεί  ότι πρέπει να είναι οι Βουλευτές υπεράνω του νόμου, σαφώς. Υπάρχει μία  διαφορετική αντίληψη σε ό,τι αφορά την εκτίμηση της ανάγκης άρσεως ή μη άρσεως της ασυλίας.  Πιστεύω ότι είμεθα όλοι  σύμφωνοι  ότι το θέμα αυτό   πρέπει να επανεξετασθεί. Πράγματι η πρακτική που ακολουθείται από το Ελληνικό Κοινοβούλιο που μπορεί να δικαιολογείται για λόγους ιστορικούς, πολιτικούς -και είναι άλλη η περίπτωση του Ευρωπαϊκού Κοινοβουλίου, γνωρίζουμε το λόγο το δικό μας- πιστεύω και εγώ ότι έπαψε  να έχει βάση πλέον, δεν υπάρχει επί είκοσι πέντε χρόνια πλέον  που λειτουργεί άψογα η δημοκρατία μας, πρόβλημα ώστε  να διστάζουμε  να αίρουμε την ασυλία οποιουδήποτε συναδέλφου  δεν έχει πράγματι πολιτικό αδίκημα, πολιτική πράξη για την οποία και δικαιώκεται.
Από εκεί και πέρα νομίζω ότι το ίδιο το Κοινοβούλιο με την πρακτική του πρέπει να προσαρμοσθεί στη σημερινή πραγματικότητα και αυτό που η κοινή γνώμη αξιώνει και δικαίως.
'Ομως να το διευκρινίζουμε, κύριοι συνάδελφοι, διότι γράφονται και λέγονται άλλα, ότι η μη άρση της ασυλίας δεν σημαίνει και ακαταδίωχτο του Βουλευτή. Αντιθέτως υπό δυσμενέστερες συνθήκες θα κριθεί ο Βουλευτής για το αδίκημα για το οποίο ζητήθηκε η δίωξή του. Είναι άλλο το θέμα, λοιπόν, της δικής ευαισθησίας που πρέπει να εκδηλωθεί και άλλο η παρανόηση που γίνεται πολλές φορές  όταν  δεν αίρεται η ασυλία.
Εκ των συναδέλφων ποιος θα ζητήσει το λόγο; 
ΒΑΣΙΛΗΣ ΚΕΔΙΚΟΓΛΟΥ: Εγώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ορίστε, κύριε Κεδίκογλου.
Κύριε Κεδίκογλου, μέχρι δέκα λεπτά μιλάει κανείς από τη θέση του. 
BΑΣΙΛΗΣ ΚΕΔΙΚΟΓΛΟΥ: Κύριε Πρόεδρε κοιτάξτε, είναι ένα θέμα το οποίο άπτεται της τιμής και της υπόληψής μου. Αντιλαμβάνομαι και τη δική σας  και  των συναδέλφων αντίληψη σχετικά με το χρόνο. Ζητώ την επιείκειά σας.      'Εχω ένα κείμενο  θα το διαβάσω κατά ένα περιληπτικό τρόπο ώστε να έχουν μια πλήρη εικόνα οι συνάδελφοι, μια και θα δώσουν ψήφο -και μάλιστα ζητήθηκε κατά συνείδηση- και το κείμενο αυτό να περιληφθεί στα Πρακτικά για να έχουν καλύτερη γνώση οι συνάδελφοι.
ΠΡΟΕΔΡΟΣ (Απόστολος Κακλαμάνης): Αυτό που με ενδιαφέρει εμένα είναι η διαδικασία να περαιωθεί ομαλώς.
BΑΣΙΛΗΣ ΚΕΔΙΚΟΓΛΟΥ: Ομαλότατα.
ΠΡΟΕΔΡΟΣ (Απόστολος Κακλαμάνης): Και επειδή ο Υπουργός Δικαιοσύνης δεν είναι παρών,  και δεν είναι δυνατόν να δικάζουμε απόντες, όπως άκουσα πιο πριν  ορισμένους συναδέλφους, παρακαλώ να σεβαστούμε τους κανόνες για τους οποίους όλοι εδώ  υψώνουμε φωνή πάντοτε.
BΑΣΙΛΕΙΟΣ ΚΕΔΙΚΟΓΛΟΥ: Κύριε Πρόεδρε, ναι σε χαμηλούς τόνους και απλώς πληφοροριακώς: 
ΠΡΟΕΔΡΟΣ(Απόστολος Κακλαμάνης): Ορίστε έχετε το λόγο.
BΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, απέδωσα μια πολιτική ιδιότητα στον Υπουργό της Δικαιοσύνης. Ο σοφός κανονισμός της Βουλής με πρωτοβουλία των Προέδρων μας Κακλαμάνη και του αειμνήστου Τσαλδάρη έχει προβλέψει διαδικασία , άρθρο 41Α, αν υπάρχει μια πολιτική αντιπαράθεση ή άρνηση κάποιας πολιτικής ιδιότητας ή πολιτικού χαρακτηρισμού να φέρει το θέμα στην επιτροπή και η επιτροπή να εκδώσει ένα πόρισμα. Θα μπορούσε λοιπόν αυτό να είχε κάνει και ο Υπουργός της Δικαιοσύνης, να φέρει το θέμα όπως το χαρακτηρίσε "πολιτικό" στην Βουλή, στην επιτροπή της διοικήσεως και να ζητήσει την έκδοση ενός πορίσματος. Δεν το έκανε. Δεν προτίμησε  την πολιτική αντιπαράθεσης όπως πολύ ορθά είπαν σοφότεροι  και πανεπιστημιακοί συνάδελφοι αλλά επέλεξε το δρόμο των δικαστηρίων. Και όχι μόνο αυτό.  Προσπάθησε να εκφοβίσει να υβρίσει και προπαντός να υβρίσει και νεκρούς ακόμα και τον πατέρα μου.
Για τον πατέρα μου και όταν ήμουν Υπουργός Εμπορίου για άλλους λόγους, εμπορικά συμφέροντα, προσπάθησαν δι αυτού του τρόπου να συκοφαντήσουν εμένα και να συκοφαντήσουν και την πολιτική του ιστορία.   Νόμιζαν ότι κατ' αυτόν τον τρόπο θα με εκφοβίσουν. Τότε ζούσαν οι ηγέτες της αντίστασης, ήταν  η εποχή του 1984 και αυθορμήτως με επιστολές τους τις οποίες επισυνάπτω στην εφημερίδα "Η ΒΡΑΔΥΝΗ" έγραψαν ότι τίποτε από τα καταγγελθέντα δεν στέκονταν. Προσφάτως δε μετά το λόγο του κ. Γιαννόπουλου, ένας επιζών ακόμη αγωνιστής, γραμματέας της τότε περιφερειακής επιτροπής Βορείου Ευβοίας η οποία περιελάμβανε το μισό νομό, αναφέρεται  στη δράση του πατέρα μου  όπως είχε επιλεγεί να γίνεται αυτή και εξηγεί μάλιστα  γιατί ο πατέρας μου δεν έπρεπε να είναι και στα κατάστοιχα των ΕΑΜικών οργανώσεων.
Εγώ εξελέγην  Βουλευτής κατ' επανάληψη, ουδείς ποτέ έθεσε τέτοιο θέμα σχετικά με την ιστορία της οικογένειάς μου, κάθε άλλο μάλιστα. Στις εκλογές και ιδιαίτερα του  '74 και του '77 που τα γεγονότα ήταν ακόμη  νωπά πήρα το σύνολο σχεδόν των σταυρών προτίμησης της περιοχής Ιστιαίας.  Και όταν λέω  το σύνολο, εννοώ το σύνολο. Τριακόσιοι εξήντα ψήφοι ΠΑΣΟΚ, τριακόσιοι εξήντα Κεδίκογλου.  Διακόσιοι επτά, διακόσιοι επτά Κεδίκογλου, μέσα στην πόλη και δίπλα στην Ιστιαία. Αυτό μαρτυρεί πολλά πράγματα.
Εγώ λοιπόν πήρα τους σταυρούς προτίμησης και εξελέγην και γιατί ήμουν και υιός του Σίμου Κεδίκογλου.
Στο Σίμο Κεδίκογλου και στη μητέρα μου Αναστασία  και αντιστοίχως και στο Γέωργιο Διαμαντόπουλο ο οποίος  ειρήσθω εν παρόδω ήταν κρατούμενος στα  χιτλερικά στρατόπεδα  του Μπέργκεν-Μπέλσεν μέχρι την 15.5.1945  και τη σύζυγό του Μαρία, έχουν τις ρίζες και τα παιδιά μου. Είμαστε μια οικογένεια επαναστατική, μια οικογένεια με ιστορία από τα βάθη του Πόντου από το Εγκίν του Ερζερούμ. Ουδέποτε έκανα χρήση  της καταγωγής και της ιστορίας μου. Στο Εγκίν έλαβε μέρος η οικογένειά μου σε ταραχές  διότι εκεί πλειοψηφούσαν οι Αρμένιοι και οι 'Ελληνες ζητώντας δικαιώματα από τους Τούρκους. Διωχθήκαμε. Ο πατέρας μου εκδιώχθηκε, ήρθε στην Ελλαδα από την Γαλλία ως διωκόμενος και ανεπιθύμητος των νεοτούρκων.
Αυτή με λίγα λόγια είναι η ιστορία μας. Ο πατέρας μου ήταν ένας άνθρωπος βαθειάς μόρφωσης, πολύγλωσσος, μιλούσε πολλές γλώσσες ως μητρική γλώσσα. 'Οταν ήρθαν οι Γερμανοί, σοφώς ο τότε διοικητής της χωροφυλακής Παπαδιάς  είπε  να μην αλλάξει τίποτε στην κοινωνική ζωή όλα να είναι ανοιχτά σήμερα, κανονικά.'Ηρθαν οι Γερμανοί, ο πατέρας μου δεν πήγε να υποδεχθεί τους Γερμανούς. Κανείς δεν εγνώριζε στην Ιστιαία ότι ο πατέρας μου εγνώριζε πολύ καλά γερμανικά πλην ενός μικροεπιχειρηματία. Ο Παπαδιάς που ήταν φίλος του πατέρα μου δεν ήξερε ότι ομιλεί γερμανικά.  Και πετάχτηκε ο μικροεπιχειρηματίας και είπε ότι γνωρίζει γερμανικά ο Σίμος Κεδίκογλου. Συνόδευσε αυτός τον γερμανό διοικητή στο κατάστημα του πατέρα μου -ήμουν μικρό παιδί παρών-  χαιρέτησε  τον πατέρα μου χιτλερικά  και τον επετίμησε γιατί δεν  πήγε να τον υποδεχθεί. Ψύχραιμα ο πατέρας μου επειδή είχε ζήσει καταστάσεις με νεοτούρκους και ιστορίες -έχουμε μια αρκετά εκτεταμένη ιστορία-  του απάντησε:" 'Εχω ζήσει στη Γερμανία, εκτιμώ τον γερμανικό λαό, γνωρίζω τα προσόντα του.  Κανένας γερμανός δεν θα υποδεχόταν ξένα στρατεύματα".
Εξεπλάγη ολίγον ο διοικητής,  στη συνέχεια αποκάλυψε πως είχε σχέση με το Ρούπελ και του είπε εκείνη την ώρα: "Εκτιμώ την άποψή σας αλλά τώρα τίθεσθε υπό τας διαταγάς μου" του Γ' Ράϊχ. Τον πήρε μαζί του και κατά καιρούς ήταν κατά περίπτωση διερμηνέας των γερμανών. Είχε πολλές πιέσεις από τους γερμανούς να έρθει και να γίνει επίσημος διερμηνέας και να έχει αξίωμα και να έχει μισθούς και ιστορίες. Τα αρνήθηκε όλα. 'Εμεινε στη πολίχνη της Ιστιαίας κοντά στο λαό, έσωσε πάρα πολύ κόσμο από αποσπάσματα και πάρα πολλούς κρατουμένους από την πείνα. Και όλα όσα είπε ο Υπουργός Δικαιοσύνης, λυπάμαι θα τα πληρώσει πολύ ακριβά  στην αγωγή η οποία ξεκίνησε. Αυτά γενικά.
Τώρα μπαίνουμε στο κυρίως θέμα: Αμφισβητώ την αντιστασιακή ιδιότητα του Ευάγγελου Γιαννόπουλου, πιθανολογώ την συμμετοχή του στον ΕΛΑΣ από το θέρος  του'44 και εντεύθεν.
Τι είναι Εθνική Αντίσταση και ποιός είναι και τι σημαίνει αντιστασιακός; Είναι  πολιτική ιδιότητα την οποία περιοριστικώς καθορίζει ο νόμος. Λέει : "Εθνική Αντίσταση έκανε κάθε έλληνας και κάθε ελληνίδα που αγωνίστηκε ή έδρασε ή βοήθησε τους συμμάχους  και δεν συνεργάστηκε με τους κατακτητές". Διαλαμβάνεται δηλ. του Κολοκοτρώνη: "Να μην έχει σχέση με τους προσκυνημένους".
Παραπέρα, το διάταγμα που καθορίζει τα ευεργετήματα που δίνει ο νόμος, της αντίστασης, λέει  ότι "των ευεργετημάτων αυτών αποκλείονται οι λιποτάκτες και εκείνοι που συνεργάστηκαν με τους κατακτητές.  Είναι λοιπόν σαφές και  περιοριστικώς  η θετική και η αρνητική πλευρά του νόμου.
Από την άλλη πλευρά υπάρχει η συνταγματική πράξη 6/1945, ένας νόμος ανώτερης ισχύος ο οποίος καθορίζει ότι οι κυβερνήσεις της ξένης κατοχής δεν ήσαν ελληνικές κυβερνήσεις αλλά κυβερνήσεις των κατακτητών.Ο στρατηγός Τσολάκογλου ο οποίος ειρήσθω εν παρόδω κατάγεται απο οικογένεια προεστών  της Ρεντίνας των Αγράφων, δεν έχει καμμία σχέση με την Μικρά Ασία, δήλωσε ότι θα κυβερνήσουμε τη συναινέσει των κατακτητών. Η συντακτική πράξη 6 λέει ποιοί τιμωρούνται και διαλαμβάνει ότι "ιδιάζουσα επιβαρυντική περίπτωση θεωρείται  η ανάληψη δημοσίου αξιώματος, διαρκούσης της κατοχής", πράγμα που έκανε ο Υπουργός Δικαιοσύνης. Και πιό κάτω λέει ότι αποτελεί  ιδιαιτέρα επιβαρυντική περίπτωση η ιδιότης του δράστου, "ως ανήκοντος εις τας ενόπλους δυνάμεις της χώρας.
Με βάση, λοιπόν, αυτά να εξετάσουμε, ήταν αντιστασιακός ο μηνυτής μου; Διετείνετο ότι ήταν στον ΕΛΛΑΣ. Ουδείς καταθέτει ότι ήταν υπό τας διαταγάς του. Ουδείς καταθέτει ότι ήταν συμπολεμιστής του. Ο ίδιος δηλώνει, πως δεν έλαβε μέρος σε καμία μάχη. Καμία διαταγή δεν υπάρχει προς τον ταγματάρχη και καμία διαταγή από το τάγμα του.
ΠΡΟΕΔΡΟΣ (Απόστολος Κακλαμάνης): Κύριε Κεδίκογλου, θα κρατήσω το χρόνο σας, για να σας πω το εξής.
ΒΑΣΙΛΗΣ ΚΕΔΙΚΟΓΛΟΥ: Απλώς για να ενημερωθούν! 
ΠΡΟΕΔΡΟΣ (Απόστολος Κακλαμάνης): Προσέξτε, διότι θέλω να είμαι με όλους σας αντικειμενικός.
ΒΑΣΙΛΗΣ ΚΕΔΙΚΟΓΛΟΥ: Συμφωνώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Η διαδικασία αυτή είναι για να βοηθηθεί το Σώμα να κρίνει, αν η δίωξη που ζητείται εναντίον ενός Βουλευτού έχει πολιτικούς λόγους, η πράξη, δηλαδή, για την οποία κατηγορείται ο Βουλευτής έχει πολιτικά κίνητρα ή όχι. 'Αλλο αν εμείς -και καλά το είπε ο κ. Βαρβιτσιώτης- ακολουθούμε κακώς μία γενική αρχή και λέμε ότι, ό,τι και να είναι, δεν αίρεται η ασυλία. Αν είναι για πολιτικούς λόγους, να μην αίρεται η ασυλία, αν δεν είναι, να αίρεται.  Δεν είναι, λοιπόν, για να εκδίδουμε μία απόφαση εμείς περί της ορθότητος ή όχι ...
ΒΑΣΙΛΗΣ ΚΕΔΙΚΟΓΛΟΥ: Προσπαθώ να αποδείξω ότι είναι πολιτικοί οι λόγοι, τίποτα άλλο! 
ΠΡΟΕΔΡΟΣ (Απόστολος Κακλαμάνης): Κοιτάξτε, νομίζω ότι έχουμε διαμορφώσει άποψη, ότι όχι επί τόσων χρόνων αλλά επί μήνες, να μην πω μία διετία περίπου, παρακολουθεί το πανελλήνιο αυτήν την αντιδικία. Σας παρακαλώ βοηθήστε μας και ελάτε στο θέμα, ότι έχετε πολιτικά κίνητρα και μόνο για όλη αυτή την υπόθεση ...
ΒΑΣΙΛΗΣ ΚΕΔΙΚΟΓΛΟΥ: Οφείλω, κύριε Πρόεδρε, να αποδείξω, ότι είναι καθαρά πολιτικοί οι λόγοι.
ΠΡΟΕΔΡΟΣ (Απόστολος Κακλαμάνης): Ναι, αλλά εδώ απόντος του Υπουργού Δικαιοσύνης, εμείς ...
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, δώστε μου όσο θέλετε, δέκα λεπτά! ΠΡΟΕΔΡΟΣ (Απόστολος Κακλαμάνης): Διότι αλλιώς, αν θέλετε, δημιουργούμε μία εντύπωση. Εμείς εδώ όλοι βάζουμε εσάς και ακούμε ένα κατηγορητήριο κατά του Υπουργού Δικαιοσύνης. Δεν είναι σωστό αυτό!  
ΒΑΣΙΛΗΣ ΚΕΔΙΚΟΓΛΟΥ: Σας παρακαλώ, κανένα κατηγορητήριο! Θέλω να δείξω ότι είναι πολιτική η διαφορά! ΠΡΟΕΔΡΟΣ (Απόστολος Κακλαμάνης): Νομίζω ότι δεν αμφιβάλλει κανείς επ'αυτού.
Συνεχίστε.
ΒΑΣΙΛΗΣ ΚΕΔΙΚΟΓΛΟΥ: Εν πάση περιπτώσει, λοιπόν, είναι ηλίου φαεινότερο ότι στερείται της θετικής προϋπόθεσης αυτό που επιβάλλει ο νόμος ότι έδρασε ή ότι αγωνίστηκε.
Πάμε στο ζήτημα της συνεργασίας. Εκεί πλέον τα πράγματα είναι τελείως φανερά. Είναι ο μοναδικός 'Ελληνας αξιωματικός ο οποίος κατετάγη κατά τη διάρκεια της κατοχής στο Σώμα των Μονίμων Αξιωματικών. Το λέει το φύλλο μητρώου του και προήχθη ευνοιοκρατικώς από κατοχική κυβέρνηση, την Κυβέρνηση Ράλλη. Είναι ο μοναδικός 'Ελληνας αξιωματικός, ο οποίος κατάφερε να πάρει προαγωγή στις 27 Απριλίου 1944, πότε; Τρεις ημέρες πριν εκτελεστούν οι διακόσιοι στην Καισαριανή, μερικές ημέρες προτού εκτελεστούν οι εκατόν δεκαέξι στον Καρακόλιθο. Πού το βρήκε το κουράγιο αυτός ο άνθρωπος να τρέχει στους διαδρόμους, να βγάζει διατάγματα, να επιτυγχάνει προνόμια, όταν η Ελλάδα μάτωνε; 
ΠΡΟΕΔΡΟΣ (Απόστολος Κακλαμάνης): Κύριε Κεδίκογλου, ελάτε στο επόμενο σημείο της ομιλίας σας, για να κλείσουμε. Αφήστε τον κ. Γιαννόπουλο και πείτε μας για σας, τέλος πάντων. Τi απόφαση, λοιπόν, θα βγάλουμε; 'Οτι είναι ένοχος ο κ. Γιαννόπουλος, ή όχι; Σας παρακαλώ πολύ να τηρήσουμε στοιχειώδεις κανόνες εδώ πέρα!  Κλείστε, λοιπόν, όσον αφορά το θέμα αυτό!  
ΒΑΣΙΛΗΣ ΚΕΔΙΚΟΓΛΟΥ: Εν πάση περιπτώσει, δύο θέματα είναι τα πιο σοβαρά.
Αργότερα ο Ιωάννης Ράλλης ιδρύει τα ανεξάρτητα ευζωνικά τάγματα, στα οποία η συμμετοχή ήταν εθελοντική. Και ας προκληθεί κάποιος να μου φέρει κάποιον υποστηρίζοντα ότι δεν ήταν εθελοντική συμμετοχή του. Εντάσσεται στα ανεξάρτητα ευζωνικά τάγματα και χρησιμοποιεί αυτή του την ιδιότητα για να πάρει πολεμική σύνταξη. Δεν υποβάλλει εξιτήριο νοσοκομείου, αλλά τη βεβαίωση της υπηρεσίας του στα ανεξάρτητα Ευζωνικά Τάγματα. Πρόσφατα προσκόμισε μία κατάσταση αξιωματικών και ανθυπασπιστών που κατετάγησαν στα τάγματα. Λησμονεί ότι ως υπαξιωματικός πήγε, ως λοχίας, στα τάγματα.'  
ΠΡΟΕΔΡΟΣ (Απόστολος Κακλαμάνης): Αγνοείτε στοιχειώδη πράγματα, κύριε Κεδίκογλου. Σας παρακαλώ! 
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σας παρακαλώ, μην οξύνετε τα πράγματα. Θα τελειώσω σύντομα! 
ΠΡΟΕΔΡΟΣ (Απόστολος Κακλαμάνης): Με συγχωρείτε, είναι δυνατόν να ακούω και να ανέχομαι, απόντος κάποιου συναδέλφου, ένα κατηγορητήριο; Σας παρακαλώ! Ζητείται η άρση ασυλίας σας και μπορείτε να τα πείτε αυτά, δεν θα σας υπαγορεύσω εγώ, ότι είναι σαφώς μία πολιτική αντιδικία και να το κατανοήσουμε αυτό ή όχι. Δεν θα μεταβληθούμε εδώ σε 'Αρειο Πάγο.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, σας παρακαλώ.
Στη συνέχεια ζητάει πολεμική σύνταξη με βάση μια πολιτική ιδιότητα που είχε, αυτεπαγγέλτου αποστρατείας. Αυτή αλλάζει, μετατρέπεται σε οριστική απόλυση, αποτάσσεται και δεν το ανακοινώνει στο λογιστήριο.  
ΠΡΟΕΔΡΟΣ (Απόστολος Κακλαμάνης): Kύριε Κεδίκογλου, σας παρακαλώ, ολοκληρώσατε. 'Ηδη ο χρόνος σας παρήλθε.
ΒΑΣΙΛΕΙΟΣ ΚΕΔΙΚΟΓΛΟΥ: Και εισπράττει σύνταξη από το 1952 μέχρι πρόσφατα...
ΠΡΟΕΔΡΟΣ (Απόστολος Κακλαμάνης): Σας παρακαλώ! Εδώ διακόπτουμε, κύριε Κεδίκογλου.
ΒΑΣΙΛΕΙΟΣ ΚΕΔΙΚΟΓΛΟΥ: ...που αναγνωρίστηκε τριάντα πέντε περίπου χρόνια καταχρηστικώς! Κύριε Πρόεδρε, εγώ...
ΠΡΟΕΔΡΟΣ (Απόστολος Κακλαμάνης): Μα, μη με φέρνετε σε δύσκολη θέση.
ΒΑΣΙΛΕΙΟΣ ΚΕΔΙΚΟΓΛΟΥ: Δεν σας φέρνω, κύριε Πρόεδρε, αλλά ο πολιτικός...
ΠΡΟΕΔΡΟΣ (Απόστολος Κακλαμάνης): Είναι σωστό να σας αφαιρέσω το λόγο; ΒΑΣΙΛΕΙΟΣ ΚΕΔΙΚΟΓΛΟΥ: ... κύριε Πρόεδρε, ο πολιτικός πάει στο δικαστήριο όταν τον πουν καταχραστή. Κατεχράσθη το δημόσιο χρήμα τριάντα πέντε χρόνια...
ΠΡΟΕΔΡΟΣ (Απόστολος Κακλαμάνης): Να κάνετε μήνυση, κύριε συνάδελφε.
Δεν θα κάνουμε εμείς δικαστήριο.
ΒΑΣΙΛΕΙΟΣ ΚΕΔΙΚΟΓΛΟΥ: Εγώ όχι.
ΠΡΟΕΔΡΟΣ (Απόστολος Κακλαμάνης): Κύριε Κεδίκογλου, σας παρακαλώ διακόπτουμε και δώστε ό,τι έχετε να δώσετε στα Πρακτικά.
ΒΑΣΙΛΕΙΟΣ ΚΕΔΙΚΟΓΛΟΥ: Λοιπόν εν πάση περιπτώσει εγώ δεν έχω διάθεση να οξύνω τα πράγματα, αλλά εσείς βλέπω ότι τα οξύνετε! Τελικώς, κύριε Πρόεδρε, σε ένα διάταγμα ...
ΠΡΟΕΔΡΟΣ (Απόστολος Κακλαμάνης): Φαντάζεσθε να καθόσαστε σ' αυτή τη θέση, τι θα κάνατε εσείς; 'Ολοι όσοι κάθε φορά με επικρίνετε φαντάζεσθε τι θα κάνατε αν ήσασταν στη θέση μου; 
ΒΑΣΙΛΕΙΟΣ ΚΕΔΙΚΟΓΛΟΥ: Θα έδινα χρόνο για να κάνει τη δουλειά του.
Ούτε καν το χρόνο δεν μου δώσατε για να διαφωτιστεί το Σώμα.
ΠΡΟΕΔΡΟΣ (Απόστολος Κακλαμάνης): Σας παρακαλώ, αγαπητέ συνάδελφε.
Τελειώσαμε! ΒΑΣΙΛΕΙΟΣ ΚΕΔΙΚΟΓΛΟΥ: Εν πάση περιπτώσει, με δύο λόγια δημοσιεύθηκε ένα διάταγμα το οποίο περιέλαβε το όνομά του χωρίς καμία νομική αιτιολογία.
ΠΡΟΕΔΡΟΣ (Απόστολος Κακλαμάνης): Εδώ ολοκληρώθηκε η αγόρευσή σας. Δεν γράφεται τίποτε άλλο στα Πρακτικά. Δώστε αυτά που έχετε και τελειώσατε.
(Στο σημείο αυτό ο Βουλευτής κ. Βασίλειος Κεδίκογλου καταθέτει για τα Πρακτικά τα ακόλουθα: (Το κείμενο της ομιλίας του Βουλευτή βρίσκεται στο τεύχος των Πρακτικών της Βουλής) 
ΠΡΟΕΔΡΟΣ (Απόστολος Κακλαμάνης): Ποιος εκ των δύο άλλων συναδέλφων θα μιλήσει; Κανείς δεν θέλει να μιλήσει και δεν έχει ζητήσει κανένας άλλος το λόγο.
Κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών Θεόδωρου Κατσίκη, Βασιλείου Κεδίκολγου και Δημητρίου Κουτσόγιωργα.
Δεν ξέρω τι μάθημα δίνουμε απόψε... αλλά τη συνεδρίασή μας παρακολουθούν είκοσι έξι μαθητές και έντεκα συνοδοί καθηγητές από το 7ο Νυκτερινό Τεχνικό Επαγγελματικό Εκπαιδευτήριο Αμπελοκήπων.  (Χειροκροτήματα από όλες τις πτέρυγες της Βουλής) Κύριοι συνάδελφοι, επειδή εκκρεμεί και η ψηφοφορία από χθες για την τροπολογία για τα πανωτόκια στο νομοσχέδιο του Υπουργείου Εθνικής Οικονομίας και έχουμε και την ψηφοφορία επί των αιτήσεων άρσεων ασυλίας συμφωνείτε να τις κάνουμε μαζί; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η Βουλή συνεφώνησε.
ΠΡΟΕΔΡΟΣ (Απόστολος Κακλαμάνης): Εισερχόμαστε  στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Οικονομίας "Προσαρμογή του ελληνικού δικαίου προς την οδηγία αριθμ. 98/26/ΕΚ του Ευρωπαϊκού Κοινοβουλίου και του Συμβουλίου της 19.5.98 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις".
Στην παράγραφο 8 της τροπολογίας ο Υπουργός έχει κάνει τις βελτιώσεις που ακούσατε χθες το βράδυ.
ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, συγγνώμη αλλά επειδή δεν έκανα τη διευκρίνιση προηγουμένως. Θέλω να πω ότι ζητώ τη μη άρση της ασυλίας μου.  ΠΡΟΕΔΡΟΣ (Απόστολος Κακλαμάνης): Ζητάτε τη μη άρση; 
ΒΑΣΙΛΗΣ ΚΕΔΙΚΟΓΛΟΥ: Ζητώ από το Σώμα να μη δεχθεί την άρση ασυλίας μου για να θριαμβεύσει το δίκιο. Γιατί αν δεν είχα τη βουλευτική ιδιότητα δεν θα είχα και κανένα στοιχείο στα χέρια μου.
ΠΡΟΕΔΡΟΣ (Απόστολος Κακλαμάνης): Καλώς. Εννοείτε το αντίθετο. Το αντίθετο εννοείτε.
Λοιπόν κύριε Υπουργέ, είπατε στην παράγραφο 8 μετά το "τελεσίδικα" πηγαίνει "εκτός αν εκκρεμούν" αντί του "είτε" που έχει.
Θα προχωρήσουμε στην ονομαστική ψηφοφορία.
'Οσοι ψηφίζετε για την τροπολογία που σημαίνει ότι δεν είσθε σύμφωνοι με τη μη εισαχθείσα μεν τυπικώς...
ΜΙΛΤΙΑΔΗΣ ΕΒΕΡΤ: Ποια τροπολογία; Την κυβερνητική; 
ΠΡΟΕΔΡΟΣ (Απόστολος Κακλαμάνης): Μισό λεπτό.
Οι αποδεχόμενοι την τροπολογία του κυρίου Υπουργού Εθνικής Οικονομίας, όπως τροποποιήθηκε, που σημαίνει ότι τουλάχιστον οι εξ υμών ανήκοντες στη μειοψηφία στη Μείζονα Αξιωματική Αντιπολίτευση που υπέβαλε μια τροπολογία η οποία τυπικώς μεν δεν εισήχθη αλλά συνεζητήθη επί της ουσίας, λέτε "ΝΑΙ".
Οι μη αποδεχόμενοι την τροπολογία του κυρίου Υπουργού Εθνικής Οικονομίας και αν ήταν δυνατόν εκ του Συντάγματος και εκ του Κανονισμού να εισαχθεί η τροπολογία της Νέας Δημοκρατίας θα την ψηφίζατε, λέτε "ΟΧΙ".
Σας έχουν διανεμηθεί και τα ψηφοδέλτια για τη μυστική ψηφοφορία. Καλούνται επί του καταλόγου: Ο κ. Αλέξανδρος Βούλγαρης από το ΠΑΣΟΚ και ο κ. Γεώργιος Καλαντζής από τη Νέα Δημοκρατία.
Επί της ψηφοδόχου καλούνται: Ο κ. Ευάγγελος Μαλέσιος από το ΠΑΣΟΚ και ο κ. Αδάμ Ρεγκούζας από τη Νέα Δημοκρατία.
Ο Αντιπρόεδρος της Βουλής κ. Νικόλαος Κατσαρός θα είναι πρόεδρος της εφορευτικής επιτροπής.
(Θόρυβος) Παρακαλώ! Εάν κύριοι συνάδελφοι, όσοι διαμαρτύρεστε, ήσασταν από την αρχή της συνεδριάσεως χθες, όπως οφείλουμε όλοι να είμεθα, δεν θα διαμαρτυρόσασταν τώρα.
Χθες καταλήξαμε, για να μη φάμε τον ωφέλιμο χρόνο της συνεδρίασεώς μας συζητώντας επί του διαδικαστικού, του τυπικού, του συνταγματολογικού και του κανονιστικού, στην πρόταση την οποία έκανα και επί της οποίας συμφωνήσαμε άπαντες.
Σε τι συνίστατο αυτή η πρόταση; 'Οτι ναι μεν τυπικώς δεν εισάγεται η τροπολογία της Νέας Δημοκρατίας, αλλά θα δοθεί η δυνατότητα να αναπτυχθεί επί της ουσίας και όταν θα γίνει η ψηφοφορία, θα γνωρίζουν, όσοι θα καταψηφίσουν την τροπολογία του κυρίου Υπουργού, κυρίως οι εκ της Μείζονος Αντιπολιτεύσεως, ότι αν είχε εισαχθεί τυπικώς η τροπολογία αυτή θα την ψήφιζαν και εκδηλώνουμε έτσι και την άποψή τους.
Επειδή -και πολύ σωστά- μου είπε ο κ. Γκατζής ότι εμείς δεν θα είχαμε αυτήν την πρόθεση, προφανώς ισχύει το "ΝΑΙ" ή "ΟΧΙ" για την τροπολογία του Υπουργού. Είναι μία πολιτική καθαρά και όχι επί της αποφάσεώς μας, μεθόδευση.
Παρακαλώ, λοιπόν, να αρχίσει η ανάγνωση του καταλόγου.
(Ψ Η Φ Ο Φ Ο Ρ Ι Α) (Κατά τη διάρκεια της ψηφοφορίας την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ) (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ) 
ΠΡΟΕΔΡΕΥΩΝ (Νικόλαος Κατσαρός): Υπάρχει κανείς κύριος συνάδελφος, ο οποίος δεν άκουσε το όνομά του; Ο κ. Στέφανος Μάνος, η κυρία Βάσω Παπανδρέου, ο κ. Παναγιώτης Μελάς, ο κ. Στυλιανός-'Αγγελος Παπαθεμελής και η κ. Κωνσταντοπούλου Μαρία.
(Στο σημείο αυτό ψηφίζουν οι Βουλευτές κ. Στέφανος Μάνος, η κυρία Βάσω Παπανδρέου, ο κ. Παναγιώτης Μελάς, ο κ. Στυλιανός-'Αγγελος Παπαθεμελής και η κ. Κωνσταντοπούλου Μαρία).
Κηρύσσονται περαιωμένες η μυστική ψηφοφορία ως προς τις αιτήσεις άρσεως ασυλίας και η ονομαστική ψηφοφορία ως προς την τροπολογία με γενικό αριθμό 3454 και ειδικό 168.
Παρακαλώ τους κυρίους ψηφολέκτες να προβούν ως προς την ονομαστική ψηφοφορία στην καταμέτρηση των ψήφων και ως προς τη μυστική ψηφοφορία στην καταμέτρηση και διαλογή των ψηφοδελτίων και στην εξαγωγή του αποτελέσματος.
(ΚΑΤΑΜΕΤΡΗΣΗ-ΔΙΑΛΟΓΗ) (Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) (ΜΕΤΑ ΤΗ ΔΙΑΛΟΓΗ) ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ψηφοφορίας επί της τροπολογίας με γενικό αριθμό 3454 και ειδικό 168.
Ψήφισαν συνολικά 247 Βουλευτές.
Υπέρ της τροπολογίας δηλαδή "ΝΑΙ" ψήφισαν 133 Βουλευτές.
Κατά της τροπολογίας δηλαδή "ΟΧΙ" ψήφισαν 114 Βουλευτές, σύμφωνα με το παρακάτω πρωτόκολλο ονομαστικής ψηφοφορίας: (Το παραπάνω πρωτόκολλο υπάρχει στο τεύχος των Πρακτικών της Βουλής) 
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 3454 και ειδικό 168 γίνεται δεκτή κατά πλειοψηφία όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο.
Εισερχόμαστε στην ψήφιση του ακροτελεύτιου άρθρου.
Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου; ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ : Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
Συνεπώς το νομοσχέδιο του Υπουργείου Εθνικής Οικονομίας "Προσαρμογή του ελληνικού δικαίου προς την οδηγία αριθμ.  98/26 ΙΕΚ του Ευρωπαϊκού Κοινοβουλίου και του Συμβουλίου της 19-5-1998 σχετικά με το αμετάκλητο του διακανονισμού στα συστήματα πληρωμών και στα συστήματα διακανονισμού χρηματοπιστωτικών μέσων και άλλες διατάξεις", έγινε δεκτό επί της αρχής, επί των άρθρων και η ψήφισή του στο σύνολο αναβάλλεται για άλλη συνεδρίαση.
'Εχω την τιμή να ανακοινώσω στο Σώμα ότι από την εισαγγελική αρχή διαβιβάστηκε στη Βουλή αίτηση για την άρση της ασυλίας του Βουλευτή Παναγιώτη Καμμένου. Παραπέμπεται στην αρμόδια Διαρκή Επιτροπή.
Επίσης η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της στα σχέδια νόμων του Υπουργείου Δικαιοσύνης: α) Κύρωση της Σύμβασης αμοιβαίας δικαστικής συνδρομής σε ποινικές υποθέσεις μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Πολιτειών της Αμερικής.
β) Κύρωση της Σύμβασης  περί καταπολέμησης της δωροδοκίας στην οποία ενέχονται υπάλληλοι των Ευρωπαϊκών Κοινοτήτων ή των Κρατών-Μελών της Ευρωπαϊκής 'Ενωσης.
γ) Κύρωση της Σύμβασης σχετικά με την προστασία των οικονομικών συμφερόντων των Ευρωπαϊκών Κοινοτήτων και των συναφών με αυτήν Πρωτοκόλλων.
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Η Διάσκεψη των Προέδρων έχει αποφασίσει να διατεθούν τρεις συνεδριάσεις, μία επί της αρχής που είναι η σημερινή και δύο επί των άρθρων και των τροπολογιών.
Από τη Νέα Δημοκρατία έχει ορισθεί ως Κοινοβουλευτικός Εκπρόσωπος για τη συζήτηση αυτού του νομοσχεδίου ο κ. Προκόπης Παυλόπουλος.
Με επιστολή του ο Πρόεδρος του Δημοκρατικού Κοινωνικου Κινήματος κ.             Δημήτριος Τσοβόλας ορίζει ως ειδικό αγορητή για τη συζήτηση του νομοσχεδίου αυτού τον κ. Γεώργιο Τσαφούλια.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ.            Ορέστης Κολοζώφ με επιστολή του προς το Προεδρείο ορίζει ως Κοινοβουλευτικό Εκπρόσωπο για τη συζήτηση του νομοσχεδίου αυτού τον κ.              Χαράλαμπο Αγγουράκη.
Ο εισηγητής της Πλειοψηφίας κ. Καρακώστας έχει το λόγο για είκοσι λεπτά.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κυρίες και κύριοι συνάδελφοι, έχω την τιμή να εισηγούμαι στην Εθνική Αντιπροσωπεία ένα σημαντικό νομοσχέδιο του Υπουργείου Δημόσιας Τάξης που φέρει τον τίτλο "Αναδιάρθρωση Υπηρεσιών του Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Η ασφάλεια των πολιτών στις μέρες μας έχει καταστεί το υπ'αριθμόν ένα πρόβλημα της ελληνικής κοινωνίας. Το οργανωμένο έγκλημα και η βία, οι ληστείες, οι κλοπές, η παιδική εγκληματικότητα, η πορνεία, τα ναρκωτικά και άλλα τείνουν να λάβουν απειλητικές διαστάσεις.
Εξάλλου, η γενικευμένη αίσθηση ανασφάλειας είναι δυνατόν να οδηγήσει σε ακραίες συντηρητικές τάσεις που μπορούν να δημιουργήσουν άλλες εγκληματικές συμπεριφορές όπως για παράδειγμα φαινόμενα ξενοφοβίας, ρατσισμού κλπ.
Βέβαια, τα αίτια της εγκληματικότητας οφείλονται σε πολλούς λόγους.             Τέτοιοι λόγοι είναι κύρια η χαλάρωση του θεσμού της οικογένειας, η έλλειψη σωστής αγωγής των παιδιών στην οικογένεια και το σχολείο, τα πρότυπα της βίας και του εύκολου πλουτισμού που προβάλλονται από την τηλεόραση, η περιθωριοποίηση από την ανέχεια όλο και ευρύτερων κοινωνικών ομάδων.
Επίσης, μαζικοποίηση της ζωής στα μεγάλα αστικά κέντρα, που εκτρέφει την αποξένωση, την ανευθυνότητα και τη διαφθορά, η λαθρομετανάστευση που φέρνει στη χώρα μας όλο και περισσότερο ξεριζωμένους ανθρώπους από τις πατρίδες τους, οι οποίοι συχνά ζουν μέσα στην αθλιότητα και την οικονομική εκμετάλλευση και όχι σπάνια εξωθούνται στην παρανομία και το έγκλημα.
Για να αντιμετωπισθεί, λοιπόν, η εγκληματικότητα, χρειάζεται να προσδιορίσουμε τα αίτια που γεννούν το έγκλημα και που αποτελούν τη ρίζα του κακού. Αν λοιπόν ξεριζώσουμε τα αίτια, που εκτρέφουν και συντηρούν το έγκλημα, τότε θα ελαχιστοποιήσουμε ή θα μηδενίσουμε την εγκληματικότητα.  Για να ξεριζώσουμε όμως τα αίτια των εγκλημάτων, χρειάζεται μια καινούρια αντίληψη και προπάντων η έμπρακτη συμπαράσταση όλης της κοινωνίας μας με πρωτοπόρους τους θεσμικούς φορείς, όπως είναι η πολιτεία, η Αστυνομία, τα κόμματα, η οικογένεια, η αυτοδίοικηση, τα σχολεία, τα Μέσα Μαζικής Ενημέρωσης, η Εκκλησία κλπ.
Το έγκλημα θα πρέπει να αντιμετωπιστεί στην ολική του διάσταση σαν φαινόμενο μιας αρρωστημένης κοινωνίας και όχι μονοσήμαντα στα άτομα-παραβάτες κάποιου κανόνα νομικού.
Η Αστυνομία είναι θεσμός, που σύμφωνα με το Σύνταγμα, υπηρετεί το λαό και υπερασπίζεται τα θεμελιώδη δικαιώματά του. Η λειτουργία της Αστυνομίας έχει αποστολή να αποκρούει τους κινδύνους, που απειλούν τη ζωή, την υγεία, την ελευθερία και την περιουσία των πολιτών.
Επομένως, δραστικό μέσο πάλης κατά της εγκληματικότητας είναι η προσήκουσα οργάνωση και η εύρυθμη λειτουργία της Αστυνομίας τόσο στον κατασταλτικό, όσο κύρια και στον προληπτικό τομέα.
Η οργάνωση των Σωμάτων Ασφαλείας, κύριοι συνάδελφοι, όπως γνωρίζετε, ήταν δημιούργημα της εποχής του μεσοπολέμου και της μετεμφυλιακής περιόδου, που ήθελε την Αστυνομία εκφραστή της κρατικής εξουσίας σε όλα τα επίπεδα της ελληνικής κοινωνίας.
Γι' αυτό και η Αστυνομία είχε επιφορτιστεί να διεκπεραιώνει πλείστα άλλα διοικητικά καθήκοντα, ξένα με την αποστολή της, όπως τέτοια είναι οι επιδόσεις δικογράφων, η φρούρηση των φυλακών, η τήρηση μέτρων τάξης στους αθλητικούς χώρους, η εφαρμογή της οικοδομικής, της υγειονομικής, της αγορανομικής και της εργατικής νομοθεσίας και άλλες πολλές αρμοδιότητες, που την απομάκρυναν από το κύριο έργο της, που είναι φυσικά η καταστολή και η πρόληψη των εγκλημάτων.
Τα τελευταία χρόνια, ιδία μετά την κατάρρευση των καθεστώτων της Ανατολικής Ευρώπης, σημειώθηκαν σημαντικές αλλαγές, όπως ήταν το άνοιγμα των συνόρων και οι αθρόες μετακινήσεις εξαθλιωμένων πληθυσμών με διαφορετική κουλτούρα, η ραγδαία αύξηση και ποικιλία των μέσων μετακίνησης, η τεχνολογική πρόοδος κλπ.
Οι αλλαγές αυτές βρήκαν την Ελληνική Αστυνομία ανέτοιμη να ανταποκριθεί στην αποστολή της απέναντι στις νέες προκλήσεις και απαιτήσεις αστυνόμευσης της ελληνικής κοινωνίας. Γι' αυτό και παρατηρήθηκε έξαρση της εγκληματικότητας και κλονίστηκε σοβαρά το αίσθημα ασφάλειας των πολιτών.
Οι εγγενείς αδυναμίες της Αστυνομίας να αντιμετωπίσει τις νέες μορφές εγκλημάτων και τους νέους τρόπους και μεθόδους τέλεσής τους κλόνισαν την εμπιστοσύνη των πολιτών προς την Αστυνομία και ο απλός πολίτης σήμερα νιώθει απροστάτευτος και υποψήφιο θύμα ανά πάσα στιγμή της όποιας εγκληματικής δράσης.
Η Κυβέρνηση για να περιορίσει την εγκληματικότητα και για να εμπεδώσει το αίσθημα ασφάλειας των πολιτών, πήρε σημαντικές αποφάσεις, όπως για παράδειγμα: Αποφάσισε την αύξηση της δύναμης του Σώματος της Ελληνικής Αστυνομίας σε προσωπικό και μέσα. Θεσμοθέτησε και λειτούργησε τους συνοριακούς φύλακες για τη φύλαξη των συνόρων. Θεσμοθέτησε και λειτούργησε τους ειδικούς φρουρούς για τη φρούρηση στόχων και την εξοικονόμηση δύναμης για τη διάθεση στην κύρια αποστολή τους. Θεσμοθέτησε επίσης την πρόσληψη προσωπικού για τη φρούρηση των φυλακών και απαλλαγή του αστυνομικού προσωπικού από τα καθήκοντα αυτά, που είναι ξένα προς την αποστολή του. Το νομοσχέδιο του Υπουργείου Δικαιοσύνης ήδη θα υλοποιήσει αυτή την απόφαση της Κυβέρνησης.
Καθιέρωσε τις πεζές περιπολίες, ώστε με την έντονη παρουσία της Αστυνομίας να αποτρέπεται η τέλεση εγκλημάτων. Καθιέρωσε τα αστυνομικά μπλόκα στους δρόμους για τον έλεγχο διακίνησης ναρκωτικών, όπλων ή άλλων παράνομων ενεργειών.
Ανάμεσα στα μέτρα αυτά που αποφάσισε και πήρε η Κυβέρνηση για την πάταξη της εγκληματικότητας είναι και το μέτρο της επανίδρυσης της Ελληνικής Αστυνομίας, προκειμένου αυτή να καταστεί ικανή, ευέλικτη και αποτελεσματική στην εκπλήρωση της αποστολής της.
'Ετσι με το νόμο 1481/84 είχε γίνει τότε μία βαθιά τομή στους κόλπους της Αστυνομίας. Δηλαδή, μία βασική αλλαγή με την οποία πραγματοποιήθηκε η συγχώνευση των δύο αστυνομικών Σωμάτων, ήτοι της πρώην Χωροφυλακής και της πρώην Αστυνομίας Πόλεων. 'Ετσι από τη συγχώνευση αυτή ιδρύθηκε ένα νέο Σώμα, η σημερινή Ελληνική Αστυνομία.
Με το συζητούμενο νομοσχέδιο επανιδρύεται η Ελληνική Αστυνομία με την αναδιάρθρωση των υπηρεσιών του Υπουργείου Δημόσιας Τάξης. Και είναι ουσιαστικό αυτό που λέμε "επανιδρύεται" και θα το αποδείξω παρακάτω με τα όσα θα σας πω.
Συγκεκριμένα με το νομοθέτημα 1481/84 η Αστυνομία είχε οργανωθεί με τη μορφή της απευθείας σύνδεσης των υπηρεσιών με το Υπουργείο Δημόσιας Τάξης, δηλαδή το Αρχηγείο είχε ταυτιστεί με το Υπουργείο και ο αρχηγός της Ελληνικής Αστυνομίας καθώς και οι υπαρχηγοί του Σώματος αποτελούσαν τους άμεσους επιτελείς του Υπουργού.
Θα λέγαμε ότι ήταν μία συγκεχυμένη κατάσταση και όχι διακριτή των αρμοδιοτήτων των πολιτικών και των καθαρώς υπηρεσιακών.
Η οργανωτική αυτή δομή προτιμήθηκε τότε, διότι υπαγορεύθηκε από κάποιους βασικούς λογους, εκ των οποίων οι κύριοι είναι οι εξής.
Πρώτον, ήταν ανάγκη να διευκολυνθεί η ομαλή μετάβαση από τα δύο πρώην Aστυνομικά Σώματα στον έναν ενιαίο αστυνομικό φορέα, δεδομένου ότι το κάθε ένα από τα Σώματα αυτά είχε τη δική του ιστορία, τη διαφορετική του θεσμική οργάνωση και πειθαρχία και τις τεράστιες διαφορές τους που έπρεπε να αμβλυθούν για να επιτευχθεί ο στόχος της ενοποίησης. 'Ηταν ένας πολύ βασικός λόγος που έπρεπε να είναι κάτω από την οργανωτική διοίκηση της πολιτικής εξουσίας που έχει συλλάβει την έννοια της ενοποίησης των Σωμάτων.
Ο δεύτερος λόγος ήταν ότι έπρεπε να εμπεδωθεί η νέα αντίληψη για το δημοκρατικό προσανατολισμό και τον κοινωνικό ρόλο της Αστυνομίας, στοιχεία τα οποία συνέχιζαν να αμφισβητούνται, μολονότι οι δημοκρατικοί θεσμοί είχαν παγιωθεί και στερεωθεί με την επάνοδο της χώρας στη δημοκρατική νομιμότητα.
Σήμερα δεκαπέντε χρόνια και πλέον από τότε, από την αλλαγή, δηλαδή, που έγινε στο Σώμα της Αστυνομίας, οι παραπάνω λόγοι έχουν εκλείψει. Δηλαδή ωρίμασε πια το ότι πρέπει να επιφέρουμε μια νέα τομή στις υπηρεσίες του Υπουργείου Δημόσιας Τάξης. 'Εχει γίνει πλέον συνείδηση στο λαό μας ότι η Αστυνομία είναι πια προσηλωμένη στην αποστολή της, όπως αυτή ορίζεται από το Σύνταγμα και τους νόμους, έπαψε δηλαδή ο 'Ελληνας πολίτης σήμερα να φοβάται την Αστυνομία, όπως συνέβαινε κάποτε. Σήμερα ο πολίτης θέλει τον αστυνομικό πιο κοντά του, θέλει να υπερασπίζεται τα δικαιώματα και τις ελευθερίες του.
Πέρα από αυτά, σήμερα έχουν αλλάξει πολλά πράγματα στην Ελλάδα, στην Ευρώπη και σε όλο τον κόσμο. 'Αλλαξαν τα κοινωνικά, τα οικονομικά, τα πολιτικά δεδομένα, που όλα αυτά επηρέαζαν τη συνοχή του κοινωνικού ιστού και επέφεραν την ποσοτική και ποιοτική διαφοροποίηση του εγκλήματος και διευκόλυναν την διεθνοποίησή του.
Για να ανταποκρίνεται, λοιπόν, η Ελληνική Αστυνομία στις νέες συνθήκες που έχουν διαμορφωθεί και δεδομένης της ανάγκης για μία στενότερη αστυνομική συνεργασία στα πλαίσια των θεσμών της Ενωμένης Ευρώπης, επιβάλεται να θεσμοθετηθούν νέες οργανωτικές και λειτουργικές δομές στους κόλπους της Αστυνομίας. Δεν μπορούμε, δηλαδή, να παραμένουμε στο ίδιο οργανωτικό και δομικό σχήμα της παλιάς εκείνης Αστυνομίας που υπήρχε προ δεκαπέντε ετών, γιατί στα δεκαπέντε χρόνια άλλαξαν πολλά πράγματα, όπως είπαμε.
Γι'αυτόν το λόγο αποφασίστηκε να γίνει νέα αναδιάρθρωση των υπηρεσιών του Υπουργείου Δημόσιας Τάξης, ώστε η Αστυνομία με μεγαλύτερη διοικητική και λειτουργική αυτοτέλεια να αντιμετωπίσει τις νέες μορφές εγκληματικότητας τόσο και κύρια στον προληπτικό, όσο και στον κατασταλτικό τομέα.
Συγκεκριμένα με το συζητούμενο νομοσχέδιο ιδρύεται το Αρχηγείο της Ελληνικής Αστυνομίας και έτσι η φυσική ηγεσία του Σώματος αποσυνδέεται από την πολιτική ηγεσία του Υπουργείου Δημόσιας Τάξης.
'Αλλωστε δεν ήταν νοητό να υπάρχει αρχηγός, χωρίς αρχηγείο. 'Ετσι ήταν μέχρι τώρα. Αρχηγός, χωρίς αρχηγείο.
Με την ίδρυση, λοιπόν, του αρχηγείου τι επιτυγχάνεται; Επιτυγχάνονται τα εξής βασικά πράγματα: Δημιουργούνται οι  κατάλληλες προϋποθέσεις για πιo ορθολογικό  σχεδιασμό στη δράση της Αστυνομίας.  Εκεί μας ενδιαφέρει. Η Αστυνομία να σχεδιάσει πώς θα αντιμετωπίσει επιχειρησιακά την εγκληματικότητα. Αυτό είναι το κύριο καθήκον της Αστυνομίας. Δεν έχει κανένα άλλο καθήκον, αυτή είναι η αποστολή της. Δεύτερον, περιορίζεται η γραφειοκρατία και εξασφαλίζεται η αυτοτέλεια και η οικονομία στην οργάνωση, με αποτέλεσμα να αυξάνεται η παραγωγικότητα και να βελτιώνεται η αποτελεσματικότητα των υπηρεσιών προς όφελος φυσικά του κοινωνικού και ευρύτερου δημόσιου συμφέροντος.
Τέλος εκτιμάται, ότι η σύσταση του Αρχηγείου θα έχει ευμενή επίδραση στο  φρόνημα του προσωπικού, το οποίο θα συνειδητοποιήσει ότι ανήκει σε ένα συγκροτημένο και καλά οργανωμένο σύνολο με ψυχική ενότητα και πειθαρχία.
Το προσωπικό της Αστυνομίας ένιωθε ότι δεν έχει Αρχηγείο. Τώρα θα ξέρει πολύ καλά ότι έχει ένα δικό του φορέα, φυσικό φορέα, που είναι το Αρχηγείο. Εξάλλου με τις οργανωτικές μεταβολές που εισάγει γενικά το νομοσχέδιο επέρχεται μια νέα σημαντική τομή στο ισχύον οργανωτικό σύστημα του Υπουργείου Δημόσιας Τάξης.
'Ετσι, με τη νέα οργανωτική τομή που συντελείται σε συνδυασμό με την αφοσίωση του αστυνομικού προσωπικού στη κύρια αποστολή του, με την καλλιέργεια σχέσεων εμπιστοσύνης και συνεργασίας με τους πολίτες και τους άλλους κοινωνικούς φορείς, καθώς και με την ύπαρξη  κοινωνικής ευαισθησίας στη δράση του Σώματος, είναι βέβαιο πως θα αποκατασταθεί το κύρος του Σώματος της Αστυνομίας και θα αναδειχθεί σε ένα σύγχρονο και αποτελεσματικό φορέα αντιμετώπισης της εγκληματικότητας, που ασφαλώς θα εξασφαλίσει την κοινωνική ειρήνη και θα εμπεδώσει το αίσθημα ασφάλειας των πολιτών.
Με τις νέες ρυθμίσεις που εισάγει το παρόν νομοσχέδιο, το Αρχηγείο της Αστυνομίας, όπως είπαμε αποσυνδέεται από την πολιτική ηγεσία, ώστε να λειτουργεί με αυτονομία και αποκεντρωμένες αρμοδιότητες. 'Αρα, στοιχεία χαρακτηρηστικά είναι η αυτονομία δράσης και η αποκέντρωση λειτουργιών και δραστηριοτήτων.
'Ετσι, διαχωρίζονται σαφώς  οι πολιτικές αρμοδιότητες της πολιτικής ηγεσίας από τις διοικητικές-εκτελεστικές αρμοδιότητες της φυσικής ηγεσίας της Ελληνικής Αστυνομίας. Το Υπουργείο Δημόσιας Τάξης καθίσταται αποκλειστικά πολιτικός φορέας χάραξης της πολιτικής της δημόσιας τάξης και έκφρασης της κυβερνητικής πολιτικής. Εκφράζει την πολιτική δημόσιας τάξης στην ελληνική επικράτεια, ενώ το Αρχηγείο της Αστυνομίας -διοικητικό εκτελεστικό όργανο- είναι όργανο εφαρμογής αυτής της πολιτικής. Δηλαδή την πολιτική της δημόσιας τάξης, τη χαράσσει η πολιτική ηγεσία και εκτελεί αυτήν την πολιτική, την υλοποιεί, το Αρχηγείο της Αστυνομίας με τις επιτελικές του υπηρεσίες.
Επίσης με το νομοσχέδιο ιδρύονται γενικές διευθύνσεις περιφερειών.  Στόχος της ίδρυσης αυτών των γενικών διευθύνσεων περιφερειών, είναι η εναρμόνιση του οργανωτικού πλαισίου της Αστυνομίας, προς τη διοικητική οργάνωση της χώρας, για την αμεσότερη συνεργασία με τις αντίστοιχες πολιτικές αρχές και φορείς, αλλά και για την καταπολέμηση του συγκεντρωτισμού και της γραφειοκρατίας, καθώς και την παροχή καλύτερων υπηρεσιών προς τον πολίτη. Δηλαδή παράλληλα με τις περιφέρειες, τους περιφερειάρχες θα ευρίσκονται οι περιφερειακές αυτές υπηρεσίες με τους αντίστοιχους βαθμοφόρους που θα προϊστανται.
Κύριοι συνάδελφοι, για όλες αυτές τις οργανωτικές αλλαγές που συντελούνται με το παρόν νομοσχέδιο και που είναι απόρροια πείρας και ενδελεχούς έρευνας πάνω στον τομέα της αποστολής της Αστυνομίας ως οργάνου πρόληψης και καταστολής των εγκλημάτων, είναι φανερό πως θα αντιμετωπισθεί με αποτελεσματικά μέσα η εγκληματικότητα, θα εξασφαλιστεί η δημόσια τάξη και ασφάλεια στη χώρα και θα εμπεδωθεί το αίσθημα ασφάλειας στους πολίτες.
Πρέπει όλοι να συνειδητοποιήσουμε ότι η Αστυνομία είναι όργανο της δημοκρατικής μας πολιτείας και των πολιτών της και θα πρέπει όλοι να συμβάλουμε για να βοηθήσουμε στο έργο. Εδώ δεν χωράει αντιπολίτευση κομματική στην Αστυνομία. Η Αστυνομία δεν είναι κατασταλτικός μηχανισμός πια. Μπορεί να ήταν. Σήμερα δεν είναι. Η Αστυνομία σήμερα προστατεύει τα δικαιώματα και τις ελευθερίες των πολιτών μέσα στα δημοκρατικά πλαίσια του Συντάγματός μας. Η Αστυνομία είναι εκτελεστικό όργανο, που υπηρετεί το λαό, το έθνος και τη δημοκρατία. Σήμερα είναι αφοσιωμένη στην αποστολή της και λειτουργεί μέσα στα πλαίσια της δημοκρατικής νομιμότητας. Αν λοιπόν, μεμονωμένα άτομα ή περιστατικά διαφθοράς επισημαίνονται στους κόλπους της Αστυνομίας, αυτά δεν είναι ικανά να επισκιάζουν τη γενική εικόνα των αστυνομικών που εκτελούν ευόρκως τα καθήκοντά τους.
'Υστερα από αυτά, κύριοι συνάδελφοι, θέλω να πιστεύω ότι όλοι μας επιθυμούμε να έχουμε μία Αστυνομία σύγχρονη, δημοκρατική, καλά οργανωμένη και αποτελεσματική για να προστατεύει τα έννομα αγαθά των Ελλήνων πολιτών.
Γι'αυτό και σας καλώ όλους να υπερψηφίσετε το εισηγούμενο νομοσχέδιο. Σας ευχαριστώ.
(Χειροκροτήματα από την πτέρυγα του ΠΑΣΟΚ) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, πριν προχωρήσουμε στους επόμενους εισηγητές, έχω την τιμή να ανακοινώσω στο Σώμα το αποτέλεσμα της διεξαχθείσης ψηφοφορίας επί των αιτήσεων άρσεως ασυλίας των συναδέλφων Βουλευτών κυρίων Θεόδωρου Κατσίκη, Βασίλειου Κεδίκογλου και Δημήτριου Κουτσόγιωργα.
Επί της αιτήσεως άρσεως ασυλίας του κ. Θεόδωρου Κατσίκη εψήφισαν υπέρ, δώδεκα συνάδελφοι, κατά, εψήφισαν διακόσιοι είκοσι δύο συνάδελφοι, παρών, εψήφισαν οκτώ συνάδελφοι, ευρέθησαν τέσσερα λευκά ψηφοδέλτια στην κάλπη και ένα άκυρο.
Για την πρώτη κατηγορία που βαρύνει τον κ. Βασίλειο Κεδίκογλου επί της αιτήσεως άρσεως ασυλίας του εψήφισαν, υπέρ, δεκαοκτώ συνάδελφοι, κατά, εψήφισαν διακόσιοι δεκαεννιά συνάδελφοι, παρών, εψήφισαν τέσσερις συνάδελφοι, ευρέθησαν τέσσερα λευκά ψηφοδέλτια στην κάλπη και ένα άκυρο.  Για τη δεύτερη κατηγορία που βαρύνει τον κ. Βασίλειο Κεδίκογλου επί της αιτήσεως άρσεως ασυλίας του εψήφισαν, υπέρ, δεκαεπτά συνάδελφοι, κατά, εψήφισαν διακόσιοι δεκαοκτώ συνάδελφοι, παρών, εψήφισαν έξι συνάδελφοι, ευρέθησαν τέσσερα λευκά ψηφοδέλτια στην κάλπη και ένα άκυρο.  Επί της αιτήσεως άρσεως ασυλίας του κ. Δημητρίου Κουτσόγιωργα εψήφισαν υπέρ, πενήντα δύο συνάδελφοι, κατά, εψήφισαν εκατόν ογδόντα ένας συνάδελφοι, παρών, εψήφισαν οκτώ συνάδελφοι, ευρέθησαν τέσσερα λευκά ψηφοδέλτια στην κάλπη και ένα άκυρο.
Συνεπώς οι αιτήσεις άρσεως ασυλίας των συναδέλφων Βουλευτών κυρίων Θεόδωρου Κατσίκη, Βασιλείου Κεδίκογλου και Δημητρίου Κουτσόγιωργα απορρίπτονται.
Ο κύριος Υπουργός έχει το λόγο.
ΜΗΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Κύριε Πρόεδρε, έχω διανείμει στους εισηγητές συναδέλφους ορισμένες βελτιώσεις που έκανα στο νομοσχέδιο, με βάση τις παρατηρήσεις των συναδέλφων, που διατυπώθηκαν στη Διαρκή Επιτροπή.
Καταθέτω όλο το κείμενο των βελτιώσεων για τα Πρακτικά.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ, καταθέστε το στα Πρακτικά για να καταχωρηθεί.
(Στο σημείο αυτό ο Υπουργός Δημόσιας Τάξης κ. Χρυσοχοϊδης καταθέτει για τα Πρακτικά τις προαναφερθείσες βελτιώσεις, οι οποίες έχουν ως εξής:  "ΔΗΛΩΣΗ κ. ΥΠΟΥΡΓΟΥ Στο σχέδιο νόμου "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Μετά τη συζήτηση που έγινε στην αρμόδια Διαρκή Επιτροπή της Βουλής επί του εν θέματι σχεδίου νόμου και αφού λάβαμε υπόψη μας τις κατατεθείσες προτάσεις, επιφέρουμε στο κείμενο του σχεδίου νόμου, τις ακόλουθες, κατ' άρθρο, μεταβολές : 'Aρθρο 6.
Η παρ. 6 του άρθρου 6 αναδιατυπώνεται ως εξής: " 6. Καθήκοντα Γραμματέα του Συμβουλίου εκτελεί αξιωματικός της Ελληνικής Αστυνομίας ή του Πυροσβεστικού Σώματος ή πολιτικός υπάλληλος κατηγορίας Π.Ε. Διοικητικού-Οικονομικού από τους υπηρετούντες στο Γραφείο του Γενικού Γραμματέα.
'Aρθρο 8.
1. Η παράγραφος 3 του άρθρου 8 αναδιατυπώνεται ως εξής: " 3. Η άσκηση της αστυνομίας γενικής αστυνόμευσης περιλαμβάνει ιδίως: α. Τη διασφάλιση της κοινωνικής ειρήνης και ευταξίας και την παροχή έννομης προστασίας τους πολίτες και συνδρομής στις αρχές.
β. Την τήρηση της τάξης στους δημόσιους χώρους και στις δημόσιες συγκεντρώσεις και συναθροίσεις και την προστασία των ατομικών και συλλογικών δικαιωμάτων των πολιτών κατά τις εκδηλώσεις αυτές.
γ. Τον έλεγχο της λειτουργίας δημόσιων κέντρων, θεαμάτων και καταστημάτων.
δ. Την τήρηση της τάξης στις συνεδριάσεις των δικαστηρίων και τις μεταγωγές των κρατουμένων.
ε. Τον έλεγχο της τήρησης της αγορανομικής και τουριστικής νομοθεσίας".
2. Η παράγραφος 5 του άρθρου 8 αναδιατυπώνεται ως εξής : " 5. Η άσκηση της αστυνομίας δημόσιας ασφάλειας περιλαμβάνει ιδίως : α. Τη δίωξη των εγκλημάτων κατά της ζωής, της προσωπικής ελευθερίας, της ιδιοκτησίας και των περιουσιακών δικαίων.
β. Τον έλεγχο και τη δίωξη της παράνομης διακίνησης ναρκωτικών.
γ. Τη δίωξη του λαθρεμπορίου και της αρχαιοκαπηλίας. , δ. Τη μέριμνα για την προστασία των ανηλίκων και την εφαρμογή των διατάξεων για τα ήθη.
ε. Τον έλεγχο της τήρησης των διατάξεων που αφορούν τα υπομνήματα και την προστασία του εθνικού νομίσματος και συναλλάγματος.
στ. Την επιτήρηση των τόπων όπου συχνάζουν οι ύποπτοι διάπραξης, εγκλημάτων και τον έλεγχο των προσώπων αυτών.
ζ. Την αναζήτηση εξαφανισθέντων προσώπων και απολεσθέντων και κλεμμένων αντικειμένων.
η. Την αναζήτηση και σύλληψη των διωκομένων προσώπων ".
3. Η παράγραφος 6 του άρθρου 8 αναδιατυπώνεται ως εξής: " 6. Η άσκηση της αστυνομίας κρατικής ασφάλειας περιλαμβάνει ιδίως : α. Την προστασία του Κράτους και του δημοκρατικού πολιτεύματος.
β. Την προστασία των επισήμων προσώπων, ελλήνων και αλλοδαπών, που βρίσκονται στη χώρα.
γ. Τον έλεγχο της τήρησης των διατάξεων που αφορούν την είσοδο, παραμονή και εργασία των αλλοδαπών στη χώρα.
δ. Τον έλεγχο της τήρησης των διατάξεων που αφορούν τα όπλα και τις εκρηκτικές ύλες".
'Aρθρο 9.
1. Το τρίτο εδάφιο της παρ. 1 του άρθρου 9 αναδιατυπώνεται ως εξής : " Το αστυνομικό προσωπικό της έχει ιδιαίτερη ιεραρχία και δικούς του κανόνες πειθαρχίας και δεν εφαρμόζονται στο προσωπικό αυτό οι διατάξεις που αφορούν τους δημόσιους πολιτικούς υπαλλήλους".
2. Η παράγραφος 2 του άρθρου 9 αναδιατυπώνεται ως εξής: "2. 'Oλες οι υπηρεσίες της Ελληνικής Αστυνομίας και το προσωπικό της τελούν σε διαρκή ετοιμότητα για την πρόληψη και καταστολή του εγκλήματος, την περιφρούρηση του δημοκρατικού πολιτεύματος και της έννομης τάξης και την αντιμετώπιση εκτάκτων αναγκών.
Το αστυνομικό προσωπικό, οι συνοριακοί φύλακες και οι ειδικοί φρουροί θεωρούνται ότι βρίσκονται σε διατεταγμένη υπηρεσία σε κάθε περίπτωση που καθίσταται αναγκαία η παρέμβασή τους".
3. Η παράγραφος 3 του άρθρου 9 αναδιατυπώνεται ως εξής: "3. Το προσωπικό του τελευταίου εδαφίου της προηγουμένης παραγράφου εκπαιδεύεται στη χρήση όπλων και ειδικών μέσων και μηχανημάτων και φέρει για την άσκηση των καθηκόντων του κατάλληλο οπλισμό, εφόδια και μέσα".  'Αρθρο 10.
Το τελευταίο εδάφιο της παραγράφου 3 του άρθρου 10 αναδιατυπώνεται ως εξής.
"Οι κεντρικές Υπηρεσίες της περίπτωσης δ' εποπτεύονται και ελέγχονται από τον Επόπτη Αυτοτελών Κεντρικών Υπηρεσιών".
'Αρθρο 11.
Η παράγραφος 2 του άρθρου 11 αναδιατυπώνεται ως εξής.
" 2. Το Αρχηγείο Ελληνικής Αστυνομίας αποτελεί την προϊσταμένη αρχή των κεντρικών και περιφερειακών Υπηρεσιών που συγκροτούν την ελληνική Αστυνομία. Το έργο του συνίσταται στη μέριμνα για την εκπλήρωση της αποστολής του Σώματος, στα πλαίσια της πολιτικής του Υπουργείου Δημόσιας Τάξης και προς το σκοπό αυτό προγραμματίζει, κατευθύνει, παρακολουθεί και ελέγχει τη δράση των υπηρεσιών του και εξασφαλίζει τις αναγκαίες προϋποθέσεις για την άσκηση των αρμοδιοτήτων τους".
'Αρθρο 12.
Η παράγραφος 2 του άρθρου 12 αναδιατυπώνεται ως εξής .
 "2. Ο Κλάδος Αστυνομίας Ασφάλειας και Τάξης χειρίζεται τα θέματα γενικής αστυνόμευσης, τροχαίας, δημόσιας και κρατικής ασφάλειας και προγραμματίζει, κατευθύνει και ελέγχει το έργο των Υπηρεσιών στα θέματα αυτά. Ο Κλάδος αυτός διαρθρώνεται στις εξής Διευθύνσεις.
α. Διεύθυνση Γενικής Αστυνόμευσης.
β. Διεύθυνση Τροχαίας.
γ. Διεύθυνση Δημόσιας Ασφάλειας. δ. Διεύθυνση Κρατικής Ασφάλειας. ε. Διεύθυνση Αλλοδαπών.
στ. Διεύθυνση Διεθνούς Αστυνομικής Συνεργασίας, η οποία αποτελεί και την εθνική αρχή στα πλαίσια των συμβάσεων που κυρώθηκαν με τους νόμους 3640/1956 (Α'- 303), 2514/1997 (Α'- 140) και 2605/1998 (Α'- 88) ".  'Αρθρο 15.
Το άρθρο 15 αναδιατυπώνεται ως εξής: " 'Αρθρο 15.
Αστυνομική Επιτροπή Νομού.
1. Στην έδρα του νομού, εκτός από τους νομούς Αττικής και Θεσσαλονίκης, λειτουργεί Αστυνομική Επιτροπή Νομού, που αποτελείται από έναν πρωτοδίκη της έδρας του νομού, ως πρόεδρο, που ορίζεται από τον οικείο πρόεδρο πρωτοδικών, έναν εκπρόσωπο του Γενικού Γραμματέα Περιφέρειας, που ορίζεται από αυτόν, έναν εκπρόσωπο του Νομαρχιακού  Συμβουλίου, που ορίζει το εν λόγω συμβούλιο με απόφασή του, ένα εκπρόσωπο της Τοπικής 'Ενωσης Δήμων και Κοινοτήτων που υποδεικνύει από τα μέλη της  η διοικούσα επιτροπή της και τον Αστυνομικό Διευθυντή του νομού, ως μέλη.  Για την αναπλήρωση του προέδρου και των μελών της επιτροπής, πλην του Αστυνομικού διευθυντή του νομού, σε περίπτωση έλλειψης, απουσίας ή κωλύματός τους, ορίζονται από τα ίδια όργανα και αναπληρωτές τους. Ο Αστυνομικός Διευθυντής του νο μού αναπληρώνεται από το νόμιμο αναπληρωτή του. Τα θέματα για τα οποία συγκαλείται η επιτροπή εισηγείται ο Αστυνομικός Διευθυντής του νομού. Οι γραμματειακές υπηρεσίες προς την επιτροπή παρέχονται με μέριμνα του Αστυνομικού Διευθυντή του νομού.
2. Η Αστυνομική Επιτροπή Νομού συγκροτείται με απόφαση του Γενικού Γραμματέα περιφέρειας και έχει ως αρμοδιότητα να εισηγείται στον Αρχηγό . της Ελληνικής Αστυνομίας.
α. Τα αστυνομικά μέτρα που πρέπει να ληφθούν σε ιδιαίτερα σημαντικές περιπτώσεις διατάραξης ή κινδύνου διατάραξης της δημόσιας τάξης, καθώς και σε περιπτώσεις μεγάλων πυρκαγιών, καταστροφών ή άλλων εκτάκτων αναγκών στο νομό της.
β. Τη λήψη μέτρων για την καλύτερη οργάνωση και λειτουργία των Αστυνομικών Υπηρεσιών στο νομό. Για το σκοπό αυτόν η επιτροπή δέχεται και εξετάζει αναφορές και αιτήματα από δημόσιους και ιδιωτικούς φορείς και τα συμβούλια πρόληψης εγκληματικότητας ".
'Αρθρο 23.
1.  Στο τέλος της παραγράφου 1 του άρθρου 23 προστίθεται εδάφιο ως εξής: " Η αποστρατεία του Αρχηγού πριν τη λήξη της θητείας του επιτρέπεται, είτε κατόπιν αιτήσεώς του, είτε για σοβαρούς λόγους που ανάγονται στην άσκηση των καθηκόντων του ή το κύρος της θέσεώς του, μετά από αιτιολογημένη απόφαση του Κ.Υ.Σ.Ε.Α. ".
2. Η παράγραφος 4 του άρθρου 23 αναδιατυπώνεται ως εξής.
" 4. Ο Γενικός Επιθεωρητής, καθοδηγεί, συντονίζει, εποπτεύει και ελέγχει το έργο όλων των Αστυνομικών Υπηρεσιών πλην αυτών που συγκροτούν τους Κλάδους του Αρχηγείου και των υπαγομένων απευθείας στον Αρχηγό και Υπαρχηγό του Σώματος ".
'Αρθρο 24.
1. Το τελευταίο εδάφιο της παραγράφου 2 του άρθρου 24 αναδιατυπώνεται ως εξής.
" Τον ίδιο βαθμό φέρουν ο Επόπτης Αυτοτελών Κεντρικών Υπηρεσιών, ο Διευθυντής της Αστυνομικής Ακαδημίας, οι Γενικοί Αστυνομικοί Διευθυντές των Γενικών Αστυνομικών Διευθύνσεων Αττικής και Θεσσαλονίκης, καθώς και ο υγειονομικός αξιωματικός που τοποθετείται Διευθυντής της Διεύθυνσης Υγειονομικού ".
2. Το τελευταίο εδάφιο της παραγράφου 9 του άρθρου 24 αναδιατυπώνεται ως εξής: " Σε θέσεις προϊσταμένων Τμημάτων Κεντρικών και Περιφερειακών Υπηρεσιών της Ελληνικής Αστυνομίας τοποθετούνται και πολιτικοί υπάλληλοι των κατηγοριών Π.Ε. Τ.Ε. και Δ.Ε., σύμφωνα με τον εσωτερικό κανονισμό ".  'Αρθρο 29.
Στο τέλος του άρθρου 29 στη θέση της τελείας τίθεται κόμμα και προστίθεται η φράση " εφόσον αυτές δεν αντίκεινται στις διατάξεις του παρόντος νόμου".) ΠΡΟΕΔΡΕΥΩΝ (Παναγιώτης Σγουρίδης) Ο Κοινοβουλευτικός Εκπρόσωπος του ΚΚΕ κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριοι Βουλευτές και εμείς έχουμε τη γνώμη ότι καλούμαστε σήμερα να συζητήσουμε και να ψηφίσετε όσοι συμφωνείτε -γιατί εμείς θα το καταψηφίσουμε- ένα πάρα πολύ σημαντικό νομοσχέδιο που αφορά πραγματικά όχι μόνο την αναδιάταξη υπηρεσιών του Υπουργείου Δημόσιας Τάξης και τη δημιουργία Αρχηγείου της Ελληνικής Αστυνομίας, όπως τόσο πολύ έχει προβληθεί, αλλά δυστυχώς πρέπει να σημειώσω ότι με αφορμή αυτό το σχέδιο νόμου προωθούνται νέα μέτρα, νέοι περιορισμοί, νέες πράξεις που περιορίζουν ακόμα περισσότερο βασικά, δημοκρατικά δικαιώματα και ελευθερίες. Θα έχω την ευκαιρία στη συνέχεια να είμαι πολύ συγκεκριμένος στο θέμα αυτό.
Εισαγωγικά θα ήθελα να πω ότι βεβαίως η συγκεκριμένη αναδιάρθρωση που γίνεται μέσω του σχεδίου νόμου πρέπει να είναι σαφές ότι κινείται στο έδαφος ήδη της μεγάλης επίθεσης που έχει προωθηθεί μέσω της Συνθήκης του Σένγκεν σε τέτοια ζητήματα.
Απλά θέλω να θυμίσω στην Αίθουσα το γεγονός που δεν αμφισβητήθηκε τελικά από κανένα ότι με τη Συνθήκη του Σένγκεν είχαμε δυστυχώς την αντικατάσταση του τεκμηρίου ενοχής με το τεκμήριο αθωότητας, όπως επίσης και μια σειρά από συγκεκριμένες ρυθμίσεις που είχαν προωθηθεί κατ' αρχήν σε βάρος πολιτών από χώρες εκτός Ευρωπαϊκής 'Ενωσης -και αναφέρομαι ιδιαίτερα στους οικονομικούς και άλλους μετανάστες- ρυθμίσεις όμως που άγγιζαν πραγματικά τον πυρήνα των ανθρώπινων δικαιωμάτων και ελευθεριών όπως π.χ. την άρνηση εισόδου στην Ευρωπαϊκή 'Ενωση για ύποπτους κλπ.  Επίσης, θέλω να σημειώσω ότι στη βάση αυτής της συνθήκης ψηφίστηκε και ο νόμος για την προστασία από την επεξεργασία των προσωπικών δεδομένων, ο οποίος νόμος βέβαια κάνει εξαίρεση για λόγους που αφορούν τη δημόσια ασφάλεια και κρατική ασφάλεια της χώρας.
Σε όλα αυτά πρέπει να σημειώσω ότι έχει προστεθεί και η δημιουργία της EUROPOL, έχουν προστεθεί και πολύ συγκεκριμένες ρυθμίσεις όπως φαίνεται από το κείμενο των συμπερασμάτων της Συνόδου Κορυφής στο Τάμπερε, η οποία σύνοδος ασχολήθηκε με τα ζητήματα που απασχολούν και εμάς, στα πλαίσια βέβαια της όμορφα διατυπωμένης έκφρασης, η δημιουργία ενός χώρου ελευθερίας, δικαιοσύνης και ασφάλειας, όπως θεωρήθηκε στο Τάμπερε. Αξίζει απλά και μόνο να σημειώσω ότι αν δει κανείς τα συμπεράσματα της Προεδρίας, θα καταλάβει ότι και εκεί και με αφορμή αυτό το πράγμα έχουμε παραπέρα ένα σημαντικό άλμα στο εξής ζήτημα, στην  ενίσχυση και προώθηση παραπέρα της αστυνομικής συνεργασίας μεταξύ π.χ. των αρχηγών των αστυνομιών των χωρών-μελών της Ευρωπαϊκής 'Ενωσης σε ένα περιβάλλον νομικό και πολιτικό έξω από κάθε έλεγχο.
Αυτήν τη στιγμή όπως γνωρίζετε δεν υπάρχει ένα Δίκαιο της Ευρωπαϊκής 'Ενωσης που να ρυθμίζει τα ζητήματα αυτά όπως επίσης δεν υπάρχει κανένα πολιτικό όργανο που να ελέγχει τη δράση αυτών των υπηρεσιών.
Επίσης, θέλω να πω ότι και στο Τάμπερε έχουμε μια επέκταση των αρμοδιοτήτων της Αστυνομίας και της καταστολής γενικά των αστυνομικών δυνάμεων.
Πέρα από αυτό όμως δεν μπορώ να μη σημειώσω το γεγονός ότι ήδη με την έναρξη του χρόνου η χώρα μας βομβαρδίζεται τουλάχιστον απ' ό,τι φαίνεται από τα δημοσιεύματα του Τύπου, από τρεις νέες αντιτρομοκρατικές συμφωνίες.
Υπάρχει αυτή που υπέγραψε ο κύριος Υπουργός Εξωτερικών με την τουρκική κυβέρνηση. Υπάρχει αυτό που χθες συζητήθηκε, ότι είναι δήθεν έτοιμη προ δεκαημέρου και η αντιτρομοκρατική συμφωνία με τις ΗΠΑ, η οποία πολύ συζητήθηκε στη χώρα μας, όπως επίσης υπάρχει κάτι πολύ σημαντικό. Ξέρετε ότι ψηφίστηκε στη Γενική Συνέλευση του ΟΗΕ μια διατύπωση που θέλανε οι Αμερικανοί για το θέμα της τρομοκρατίας, που θα ήθελα να πω, ότι αν είναι έτσι τα πράγματα όπως τα λένε, είναι πάρα πολύ επικίνδυνη καθ' ό,τι θεωρεί τρομοκράτη οποιονδήποτε πολίτη εκφοβίζει -λέγει- κάποια κυβέρνηση. Και οι Αμερικάνοι το θεωρούν σπουδαίο επίτευγμα αυτό, διότι επιτέλους λένε βρέθηκε ένας κοινά αποδεκτός ορισμός για την τρομοκρατία.  Τα λέγω όλα αυτά γιατί αυτές οι εξελίξεις, αυτά τα νέα στοιχεία που υπάρχουν στη δράση της Ελληνικής Αστυνομίας δεν αναφέρονται παρά μόνο ακροθιγώς στην αιτιολογική έκθεση που έχουμε μπροστά μας για το σχέδιο νόμου το οποίο συζητάμε. Και δεν χωράει καμία αμφιβολία ότι και μόνο η ανάγκη η Ελληνική Αστυνομία να προσαρμοστεί σ' αυτές τις ρυθμίσεις, ασφαλώς και δημιουργεί καινούρια καθήκοντα, καινούρια πεδία δράσης, καινούριες υπηρεσίες και θα έλεγα στη συνέχεια αυξάνει αν θέλετε και τις δραστηριότητές της αλλά ακόμη και τη δύναμή της.
Ως παράδειγμα θα δώσω το γνωστό θέμα της συλλογής προσωπικών στοιχείων. 'Οσοι καταλαβαίνουμε από θεωρία της πληροφορίας και όσοι έχουμε διαβάσει και θέλουμε να καταλάβουμε τι είναι η Συνθήκη του Σένγκεν βγάζουμε το συμπέρασμα ότι a priori κατ' αρχήν όλοι είναι ύποπτοι εκτός και αν αποδειχθεί στη συνέχεια ότι είναι αθώοι.
Αυτή η δυνατότητα για συλλογή ευαίσθητων προσωπικών στοιχείων και άλλα υπάρχει και σήμερα. Μπορεί η Ελληνική Αστυνομία για λόγους που έχουν σχέση με τη δημόσια τάξη και την κρατική ασφάλεια να συλλέγει τέτοιες πληροφορίες. Και ποιος είναι εκείνος ο οποίος θα εμποδίσει την συγκεκριμένη υπηρεσία- δεν είναι θέμα καλής ή κακής θέλησης αλλά είναι θέμα αρμοδιοτήτων- να συλλέγει και ευαίσθητες πολιτικές πληροφορίες διότι κάποτε μπορεί να είναι σημαντικά για τη δημόσια ασφάλεια της χώρας ή ορισμένοι άλλοι τέτοιοι τομείς.
Με την ευκαιρία αυτή θα ήθελα να σημειώσω και όσον αφορά την εισηγητική έκθεση, δύο ζητήματα, που τουλάχιστον θα μπορούσε να είναι πιο πλήρης για να μη χρησιμοποιήσω άλλη λέξη όσον αφορά το σχέδιο νόμου.  Αναφέρονται διάφορα επιχειρήματα που είχαν οδηγήσει παλαιότερα στην υπαγωγή της Χωροφυλακής και του άλλου Σώματος της Αστυνομίας στο Υπουργείο Δημόσιας Τάξης για να υπάρχει πολιτικός έλεγχος κλπ. Η εισηγητική έκθεση, όμως δεν μας λέγει, γιατί π.χ. υπήρχε μια εποχή που το Υπουργείο Δημόσιας Τάξης είχε υπαχθεί στο Υπουργείο Εσωτερικών και ποιοι ήταν οι λόγοι που οδήγησαν τελικά να είναι ένα ανεξάρτητο Υπουργείο που κατά τη γνώμη μας δεν είναι μια θετική εξέλιξη. Εμείς επιμένουμε στο αίτημα που λέγει ότι οι υπηρεσίες του Υπουργείου  Δημόσιας Τάξης, πρέπει να υπαχθούν π.χ. στο Υπουργείο Εσωτερικών. Απάντηση σ' αυτό το ζήτημα δεν έχουμε. Και αν ακολουθήσουμε τη λογική των δημοκρατικών εγγυήσεων και των δημοκρατικών προόδων που ασφαλώς έχουν γίνει στη χώρα μας, το πιο λογικό θα ήταν να υπάρχει αυτή η εξέλιξη η οποία αναιρέθηκε στην πορεία. 'Ενα ζήτημα είναι αυτό.
'Ενα δεύτερο ζήτημα στην αιτιολογική έκθεση -η οποία, κύριε Υπουργέ, διότι  υπάρχουν στοιχεία, θα έπρεπε να είναι πιο ακριβής και πιο λεπτομερειακή αφορά στο γνωστό θέμα με τους μετανάστες. Γίνεται η αναφορά ότι τάχατες έχουν ανοίξει τα σύνορα και με το άνοιγμα των συνόρων γίνονται αυτά που δυστυχώς σωβινιστικές και ρατσιστικές δυνάμεις στη χώρα μας τα προβάλλουν ως αποτελέσματα. Και γι' αυτό δεν θα κουραζόμαστε να σημειώνουμε και να καταγγέλουμε το γεγονός ότι δεν μπορεί για την οποιαδήποτε κατάσταση στον τομέα της εγκληματικότητας να ενοχοποιούνται κατά κύριο λόγο οι αλλοδαποί, όπως δυστυχώς έγινε και δια στόματος του Πρωθυπουργού. Λέω στοιχεία, διότι μπαίνοντας στο χώρο του Υπουργείου Δημόσιας Τάξης, δεν βρήκα στοιχεία για τη διακίνηση της εγκληματικότητας, για τη σύνθεσή της και όλα αυτά τα πράγματα, πράγματα που μπορεί να τα  βρει κανείς σε διάφορες εφημερίδες. Και εδώ τίθεται ένα άλλο μεγάλο θέμα.  Τελικά που είναι η αλήθεια, ποια πολιτική υπάρχει και ποιες σκοπιμότητες εξυπηρετούν ορισμένα πράγματα.
Επίσης, εισαγωγικά θα ήθελα να πω ότι δεν μπορεί να περάσει απαρατήρητο το γεγονός -τουλάχιστον από την εντύπωση που σχηματίσαμε εμείς στην Επιτροπή- ότι τρεις φορείς που κλήθηκαν να σχολιάσουν το συγκεκριμένο σχέδιο νόμου -περισσότερο ή λιγότερο, έτσι είτε αλλιώς- ήταν αντίθετοι με το σχέδιο νόμου που προτείνει το Υπουργείο Δημόσιας Τάξης για λόγους πάρα πολύ σοβαρούς, πολλούς από τους οποίους τους ασπαζόμαστε και τους στηρίζουμε και εμείς.
Κατά συνέπεια, εμείς εκτιμούμε ότι οι τροποποιήσεις, οι αλλαγές που εισάγονται με το σχέδιο νόμου, δεν απαντούν στο κρίσιμο πρόβλημα που αντιμετωπίζουν τα Σώματα Ασφαλείας, αλλά αποτελούν και μια προσπάθεια αποπροσανατολισμού.
Και το λέμε αυτό γιατί -κατά τη γνώμη μας πάντα- το βασικό πρόβλημα από το οποίο πηγάζει το σύνολο των άλλων προβλημάτων, βρίσκεται δυστυχώς στη διατήρηση του αντιλαϊκού προσανατολισμού των Σωμάτων Ασφαλείας που είναι κατά κύριο λόγο όχι η πρόληψη και η αποτελεσματική αντιμετώπιση του εγκλήματος, αλλά η παρακολούθηση και η καταστολή του λαϊκού κινήματος.
Αυτή η κατάσταση, αυτή η αλήθεια φαίνεται και στο θεσμικό πλαίσιο και στη λειτουργία που διέπουν τα Σώματα Ασφαλείας και στην πραγματική κατάσταση των υπηρεσιών της Ελληνικής Αστυνομίας, της ετοιμότητας και της αποτελεσματικότητας που έχει η Ελληνική Αστυνομία όταν πρόκειται να αντιμετωπισθούν λαϊκές κινητοποιήσεις, σε αντίθεση βεβαίως με την πολύ άσχημη κατάσταση, τη χαμηλή ετοιμότητα, τη σωρεία προβλημάτων εξοπλισμού και επάνδρωσης των αστυνομικών υπηρεσιών, όπως επίσης και των υπηρεσιών για την πρόληψη και τη δίωξη της εγκληματικότητας.
Κατά τη γνώμη μας το σχέδιο νόμου δεν αλλάζει το σημερινό προσανατολισμό των Σωμάτων Ασφαλείας, δεν προχωρά στον αναγκαίο εκδημοκρατισμό, που έχει σχέση και με την αποστολή τους, αλλά επίσης και όλο το θεσμικό πλαίσιο. Αντίθετα, οι αλλαγές αυτές επιδιώκουν την ενίσχυση και βελτίωση της αποτελεσματικότητας της Ελληνικής Αστυνομίας, αλλά και των υπολοίπων Σωμάτων Ασφαλείας, ως φορέας καταστολής των λαϊκών κινητοποίησεων.
Αυτό βέβαια υπαγορεύεται όχι μόνο από εσωτερικές εξελίξεις στη χώρα μας, αλλά και ως απαίτηση για ανταπόκριση στις δεσμεύσεις που επιβάλλουν οι σχετικές συμφωνίες στα πλαίσια της Ευρωπαϊκής 'Ενωσης και γενικότερα μια τέτοια πορεία που βλέπουμε σε όλη την Ευρωπαϊκή 'Ενωση.
Για να είμαι πιο συγκεκριμένος θα ήθελα να πω ότι μια από τις βασικές αρνητικές πλευρές του σχεδίου νόμου είναι ότι εισάγει την έννοια της διαχείρισης των κρίσεων. Και μάλιστα, ρητά σημειώνεται στο άρθρο 13 -τώρα πια πέφτουν και τα οποιαδήποτε προσχήματα- παράγραφος δ', ως αντικείμενο της Ελληνικής Αστυνομίας και αυτής της επιτροπής για τις κρίσεις, το εξής: "Παρακολουθεί και αναλύει τα γεγονότα τα οποία μπορούν να προκαλέσουν κρίσεις στον τομέα της δημόσιας τάξης και σχεδιάζει την τακτική αντιμετώπισής τους." Και για να μην υπάρχει καμιά παρεξήγηση, υπάρχει και μια επόμενη παράγραφος, η οποία λέει -πάλι αυτό το Συμβούλιο- ότι παρέχει κατευθύνσεις για την επιχειρησιακή τακτική που επιβάλλεται να ακολουθήσουν οι εκτελεστικές υπηρεσίες -της Ελληνικής Αστυνομίας προφανώς- προς αντιμετώπιση εκτάκτων και σοβαρών γεγονότων, τα οποία μπορούν να κλονίσουν το αίσθημα ασφάλειας των πολιτών.
Τίθεται βέβαια, το ερώτημα τι σημαίνει γεγονότα που μπορούν να προκαλέσουν κρίσεις στον τομέα της δημόσιας τάξης. Τι σημαίνει κρίση στον τομέα της δημόσιας τάξης; Ποια είναι τα κριτήρια που καθορίζουν ότι υπάρχει κρίση στον τομέα της δημόσιας τάξης; Ποια είναι τα γεγονότα και προφανώς και τα πρόσωπα, τα οποία μπορούν να προκαλέσουν κρίση; Διότι η κρίση στον τομέα της δημόσιας τάξης δεν μπορεί να προκληθεί από φυσικά φαινόμενα. Είναι η πρώτη φορά που υπάρχει τέτοια ρητή διατύπωση σε νόμο που αφορά την Ελληνική Αστυνομία. Είναι απαράδεκτο αυτό το πράγμα, από κάθε άποψη, όπως επίσης και η επόμενη διάταξη που λέει για το αίσθημα ασφάλειας των πολιτών. Ποια ασφάλεια; Ασφάλεια τροφίμων; Γιατί, είναι μικρότερο το αίσθημα ανασφάλειας που προκαλείται από τις διοξείνες; Θα καλείται η Αστυνομία να παρεμβαίνει για τα γενετικά τροποποιημένα τρόφιμα, για τις διοξείνες; Τι σημαίνει το αίσθημα ανασφάλειας των πολιτών; Ποιος το καθορίζει; Με ποια κριτήρια; Με ποιες νομικές διαδικασίες; Να, λοιπόν, που αυτά που λέμε περί κατασταλτικού μηχανισμού και περί σοβαρής υποχώρησης σε βασικά δικαιώματα και κατακτήσεις τεκμηριώνονται απ' αυτό το γεγονός. Βεβαίως, οι λόγοι αυτοί υπαγορεύονται από εσωτερικές αλλά και από εξωτερικές καταστάσεις. Θα σας θυμίσω κάτι που είναι αρκετά γνωστό σε αυτήν την Αίθουσα. Στη διάρκεια των βομβαρδισμών κατά της Γιουγκοσλαβίας στη Γαλλία και στο Βέλγιο είχαν απαγορευθεί από την Αστυνομία όλες οι πολιτικές συγκεντρώσεις, διότι είπαν ότι οι χώρες τους ήταν σε εμπόλεμη κατάσταση και ότι δεν μπορούν να διαδηλώνουν κάποιοι, όταν η Γαλλία και το Βέλγιο πολεμούν εκτός συνόρων.
Εμείς εκτιμάμε ότι ενισχύεται ο ρόλος και το αντικείμενο του Υπουργείου Δημόσιας Τάξης ως φορέα καταστολής των λαϊκών αγώνων και στρατιωτικοποίησης της δημόσιας ζωής. Αυτό γίνεται με τη δημιουργία και νέων υπηρεσιών στο Υπουργείο, αλλά και με την αύξηση της δύναμης της Ελληνικής Αστυνομίας. 'Οταν λέμε ότι δημιουργούνται νέες υπηρεσίες, εννοούμε ότι το σχέδιο νόμου που συζητάμε έχει προχωρήσει στη δημιουργία δύο συμβουλίων, του συμβουλίου συντονισμού και στρατηγικής και ενός συμβουλίου που βρίσκεται στο Αρχηγείο της Ελληνικής Αστυνομίας και ασχολείται με διάφορα ζητήματα, ένα εκ των οποίων είναι η διαχείριση των κρίσεων. Είναι προφανές ότι ειδικά το δεύτερο όργανο θα χρειαστεί επάνδρωση και ενίσχυση και νέες υπηρεσίες.
Δεύτερον, θέλουμε να επισημάνουμε ότι αυτό που λέγεται εξοικονόμηση δυνάμεων, που έγινε τον τελευταίο καιρό, προκειμένου να βελτιωθεί το αίσθημα ασφάλειας των πολιτών, δεν προέρχεται από μία πραγματική ανάγκη αναδιάταξης των αστυνομικών δυνάμεων στη βάση ενός προσανατολισμού για την πρόληψη και δίωξη του εγκλήματος, αλλά αυτή η δήθεν εξοικονόμηση προέρχεται είτε από τη δημιουργία νέων υπηρεσιών, όπως είναι η Αστυνομία Συνόρων και η Αστυνομία Στόχων, είτε από την παράδοση αστυνομικών αρμοδιοτήτων σε ιδιώτες άμεσα ή έμμεσα.
Υπάρχει το σκάνδαλο των επιχειρήσεων security που το έχουμε δει όλα αυτά τα χρόνια. 'Οπως μαθαίνουμε, προωθείται τις επόμενες ημέρες προεδρικό διάταγμα για τη δημιουργία Δημοτικής Αστυνομίας. Δεν θα κουραστούμε να εκφράζουμε την αντίθεσή μας σε αυτό. Μαθαίνουμε δε, ότι σε επόμενο σχέδιο νόμου προωθούνται διαδικασίες, οι οποίες αναθέτουν τη φύλαξη των αεροδρομίων και του Μετρό σε άλλες υπηρεσίες, εκτός της Ελληνικής Αστυνομίας.
Φανταστείτε, πώς είναι δυνατόν να μιλάμε για καταπολέμηση του εγκλήματος, όταν τέτοιοι καίριας σημασίας τομείς παραδίδονται σε ιδιώτες. Από την άλλη μεριά, έχουμε μία αύξηση του προσωπικού της ΕΛ.ΑΣ.   'Εχουμε μία από τις πρώτες θέσεις στην Ευρώπη όσον αφορά την αναλογία αστυνομικών προς το προσωπικό.
Το δεύτερο πρόβλημα που δεν λύνεται από αυτό το νομοσχέδιο και ενισχύει το στρατιωτικό χαρακτήρα είναι το  γεγονός ότι η Κυβέρνηση επιμένει με τον εγκλωβισμό του Πυροσβεστικού Σώματος στο Υπουργείο Δημόσιας Τάξης αντί να το εντάξει σε ένα πολιτικό Υπουργείο. Και βέβαια, ένας από τους λόγους που το κάνει, είναι γιατί οι πυροσβέστες χρησιμοποιούνται, όπως φάνηκε στις μαθητικές κινητοποιήσεις, ως κατασταλτικός μηχανισμός.
Το τρίτο στοιχείο είναι το γεγονός ότι ανασυγκροτείται η Αγροφυλακή ως μία στρατιωτικοποιημένη υπηρεσία στα πλαίσια του Υπουργείου Δημόσιας Τάξης. Βέβαια, ο κύριος Υπουργός στις διορθώσεις που μας έδωσε έλαβε υπόψη του ορισμένες παρατηρήσεις που κάναμε, κυρίως όσον αφορά το αν το προσωπικό της Ελληνικής Αστυνομίας έχει ή δεν έχει στρατιωτική πειθαρχία.  Πιστεύουμε ότι παρά το γεγονός ότι πήρε υπόψη του αυτήν την παρατήρηση και ορισμένες άλλες που κάναμε, επί της ουσίας δεν άλλαξε πολλά πράγματα στο σχέδιο νόμου. Συνοπτικά θα ήθελα να πω ότι είναι πολύ σοβαρό το γεγονός ότι μέσω το σχεδίου νόμου, ουσιαστικά μετατίθενται πολιτικές ευθύνες και όχι λειτουργικές ή υπηρεσιακές στην Ελληνική Αστυνομία.
Αυτό γίνεται για προφανείς πολιτικούς λόγους.
Από την άλλη πλευρά, δυστυχώς υπάρχει το παλαιό άρθρο 11, του παλαιού νόμου, που δίνει τη δυνατότητα στον Υπουργό και στο Γενικό Γραμματέα να παρεμβαίνει στους μηχανισμούς κρίσεων, ενώ ταυτόχρονα διατηρείται το καθεστώς της αναξιοκρατίας και της αδιαφάνειας στις κρίσεις, που είναι το βασικό πρόβλημα όσον αφορά την κατάσταση που υπάρχει στα Σώματα Ασφαλείας.
'Οπως επίσης θα ήθελα να πω ότι δυστυχώς μέσω αυτού του σχεδίου νόμου προωθούνται και μια σειρά από ρυθμίσεις ή δεν λύνονται μία σειρά από χρόνιες ρυθμίσεις, που αφορούν μισθολογικά και άλλα εργασιακά δικαιώματα του προσωπικού της ΕΛ.ΑΣ αλλά και των πυροσβεστών, καταστάσεις που όχι απλώς δεν θα βοηθήσουν στην αύξηση της αποτελεσματικότητας και της αποδοτικότητας του Σώματος, αλλά θα οξύνουν ακόμα περισσότερο τα προβλήματα.
Εμείς, επαναλαμβάνουμε, καταψηφίζουμε το σχέδιο νόμου, γιατί δεν κινείται στην ανάγκη αλλαγής προσανατολισμού των Σωμάτων Ασφαλείας, δεν κινείται στην ανάγκη να υπαχθούν τα Σώματα αυτά σε ένα άλλο Υπουργείο, γιατί δεν δίνει λύση σε ώριμα και καίρια ζητήματα εκδημοκρατισμού, συνθηκών εργασίας και δουλειάς των αστυνομικών.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Κύριοι συνάδελφοι, αν το επιδιωκόμενο με το σχέδιο νόμου που συζητάμε είναι η αποτελεσματικότητα της Αστυνομίας και η αντιστοίχισή της με τις πραγματικές ανάγκες της σύγχρονης κοινωνίας, το ερώτημα που δικαιολογημένα εγείρεται είναι, τι εμπόδισε, κύριε Υπουργέ, το Υπουργείο Δημόσιας Τάξης και την εκάστοτε πολιτική ηγεσία του να εξασφαλίσει αυτήν την αποτελεσματικότητα; Δεν μπορώ ειλικρινά να αντιληφθώ αυτά τα πολύ φιλόδοξα που εξαγγέλλει η εισηγητική  έκθεση, ότι δηλαδή μετά τη σύσταση του Αρχηγείου της Αστυνομίας θα λυθούν τα προβλήματα της Αστυνομίας.
Κύριοι συνάδελφοι, εύχομαι να διαψευσθώ, αλλά καμία σύσταση Αρχηγείου της Αστυνομίας δεν μπορεί να οδηγήσει την Ελληνική Αστυνομία στην αποτελεσματικότητα εκείνη που διεκδικούμε όλοι και κυρίως διεκδικεί η ελληνική κοινωνία στη βάση των σημερινών δεδομένων που την προσδιορίζουν, δεδομένων εγκληματικότητας και μάλιστα μιας εγκληματικότητας, η οποία είναι σύνθετη και πολύπλοκη. 'Εχει αναδείχθει ένα καινούριο έγκλημα, μια καινούρια μορφή εγκλήματος, που είναι βέβαιο ότι η Αστυνομία με τις υπάρχουσες δομές δεν μπορεί να αντιμετωπίσει.
Τι εμπόδισε, κύριε Υπουργέ, τόσα χρόνια που είστε κυβέρνηση να εξασφαλίσετε την αποτελεσματικότητα της Αστυνομίας με την κατάλληλη εκπαίδευση των αστυνομικών; Νομίζω, κύριοι συνάδελφοι, ότι το Αρχηγείο της Αστυνομίας έρχεται να ικανοποιήσει κάποιο αίτημα που έχει σχέση με τη δημιουργία καινούριων θέσεων, προκειμένου να υπάρξει διέξοδος ως προς τις προαγωγές κάποιων στελεχών της Ελληνικής Αστυνομίας.
Οι αστυνομικοί βρίσκονται σε μία δεινή οικονομική κατάσταση και κανένα Αρχηγείο της Αστυνομίας δεν μπορεί να οδηγήσει τον αστυνομικό στο να έχει εκείνη την έφεση που το δύσκολο καθήκον του επιτάσσει, όταν βρίσκεται δέσμιος μιας συγκεκριμένης μισθολογικής αντιμετώπισης.  Εργάζονται οι αστυνομικοί κάτω απο εξαιρετικά δύσκολες συνθήκες, εργάζονται υπερωριακά, χωρίς να υπάρχει αποζημίωση για την υπερωριακή εργασία και το αποτέλεσμα ποιο είναι; Οι άνθρωποι αυτοί να βιώνουν μια δύσκολη οικογενειακή κατάσταση, διότι με αυτόν το μικρό μισθό είναι υποχρεωμένοι να καλύψουν τις βιοτικές ανάγκες του εαυτού τους, αλλά και της οικογενείας τους.
Κύριοι συνάδελφοι, μπορεί ο σημερινός αστυνομικός να παρακολουθήσει την εγκληματική δραστηριότητα αυτών των οργανωμένων ομάδων, που έχουν εισέλθει στη χώρα μας και δημιουργούν αυτούς τους δείκτες αύξησης της εγκληματικότητας; Μπορεί αυτός ο αστυνομικός να παρακολουθήσει τις εγκληματικές συμπεριφορές αυτών των επικίνδυνων εγκληματιών, που καταγράφονται με συγκεκριμένα εγκληματικά περιστατικά στην ελληνική κοινωνία όταν δεν έχει την οικονομική δυνατότητα να συμπεριφερθεί με εκείνο τον τρόπο, που θα του επιτρέψει να βρεθεί κοντά και στην εγκληματική πράξη, αλλά και στο δράστη της εγκληματικής πράξης; Οι συνθήκες δουλειάς του αστυνομικού είναι πάρα πολύ δύσκολες και επαναλαμβάνω κανένα αρχηγείο της Αστυνομίας δεν θα αντιμετωπίσει το όλο ζήτημα, αν δεν αντιμετωπιστούν οι συνθήκες δουλειάς του αστυνομικού, εάν δεν υπάρξει η μισθολογική του εξασφάλιση, εάν δεν υπάρξει η συστηματική εκπαίδευση που θα τον καταστήσει αποτελεσματικό για να μπορεί επαναλαμβάνω να αντιμετωπίζει τη σύγχρονη, σύνθετη και πολύπλοκη εγκληματική συμπεριφορά.
'Οταν υπάρχουν, κύριοι συνάδελφοι, οι αστυνομικοί οι οποίοι έχουν να κάνουν χρήση πυροβόλου όπλου, στο πλαίσιο μιας εκπαίδευσης, από την ημέρα που αποφοίτησαν από τη σχολή τους, είναι δυνατόν να εναποθέσουμε τις ελπίδες μας ότι αυτή η Αστυνομία θα γίνει καλύτερη επειδή θα ιδρυθεί Αρχηγείο Αστυνομίας; Κάποιοι λένε ότι το Αρχηγείο Αστυνομίας θα λειτουργήσει ως βιομηχανία παραγωγής στρατηγών. Εγώ δεν σπεύδω να συμμεριστώ την άποψη αυτή, αλλά λέω ότι με τις καινούριες βαθμίδες που δυμιουργούνται αυτό μπορεί να εξασφαλιστεί, δηλαδή να υπάρξουν προαγωγές, να υπάρξουν νέοι βαθμοί, αλλά δεν θα υπάρξει εκείνο το οποίο όλοι θέλουμε από την Ελληνική Αστυνομία, την αποτελεσματική παρουσία της μέσα στην ελληνική κοινωνία για την αντιμετώπιση της εγκληματικότητας.
Θα αντιμετωπίσει το υπό σύσταση Αρχηγείο το γεγονός ότι ο αστυνομικός σήμερα είναι πολυδιασπασμένος σε καθήκοντα ξένα, σε αρμοδιότητες αλλότριες προς το κύριο αντικείμενο της δουλειάς του, που είναι η προστασία και η ασφάλεια της ζωής του 'Ελληνα πολίτη; Οι αστυνομικοί κάνουν επιδόσεις δικογράφων, οι αστυνομικοί κάνουν επιδόσεις κλήσεων, οι αστυνομικοί έχουν προανακριτικές αρμοδιότητες, οι αστυνομικοί καλούνται να λειτουργήσουν στο πλαίσιο κάποιων ειδικών διαδικασιών και από τη θέση του κατηγόρου.
Εκκρεμεί, κύριοι συνάδελφοι -και είναι συναφές το θέμα γι' αυτό το αναφέρω- η ίδρυση της δικαστικής αστυνομίας. Μία δικαστική αστυνομία η οποία συν τοις άλλοις θα εξασφάλιζε και την απόλυτη διαφύλαξη των δικονομικών εγγυήσεων και ταυτόχρονα θα διευκόλυνε και τον 'Ελληνα  αστυνομικό να ασχοληθεί αποκλειστικά με εκείνο για το οποίο έχει ταχθεί. Και αυτό είναι η προστασία της ζωής και της περιουσίας του 'Ελληνα πολίτη.
Αυτά δεν αντιμετωπίζονται, κύριοι συνάδελφοι, και δεν συμμερίζομαι την αισιοδοξία του κυρίου Υπουργού και όπως καταγράφεται στην εισηγητική έκθεση του συγκεκριμένου νομοσχεδίου.
Ο αστυνομικός, κύριοι συνάδελφοι, και αν ακόμη έχει Αρχηγείο δεν θα είναι ικανοποιημένος, δεν θα ενθαρρύνεται, δεν θα αισθάνεται ότι λειτουργεί στο πλαίσιο μιας δημοκρατικής του αντιμετώπισης, όταν εξακολουθεί να υπάρχει ένα αντιδημοκρατικό πειθαρχικό σύστημα, όταν οι ΕΔΕ διεξάγονται χωρίς την παρουσία, την εγγυητική παρουσία του εισαγγελικού λειτουργού. Ο αστυνομικός δεν ενθαρρύνεται, ο αστυνομικός δεν εμπνέεται όταν ξέρει ότι οι κρίσεις και οι προαγωγές γίνονται με πολιτική μεροληψία και κομματική ιδιοτέλεια.
Αυτά είναι τα ζητήματα τα οποία πρέπει να αντιμετωπιστούν και παρέλκει αν θέλετε, είναι τελευταίο ζήτημα το αν θα γίνει ή δεν θα γίνει Αρχηγείο Αστυνομίας.
Διατηρείται και μάλιστα αναφέρεται με ένα εμφατικό τρόπο ο στρατιωτικός χαρακτήρας των Σωμάτων Ασφαλείας, όταν ξέρουμε ποιο είναι το πάγιο αίτημα των ίδιων των αστυνομικών και του συνδικαλιστικού τους κινήματος, που δυστυχώς, κύριε Υπουργέ -σας το έλεγα και κατ' ιδίανεξακολουθεί η πολιτική ηγεσία του Υπουργείου, όχι εσείς προσωπικά ενδεχομένως κάποιοι άλλοι, να αντιμετωπίζουν αυτό το συνδικαλιστικό κίνημα με καχυποψία και να βρισκόμαστε μπροστά σε διώξεις συνδικαλιστικών στελεχών των υπαλλήλων της Ελληνικής Αστυνομίας για δράση, η οποία αφορά το συνδικαλιστικό τους έργο και τις συνδικαλιστικές τους υποχρεώσεις. Πρόστιμα, μεταθέσεις, απολύσεις. Και πότε; Στην αρχή του καινούριου αιώνα, του 2000. 'Οταν πανευρωπαϊκό δημοκρατικό αίτημα είναι -και αναφέρομαι σ'αυτό γιατί συχνά-πυκνά  η Κυβέρνηση ομνύει στο όνομα της Ευρωπαϊκής 'Ενωσης και μάλιστα άκριτα- να έχουμε πλήρη πολιτικοποίηση του χαρακτήρα των Σωμάτων Ασφαλείας και ένταξη της Ελληνικής Αστυνομίας ειδικότερα στο Υπουργείο Εσωτερικών. Δεν νομίζω να υπάρχουν πολλές χώρες που να έχουν ξεχωριστό Υπουργείο Δημόσιας Τάξης. Νομίζω ότι είμαστε από τις τελευταίες χώρες που διατηρούμε αυτό το χαρακτήρα και αυτήν την υπαγωγή των αστυνομικών υπαλλήλων σ'ένα ξεχωριστό Υπουργείο και όχι στο Υπουργείο Εσωτερικών, το οποίο έχει μία καθολική αντίληψη των κοινωνικών μεγεθών, έχει μία συνολική εποπτεία των όσων καταγράφονται στο εσωτερικό της χώρας.
Φοβάμαι ότι έχουμε επανάληψη λογικών και πολιτικών επιλογών, που δεν αναφέρονται στη σύγχρονη διεκδίκηση για την πλήρη πολιτικοποίηση των Σωμάτων Ασφαλείας, αλλά αναφέρονται στην παλαιά παραδοχή, η οποία εξακολουθεί να λειτουργεί ως τροχοπέδη των πολιτικών συμπεριφορών της Κυβέρνησης για το στρατιωτικό χαρακτήρα της Αστυνομίας.
Περαιτέρω κύριοι συνάδελφοι και αν ακόμη ιδρυθεί το Αρχηγείο της Αστυνομίας, που φαίνεται ότι θα ιδρυθεί με δεδομένη την κυβερνητική πλειοψηφία σ' αυτήν την Αίθουσα, δεν θα εξασφαλίζεται ευελιξία της Αστυνομίας με το Αρχηγείο και διατηρείται ο συγκεντρωτικός χαρακτήρας του ελέγχου των Σωμάτων Ασφαλείας -και μιλάω για συγκεντρωτικό, ασφυκτικό έλεγχο των Σωμάτων  Ασφαλείας- από την εκάστοτε πολιτική ηγεσία του Υπουργείου Δημόσιας Τάξης. Αυτό συμβαίνει. Συντηρείται ο συγκεντρωτικός χαρακτήρας, συντηρείται ο ασφυκτικός έλεγχος και δεν υπάρχει η αναγκαία ευελιξία η οποία είναι ένα στοιχείο που πρέπει να προσδοκά εκείνος, ο οποίος υποστηρίζει την ανάγκη ίδρυσης του Αρχηγείου της Αστυνομίας.
Ο κύριος Υπουργός, όχι μόνο ο παρών, ο οιοσδήποτε Υπουργός Δημόσιας Τάξης, με το συγκεκριμένο νομοσχέδιο, έχει ευρεία εξουσιοδότηση, προκειμένου μια σειρά από κρίσιμα ζητήματα να τα αντιμετωπίζει με προεδρικά διατάγματα, για τα οποία γνωρίζετε ότι τον κυρίαρχο λόγο σ' αυτά τα προεδρικά διατάγματα τα έχει ο εκάστοτε Υπουργός.
Αγαπητοί συνάδελφοι, αυτά είναι τα ζητήματα. Δεν θα αντιμετωπισθούν τα προβλήματα της Ελληνικής Αστυνομίας, δεν θα αντιμετωπισθούν τα προβλήματα της εγκληματικότητας και της δημοκρατικής συμπεριφοράς των Σωμάτων Ασφαλείας μέσα στην ελληνική κοινωνία, αν δεν εξασφαλιστούν όλα εκείνα που επιγραμματικά, αλλά νομίζω χωρίς παραλείψεις προανέφερα.  Κύριε Υπουργέ, εμείς θα καταψηφίσουμε το νομοσχέδιο. Και θα το καταψηφίσουμε για το λόγο ότι πιστεύουμε πως αποτελεί στάχτη στα μάτια των αστυνομικών, οι οποίοι έχουν πλήρη συνείδηση ότι τίποτε δεν αντιμετωπίζεται με αυτό το νομοσχέδιο. 'Εχουν πλήρη συνείδηση οι  αστυνομικοί, τουλάχιστον η συντριπτική πλειοψηφία των αστυνομικών, ότι το προτεινόμενο οργανόγραμμα δημιουργεί επιπλέον θέσεις προκειμένου να ικανοποιηθεί το αίτημα των προαγωγών, αλλά και της διεξόδου, που ζητούν οι ανώτεροι και οι ανώτατοι αξιωματικοί της Ελληνικής Αστυνομίας.
Θεμιτή διεκδίκηση η προαγωγική εξέλιξη, αλλά δεν είναι εκείνο το στοιχείο που θα αντιμετωπίσει τα προβλήματα της Ελληνικής Αστυνομίας. Βεβαίως υπάρχουν και κάποιες θετικές διατάξεις στο νομοσχέδιο που ο λόγος θα ήταν αναποτελεσματικός, αν δεν ήταν ειλικρινής για να αναφερθεί σ' αυτά τα θετικά. Για παράδειγμα κρίνω ότι είναι θετικό το γεγονός ότι προβλέπεται η παρουσία επιστημονικών στελεχών, στελεχών επιστημόνων στο χώρο της Ελληνικής Αστυνομίας. Δεν μπορεί να απουσιάζει στη σημερινή πραγματικότητα, για την οποία μίλησα, η ειδική γνώση, η επιστημονική γνώση, όταν το ίδιο το έγκλημα όταν η ίδια η εγκληματική συμπεριφορά εξασφαλίζει επιστημονικά στοιχεία, τα οποία δεν είναι δυνατόν να αντιμετωπίσει η Ελληνική Αστυνομία σήμερα, παρά τις φιλότιμες προσπάθειες των ανδρών και των γυναικών που τη στελεχώνουν.
Επίσης θα μπορούσε να θεωρηθεί ότι είναι χρήσιμο στοιχείο εκείνο, που προβλέπεται από το οικείο άρθρο για την αστυνομική επιτροπή νομού.
Σπεύδω να σας πω κύριε Υπουργέ, ότι είναι ορθό αυτό που υιοθετήσατε μετά από την πρότασή μας, να υπάρχει και παρουσία εκπροσώπου της πρωτοβάθμιας Τοπικής Αυτοδιοίκησης, αλλά αυτά όμως, κύριοι συνάδελφοι, παρά το γεγονός ότι καταγράφονται ως θετικά δεν φθάνουν από μόνα τους για να αναιρέσουν όλα εκείνα στα οποία αναφέρθηκα και τα οποία αρνητικά προσδιορίζουν τη συγκεκριμένη νομοθετική πρωτοβουλία του Υπουργείου Δημόσιας Τάξεις και της Κυβέρνησης συνολικότερα.
Επίσης θετικό κρίνω το γεγονός ότι υπάρχει πρόβλεψη ώστε από τα έσοδα των ΠΑΕ, των ανωνύμων ποδοσφαιρικών εταιρειών, ένα ποσό της τάξεως του 10%, ως ποσοστό, εάν δεν κάνω λάθος, να διατίθεται για τους άνδρες και τις γυναίκες της Ελληνικής Αστυνομίας.  Θα επαναλάβω όμως κύριε Υπουργέ, αυτό που σας είπα και στη Διαρκή Επιτροπή για το 10% να ειναι από τα εκάστοτε έσοδα των ανωνύμων ποδοσφαιρικών εταιρειών.
'Ετσι να τον κάνετε τον προσδιορισμό και πρέπει να πω, κύριοι συνάδελφοι, ότι άλλο ο αθλητισμός και άλλο η διάθεση χιλιάδων ανδρών της Ελληνικής Αστυνομίας για τη φύλαξη των γηπέδων όπου εκεί πάρα πολλές φορές, δεν προωθείται και δεν αναδεικνύεται το αθλητικό πνεύμα, αλλά αναδεικνύεται και εξασφαλίζεται η διεκδίκηση του οικονομικού οφέλους των ποικιλώνυμων ανωνύμων ποδοσφαιρικών εταιρειών.
Δεν μπορεί το Υπουργείο Δημόσιας Τάξης, δεν μπορεί ο ελληνικός λαός κάθε Σαββατοκύριακο να διαθέτει χιλιάδες άνδρες της Ελληνικής Αστυνομίας από το πρωί μέχρι το βράδυ, για να διαφυλάσσονται τα συμφέροντα κάποιων ιδιοκτητών ανωνύμων ποδοσφαιρικών εταιρειών. Εάν θέλουν, λοιπόν, τη φύλαξη της Ελληνικής Αστυνομίας, να πληρώσουν στο ελληνικό κράτος γι' αυτήν τη φύλαξη των συμφερόντων τους και όχι του φίλαθλου ιδεώδους, όπως θα έπρεπε να είναι.
Με αυτές τις σκέψεις, κύριοι συνάδελφοι, εμείς καταψηφίζουμε επί της αρχής το νομοσχέδιο.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, θα ήθελα να σας ανακοινώσω ότι η Διαρκής Επιτροπή Κοινωνικών Υποθέσεων καταθέτει τις Εκθέσεις της στα σχέδια νόμων του Υπουργείου Μεταφορών και Επικοινωνιών:  α. Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κούβας. β. Κύρωση της Συμφωνίας αεροπορικών μεταφορών μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Νότιας Αφρικής.
Ο κ. Τσαφούλιας έχει το λόγο για είκοσι λεπτά.
ΓΕΩΡΓΙΟΣ ΤΣΑΦΟΥΛΙΑΣ: 'Εχουμε μιλήσει πολλές φορές για το Υπουργείο Δημόσιας Τάξης, έχουν γίνει πολλές αναλύσεις, έχουν γραφτεί πολλές σελίδες οι οποίες αποτελούν περιεχόμενο μιας προσπάθειας για το πως να γίνει καλύτερο το Υπουργείο Δημόσιας Τάξης.
Δεν είναι άγνωστο -και το γνωρίζει ο ελληνικός λαός- ότι το Υπουργείο Δημοσίας Τάξεως λειτούργησε με κομματισμό, λειτούργησε σαν μία κομματική μηχανή παραγωγής, εξουσίας και άσκησης εξουσίας, η οποία ωφελούσε πάντοτε το κυβερνών κόμμα.
Το Υπουργείο Δημοσίας Τάξεως δεν ήταν ένα Υπουργείο και ένα σύνολο λειτουργίας άσκησης εξουσίας αντικειμενικής, δίκαιης, έξω από τον κομματισμό, έξω από οτιδήποτε έχει σχέση με τον επηρεασμό του πολίτη.  Χρησιμοποιήθηκε η Αστυνομία στα παλιότερα χρόνια -και το '60 και το '61 για κομματικούς σκοπούς.
Χρησιμοποιήθηκε η Αστυνομία παλαιότερα και το 1960 και το 1961 για κομματικούς λόγους. Υπήρξαν εποχές που τα "100" αποτελούσαν κομματικά εργαλεία των παλαιών τότε κυβερνήσεων. 'Ομως σήμερα σε μια πολιτισμένη εποχή, που πρέπει να ζούμε, δεν επιτρέπεται να συνεχίσει η κομματικοποίηση της Αστυνομίας, η ύπαρξη της Αστυνομίας σαν ένα καλό εργαλείο για να τα βγάζει πέρα το εκάστοτε κυβερνών κόμμα.
Εγώ βλέπω με πολύ μεγάλη δυσκολία με ποιο τρόπο θα αποκομματικοποιηθεί, θα είναι δηλαδή έξω από τον επηρεασμό του κυβερνώντος κόμματος το Υπουργείο Δημόσιας Τάξης. Είχαν γίνει πολλές προσπάθειες να θεωρηθεί ότι η ίδρυση ενός Αρχηγείου της Αστυνομίας θα συμβάλει στην απομάκρυνση της κομματικοποίησης, θα συμβάλει στη λειτουργία της αντικειμενικότητας των πράξεων της Αστυνομίας.
Αυτό σήμερα όμως με το νομοσχέδιο, που έρχεται, δεν το βλέπουμε και είπα ότι επιφυλασσόμαστε να ψηφίσουμε αυτό το νομοσχέδιο, όταν υπάρχουν βελτιώσεις, οι οποίες οπωσδήποτε θα οδηγούσαν στη βεβαιότητα ότι πράγματι το Αρχηγείο είναι ένα αποκομματικοποιημένο εργαλείο του Υπουργείου Δημόσιας Τάξης, ένα εργαλείο το οποίο δεν επηρεάζεται από τον Υπουργό, δεν επηρεάζεται από το κυβερνών κόμμα. Είναι κάτι το αντικειμενικό, στο οποίο μπορεί να προσφεύγει το σύνολο του πολιτικού κόσμου, να προσφεύγει ο λαός και να βρίσκει δικαίωση πέραν από τη λειτουργία του Υπουργού, ως Υπουργού Δημόσιας Τάξης.
Εδώ έχω τις θέσεις της Ομοσπονδίας της Αστυνομικών Υπαλλήλων, οι οποίες με κατέπληξαν και κατά τη διατύπωσή τους την ώρα που μου εδόθη αυτό το φυλλάδιο, αλλά και όταν ήρθαν οι ίδιοι να μου τα 'πουν.
Λένε φερ' ειπείν: "Βεβαίως στο σημείο αυτό οφείλουμε να σημειώσουμε ότι δεν είναι στις άμεσες προτεραιότητες της Ομοσπονδίας, η ίδρυση Αρχηγείου, καθόσον βασικότερα και ποιο ουσιώδη ζητήματα πρέπει προηγούμενα να διασφαλισθούν με τη θέσπιση εκείνων των θεσμών, που να διασφαλίζουν την ισονομία, την αξιοκρατία και τη δικαιοσύνη στο χώρο. Απαραίτητα στο σημείο αυτό πρέπει να τονισθεί, η αναγκαιότητα ύπαρξης των ασφαλιστικών εκείνων δικλείδων, έτσι ώστε από μια πλευρά η διοίκηση σε κάθε επίπεδο να απεγκλωβισθεί από τη δυνατότητα οποιασδήποτε εξωθεσμικής παρέμβασης και από την άλλη η ίδια να αρθεί στο ύψος των περιστάσεων μιας σύννομης λειτουργίας, εξασφαλίζοντας μια υγιή διοίκηση, μακριά από δεσποτισμούς εγωκεντρικές συμπεριφορές.
Με δεδομένο ότι μετά τη θέσπιση του όποιου νέου οργανογράμματος δεν υπάρχει αναδιάρθρωση και ανακατανομή των αστυνομικών δυνάμεων, που το προτεινόμενο νομοσχέδιο, δυστυχώς, κατά την άποψή μας, δεν βοηθά προς την κατεύθυνση αυτή, έτσι ώστε επιτέλους το μεγάλο σύνολο των συναδέλφων, που απασχολείται σε αλλότρια καθήκοντα ή έχει τρυπώσει να αποδοθεί στη παραγωγή, επισημαίνουμε και προσθέτουμε τα εξής. Το προτεινόμενο οργανόγραμμα δημιουργεί επιπλέον θέσεις και όλοι καταλαβαίνουμε γιατί".  Ακούτε τι λένε οι ίδιοι. Δηλαδή οι άνθρωποι με τους οποίους συνεργάζεται ο Υπουργός, οι άνθρωποι με τους οποίους θα συνεργασθεί αύριο ο Αρχηγός της Αστυνομίας, το Αρχηγείο.
Πιο κάτω λένε: "Επίσης δημιουργεί πολλές βαθμίδες αποφάσεων με αποτέλεσμα το υπό ίδρυση Αρχηγείο να μην καθίσταται ευέλικτο και κατ' επέκταση και αποτελεσματικό. Η πολυσπερμία των βαθμίδων και των νέων θέσεων ενδεχόμενα βοηθά στον εγκλωβισμό της ιεραρχίας και σε ό,τι αφορά τις προαγωγές. 'Ομως το ζητούμενο, κατά την άποψή μας, δεν έπρεπε να ήταν αυτό. 'Ισως προκαλέσουμε, αλλά δεν αποτελεί για την ομοσπονδία αυτοσκοπό η εξάντληση όλων των υπηρεσιακής ιεραρχίας με αποτέλεσμα να έχουμε κάθε χρόνο μια νέα στρατιά απολυομένων στρατηγών. Είναι ενδεχόμενο ότι από πολλούς θα θεωρηθεί ριζοσπαστικό, πλην όμως οφείλουμε να δούμε κατάματα την πραγματικότητα καθόσον σε καμία άλλη χώρα της Ευρώπης στο χώρο της Αστυνομίας δεν υπάρχει αυτός ο μεγάλος αριθμός βαθμίδων και θέσεων με αποτέλεσμα να καθίσταται αυτοσκοπός η ανέλιξη και η ουσία της προσφοράς να υπολείπεται".
Επίσης λένε παρακάτω ότι διαφωνούν με τη διάταξη που επιστρέφει στο παρελθόν και υποχρεώνει αστυνομικούς, πρώην και τωρινούς, που ποτέ δεν ήταν στρατιωτικοί, να ενταχθούν στο στρατιωτικό Σώμα και εγκλωβίζει τον οργανισμό σε μια ξεπερασμένη λειτουργία, η οποία έχει αποτύχει και έχει καταδικαστεί στη συνείδηση όλων μας.
Θεωρούν ότι πρέπει το αστυνομικό προσωπικό να έχει ιδιαίτερη ιεραρχία και πειθαρχία και να μην εφαρμόζονται γι' αυτό οι διατάξεις που αφορούν τους δημοσίους πολιτικούς υπαλλήλους και στρατιωτικούς. Ζητούν κάτι το ιδιαίτερο, το ιδιόρρυθμο, να μην αισθάνονται τον εαυτό τους στρατιωτικό.  Εν συνεχεία επισημαίνουν πολλά πράγματα, για τα οποία κατά βάση διαφωνούν με το υπό συζήτηση νομοσχέδιο. "Αντιλαμβάνεσθε", λένε, "ότι το Αρχηγείο είναι άλλη υπόθεση". Δηλαδή πρέπει να πραγματοποιηθούν οι υποθέσεις που αναφέρουν στο υπόμνημά τους, πρέπει να γίνει ο πραγματικός εκδημοκρατισμός, πρέπει να απονεμηθεί το δίκαιο, πρέπει να λειτουργήσει η δικαιοσύνη στο Υπουργείο Δημόσιας Τάξης, πρέπει να λειτουργήσει η ισονομία. 'Ολα αυτά θα αποτελέσουν περιεχόμενο σεβασμού στην αποστολή του έργου το οποίο υπηρετούν.
Στο τέλος, λοιπόν, τους λέω "αφού τα λέτε όλα αυτά, γιατί δεν επιμένετε και να πείτε ότι διαφωνείτε και δεν πρέπει να ψηφιστεί;" Μου απήντησαν: "Προ πάσης άλλης τροφής αναγκαιοτέρα η παρούσα". Δηλαδή, αφού δεν μπορούμε να κάνουμε τίποτε άλλο, τι να κάνουμε; Δηλαδή κατέβασαν τα χέρια και λένε "παρά τις αντιρρήσεις, παρά αυτά που επισημαίνουμε, παρά του ότι το περιεχόμενο του νομοσχεδίου δεν επιφέρει τις βασικές λειτουργίες και προϋποθέσεις που απαιτούμε να γίνουν για να συγκροτηθούμε και να υπηρετήσουμε -διότι ο Υπουργός Δημόσιας Τάξης δεν είναι μόνος του, δεν είναι η πολιτική εξουσία μόνη της, αλλά είμαστε εμείς, είμαστε η στρατιά των αστυνομικών υπαλλήλων- εμείς είμαστε το Σώμα, που θα παλέψουμε για να δημιουργηθούν οι αντικειμενικές προϋποθέσεις λειτουργίας και απονομής δικαίου του Υπουργείου Δημοσίας Τάξεως, ισονομίας και πλήρους εμπιστοσύνης του λαού προς το Υπουργείο Δημοσίας Τάξεως".
Τα αμφισβητούν, δεν το θέτουν υπό τη βεβαιότητα ότι αν ψηφιστεί αυτό, θα γίνει εκείνο, το οποίο πράγματι γίνεται προσπάθεια να γίνει. Λένε όχι.  Επομένως φθάνουμε πλέον να μιλάμε για το θέμα των αμοιβών των αστυνομικών υπαλλήλων, το θέμα των κρίσεων, το θέμα της εκπαίδευσης, το θέμα της ανύψωσης της τάξης, στην οποία λένε ότι ανήκουν. Πρέπει να αισθάνονται υπερήφανοι, να έχουν μια ιδιαίτερη ψυχολογική κατάσταση, που να βρίσκονται πάντοτε ως υπηρετούντες το καλό, ως υπηρετούντες το συνάνθρωπο.
'Ελειψε από το Υπουργείο Δημοσίας Τάξεως η προσπάθεια και ο αγώνας για μορφωτική ανάπτυξη και ψυχολογική άνοδο του επιπέδου των αστυνομικών.  Επομένως δεν υπάρχει το ψυχικό στοιχείο ανόδου του Αστυνομικού Σώματος ούτε το νομοσχέδιο παίρνει θέσεις ή κάνει προτάσεις. Δηλαδή δεν έχει άρθρα και διατάξεις, που να ωθούν στην ανύψωση του Αστυνομικού Σώματος.  Γι' αυτό αυτοί νιώθουν σαν μπακάληδες, νιώθουν ότι πρέπει να κάνουν κάποια βοηθητική υπηρεσία, νιώθουν ότι δεν έχουν την ιδιαιτερότητα, ως άνθρωποι, μέσα στο σύνολο της κοινωνίας, που θα πρέπει να προσπαθήσουν να βοηθήσουν.
Δεν κάνετε ειδική διεύθυνση μορφωτικών σχέσεων και σεμιναρίων και άλλη διεύθυνση ενημέρωσης πληροφόρησης για τη λειτουργία της κοινωνίας.  Δεν είναι μόνο η καταπολέμηση του εγκλήματος, είναι η λειτουργία της κοινωνίας στα χέρια σας. Επομένως πρέπει να γίνει η αποξένωση όλων αυτών των εξουσιών από σας και η απόδοση σε διευθύνσεις, που θα δρουν αντικειμενικά και όχι στις διαταγές σας και σε  ένα αντικειμενικό όργανο, σε μια αστυνομική διεύθυνση και σε ένα αντικειμενικό Αρχηγείο, ανεξάρτητο, το οποίο θα έχει τη δύναμη να λειτουργήσει με την αποστολή αυτή, την οποία προσδιορίζουμε. Τότε μάλιστα, συμφωνούμε. 'Οταν αυτό δεν γίνεται, δεν έχουμε  τον πνευματικό και ψυχικό χαρακτήρα της λειτουργίας του Σώματος, που πρέπει να διαθέτει για να ανταπεξέλθει.
'Υστερα δηλαδή από τις φωνές που βάλαμε στην επιτροπή, κάνατε πάλι τη διεύθυνση Τροχαίας. Η διεύθυνση Τροχαίας είναι το μπάχαλο της Ελλάδος.  Ποτέ δεν απασχόλησε το Υπουργείο Δημόσιας Τάξεως. Αυτή δηλαδή η κυκλοφοριακή ζούγκλα και η λειτουργία της Τροχαίας, ως ενός δικαιοπλαστικού, δικαιοδοτικού οργάνου, το οποίο θα έχει πλέον καθοδηγητικό και διαφωτιστικό χαρακτήρα έπρεπε να γίνει διαφωτιστκό κίνημα του Υπουργείου Δημοσίας Tάξεως και στο επίπεδο του εγκλήματος και στο επίπεδο της λειτουργίας της κοινωνίας, στο κυκλοφοριακό, στην τροχαία, στη ζούγκλα, ώστε να αντιληφθεί ο κόσμος σε ποιο σημείο βρίσκονται.
Η κοινωνία μας σήμερα, όπως έχει διαμορφωθεί, αντιλαμβάνεται την εξυπηρέτηση, έστω και αν βλάψει τον άλλο. 'Ολες οι γωνίες της Αθήνας, όπως και οι γωνίες όλων των μεγάλων πόλεων της Ελλάδος, έχουν καταληφθεί από αυτοκίνητα και δεν βγήκε ποτέ κανένας διοικητής Τροχαίας να κάνει δύο τρεις φορές την εβδομάδα διαπαιδαγώγηση. Εδώ τοποθετούνται από τις δημοτικές αρχές, εμπόδια, κάδοι απορριμάτων κλπ., εμποδίζουν την ορατότητα, γίνονται ατυχήματα και σκοτώνεται κόσμος. Τι γίνεται εδώ δηλαδή; Θα πρέπει οπωσδήποτε να υπάρξουν αυτές οι δύο διευθύνσεις.  Δεύτερον, οι κρίσεις. Και με αυτό το νομοσχέδιο δεν είναι οι κρίσεις πραγματικά εξασφαλισμένες, ως δίκαιες κρίσεις των αστυνομικών. Στο όργανο κρίσεων δεν συμμετέχει το συνδικαλιστικό όργανο και δεν συμμετέχουν άλλοι παράγοντες, οι οποίοι να είναι αντικειμενικοί, ανεπηρέαστοι και μη δυνάμενοι ποτέ να υποκύψουν σε κάτι, ώστε να υπάρξει αξιολογική κρίση.  Στο συμβούλιο στρατηγικής επιλογής και συλλογισμού δεν υπάρχει το συνδικαλιστικό όργανο, δεν υπάρχει εκπροσώπηση του σώματος των αστυνομικών και ιδίως των οπλιτών, των αστυνομικών υπαλλήλων, ώστε να υπάρξει μια λειτουργία ισορροπίας, μεταξύ των αιτημάτων της κοινωνίας και της πρόθεσης, την οποία θα έχει το αστυνομικό σώμα, για να υπάρξει εξισορρόπηση και ισορροπία στη λειτουργία αυτών των δύο πραγμάτων, για να έχουμε μια κοινωνία, που να μπορέσει να λειτουργήσει και να επιβιώσει μέσα σ' αυτό το μπάχαλο της σημερινής κατάστασης.
Οι σχέσεις του Αρχηγείου με τον Υπουργό και τον Γενικό Γραμματέα είναι συγκοινωνούντα δοχεία λειτουργίας πολιτικής επέμβασης και επηρεασμού των πάντων από την πολιτική εξουσία.
Εγώ θα θεωρούσα καλύτερο να μη γίνει τίποτε. Μπορεί να είμαι αντιπολίτευση, είμαι όμως και ένας αντικειμενικός κριτής σε προσωπικό επίπεδο. Χίλιες φορές καλύτερα τα πήγατε από αξιωματικούς με πείρα και από αρχηγούς. Και μέχρι τώρα πραγματικά έχετε αντιμετωπίσει πολλά προβλήματα και είστε ο μόνος Υπουργός που έχει σταθεί μέχρι τώρα σ' αυτό σημείο. Αλλά ο τρόπος με τον οποίο διατυπώνεται η διάταξη αυτή, η οποία προσδιορίζει το περιεχόμενο λειτουργίας του Αρχηγείου, δεν είναι τίποτε  άλλο, από ένα πακέτο, μεταξύ Υπουργού, Γενικού Γραμματέως και Αρχηγού. Επομένως η ταυτότητα της λειτουργίας του περιεχομένου της άσκησης της εξουσίας, οπωσδήποτε θα έχει τη λειτουργία του επάνω χεριού του Υπουργού. Επομένως γιατί να υπάρξει Αρχηγείο υπ' αυτές τις προϋποθέσεις; Δεν είναι το αντικειμενικό, δεν είναι το ανεπηρέαστο, δεν είναι το ανεξάρτητο, δεν είναι εκείνο το οποίο επιδιώκουμε, ώστε μέσα στο Υπουργείο Δημοσίας Τάξεως να υπάρχει αυτό. Μιλήσαμε και για μόνιμο Υφυπουργό Δημοσίας Τάξεως. Εγκατελείφθησαν όλα αυτά.
Γι' αυτό το λόγο και για το λόγο ότι διατηρούνται όλες οι προϋποθέσεις του άρθρου 14 του 1184/81 ο Υπουργός Δημοσίας Τάξεως εκδίδει αποφάσεις και διατάγματα, όσα θέλει οποτεδήποτε και με οποιοδήποτε περιεχόμενο, που έχουν σχέση και με τη λειτουργία του Αρχηγείου. Δεν καταργείται το άρθρο 4. Εφόσον δεν καταργείται το άρθρο 4 του νόμου που μνημονεύσαμε, πώς είναι ανεξάρτητο; Καταργείστε το άρθρο 11. Αν καταργήσετε το άρθρο 11, τότε θα δούμε με ποιο τρόπο θα λειτουργήσει κάποιος αντικειμενικός προσδιορισμός του περιεχομένου της άσκησης της εξουσίας εκ μέρους του Αρχηγείου, που είπε και η Νέα Δημοκρατία ότι δεν πρόλαβε να το φτιάξει και το ΠΑΣΟΚ ότι υπήρχαν στην αρχή περιπτώσεις που δεν έπρεπε να γίνει Αρχηγείο ότι τάχα είμαστε από τη δικτατορία, λες και είμαστε νήπια δηλαδή και ότι χρειάζεται μετά τη δικτατορία κάποια πολιτική σκέψη κλπ.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) Αυτά δεν έχουν καμιά σημασία. Η σκέψη και των δύο μεγάλων κομμάτων που κυβέρνησαν τη χώρα ήταν να χρησιμοποιηθεί το Υπουργείο Δημόσιας Τάξης για κομματικούς σκοπούς ή να χρησιμοποιηθεί σαν ένα εργαλείο παραγωγής εξουσίας. Και επομένως στην περίπτωση αυτή, εφόσον δεν καταργείται και το άρθρο 11 από κει και πέρα δεν υπάρχει ανεξαρτησία.
Γι'αυτό το λόγο, επειδή αυτά τα πράγματα δεν έγιναν, κατ'αρχήν δεν θα ψηφίσουμε το νομοσχέδιο. 'Αρθρα, όμως, τα οποία υποδείξαμε και  συνεπληρώθησαν τώρα τελευταία, οπωσδήποτε θα τα ψηφίσουμε. 'Οπως π.χ.               αυτό της αστυνομικής επιτροπής που έγινε. Πράγματι μπορώ να σας πω ότι κατανοήσατε πολλές διατάξεις και είναι προς τιμήν σας που τις λάβατε υπόψη και ως εκ τούτου, όπως είπα, ορισμένα άρθρα θα τα ψηφίσουμε.  'Οσον αφορά το θέμα της αστυνόμευσης των γηπέδων, αυτές οι ανώνυμες εταιρείες των οργανωμένων συμφερόντων και των μεγαλοεκδοτών να πάνε να  βρούνε λεφτά να πληρώσουν τους αστυνομικούς. Δηλαδή θα πρέπει να πληρώνει το ελληνικό δημόσιο για να υπάρχει αυτό που υπάρχει; Δηλαδή και να τους εξυπηρετούμε και να τους παρέχουμε βοήθεια στη λειτουργία των χρηματικών κεφαλαίων τους; Με συνδρομή του κράτους θα γίνουν αυτά; Τους δίνουμε τόσα που τους δίνουμε, τους δίνουμε χαρίσματα, ελαφρύνσεις, δικαιώματα ασυδοσίας, τους δεχόμαστε σαν οικονομική εξουσία, δηλαδή τους αποδεχόμαστε στην άσκηση της πολιτικής εξουσίας, διότι την οικονομική εξουσία την  έχουμε προϊσταμένη της πολιτικής εξουσίας, έχουμε φθάσει σ'αυτό το κατάντημα, να τους δώσουμε και όλους τους αστυνομικούς για να φυλάνε τα γήπεδα; Σε αυτό το σημείο έχει απόλυτο δίκιο ο κ. Κουβέλης  γι'αυτό συμμερίζομαι την άποψή του. Και γι'αυτό λέω ότι πράγματι δεν είναι δυνατόν να συμφωνήσουμε με αυτό.
Επίσης, κύριε Πρόεδρε, επιμένω ότι το έγκλημα δεν είναι μόνο των αλλοδαπών. Το έγκλημα είναι όλων των ανθρώπων, που ζουν σε ένα κράτος. Τα δε στοιχεία και η στατιστική δεν λένε ότι πράγματι εφόσον μπαίνουν οι άνθρωποι μέσα αυξάνεται ο πληθυσμός. Από τη μια μεριά τους θέλουμε και από την άλλη θέλουμε να τους διώξουμε. Ούτε ξέρουμε τι θέλουμε να  κάνουμε. Δεν μαζεύονται οι ελιές, φωνάζουμε γιατί δεν έχουμε αλλοδαπούς.            Από την άλλη μεριά μπαίνουν μέσα οι αλλοδαποί και λέμε ότι αυξάνεται το έγκλημα.
'Οταν αυξάνεται ο πληθυσμός θα αυξηθεί αναλόγως και το έγκλημα. Είναι στατιστικά δεδομένα της λειτουργίας της κοινωνίας μας και της λειτουργίας των νόμων του κράτους.
Οι στατιστικές ξέρετε τι λένε, κύριε Υπουργέ; Λένε ότι δεν είναι τόσο αυξημένο το έγκλημα των αλλοδαπών. Το έγκλημα των αλλοδαπών σύμφωνα με το ποσοστό εισαγωγής τους και του υπάρχοντος ανθρώπινου δυναμικού μέσα εδώ στη χώρα είναι και μειωμένο έναντι του κοινού εγκλήματος το οποίο διαπράττουν οι 'Ελληνες πολίτες.
Επομένως πρέπει να βάλουμε τα πράγματα στη θέση τους. Εδώ το έγκλημα θα καταπολεμηθεί με άλλο τρόπο, με μορφωτική ανάπτυξη, με συνεχή σεμινάρια στην περιφέρεια και σε όλη την Ελλάδα. Πότε έγιναν σεμινάρια της Ελληνικής Αστυνομίας για την καταπολέμηση του εγκλήματος σε αίθουσες μεγάλες και σε μεγάλες πόλεις; Πότε έγινε διαπαιδαγώγηση; Πότε έγινε προσπάθεια να καταδειχθεί ότι η ανεργία είναι ένας λόγος εγκλήματος ότι η καταπολέμηση της ανεργίας, το βιοτικό επίπεδο των νέων, η προοπτική για την αποκατάσταση των νέων στο μέλλον αποτελούν στοιχεία λειτουργίας μιας κοινωνίας ομαλής; Αυτά ειπώθηκαν ποτέ; 'Εγινε μια τέτοια προσπάθεια από το Υπουργείο Δημόσιας Τάξης; Ανακουφίστηκαν οι νέοι ότι κάποτε θα βρουν ανοιχτό το δρόμο της μεγάλης ευδοκίμησης; Παραμένουν στο περιθώριο απογοητευμένοι, δεν έχουν ψωμί να φάνε και στην απελπισία κάνουν εκείνα,τα οποία κάνουν.
Με αυτά τα δεδομένα και με την επιφύλαξη,την οποία είπα κατ'αρχήν,δεν δεχόμεθα το νομοσχέδιο, αλλά από την άλλη πλευρά ορισμένες διατάξεις,που είναι για το κοινό καλές,θα τις ψηφίσουμε.
ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Χρήστος Μαρκογιαννάκης έχει το λόγο.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριοι συνάδελφοι, τώρα και μερικά χρόνια αντιμετωπίζουμε πολύ μεγάλο πρόβλημα εγκληματικότητας. 'Εχει γίνει πλέον συνείδηση όλων, όλης της κοινωνίας ότι ένα από τα μεγαλύτερα προβλήματα είναι αυτή η  καλπάζουσα αύξηση της εγκληματικότητας. Και δυστυχώς όταν μιλάμε για αύξηση της εγκληματικότητας εννοούμε τη βαριά εγκληματικότητα, την κακουργηματική μορφή εγκληματικότητας. Και μάλιστα εγκλήματα που ιδιαίτερα ενοχλούν την κοινωνία μας, όπως ληστείες, ξέπλυμα βρώμικου χρήματος, εμπόριο ναρκωτικών, εμπόριο λευκής σαρκός, προστασίας και τόσα άλλα.
Το νομοσχέδιο το οποίο συζητούμε σήμερα κυοφορείται τώρα και μήνες.  Είχε υποσχεθεί ο κύριος Υπουργός ότι θα το έφερνε προ πολλού στη Βουλή και είχε δημιουργηθεί η εντύπωση ότι θα είχαμε βαθιές τομές, τέτοιες που να ελπίζει κανείς ότι κάποια πράγματα θα διορθωθούν έτσι που τα Σώματα Ασφαλείας, αυτοί οι αμυντικοί μηχανισμοί της πολιτείας απέναντι στο πρόβλημα, θα εθωρακίζοντο κατά τέτοιο τρόπο, που θα μπορούσαν να επιτελούν το καθήκον τους αποτελεσματικότερα  γιατί μία από τις κύριες αιτίες που παρατηρείται αυτό το φαινόμενο της αύξησης της εγκληματικότητας -δεν μπαίνω στις γενεσιουργές αιτίες- αλλά μία από τις αιτίες που δεν μπορεί να καταπολεμηθεί το έγκλημα είναι η αδυναμία των Σωμάτων Ασφαλείας να αντιμετωπίσουν τη νέα πλέον κατάσταση.
Βρέθηκε η ελληνική πολιτεία, βρέθηκε η ελληνική κοινωνία ανέτοιμη να αντιμετωπίσει αυτή τη χειμαρρώδη ξαφνική αύξηση και η αδυναμία των Σωμάτων Ασφαλείας να αντιμετωπίσουν το πρόβλημα οφείλεται σε πολλούς λόγους. Δύο από τους κύριους λόγους είναι από τη μια μεριά η κομματικοποίηση και από την άλλη η κακή διάρθρωση της Ελληνικής Αστυνομίας.
Το νομοσχέδιο, λοιπόν, το οποίο συζητάμε είχε δημιουργήσει ελπίδες ότι αυτούς τους δύο τομείς, αυτά τα δύο προβλήματα θα τα αντιμετώπιζε κατά τρόπο ριζικό. Και ειλικρινά σας λέγω ότι εάν διαπιστώναμε ότι από το κείμενο του νομοσχεδίου, αλλά και από τις συζητήσεις, οι οποίες θα γινόντουσαν, υπήρχε η πολιτική βούληση προς αυτήν την κατεύθυνση, εμείς πρώτοι θα χειροκροτούσαμε, εμείς πρώτοι θα το υπερψηφίζαμε. Δεν λέγω ότι δεν έχει κάποιες σποραδικές θετικές διατάξεις, μετά μάλιστα και από τις διορθώσεις, οι οποίες έγιναν, όπως προκύπτει από το φυλλάδιο το οποίο μας διενεμήθη, αλλά δυστυχώς ως σύνολο δεν μπορούμε να πούμε ότι επιτυγχάνει τους στόχους τους οποίους όλοι ελπίζαμε ότι θα επετύγχανε.
'Οταν μιλάμε, κύριοι συνάδελφοι, για κομματικοποίηση, δεν αναφερόμαστε, αν θέλετε, σε συγκεκριμένο Υπουργό, σε συγκεκριμένη Κυβέρνηση.  Αναφερόμαστε σ' αυτήν την τάση, που έχει η εκάστοτε πολιτική εξουσία προς εξυπηρέτηση κομματικών συμφερόντων, να προωθεί ημετέρους, να παραγκωνίζει ικανούς και άξιους και να προωθεί εκείνους, οι οποίοι ως μοναδικό προσόν έχουν την κομματική ταυτότητα.
Δεν υπάρχει χειρότερο πράγμα. 'Ο,τι χειρότερο μπορεί να γίνει στα Σώματα Ασφαλείας, όπως και γενικότερα στη Δημόσια Διοίκηση, αλλά ιδιαίτερα στον ευαίσθητο τομέα της δημόσιας τάξης, των Σωμάτων Ασφαλείας, είναι η κομματικοποίηση. Δεν είναι μόνο ότι παραγκωνίζονται κάποιοι ικανοί άνθρωποι, δεν είναι μόνο ότι υπάρχει αδυναμία των επιτελικών οργάνων, εκείνων οι οποίοι θα σχεδιάσουν, να δώσουν τις εντολές, αλλά διακατέχεται και διαχέεται ολόκληρο το Σώμα από αυτήν την τάση, από έναν "ωχαδερφισμό" και από μία νοοτροπία ότι ό,τι μπορούμε και ό,τι θέλουμε να πετύχουμε, θα το πετύχουμε δια του κόμματος και δια της τεθλασμένης.
Τα έχουμε ζήσει αυτά τα πράγματα. Και λυπάμαι που θα το πω, αλλά επί των ημερών των κυβερνήσεων του ΠΑ.ΣΟ.Κ. και ιδιαίτερα τα τελευταία χρόνια, αλλά και στη δεκαετία του 1980, ο κομματισμός ήταν η σημαία σε κάθε ενέργεια που γινόταν στα Σώματα Ασφαλείας.
Τελευταία το είδαμε αυτό πριν από δύο χρόνια όταν κυκλοφόρησαν αυτές οι περίφημες λίστες Σουλτάτου, ό,τι χειρότερο μπορούσε να γίνει για την Ελληνική Αστυνομία. Αξιωματικοί να φακελώνουν αξιωματικούς. Και αυτό ασφαλώς δεν το έκαναν έτσι, για να περάσει η ώρα τους. Είχαν εντολές, ανεξάρτητα του ότι η ένορκη διοικητική εξέταση, που έγινε δεν έβγαλε τίποτα και αυτό διότι ξέρουμε πώς γίνονται οι  ένορκες διοικητικές Εξετάσεις.
Γνωρίζετε πάρα πολύ καλά, κύριε Υπουργέ και κύριοι συνάδελφοι, ότι αυτή η ιστορία έχει καταλήξει στα ποινικά δικαστήρια, για τον τρόπο με τον οποίο έγινε η ΕΔΕ. Σχίστηκαν καταθέσεις, πιέστηκαν ανώτατοι αξιωματικοί και είναι κατηγορούμενος ο σημερινός Αρχηγός της Ελληνικής Αστυνομίας.
Κομματισμός, λοιπόν, από τις κυβερνήσεις του ΠΑ.ΣΟ.Κ. που δεν έχει προηγούμενο.
Και ερχόμαστε τώρα και ιδρύουμε το Αρχηγείο της Αστυνομίας. Και υπήρχε η ελπίδα ότι εάν είχαμε ένα σωστό Αρχηγείο, ένα Αρχηγείο στο οποίο δεν θα είχε τη δυνατότητα παρέμβασης, η πολιτική ηγεσία, στον τρόπο διοίκησης της Ελληνικής Αστυνομίας, στα εσωτερικά της Αστυνομίας, κατ' αρχήν θα μπορούσαμε να μιλούμε για σωστή προσπάθεια, για προσπάθεια προς τη σωστή κατεύθυνση.
Δυστυχώς, όμως, όπως είναι διατυπωμένα τα σχετικά με τον Υπουργό και τον Γενικό Γραμματέα του Υπουργείου Δημοσίας Τάξεως δύο άρθρα, δίνουν τη δυνατότητα και στον Υπουργό, αλλά ιδιαίτερα στο Γενικό Γραμματέα -η παρουσία του οποίου στο Υπουργείο Δημοσίας Τάξεως δεν μπορούμε να καταλάβουμε ποία σκοπιμότητα πλέον εξυπηρετεί, δεν είναι δα κανένα Υπουργείο με τόσο μεγάλο αντικείμενο, που να χρειάζεται μια πολυπρόσωπη πολιτική ηγεσία, φθάνει ο Υπουργός- άμεσης παρέμβασης.
Πέραν, όμως, απ' αυτό εγώ θέλω να θέσω ένα άλλο θέμα. Μιλάμε για Αρχηγείο και νομίζουμε όλοι ότι θα είναι η πανάκεια, θα λύσει όλα τα προβλήματα. Τον Αρχηγό ποιος τον επιλέγει; Ανεξέλεγκτα δεν τον επιλέγει η εκάστοτε κυβέρνηση χωρίς να υπάρχει η οποιαδήποτε, μα, η οποιαδήποτε εγγύηση για αντικειμενική κρίση για την ανάδειξη στην ηγεσία της Ελληνικής Αστυνομίας του ικανότερου, του εντιμότερου, του ηθικότερου, του εμπειρότερου, εκείνου που έχει την έξωθεν καλή μαρτυρία; Καμία εγγύηση!  Θέλετε άλλο παράδειγμα -και βρίσκω την ευκαιρία να το πω- από την κατάσταση, η οποία επικρατεί σήμερα στην ηγεσία της Ελληνικής Αστυνομίας; Ο σημερινός Αρχηγός της Ελληνικής Αστυνομίας, ο οποίος είναι κατηγορούμενος για τόσα ποινικά αδικήματα. Διαβάζουμε ότι έγινε πρόταση από τον αρμόδιο εισαγγελέα για την υπόθεση Νιόβης και προτείνεται η παραπομπή του για εκείνη την ιστορία. Θα μου πείτε, στο τέλος μπορεί να αθωωθεί. Μπορεί να αθωωθεί, αλλά από τη στιγμή που είναι στην ηγεσία της Ελληνικής Αστυνομίας, κύριοι συνάδελφοι, οφείλει η πολιτεία, οφείλει η Κυβέρνηση να τον αποπέμψει, διότι είναι αρνητική η παρουσία του πλέον. Δεν μπορεί να διδάξει διά του παραδείγματος.
Ποιος σέβεται τον Αρχηγό όταν ξέρει ότι είναι υπόδικος για σοβαρότατα ποινικά αδικήματα, όταν παραπέμπεται στα δικαστήρια και όταν οι εφημερίδες και ο Τύπος γενικότερα, ασχολούνται καθημερινά σχεδόν με τον Αρχηγό της Ελληνικής Αστυνομίας στον οποίον αποδίδουν, μύρια όσα; 'Εχει χάσει την έξωθεν καλή μαρτυρία. Δεν μπορεί να ηγηθεί και δεν μπορεί να είναι ψύχραιμος και ήρεμος για να κάνει τη δουλειά του. Αρθρογραφεί, κάνει ενστάσεις εξαιρέσεως εισαγγελέων.
Μα, δεν είναι η δουλειά του Αρχηγού της Ελληνικής Αστυνομίας αυτή, κύριε Υπουργέ. Η δουλειά του Αρχηγού της Ελληνικής Αστυνομίας είναι να διοικεί την Αστυνομία, να είναι το μάτι το αντικειμενικό, το σωστό, το δίκαιο και όχι να ασχολείται με τις ποινικές υποθέσεις, οι οποίες τον βαρύνουν. Αν θέλει να ασχολείται με αυτές τις ποινικές υποθέσεις, να πάει στο σπίτι του, αν δεν κάνω λάθος, είναι και νομικός -μάλιστα είχε αποπειραθεί ή τα κατάφερε παρατύπως ή παρανόμως να γίνει και δικηγόρος στη Ρόδο κάποτε- να πάει στο σπίτι του, να κάνει από εκεί την υπεράσπισή του.
Πάμε παρακάτω. Ο Υπουργός σύμφωνα με το νομοσχέδιο, που έχει τη γενική εποπτεία και τη γενική καθοδήγηση της ΕΛ.ΑΣ., δεν έχει κάποιο επιτελείο δικό του, επιτελείο αποκομμένο από τις διευθύνσεις και τους κλάδους, με το οποίο θα συνδιασκέπτεται, θα συναποφασίζει και θα δίνει τις κατευθύνσεις, αλλά όλα αυτά θα τα κάνει δια των υπηρεσιών και των κλάδων. Δηλαδή, μπαίνουμε παντού, έχουμε δυνατότητα διείσδυσης παντού.  Θέλατε να συμβάλετε στην αποκομματικοποίηση; Να μην έχουμε κομματισμό; Βάλτε ένα μίνιμουμ αντικειμενικών κριτηρίων, τα οποία κριτήρια θα ισχύουν τουλάχιστον για τους ανώτατους και τους ανώτερους αξιωματικούς, να μην πάμε στο κατώτατο προσωπικό. Αυτοί είναι όργανα δυστυχώς και ως όργανα τα αντιμετωπίζουμε. Βάλτε κάποια αντικειμενικά κριτήρια  κάποια αντικειμενικά δεδομένα, τα οποία πρέπει να συντρέχουν στο πρόσωπο του καθενός που φιλοδοξεί να καταλάβει ανώτατα αξιώματα. Δεν το κάνατε. Διατηρείτε το ν. 1481/1984 και ειδικότερα, το άρθρο 11, το οποίο τι κάνει; Δίνει μία ευρυτάτη άνευ προηγουμένου εξουσιοδότηση στον Υπουργό Δημόσιας Τάξης, ο οποίος έχει την ευχέρεια ουσιαστικά να θεσμοθετεί επί παντός επιστητού χωρίς περιορισμούς ενώ θα μπορούσαμε κάπως αυτά να τα μαζέψουμε να μπουν σε κάποιες διατάξεις του νομοσχεδίου και να απομείνουν λεπτομέρειες για τον Υπουργό.
Εδώ βλέπουμε ότι ουσιαστικά έχει τη δυνατότητα με αυτήν την εξουσιοδότηση, η οποία διατηρείται επαναλαμβάνω, με το άρθρο 11 του ν. 1481/1984, να παρεμβαίνει επί παντός επιστητού.
Και έρχομαι τώρα στην αναδιάρθρωση, στην περίφημη αναδιάρθρωση.
Κύριοι συνάδελφοι, η αναδιάρθρωση η οποία γίνεται, ξέρετε ποια είναι; Αύξηση των θέσεων των ανωτάτων αξιωματικών, αντιστρατήγων, υποστρατήγων, ταξιάρχων, αστυνομικών διευθυντών, χωρίς τη βάση. Την αστυνόμευση, κύριε Υπουργέ και κύριοι συνάδελφοι, δεν την κάνουν οι στρατηγοί, δεν την κάνουν οι ταξίαρχοι, ούτε οι αστυνομικοί διευθυντές. Την αστυνόμευση την κάνει η βάση του Σώματος, το Αστυνομικό Τμήμα. Την κάνει αυτός που είναι στο πεζοδρόμιο, ο υπαστυνόμος, ο αστυφύλακας, ο αρχιφύλακας. Εκεί δεν παρεμβαίνετε. Βλέπουμε αυτά τα περίφημα πολυδύναμα, τα οποία εσείς οι ίδιοι, προκάτοχός σας, τα χαρακτήρισε αποτυχημένα. Δεν ξέρω ως ιδέα αν είναι σωστή. Ο τρόπος, όμως, με τον οποίο λειτουργούν, η δύναμη είναι που διατεθειμένη σε αυτά είναι τέτοια, που δεν επιτρέπει να κάνουν τη δουλειά τους. 'Η καταργείστε τα όπως διαφαίνεται κατά καιρούς ότι έχετε την πρόθεση, ή αν δεν τα καταργήσετε, τότε να τα κάνετε να λειτουργούν σωστά, να έχουν τη δύναμη, την οποία πρέπει να έχουν και από πλευράς κατωτάτων, κατωτέρων και από πλευράς αξιωματικών. 'Οπως τα έχουμε αυτήν τη στιγμή, όπως τα διατηρούμε, κύριοι συνάδελφοι, δεν έχουμε κανένα αποτέλεσμα.
Και μια που μιλάμε για την αναδιάρθρωση, την οποία επιχειρείτε, ήθελα να σας ρωτήσω, κύριε Υπουργέ, και θα ήθελα μία απάντηση. Οι γενικές αστυνομικές διευθύνσεις, τις οποίες ιδρύετε τώρα, πού θα έχουν την έδρα;  Στη Κρήτη παραδείγματος χάρη η Επιθεώρηση Κρήτης είναι στα Χανιά από της ιδρύσεως της Ελληνικής Χωροφυλακής είτε παλαιότερα ως ανωτέρα διοίκηση Χωροφυλακής είτε τώρα ως επιθεώρηση.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Για λόγους ιστορικούς θα παραμείνει στα Χανιά.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ευχαριστώ πολύ για τη διευκρίνιση.
ΑΝΑΣΤΑΣΙΟΣ ΙΝΤΖΕΣ: Για λόγους ιστορικούς.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Βεβαίως, αλλά και για λόγους ισόρροπης ανάπτυξης του νησιού.
Δεν ασχολείστε σε αυτό το νομοσχέδιο με την αγροτική ασφάλεια. Εγώ δεν χρησιμοποιώ τη λέξη Αγροφυλακή. Σας ενοχλεί η λέξη. Το δείξατε και προχθές που συζητούσαμε την επερώτηση. 'Εχουμε όμως το τεράστιο πρόβλημα  της αγροτικής ασφάλειας, που αντιμετωπίζει σήμερα η ελληνική ύπαιθρος.              Αυτό το πρόβλημα δεν έχει να κάνει μόνο με την αγροτική ασφάλεια.                   Στενάζουν οι καλοί γεωργοί και οι καλοί κτηνοτρόφοι. Οι κακοί κτηνοτρόφοι και γεωργοί αυθαιρετούν.
'Ομως δεν είναι μόνο αυτό. Εδώ έχουμε χασισοκαλλιέργεια άνευ προηγουμένου. 'Εχουμε ουσιαστικά ελεύθερη διακίνηση αλλοδαπών στην ύπαιθρο. Ο αγροφύλακας, το όργανο της αγροτικής ασφάλειας...
(Θόρυβος στην Αίθουσα) Κύριε συνάδελφε, δεν αρέσει η λέξη αγροφύλακας στον Υπουργό. Το όργανο της αγροτικής ασφάλειας, λοιπόν, θα μπορούσε να είναι αρωγός στην προσπάθεια, την οποία κάνουν οι αστυνομικές αρχές με πληροφορίες που θα δίνει και με πάσης φύσεως συμπαράσταση. Ούτε αυτό το βλέπουν.
Η αμοιβή την οποία θα παίρνουν τα όργανα της τάξης, όπως κάνετε τη θεσμοθέτηση για όσους θα προσφέρουν υπηρεσία στα γήπεδα, θα είναι απειροελάχιστη. Τελικά το πρόβλημα δεν αντιμετωπίζεται. Εγώ δεν ταυτίζομαι με τον κ. Τσαφούλια που έλεγε προηγουμένως να φύγουν οι αστυνομικοί από τα γήπεδα, διότι δεν ξέρουμε πού θα καταλήξουμε. Από τη στιγμή όμως που υπάρχει αυτή η απασχόληση θα πρέπει να υπάρχει μία σοβαρή επιβάρυνση των ΠΑΕ.
Κύριοι συνάδελφοι, είμαστε υποχρεωμένοι να καταψηφίσουμε το νομοσχέδιο παρά το γεγονός...
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: ...... του κόσμου.
ΧΡΗΣΤΟΣ ΜΑΡΚΟΓΙΑΝΝΑΚΗΣ: Ναι, κύριε συνάδελφε, αλλά από τον κόσμο τα παίρνουν οι ΠΑΕ. Δεν τα παίρνει ο κόσμος.
Λέω λοιπόν ότι είμαστε υποχρεωμένοι να καταψηφίσουμε το νομοσχέδιο επί της αρχής. Βεβαίως κάποιες ειδικότερες διατάξεις θα τις υπερψηφίσουμε. Θα έλεγα όμως στον κύριο Υπουργό εάν πραγματικά θέλει να δείξει διάθεση σωστής αντιμετώπισης των προβλημάτων, που αντιμετωπίζει η ελληνική κοινωνία είναι, πάρα πολύ εύκολο. Πρώτα πρώτα θα πρέπει να δείξει ότι υπάρχει πράγματι πολιτική βούληση για να ξερριζωθεί ο κομματισμός. 'Ο,τι και να γράφουμε στα χαρτιά, ό,τι και να ψηφίζουμε εδώ πέρα, εάν δεν υπάρξει αυτή η βούληση δεν πρόκειται να δούμε άσπρη μέρα στα Σώματα Ασφαλείας.
Ο κομματισμός είναι αναπόσπαστα συνδεδεμένος με τη διαφθορά, διότι αφ'ενός μεν προωθούνται όχι οι ηθικότεροι και οι καλύτεροι, αφ'ετέρου δε υπάρχει και η διάθεση της συγκάλυψης. 'Οταν οι "ημέτεροι" είναι βουτηγμένοι στη διαφθορά μέχρι την κεφαλή, καταλαβαίνετε ότι με το πέπλο του κομματισμού δεν προχωρεί η κάθαρση για την καταπολέμηση της διαφθοράς.
Μπορείτε, κύριε Υπουργέ, να μας πείτε πόσες ΕΔΕ που έχουν γίνει επί χρόνια τώρα υπάρχουν εκκρεμείς ΕΔΕ, που δεν προχωρούν, δεν εκδίδεται το πόρισμά τους και δεν επιβάλλονται διοικητικές κυρώσεις, αλλά ούτε στέλνονται  αυτές οι υποθέσεις στον εισαγγελέα. Γιατί; Διότι ασφαλώς είναι οι "ημέτεροι".
Κύριε Υπουργέ, να προχωρήσετε σε προγραμματισμό σωστής εκπαίδευσης των αστυνομικών οργάνων, αλλά και σε προγραμματισμό διαρκούς μετεκπαίδευσης.
Να θωρακίσετε την Ελληνική Αστυνομία και τα Σώματα Ασφαλείας γενικότερα με την πλέον σύγχρονη υλικοτεχνική υποδομή. Κανείς δεν θα σας πει τίποτα ως Υπουργείο και ως Κυβέρνηση, εάν διατεθούν πάρα πολλά χρήματα για υλικοτεχνική υποδομή για την αντιμετώπιση του εγκλήματος.  Δεν μπορεί να έχουμε σήμερα τον αστυνομικό με απαρχαιωμένο οπλισμό, με μέσα επικοινωνίας ανύπαρκτα, με μέσα μεταφοράς,τα οποία σταματούν στο δρόμο χαλασμένα και θέλουμε να έχουμε την αξίωση να μπορούν να αντιμετωπίσουν έναν εγκληματία, ο οποίος χρησιμοποιεί τα πλέον σύγχρονα μέσα.
Να αντιμετωπίσετε τα προβλήματα των αστυνομικών. Με μισθούς πείνας μην περιμένετε αστυνομικό, ο οποίος να είναι αφοσιωμένος μέρα-νύχτα στο καθήκον του! Με μισθούς πείνας και με μη αντιμετώπιση προβλημάτων τους, τους κάνουν υπαλλήλους δευτέρας κατηγορίας. Με ψίχουλα τους ανταμείβετε.  Συνεργαστείτε με το συνδικαλισμό! Απέδειξαν τα συνδικαλιστικά όργανα των αστυνομικών οργάνων ότι ασκούν τα καθήκοντά τους με σοβαρότητα και διεκδικούν μέχρι εκεί που πρέπει να διεκδικήσουν. 'Οχι να υπάρχουν αυτήν τη στιγμή εκκρεμείς ΕΔΕ εναντίον των ηγεσιών των συνδικαλιστικών οργανώσεων. Αυτό είναι μέγα λάθος. Συνεργαστείτε μαζί τους.
Τέλος, κάντε μία προσπάθεια να συμφιλιώσετε τον πολίτη με τον αστυνομικό. Να αισθανθεί ο πολίτης ότι ο αστυνομικός είναι φίλος του και ο αστυνομικός ότι ο πολίτης είναι ο συνεργάτης του.
'Ολα αυτά, σε συνδυασμό με μία αναμόρφωση της νομοθεσίας για την είσοδο, παραμονή και εργασία των αλλοδαπών στην Ελλάδα, πιστεύω ότι θα μπορούσαν να δημιουργήσουν ένα πλαίσιο, το οποίο θα έδινε ελπίδα για  καλυτέρευση της κατάστασης. Ως έχουν τα πράγματα, όλα είναι μπαλώματα και ημίμετρα, τα οποία δεν θα φέρουν κανένα αποτέλεσμα, γι'αυτό και επαναλαμβάνω ότι καταψηφίζουμε το νομοσχέδιο επί της αρχής!  (Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσοβόλας έχει το λόγο. 
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, πιστεύουμε ότι τα μεγάλα προβλήματα ανασφάλειας που αντιμετωπίζει ο ελληνικός λαός, λόγω της αύξησης της εγκληματικότητας, αλλά και του πραγματικού εκσυγχρονισμού των μέσων που χρησιμοποιούν οι εγκληματίες, δεν αντιμετωπίζονται με οργανωτίστικα μέτρα που περιλαμβάνονται σε αυτό το νομοσχέδιο. Στην πράξη οι ρυθμίσεις που περιλαμβάνονται σε αυτό το νομοσχέδιο είναι ζητήματα που σε όλα τα Υπουργεία λύνονται μετά από νομοθετική εξουσιοδότηση με τους κανονισμούς των Υπουργείων και του συγκεκριμένου Υπουργείου, που γίνονται με προεδρικά διατάγματα.  Κατ'αρχήν, η περιβόητη αλλαγή που διατυμπανίζετε ότι θα φέρει βελτίωση στην Ελληνική Αστυνομία, δηλαδή η σύσταση Αρχηγείου Αστυνομίας, δεν οδηγεί σε καμία περίπτωση -και με τη διατύπωση που υπάρχει- σε ανεξαρτητοποίηση της Ελληνικής Αστυνομίας, αλλά και του προσωπικού της.  Διότι σύμφωνα και με το άρθρο 11, σε συνδυασμό με το άρθρο 23 του συζητούμενου νομοσχεδίου, ο Αρχηγός της Ελληνικής Αστυνομίας, ο οποίος θα επιλέγεται από το κυβερνητικό όργανο, το συλλογικό, το ΚΥΣΕΑ και ο οποίος θα διοικεί κατά τη ρητή διατύπωση του άρθρου 11 την Ελληνική Αστυνομία και θα συνεπικουρεί τον Υπουργό Δημόσιας Τάξης, στην προώθηση της κυβερνητικής πολιτικής, δεν οδηγεί σε ανεξαρτητοποίηση της Ελληνικής Αστυνομίας. 'Αρα οι παρεμβάσεις με κομματικά κριτήρια, που γίνονταν μέχρι τώρα θα συνεχιστούν και μετά την ψήφιση από την κυβερνητική Πλειοψηφία του συγκεκριμένου νομοσχεδίου.
Νομίζω ότι τα ουσιαστικά προβλήματα που έχει η Ελληνική Αστυνομία και οι υπηρετούντες σε αυτήν δεν αντιμετωπίζονται σοβαρά και ουσιαστικά με το νομοσχέδιο που συζητάμε.
Κατ'αρχήν πρέπει να διατυπώσουμε την άποψη ότι όταν θέση πολιτική, στη γενικότερη οικονομική πολιτική, είναι το λιγότερο κράτος, τα κόμματα που υποστηρίζουν αυτήν την πολιτική θέση, αποδέχονται και υποβάθμιση υπηρεσιών ασφάλειας του κράτους προς τους πολίτες και τον ελληνικό λαό. Διότι λιγότερο κράτος σημαίνει υποβάθμιση των ουσιαστικών υπηρεσιών και της Ελληνικής Αστυνομίας -χωρίς να φταίνε οι αστυνομικοί- προς τον ελληνικό λαό, σε μια περίοδο μάλιστα έξαρσης της εγκληματικότητας, που είναι αποτέλεσμα της φτώχειας, της μιζέριας, της ανεργίας, που δημιουργεί αυτή η νεοφιλελεύθερη πολιτική των αριθμών, της μείωσης και υποβάθμισης των υπηρεσιών του κράτους προς τον πολίτη και το λαό.
'Αρα ο πυρήνας του εγκλήματος στην αύξηση της εγκληματικότητας, αλλά και στην αδυναμία της Ελληνικής Αστυνομίας να ανταποκριθεί στις αυξημένες ανάγκες, είναι τα μεγάλα προβλήματα που δημιουργεί αυτή η οικονομική πολιτική των αριθμών, αλλά και η πολιτική προς μείωση των αριθμών, που οδήγησε τα τελευταία χρόνια στο να υπάρχουν χιλιάδες κενές θέσεις, οργανικές θέσεις αστυνομικών, πράγμα που έχει οδηγήσει στο να υπάρχουν, παραδείγματος χάρη, στο Μενίδι ελάχιστοι αστυνομικοί, όταν ξέρουμε ότι εκεί οργιάζει η εμπορία ναρκωτικών και μια σειρά άλλες έκνομες πράξεις, που γίνονται καθημερινά υπό τα μάτια της Αστυνομίας, που δεν μπορεί να τα αντιμετωπίσει, γιατί δεν έχει τον απαιτούμενο αριθμό.
Ξέρουμε, επίσης, ότι αυτή η πολιτική της μείωσης των κρατικών δαπανών, η πολιτική του μικρότερου κράτους, οδήγησε και οδηγεί στο να μην προμηθεύεται η Ελληνική Αστυνομία μηχανολογικό εξοπλισμό σύγχρονης τεχνολογίας, που να αντιμετωπίζει τις σύγχρονες μορφές και τα σύγχρονα μέσα, που χρησιμοποιούν οι εγκληματίες.
Αντί, λοιπόν, να αντιμετωπισθεί κατ'αρχήν αυτό το μεγάλο πρόβλημα της ανεπάρκειας προσωπικού, αλλά και του κατάλληλα εκπαιδευμένου προσωπικού, ώστε να μπορέσει να αντιμετωπισθεί αυτό το πρόβλημα, γίνονται οργανωτίστικες αλλαγές, αλλαγές στον οργανισμό του Υπουργείου, συνιστάται το Αρχηγείο της Ελληνικής Αστυνομίας, που κατά την άποψή μας δεν πρόκειται να λύσει αυτά τα μεγάλα προβλήματα.
'Ενα άλλο θέμα που θα έπρεπε να αντιμετωπισθεί, χωρίς άλλη καθυστέρηση, ήταν το θέμα της οικονομικής και κοινωνικής αναβάθμισης των υπηρετούντων στα Σώματα Ασφαλείας είτε είναι Αστυνομία είτε είναι Πυροσβεστικό είτε Λιμενικό Σώμα. Γιατί και στα τρία αυτά Σώματα οι αμοιβές είναι απαράδεκτα χαμηλές και μετά τις αλλεπάλληλες τροποποιήσεις στα μισθολόγια που έγιναν, οι οποίες, δυστυχώς, δεν αντιμετώπισαν με γενναιότητα το πρόβλημα, αντιθέτως όξυναν την απογοήτευση και την αγανάκτηση των υπηρετούντων, όταν είδαν μέσα σε ενάμιση χρόνο να γίνονται δύο ρυθμίσεις για το μισθολόγιό τους.
Και ασφαλώς όταν το προσωπικό,που υπηρετεί στην Ελληνική Αστυνομία στο Λιμενικό Σώμα και στο Πυροσβεστικό Σώμα, αμείβεται τόσο πενιχρά και εργάζεται κάτω από δύσκολες και επικίνδυνες συνθήκες, αυτό δεν είναι εξέλιξη που μπορεί να βοηθήσει στην ουσιαστική αναβάθμιση της Ελληνικής Αστυνομίας, αλλά και των υπηρεσιών που πρέπει να προσφέρει η Ελληνική Αστυνομία σ' αυτήν την περίοδο που υπάρχει και έξαρση της εγκληματικότητας.
Με άλλα λόγια δεν μπορεί οι υπηρετούντες στην Ελληνική Αστυνομία στο Πυροσβεστικό Σώμα και στο Λιμενικό Σώμα να μην απολαμβάνουν τουλάχιστον τα ίδια δικαιώματα που έχουν οι εργαζόμενοι στον υπόλοιπο δημόσιο τομέα ακόμη και στον ιδιωτικό τομέα. Δεν μπορεί για παράδειγμα να μην εφαρμόζονται οι ίδιες διατάξεις για την αργία, για τη νυκτερινή εργασία, για την υπερωριακή εργασία κατά τον ίδιο ακριβώς τρόπο που αντιμετωπίζονται και παρέχονται αυτά τα δικαιώματα -έστω πενιχρά και εκεί- στον υπόλοιπο δημόσιο τομέα, ακόμη και στον ιδιωτικό τομέα. Και μάλιστα όταν η ίδια η Κυβέρνηση ισχυρίζεται -ανακριβώς βέβαια για μας, αλλά εγώ θα πάρω αυτό που λέει- ότι έχει πλεόνασμα πλέον με αυτήν την οικονομική πολιτική, που εφάρμοσε τα τρία προηγούμενα χρόνια. 'Οταν έχεις πλεόνασμα δεν κάνεις ρυθμίσεις, σαν αυτές που έγιναν για τους αστυνομικούς μετά από πιέσεις που ασκήσαμε όλα τα κόμματα της Αντιπολίτευσης εδώ και κάποιοι Βουλευτές του ΠΑΣΟΚ, όπου τελικά εν όψει των εκλογών απλά δόθηκε κάποια λύση η οποία όμως δεν είναι στα ίδια επίπεδα με εκείνα τα οποία δόθηκαν από χρόνια τώρα και στο δημόσιο, στην κεντρική διοίκηση και πολύ περισσότερο στον ευρύτερο δημόσιο τομέα και στον ιδιωτικό τομέα.
Και ασφαλώς δεν μπορεί να μένουν οι μισθοί, μετά και από έντεκα χρόνια περιοριστικής εισοδηματικής πολιτικής στα πλαίσια της δημοσιονομικής πειθαρχίας, στα επίπεδα που έχουν μείνει οι βασικοί μισθοί.  'Ετσι αναγκάστηκε η Κυβέρνηση να κάνει μια επιδοματική πολιτική με το τελευταίο νομοσχέδιο, που δεν λύνει όμως το θέμα, αλλά και που δεν λύνει κυρίως πέρα από το οικονομικό το θέμα του εύλογου παραπόνου των υπηρετούντων στα Σώματα Ασφαλείας για την ανισότητα στη μεταχείριση και όταν ξέρουμε ότι οι συνθήκες είναι και επικίνδυνες και πολύ σκληρότερες σ' αυτούς τους ανθρώπους.
Πέρα από εκεί όμως ήθελα να επισημάνω ότι ακόμη και με τον οργανισμό που υπάρχει -που έγινε με βάση τις ανάγκες εκείνης της εποχής, που δεν έχουν καμία σχέση με τις σημερινές ανάγκες λόγω της έξαρσης της εγκληματικότητας- δεν μπορεί, κύριε Υπουργέ, να λυθούν τα προβλήματα. Και ξέρω ότι δεν είναι θέμα δικό σας, αλλά είναι θέμα της γενικότερης οικονομικής πολιτικής της Κυβέρνησης, διότι το ίδιο πράγμα κάνει για να περιορίσει άκριτα τους αριθμούς και το έλλειμμα και με τη στελέχωση των κρατικών νοσοκομείων και με μια σειρά άλλων νευραλγικών τομέων, που έχουν σχέση και με την άσκηση κοινωνικής πολιτικής. Και οφείλω να πω -και δεν έχω πρόβλημα  και το έχω πει και άλλη φορά δημοσίως-  ότι προσπαθείτε αλλά η κυβερνητική πολιτική είναι τέτοια, που δεν βλέπει το δάσος και προσπαθεί μέσα από την καλλιέργεια του δέντρου να λύσει τα προβλήματα, που έχει το σύνολο του δάσους. Ε, δεν γίνεται αυτό. Δεν μπορεί όλα τα καρπούζια να υπάρχουν στην ίδια μασχάλη.
Και προφανώς προκαλεί τους αστυνομικούς όταν λέει η Κυβέρνηση ότι έχει πλεόνασμα χάρη στην επιτυχημένη τάχα οικονομική πολιτική όταν αυτοί βλέπουν να αντιμετωπίζονται με αυτήν την τσιγκουνιά, που την είδαμε πριν λίγο όταν ψηφίστηκε η δεύτερη τροποποίηση στο μισθολόγιο, γιατί πράγματι έτσι νιώθουν να τους εμπαίζει η πολιτεία.
Από την άλλη μεριά, εμείς αρνούμαστε τη λογική, που προσπαθεί να ρίξει όλα τα προβλήματα στους υπηρετούντες στην Ελληνική Αστυνομία, για να κρύψει την ουσιαστική πηγή παραγωγής και αναπαραγωγής αυτής της διαφθοράς στις μεμονωμένες περιπτώσεις, που είναι καταδικαστέες και από τους ίδιους τους αστυνομικούς και από όλα τα κόμματα και από όλον τον ελληνικό λαό. Εκεί πρέπει, κατά την άποψή μας, να σκύψουμε να δώσουμε ουσιαστική λύση στα προβλήματα και στη συνέχεια ασφαλώς χρειάζονται και αλλαγές στον οργανισμό και οι διοικητικές αλλαγές για την καλύτερη οργάνωση.
Από εκεί και πέρα, για να κλείσω, πιστεύει κανείς σε αυτήν την Αίθουσα ότι επειδή θα γίνει Αρχηγείο, θα υπάρξει ανεξαρτησία σε σχέση με την εκάστοτε κυβέρνηση, με τον εκάστοτε Υπουργό Δημόσιας Τάξης; Στις 'Ενοπλες Δυνάμεις δεν υπάρχουν αρχηγεία; Υπάρχει Αρχηγός Ενόπλων Δυνάμεων, ο Αρχηγός Ξηράς, Αεροπορίας κλπ. 'Επαψε να υπάρχει αυτή η εξάρτηση; Δεν διορίζεται ηγεσία από κυβερνητικά όργανα; Δεν νομίζω να υπάρχει κανείς, που να νομίζει ότι θα ανεξαρτητοποιηθεί έτσι η Αστυνομία, γιατί γίνεται Αρχηγείο.
Εμείς πιστεύουμε, σε συνδυασμό με όσα είπε ο ειδικός αγορητής του ΔΗ.Κ.ΚΙ. κ. Τσαφούλιας ότι θα έπρεπε και πρέπει, έστω σε αυτό το νομοσχέδιο, που δεν αντιμετωπίζει τα ουσιαστικά προβλήματα, να υπάρξουν αλλαγές, να μη διατηρείται το άρθρο 11, που τόνισε ο κ. Τσαφούλιας και μία σειρά άλλα πράγματα. Αν δεν υπάρξουν αυτές οι ουσιαστικές αλλαγές, είμαστε υποχρεωμένοι, δυστυχώς, να καταψηφίσουμε επί της αρχής το νομοσχέδιο. Ελπίζουμε ότι ο κύριος Υπουργός θα λάβει υπόψη του αυτές τις παρατηρήσεις σε σχέση με το νομοσχέδιο και ασφαλώς θα δεσμευτεί για τη λύση των άλλων ουσιαστικών προβλημάτων, που έχουν σχέση με το προσωπικό που υπηρετεί, με την οικονομική και κοινωνική τους αναβάθμιση.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δημόσιας Τάξης έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Εχω καταθέσει, όπως είπα με τη δήλωσή μου προηγούμενα, ένα κείμενο με βελτιώσεις, αγαπητοί συνάδελφοι, που αφορούν κυρίως δικές σας παρατηρήσεις, που έγιναν κατά τη διάρκεια της συζήτησης στη Διαρκή Επιτροπή. Θα παρακαλέσω πολύ να τις δείτε και στη συνέχεια, όταν θα μπούμε στην κατ' άρθρον συζήτηση -σημείωσα και κάποιες από τις απόψεις, που διατυπώσατε στις τοποθετήσεις σας- να κάνουμε τις αναγκαίες μεταβολές. Αγαπητοί συνάδελφοι, είμαι ο τελευταίος που θα υποστηρίξω ότι με το νομοσχέδιο αυτό αναλαμβάνουμε να καταπολεμήσουμε την εγκληματικότητα και να λύσουμε τα προβλήματα, που αφορούν τα θέματα της ασφάλειας στην ελληνική κοινωνία με το Αρχηγείο της Ελληνικής Αστυνομίας. Προς Θεού, δεν υποστηρίζω κάτι τέτοιο, ούτε, όπως κι εσείς είπατε, είναι πανάκεια το Αρχηγείο. Απλά υπήρχε μία αντινομία στη χώρα μας, ένα έλλειμμα, αν θέλετε, οργανωτικό ότι υπήρχε αρχηγός στην Ελληνική Αστυνομία, χωρίς Αρχηγείο. Δηλαδή δεν υπάρχει μία συγκροτημένη υπηρεσία στην Ελληνική Αστυνομία, η οποία θα εκφράζεται και θα εκπροσωπείται από τη φυσική του ηγεσία. Τι πιο αυτονόητο, νομίζω, στο οποίο πρέπει να συμφωνήσουμε όλοι ότι πρέπει να ιδρυθεί το Αρχηγείο και στη συνέχεια να δρομολογήσουμε την επίλυση των άλλων προβλημάτων.
'Ενα μεγάλο θέμα που ξανατέθηκε εδώ στη συζήτηση είναι ο κομματισμός, τον οποίο όλοι αρνούμαστε και αναθεματίζουμε και όλοι βέβαια έχουμε ασπαστεί στην πράξη τόσα χρόνια. Ο αναμάρτητος, όποιος είναι αναμάρτητος σε αυτήν την υπόθεση είτε είναι κόμμα είτε είναι πρόσωπο, ας το πει εδώ μέσα.
Εγώ νομίζω ότι υπάρχει τρόπος αποτελεσματικός να αποβληθεί αυτή η ασθένεια, αυτός ο παράγοντας από την Ελληνική Αστυνομία και δεν είναι άλλος ο τρόπος από το να επιβληθούν κανόνες λειτουργίας των υπηρεσιών της Αστυνομίας. Είναι ο τρόπος με τον οποίο γίνονται  και πρέπει να γίνονται οι κρίσεις και οι αξιολογήσεις και οι προαγωγές του Σώματος, για να πάψει πλέον να ταλαιπωρεί το Σώμα αυτή η ασθένεια, που πραγματικά έχει δημιουργήσει τεράστια προβλήματα στη λειτουργία του.
Πρέπει να σας πω ότι και πέρυσι, αλλά και φέτος, όπως προγραμματίζονται οι κρίσεις των αξιωματικών της Ελληνικής Αστυνομίας, θα γίνουν με διαφάνεια, δημόσια, με δημόσια έγγραφα. Και τα δημόσια έγγραφα προκύπτουν από κάποια πάρα πολύ απλά πράγματα.
Ποια είναι τα πάρα πολύ απλά πράγματα; Πόσο ο καθένας πάσχισε, ο υπεύθυνος διοικητής, διευθυντής, ανώτερος αξιωματικός στον τομέα του για να καταπολεμήσει την εγκληματικότητα, αν πέτυχε τους στόχους, που του τέθηκαν, αν ο διοικητής της Τροχαίας είχε πάρα πολλούς ελέγχους, όσους έπρεπε να έχει για τις διάφορες παραβάσεις, ώστε να μειώσουμε τα τροχαία ατυχήματα, δηλαδή αν ανταποκρίθηκε πραγματικά στα καθήκοντά του.
Δεν είναι δύσκολα πράγματα αυτά. 'Ηδη έχουν καταγραφεί από τις υπηρεσίες της Ελληνικής Αστυνομίας, ήδη γίνεται αξιολόγηση και όποιος αξιωματικός, ανεξαρτήτως τοποθέτησης, έχει πετύχει αυτούς τους στόχους, έχει υποχρέωση η ηγεσία να τον προάγει. 'Οποιος δεν τους πέτυχε και υπάρχουν λόγοι, οι οποίοι οφείλονται στη δική του υπαιτιότητα, προφανώς δεν θα προαχθεί.
Πρέπει να συμφωνήσουμε σ' αυτά τα πράγματα, που είναι τόσο πολύ απλά. Δεν τα εφαρμόζουμε τόσα χρόνια, γιατί δεν θέλουμε να τα εφαρμόσουμε, γιατί υπεισέρχεται πάντα ο υποκειμενισμός και ο κομματισμός, με αποτέλεσμα να απογοητεύουμε σοβαρούς και εργατικούς ανθρώπους, φιλότιμους, που εργάζονται χρόνια στην Αστυνομία και δίνουν όλη τους την ψυχή και το χρόνο τους, σε βάρος των οικογενειών τους, και δεν αμείβονται ηθικά και υλικά όπως πρέπει.
Το δεύτερο στοιχείο που θέλω να θέσω και τέθηκε και από την πλευρά σας, είναι το εξής: Μπορεί ο 'Ελληνας αστυνομικός να αντιμετωπίσει σήμερα την εγκληματικότητα; Μα, δεν πρέπει συνεχώς να ακούγεται αυτό, ότι δεν μπορεί η Ελληνική Αστυνομία να αντιμετωπίσει την εγκληματικότητα. Γιατί δεν μπορεί η Ελληνική Αστυνομία να αντιμετωπίσει την εγκληματικότητα; Γιατί δεν μπορεί ο 'Ελληνας αστυνομικός να αντιμετωπίσει τον εγκληματία; Τι ισχυρισμοί είναι αυτοί; Δεν είναι εκπαιδευμένος ο 'Ελληνας αστυνομικός; Ποιος λέει ότι δεν είναι εκπαιδευμένος ο 'Ελληνας αστυνομικός; Ρωτήσατε κανέναν αστυνομικό αν είναι εκπαιδευμένος; Είδατε πώς γίνεται η εκπαίδευση των αστυνομικών; Πρέπει να σας πω ότι υπάρχουν πολλές σύγχρονες εγκαταστάσεις στην Ελληνική Αστυνομία αυτήν τη στιγμή και η εκπαίδευση των αστυνομικών γίνεται κατά τον πιο σύγχρονο, σύμφωνα με τα παγκόσμια πρότυπα, τρόπο εκπαίδευσης. Και πρέπει να σας πω ότι έχει πολύ εκλεκτές δυνάμεις και τμήματα η Ελληνική Αστυνομία, που θα την ζήλευαν οι καλύτερες αστυνομίες της Ευρώπης.
Βεβαίως δεν έχουμε τόσους αστυνομικούς όσους πρέπει να έχουμε σήμερα μετά τις νέες ανάγκες, οι οποίες δημιουργήθηκαν τα τελευταία χρόνια εξαιτίας της αύξησης της εγκληματικότητας, γιατί λέμε συνεχώς για την αύξηση της εγκληματικότητας και δεν γυρνάμε πίσω να δούμε ποιες είναι και οι παραλείψεις μας, ως κομμάτων, αν θέλετε και κυβερνήσεων. Αφήσαμε τη χώρα ανοιχτή, ξέφραγο αμπέλι τόσα χρόνια, δεν λάβαμε μέτρα για να θωρακίσουμε και να κάνουμε τη χώρα ισχυρή απέναντι σε όλους εκείνους, που δημιούργησαν τα προβλήματα.
'Ακουσα και για τους λαθρομετανάστες και για τους οικονομικούς μετανάστες. Ασφαλώς είναι και αυτός ένας παράγοντας και είναι ένας σημαντικός παράγοντας, γιατί υπάρχουν ορισμένες εθνότητες που πραγματικά δημιουργούν προβλήματα, αλλά -προς Θεού!- εμείς δεν πρέπει να δημιουργήσουμε και να προκαλούμε ζητήματα ρατσισμού και ξενοφοβίας, η οποία σιγά-σιγά αρχίζει και επεκτείνεται μέσα στην ελληνική κοινωνία και διαμορφώνεται ένα αίσθημα.
Και έχουμε υποχρέωση και τα κόμματα και η Κυβέρνηση, προπάντων εμείς, να διαμορφώσουμε, να εμπεδώσουμε αυτό το αίσθημα ασφάλειας, ούτως ώστε να μην κυριαρχούν τέτοιου είδους ζητήματα στην ελληνική κοινωνία, η οποία είναι ανεκτική προς τους ξένους.
Υπάρχει ο 'Ελληνας αξιωματικός, ο οποίος είναι καλά εκπαιδευμένος και εκπαιδεύεται διαρκώς και είναι κακό συνέχεια να τον απαξιώνουμε είτε μέσα από τα μέσα ενημέρωσης είτε στις συζητήσεις που κάνουμε ότι ο 'Ελληνας αξιωματικός δεν μπορεί.
Σας λέω, λοιπόν, και σας διαβεβαιώνω ότι μεγάλες υπηρεσίες της Ελληνικής Αστυνομίας είναι άρτια εκπαιδευμένες και μπορούν να αντιμετωπίσουν οποιαδήποτε μορφή εγκληματικότητας.
Η εγκληματικότητα στη χώρα μας αυξήθηκε πολύ τα τελευταία χρόνια. Είμαστε δεύτερη στην Ευρώπη σε αύξηση τη δεκαετία του 1990, αλλά είμαστε μία χώρα φιλήσυχη. Δεν έχουμε αυξημένη εγκληματικότητα, όπως έχουν οι άλλες ευρωπαϊκές χώρες. Και βεβαίως αυτό δεν πρέπει να μας καθησυχάζει.  Πρέπει να δώσουμε μάχη να καταπολεμήσουμε αυτά τα φαινόμενα είτε της εισαγόμενης είτε της ντόπιας εγκληματικότητας, το οργανωμένο έγκλημα.  Είναι υποχρέωσή μας να είναι ασφαλής η χώρα μας για να μην αναπτυχθούν τα φαινόμενα της μισαλλοδοξίας, του ρατσισμού και της ξενοφοβίας, που ανέφερα προηγουμένως.
Πρέπει να σας πω ότι το 1999, για πρώτη φορά στη δεκαετία του 1990 -και δεν το λέω επειδή ο ομιλών ήταν Υπουργός Δημόσιας Τάξης, είναι νομίζω συνέχεια μιας προσπάθειας που γίνεται- έχουμε εντυπωσιακή μείωση της εγκληματικότητας, η οποία προκύπτει από συγκεκριμένα στοιχεία τα οποία έχω καταθέσει στη Βουλή και μπορώ να τα διανείμω σε όλα τα κόμματα για να δείτε ότι πραγματικά γίνεται μία προσπάθεια.
Επίσης και το θέμα των πάρεργων που ασκεί η Ελληνική Αστυνομία είτε έχει σχέση με τα γήπεδα -είπε ο κ. Κουβέλης για τη δικαστική αστυνομία που συμφωνώ απόλυτα μαζί του- και μία σειρά άλλες ενέργειες, που πρέπει να γίνουν προκειμένου η Αστυνομία πια να ασχοληθεί με το κύριο έργο και τη βασική της αποστολή, που είναι να εμπεδώσει την ασφάλεια στη χώρα και να αισθάνεται ασφαλής ο πολίτης.
Δεν τα πραγματοποιήσαμε όλα, αλλά έχουν γίνει σημαντικά βήματα προς την κατεύθυνση της διαφάνειας, της αξιοκρατίας σε σχέση με την εκπαίδευση, με την εισαγωγή των υποψηφίων αστυνομικών στις σχολές μέσα από το σύστημα των πανελληνίων εξετάσεων, τα θέματα των μεταθέσεων με τα κριτήρια που ετέθησαν με μόρια. 'Ολα αυτά έγιναν τώρα τα τελευταία χρόνια.
'Ομως δεν πρέπει να γυρίσουμε πίσω. Πρέπει να πάμε μπροστά. Και για να πάμε μπροστά πρέπει να συμφωνήσουμε σε ορισμένα πράγματα. Πρέπει να συμφωνήσουμε ότι το θέμα της εγκληματικότητας και το θέμα της Ελληνικής Αστυνομίας είναι ζητήματα, που αφορούν όλη την κοινωνία, είναι εθνικά ζητήματα και πρέπει να συμφωνήσουμε ότι σε αυτά τα ζητήματα δεν πρέπει ενδεχομένως να ασκούμε την κριτική μας με βάση κάποιες σκοπιμότητες. Εδώ νομίζω ότι θα συμφωνήσετε όλοι.
Τώρα να έρθω λίγο στο συζητούμενο νομοσχέδιο. Αγαπητοί συνάδελφοι, με το νομοσχέδιο αυτό ουσιαστικά επιχειρούμε να οργανώσουμε κατά σύγχρονο τρόπο τις υπηρεσίες της Αστυνομίας, έτσι ώστε να έχουν τη δυνατότητα να ανταποκρίνονται στις σύγχρονες ανάγκες. Και γι'αυτό σας είπα προηγουμένως ότι δεν νοείται να υπάρχει ηγεσία στην Αστυνομία χωρίς Αρχηγείο, χωρίς -επαναλαμβάνω- να είναι πανάκεια.
Ο ρόλος του Υπουργού, της πολιτικής ηγεσίας, είναι η χάραξη της πολιτικής. Ακούστηκε ότι δεν έχει -λέει- επιτελείο ο Υπουργός. Για σκεφτείτε να έχει και επιτελείο ο Υπουργός και ένα άλλο επίπεδο διοίκησης, όπου θα μπλέκουν στα γρανάζια ενός σώματος που έχει ροπή προς τη γραφειοκρατία και να βάζουμε και το επιτελείο του Υπουργού στη διαδικασία λήψης αποφάσεων. Φανταστείτε πού θα πάμε και πώς θα λαμβάνονται οι αποφάσεις, μέσα από ποια γρανάζια των επιτελείων του Υπουργού.
Γι' αυτό γίνεται ένα σχήμα όσο γίνεται περισσότερο αποτελεσματικό, ευέλικτο, για να μπορεί πράγματι η φυσική ηγεσία τις πολιτικές αποφάσεις του Υπουργού και της Κυβέρνησης να τις υλοποιεί άμεσα και αποτελεσματικά.  Σε ό,τι αφορά την υλικοτεχνική υποδομή που αναφερθήκατε, πρέπει να σας πω ότι και εδώ γίνεται μια μεγάλη προσπάθεια, η οποία ήδη άρχισε να αποδίδει με την προμήθεια όλων των αναγκαίων υλικών και μέσων, που χρειάζεται η Αστυνομία προκειμένου να είναι αποτελεσματική τα δύσκολα αυτά χρόνια που περνάμε.
Μια άλλη σημαντική καινοτομία νομίζω ότι αποτελεί η αποκέντρωση, που επιχειρείται με το νομοσχέδιο αυτό, η αποκέντρωση με τις γενικές αστυνομικές διευθύνσεις της περιφέρειας. Ο περιφερειάρχης, ας τον ονομάσουμε έτσι, κατά το πρότυπο της διοικητικής διαίρεσης της χώρας, έχει την ευθύνη για τις αστυνομικές υπηρεσίες της περιφέρειάς του, αποκτά μια μεγάλη ευθύνη στο να συντονίσει το έργο της περιφερειακής αστυνομίας και νομίζω ότι είναι ένας θεσμός, ο οποίος θα αποδώσει, γιατί ήδη αυτή τη στιγμή οι σημερινοί επιθεωρητές ουσιαστικά ασκούν τέτοιο έργο.
Σε ό,τι έχει σχέση με τα στάδια, τα γήπεδα και την παρουσία της Aστυνομίας, ήθελα να πω τα εξής. Η παρουσία της Aστυνομίας στα γήπεδα είναι αναγκαία, διότι είναι δημόσιοι χώροι, συγκεντρώνονται χιλιάδες πολίτες και βεβαίως η Aστυνομία έχει υποχρέωση να επιβάλλει την τάξη.  Ταυτόχρονα όπως πολύ σωστά είπατε όλοι σας, εκεί ασκείται και μια επιχειρηματική δραστηριότητα από τις ποδοσφαιρικές ανώνυμες εταιρείες.  Είναι προφανές -και είναι ιδιαίτερα ενοχλητικό θα πρέπει να σας πω αυτό σε μένα τουλάχιστον προσωπικά, αλλά και στη φυσική ηγεσία- το γεγονός ότι χιλιάδες αστυνομικοί κάθε Σαββατοκύριακο απασχολούνται στα γήπεδα, όχι μόνο στο επαγγελματικό ποδόσφαιρο, αλλά και στους ερασιτεχνικούς αγώνες, δηλαδή, αυτά που γίνονται στην περιφέρεια, που εκεί είναι ένα άλλο καθεστώς, όχι ανωνύμων εταιρειών, αλλά είναι σωματεία.
Η κατεύθυνση βέβαια η δική του, τον τελευταίο καιρό είναι να μην παρίσταται η Αστυνομία στα γήπεδα αν δεν έχει διασφαλίσει πρώτα την πεζή περιπολία στις πόλεις, τις ομάδες για την καταπολέμηση της εγκληματικότητας και ό,τι έχει σχέση με την ασφάλεια του πολίτη.  Τελευταία προτεραιότητα είναι αυτή.
Παρά το γεγονός όμως αυτό, και εδώ υπάρχει αναγκαιότητα η Αστυνομία να είναι παρούσα. Αυτό δεν συμβαίνει μόνο σε μας, αλλά συμβαίνει σε όλες τις χώρες της Ευρώπης. Γι' αυτό, λοιπόν, καθιερώσαμε αυτό το επιμίσθιο, αυτήν την αμοιβή. Μάλιστα σε μια πρόσφατη συνάντηση, που είχα με τους παράγοντες του ποδοσφαίρου, υπάρχει η βεβαίωση ότι θα καθιερωθεί ένας συμπληρωματικός τρόπος αμοιβής των αστυνομικών, έτσι ώστε ο αστυνομικός κάθε φορά που παρίσταται στο γήπεδο να εισπράττει ένα σημαντικό ποσό. Ας ελπίσουμε ότι θα προχωρήσει και αυτή η διαδικασία. Αλλά σε πρώτη φάση τουλάχιστον πιστεύω ότι αυτό το ποσό δίνει μια ικανοποιητική απάντηση στα οικονομικά προβλήματα που αντιμετωπίζουν οι αστυνομικοί.
Αγαπητοί συνάδελφοι, θα πρέπει να κλείσω, γιατί όπως υποσχέθηκα θα είμαι σύντομος για να πάρετε εσείς το λόγο. Θα μας δοθεί άλλωστε η δυνατότητα στην κατ' άρθρον συζήτηση να είμαστε πιο αναλυτικοί και να συμβάλετε και εσείς με τις εποικοδομητικές προτάσεις σας στη βελτίωση του νομοσχεδίου.
Εγώ κλείνοντας θα ήθελα να πω ότι η υπόθεση αυτή είναι υπόθεση όλων μας, είναι υπόθεση της Αστυνομίας, των κομμάτων, της κοινωνίας και πιστεύω ότι πρέπει να συμβάλουμε όλοι, να εμπεδώσουμε την εμπιστοσύνη του πολίτη απέναντι στον αστυνομικό, να αυξήσουμε το βαθμό αυτοεκτίμησης του αστυνομικού και να εμπεδώσουμε την ασφάλεια στον πολίτη και στη χώρα.
Αυτή είναι η προσπάθεια που γίνεται αυτήν τη στιγμή από μας, από την ηγεσία του Υπουργείου Δημόσιας Τάξης, γι' αυτό βλέπετε ότι έχουμε βάλει σε όλη τη χώρα αστυνομικούς στους δρόμους και για να διασφαλίσουμε το αίσθημα της ασφάλειας, αλλά ταυτόχρον να βελτιώσουμε τη σχέση του αστυνομικού προς τον πολίτη, να αυξήσουμε την εμπιστοσύνη του πολίτη προς τον αστυνομικό και γενικότερα να διαμορφώσουμε ένα κλίμα στις σχέσεις των Σωμάτων Ασφαλείας και της κοινωνίας. Ευχαριστώ κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κύριε Πρόεδρε.
Κύριοι συνάδελφοι, νομίζω ότι στον κύριο Υπουργό δινόταν σήμερα η τελευταία ευκαιρία ν' αφήσει τη δική του παρουσία, αλλά και την παρουσία της Κυβέρνησης στο χώρο της αναδιοργάνωσης του Υπουργείου Δημόσιας Τάξης και ιδίως της Ελληνικής Αστυνομίας.
Φοβάμαι ότι την ευκαιρία αυτή τη χάνει. Kαι τη χάνει μολονότι στη διάρκεια της θητείας του, έχει αποδείξει ότι και το πρόβλημα το γνωρίζει και ότι ορισμένες τομές θα ήθελε να τις κάνει.
Ούτως ή άλλως το ξέρουμε ότι βαδίζουμε προς εκλογές. Και δεν νομίζω πως θα δοθεί στον κ. Χρυσοχοϊδη η δυνατότητα να ξαναφέρει στην Εθνική Αντιπροσωπεία ένα θεσμικό πλαίσιο που θα έχει μεγαλύτερες φιλοδοξίες από αυτές που έχει το συγκεκριμένο σχέδιο νόμου. Γι' αυτό είπα προηγουμένως, μπορούσε ν' αδράξει αυτήν την ευκαιρία, μπορούσε να κάνει ορισμένα πράγματα. Δεν τα κάνει.
Μπορείτε να έχετε διαφορετική άποψη. Εμείς θεωρούμε ότι αυτές οι εκλογές θα κερδηθούν από τη Νέα Δημοκρατία και ότι αυτές τις τομές θα τις κάνουμε εμείς.
Θα σας πω από τώρα, τι είναι εκείνο το οποίο εμείς φανταζόμαστε ότι πρέπει να γίνει, τι μπορούσε να γίνει και πώς δευσμευόμαστε εμείς να το κάνουμε.
Πρώτα πρώτα ποια είναι τα δεδομένα, που αντιμετωπίζουμε σήμερα; Υπάρχει σίγουρα ένα μεγάλο ζήτημα, σε ό,τι αφορά την εγκληματικότητα. Και βεβαίως ένα μεγάλο ζήτημα, το οποίο σχετίζεται με την πάταξή της και το ρόλο της Αστυνομίας στην πάταξη της εγκληματικότητας. Διότι, βεβαίως, δεν είναι μόνο η Αστυνομία που επωμίζεται μόνη την πάταξη, αλλά φέρει ένα μεγάλο μέρος της ευθύνης.
Είναι βέβαιο ότι ο ρόλος της Αστυνομίας σήμερα στην πάταξη του εγκλήματος και ιδίως του οργανωμένου εγκλήματος, δεν είναι εκείνος, που θα περιμέναμε. 'Οχι γιατί ευθύνεται η ίδια η Αστυνομία. Εδώ θα συμφωνήσω με τον Υπουργό. Τα στελέχη της Αστυνομίας, στη συντριπτική τους πλειοψηφία, κάνουν με αυτοθυσία τη δουλειά τους. Ξέρετε όμως όλοι ότι δεν έχουν τις προϋποθέσεις για ν' αποδόσουν. 'Ο,τι και αν λέμε σ' αυτήν την Αίθουσα δεν μπορούμε να ωραιοποιούμε τα πράγματα. Η κατάσταση που επικρατεί στην Ελληνική Αστυνομία, με υπαιτιότητα της Πολιτείας, δεν την βοηθά να κάνει τη δουλειά της. Λείπουν πολλά στοιχεία από τη σημερινή Αστυνομία, για να μπορέσει πέρα από τη βούληση του κάθε στελέχους της να επιτελέσει την αποστολή της, με βάση τα αντικειμενικά δεδομένα που τις παρέχονται. Και αυτά τα στοιχεία, που λείπουν είναι τα εξής: Πρώτα πρώτα δεν υπάρχει οργανωμένη ιεραρχία σήμερα στην Ελληνική Αστυνομία. Και αυτό το πράγμα οφείλεται και στη δομή της, αλλά και στην έλλειψη αξιοκρατίας που θα έπρεπε να υπάρχει, όπως επίσης στον κομματισμό, ο οποίος έχει εμφιλοχωρήσει και ο οποίος είναι γνωστό ότι έχει δραματικά επιδεινώσει το έλλειμμα αξιοκρατίας, το οποίο ήδη παρατηρείτο και προηγουμένως.
Υπάρχει και ένα δεύτερο στοιχείο. Το στοιχείο το οποίο σχετίζεται με την  υλικοτεχνική υποδομή. Δεν υπάρχει υλικοτεχνική υποδομή επαρκής ούτε εκπαίδευση επαρκής.
Είπε ο Υπουργός προηγουμένως ότι γίνονται προσπάθειες για την υλικοτεχνική υποδομή. Να το δεχθώ, αλλά οι προσπάθειες αυτές είναι πολύ μικρές. Είναι μηδαμινές, μπροστά σ' αυτές, που είναι ανάγκη να υπάρξουν.  Σε ό,τι αφορά δε την εκπαίδευση, εκεί ακριβώς έχουμε ρωτήσει τους αστυνομικούς γι' αυτό. Η εκπαίδευσή τους καθώς και ο εξοπλισμός τους είναι στοιχειώδεις μπροστά στις τεράστιες ανάγκες, που έχουν ν' αντιμετωπίσουν. Εκείνοι παραπονούνται γι' αυτό. Εκείνοι μιλούν για εκπαίδευση και για όπλα, τα οποία είναι στην κυριολεξία, λιανοντούφεκα μπροστά σε εκείνα, που διαθέτει το οργανωμένο έγκλημα. Εκείνοι μιλούν για το απηρχαιωμένο τροχαίο υλικό.
Και, βεβαίως, είναι γνωστό ότι ο αστυνομικός για να κάνει τη δουλειά του πρέπει να είναι αφιερωμένος σ' αυτή. Για να είναι, όμως, αφιερωμένος, πρέπει να έχει κίνητρα. Και το πρώτο κίνητρο είναι η ανταμοιβή, που του παρέχεται όχι ως αντάλλαγμα γι' αυτό που κάνει, αλλά για να μπορεί να διαβιοί αξιοπρεπώς και να μην ασχολείται με αλλότρια έργα. Σήμερα όμως οι αστυνομικοί κάνουν αλλότρια έργα και ασχολούνται πέραν αυτού και με άλλα από εκείνα, τα οποία αφορούν την υπό στενή έννοια αστυνόμευση. Είπαμε προηγουμένως για τα θέματα της αστυνόμευσης των γηπέδων. Και εκεί είναι αλήθεια ότι δεν προστατεύουν τον πολίτη, που πάει στο γήπεδο. Γιατί οι περισσότεροι πολίτες οι οποίοι θέλουν να πάνε να παρακολουθήσουν έναν αθλητικό αγώνα, επειδή αγαπούν το σπορ, αυτοί δεν έχουν ανάγκη από αστυνόμευση. Είναι όλα εκείνα τα στοιχεία τα οποία παρεισφρέουν, εμφιλοχωρούν μέσα στο χώρο των γηπέδων με συγκεκριμένους στόχους, οργανωμένους στόχους. Και απ' αυτούς προέρχονται τα περισσότερα επεισόδια και έναντι αυτών καλείται να προστατεύσει το κοινωνικό σύνολο η Αστυνομία. Μα αυτό είναι δουλειά των ΠΑΕ ή αν θέλετε και των ΚΑΕ σε ό,τι αφορά το μπάσκετ. Και όμως οι αστυνομικοί ασχολούνται με αυτά.
'Εχουμε, λοιπόν, μια Αστυνομία, χωρίς το απαραίτητο στελεχιακό δυναμικό, χωρίς υλικοτεχνική υποδομή και κυρίως χωρίς το απαιτούμενο ηθικό -προσέξτε, όχι από πλευράς δυνατότητάς τους να κάνουν το καθήκον τους, αλλά το ηθικό σε ό,τι αφορά τον τρόπο, που τους αντιμετωπίζει η πολιτεία- για να δράσουν. Δεν προάγεται εκείνος που είναι ικανότερος και το ξέρουμε όλοι. Και αυτό έχει τεράστιες βλαπτικές επιπτώσεις.
Αυτά είναι τα μεγάλα προβλήματα, που αντιμετωπίζει σήμερα η Αστυνομία συν το γεγονός ότι είμαστε η μόνη χώρα, κύριοι συνάδελφοι, που δεν έχουμε κάνει ακόμη τη διάκριση μεταξύ κοινής αστυνομίας και δικαστικής αστυνομίας. Σήμερα και η πρόληψη και η καταστολή του εγκλήματος γίνονται από το ίδιο Σώμα.
Οι τακτικές είναι πολύ διαφορετικές όμως και το ξέρετε. 'Αλλη είναι η τακτική του να προλαμβάνεις το έγκλημα, άλλη η τακτική της εκτέλεσης της ποινής και της καταστολής στη συνέχεια. Αυτό το πράγμα δεν μπορεί να γίνει από έναν άνθρωπο, δεν μπορεί αυτός να έχει τέτοιες ικανότητες.  'Ολες οι χώρες διαθέτουν αυτή τη διάκριση.
Ιδού πεδίο δόξης λαμπρό, στο οποίο η Κυβέρνηση θα μπορούσε να κάνει τα δέοντα ή, τουλάχιστον, να δείξει ότι συνολικά αντιλαμβάνεται το πρόβλημα και ότι κάνει μία γενναία τομή.
Αντ' αυτού έκανε το συγκεκριμένο σχέδιο νόμου ο κύριος Υπουργός. Το οποίο τι κάνει; Ουσιαστικά ένα νέο τυπικό οργανόγραμμα του Υπουργείου Δημόσιας Τάξης και τη δημιουργία Αρχηγείου.
'Ηταν μια πάγια πρόταση της Νέας Δημοκρατίας. Είναι γνωστό ότι την είχε επιχειρήσει ήδη από το 1993, αλλά δεν πρόλαβε να την ολοκληρώσει. 'Ηταν ένα πάγιο αίτημα. Και είχαμε πει στον κύριο Υπουργό και στην Κυβέρνηση και στους προκατόχους του ότι αυτό πρέπει να γίνει κοινή συναινέσει. Γιατί το θέμα της Αστυνομίας, της οργάνωσης και της λειτουργίας της  δεν είναι θέμα κομματικό. Υπερβαίνει τα κόμματα, υπερβαίνει τις κυβερνήσεις. Είναι διαχρονικό φαινόμενο. Πρέπει να το δούμε με τη γενναιότητα και το περίσσευμα ψυχής, το οποίο απαιτείται για να δεσμευθούμε όλοι, ότι το Σώμα της Αστυνομίας δεν μπορεί να έχει κανενός είδους κομματική μεταχείριση στο μέλλον. Και αυτό είναι μία σημαντική αρχή, την οποία μπορούσαμε να κάνουμε.
Δεν θέλησε η Κυβέρνηση να το κάνει, δεν μπόρεσε ο κύριος Υπουργός.              Δεν έχει σημασία. Σημασία έχει ότι βρισκόμαστε σ' ένα νομοσχέδιο, το οποίο απλώς και μόνο θίγει το πρόβλημα χωρίς να βάζει το νυστέρι ως το κόκαλο.
Ο κύριος Υπουργός είναι ικανοποιημένος. Λέει ότι αυτά μπορούσαμε να κάνουμε.
Κύριοι συνάδελφοι, εδώ είναι και η βασική αντίρρηση, την οποία έχουμε σε ό,τι αφορά την όλη φιλοσοφία της Κυβέρνησης, την οποία απεικονίζει και αντιπροσωπεύει το συγκεκριμένο σχέδιο νόμου.
Ποια είναι η νοοτροπία της Κυβέρνησης; Η Κυβέρνηση αυτή ανάμεσα σε άλλες αποτυχημένες ενέργειες, κάνει που και που και κάποια θετικά βήματα, μεμονωμένα, πολύ μικρά. Καλεί, λοιπόν, τότε τα λοιπά κόμματα και ιδίως την Αξιωματική Αντιπολίτευση, να υπερψηφίσει τα βήματα αυτά και να πει ότι είναι ικανοποιημένη.
Μα, αν το κάναμε, είναι σαν να λέγαμε ότι αυτά μπορούμε σαν λαός να κάνουμε, αυτά έχει ανάγκη ο Τόπος, αυτά είναι εκείνα, που μας εκπροσωπούν σήμερα. Δεν είναι έτσι, κύριοι συνάδελφοι. Η Ελλάδα έχει πολύ μεγαλύτερες ανάγκες από αυτές που αναγνωρίζει η Κυβέρνηση. 'Εχει ανάγκη από μέτρα και τομές πολύ μεγαλύτερες από εκείνες τις οποίες φέρνει η Κυβέρνηση να ψηφίσουμε. Και αν τις αποδεχθούμε, είναι σαν να θεωρούμε ότι εγκρίνουμε μία τέτοια τακτική. Είναι αυτό που επανειλημμένα έχω πει, "πολιτική και τακτική μειωμένων προσδοκιών".
Αν ήταν έτσι, τότε θα δίναμε στον Ελληνικό Λαό την εικόνα ότι κάπου, περίπου, όλοι ίδιοι είμαστε και ότι έχουμε τις ίδιες αντιλήψεις για τα πράγματα, κάπου διαφέρουμε όμως ως προς τη διαχείριση. Υπάρχει τεράστια διαφορά. Εμείς αντιλαμβανόμαστε την Ελληνική Αστυνομία πολύ διαφορετικά.  Ξέρω ότι έχουν γίνει συλλογικά λάθη στο παρελθόν. Δεν αρνηθήκαμε ποτέ ότι μπορεί να φέρει και η δική μας παράταξη ένα μερίδιο ευθύνης. Αλλά εκείνο το οποίο λέμε, είναι ότι ήρθε η ώρα να πάρουμε συλλογικά και την ευθύνη της επανόρθωσης αυτών των λαθών. Δεν το κάνει η Κυβέρνηση. Και νομίζω ότι αυτό είναι πολύ βαρύ αυτή την ώρα, γιατί δεν ανταποκρινόμαστε στο κέλευσμα του ίδιου του κοινωνικού συνόλου.
Είπε προηγουμένως ο κύριος Υπουργός, πράγματι υπάρχουν στην ελληνική κοινωνία φαινόμενα υφέρποντος ρατσισμού, ξενοφοβίας, ξενηλασίας. Αυτό είναι γνωστό. Τι κάνουμε για να αντιμετωπίσουμε φαινόμενα που θίγουν τον ίδιον τον κοινωνικό ιστό, που μεταλλάσσουν ποιοτικά την ελληνική κοινωνία; 'Αραγε με αυτά τα βήματα που γίνονται σε αυτό το νομοσχέδιο κάνουμε κάτι; Και αν γίνεται κάτι θετικό, πρέπει άνευ όρων να το ευλογήσουμε και να πούμε ότι αυτό μπορούσαμε να κάνουμε; Το "όχι" της Νέας Δημοκρατίας αυτό ακριβώς θέλει να τονίσει. 'Οχι ότι δεν κάνει κάποια βήματα το συγκεκριμένο νομοσχέδιο. Τα κάνει, δική μας πρόταση ήταν άλλωστε η δημιουργία του Αρχηγείου της Ελληνικής Αστυνομίας. Αλλά αυτά τα βήματα είναι τόσο μικρά, ώστε δεν ανταποκρίνονται στις απαιτήσεις των καιρών. Και αν τα δεχόμαστε θα είμαστε και εμείς συμμέτοχοι σε αυτήν τη νοοτροπία, που θέλουμε να καταδικάσουμε. Το "όχι", λοιπόν, σε αυτό το νομοσχέδιο, στην αρχή του τουλάχιστον, σημαίνει ακριβώς τούτο: Και η κοινωνία και η Ελληνική Αστυνομία ως φορέας, ο οποίος έπρεπε και πρέπει να συμβάλει προς την κατεύθυνση αυτή έχουν ανάγκη από μεγάλες τομές, τις οποίες αυτό το νομοσχέδιο δεν επιχειρεί.
Τι κάνει αυτό το νομοσχέδιο; Δεν θα αφήσω το καιρό να περάσει με το θέμα του οργανογράμματος. Το οργανόγραμμα είναι ένα τυπικό σχήμα οργανωτικό και νομίζω ότι δεν αντέχει σε κριτική.
Θα μπω στο θέμα του Αρχηγείου. 'Αραγε στο θέμα του Αρχηγείου γίνεται κάτι; Είχαμε πει ότι απαιτείται Αρχηγείο Ελληνικής Αστυνομίας. 'Οχι γιατί είναι πανάκεια. Εδω θα συμφωνήσω με αυτά που ελέχθησαν και από προλαλήσαντες. Φυσικά το Αρχηγείο από μόνο του, το είπα και πριν, δεν μπορεί να διορθώσει όλα αυτά τα πράγματα. Είναι όμως ένα σημαντικό βήμα προς την κατεύθυνση της αυτοτέλειας, της αυτοοργάνωσης της Ελληνικής Αστυνομίας. 'Οχι με την έννοια ότι η Ελληνική Αστυνομία μπορεί να έχει δική της πολιτική.
Κατά το Σύνταγμα και την κοινοβουλευτική μας πρακτική και στον τομέα φυσικά της Δημόσιας Τάξης, η Κυβέρνηση είναι εκείνη που καθορίζει με τον αρμόδιο Υπουργό της την πολιτική. Αλλά την εκτελεί η Ελληνική Αστυνομία μαζί με τον Υπουργό. Και στην εκτέλεση αυτή η Ελληνική Αστυνομία, για να μπορέσει να έχει τα εχέγγυα της αξιοκρατίας, απαιτείται να διαθέτει μία αυτοδυναμία στην οργάνωσή της, να έχει μία ανεξαρτησία, να διαχειρίζεται τα του οίκου της, έτσι ώστε να μην εμφιλοχωρεί ούτε ο κομματικός νεποτισμός ούτε βεβαίως άλλα κριτήρια εκτός από εκείνα που απαιτούνται για να μπορέσει η Ελληνική Αστυνομία να κάνει τη δουλειά της.  Γι'αυτό είχαμε πει ότι υπάρχει ένα πρότυπο, το πρότυπο του Αρχηγείου των Ενόπλων Δυνάμεων. Τι σημαίνει τούτο; Υπάρχει κυβέρνηση που καθορίζει την πολιτική Εθνικής 'Αμυνας, υπάρχει ο Υπουργός που την εκφράζει και το Αρχηγείο των Ενόπλων Δυνάμεων που την εκτελεί. Αλλά έχοντας εχέγγυα ανεξαρτησίας τα οποία το απαλλάσσουν τουλάχιστον από τον ένα κομματικό βραχίονα, εκείνο του Γενικού Γραμματέα. Γι'αυτό και δεν υπάρχει Γενικός Γραμματέας στο Υπουργείο Εθνικής 'Αμυνας. Και γι'αυτό υπάρχει ένας ειδικός γραμματέας για τις ήσσονος σημασίας εργασίες, που αφορούν το προσωπικό του Υπουργείου, το μη στρατιωτικό και άλλα θέματα, τα οποία δεν σχετίζονται όμως με την οργάνωση των Ενόπλων Δυνάμεων.
Αυτό το μοντέλο προτείναμε. Δεν το θέλησε ο κύριος Υπουργός. Δεν το θέλησε η Κυβέρνηση. Θέλει το Αρχηγείο, δημιουργεί το Αρχηγείο και όχι μόνο διατηρεί τον κομματικό Γενικό Γραμματέα, αλλά, ουσιαστικά, ο κομματικός Γενικός Γραμματέας είναι η σκιά, η οποία βαρύνει το όλο κλίμα πάνω από το Αρχηγείο της Ελληνικής Αστυνομίας. Και ο Γενικός Γραμματέας είναι κομματικός.
Στην Ελλάδα δεν έχουμε καταφέρει ακόμα -και αυτό είναι ένα άλλο μεγάλο έλλειμμα διοικητικής οργάνωσης που έχουμε- να αποφύγουμε τον πειρασμό του κομματικού Γενικού Γραμματέα. 'Ολοι οι Γενικοί Γραμματείς είναι κομματικά όργανα.
Θέλετε να κοιτάξουμε λίγο στις υπόλοιπες χώρες της Ευρωπαϊκής 'Ενωσης;  Οι γενικοί γραμματείς εκεί είναι οντότητες, είναι άνθρωποι τεχνοκράτες ή υπάλληλοι, που εξήντλησαν τη σταδιοδρομία τους, άφησαν το όνομά τους. Είναι με θητεία και υπηρετούν τη Δημόσια Διοίκηση. Και είναι εκείνοι που εκφράζουν τη διοικητική συνέχεια στο χώρο του Υπουργείου σε σχέση με τη φυσική καθ'όλα βεβαίως, εξαιτίας της ίδιας της λειτουργίας της δημοκρατίας, ασυνέχεια της πολιτικής. Οι Υπουργοί έρχονται και παρέρχονται, αλλά οι γενικοί γραμματείς είναι εκεί για να μπορούν να εκφράζουν την απαραίτητη συνέχεια του κράτους.
Εμείς αυτό το μοντέλο δεν το υιοθετήσαμε ποτέ. Και ερχόμαστε στο κρίσιμο Υπουργείο  Δημόσιας Τάξης να πούμε ότι ο κομματικός Γενικός Γραμματέας είναι εκείνος, ο οποίος είναι πάνω από τον Αρχηγό και το Αρχηγείο της Ελληνικής Αστυνομίας.
Χωρίς να έχω τίποτα με τον άνθρωπο, θα ήθελα να πω κάτι απλό. Κατά τύχη Γενικός Γραμματέας στο Υπουργείο Δημόσιας Τάξης είναι σήμερα ένας καθ'όλα αξιοπρεπής κύριος, ο οποίος πήρε τη θέση αυτή επειδή απέτυχε στις προηγούμενες νομαρχιακές εκλογές, να εκλεγεί νομάρχης στο Λεκανοπέδιο. Το γέρας της αποδοκιμασίας ήταν η ένταξή του στο χώρο του Υπουργείου Δημόσιας Τάξης. Και αυτός ο οποίος απέτυχε στις εκλογές -δεν εξετάζω τις αιτίες- είναι εκείνος, ο οποίος μαζί με τον Υπουργό είναι ο κομματικός ιμάντας ο οποίος ελέγχει την Ελληνική Αστυνομία.
Εσείς, κύριοι συνάδελφοι της Συμπολίτευσης, πιστεύετε ότι αυτό το πρότυπο μπορεί να οδηγήσει σε μία Ελληνική Αστυνομία, η οποία να έχει τα απαραίτητα εχέγγυα αυτοοργάνωσης και αυτοδυναμίας με την έννοια που εξήγησα; 'Αρα, λοιπόν, υπάρχει πρώτα απ'όλα ο Γενικός Γραμματέας, κομματικό όργανο, όργανο χειραγώγησης κατά τεκμήριο, από κομματική άποψη, της Ελληνικής Αστυνομίας.
Και έρχεται στη συνέχεια κάτι άλλο. Τα περίφημα συλλογικά όργανα, τα οποία διαμορφώνει ο νόμος.
Κύριε Υπουργέ, αυτά τα συλλογικά όργανα δείχνουν ότι δεν έχετε απεγκλωβιστεί από τη νοοτροπία των συλλογικών οργάνων, η οποία σας διέπνεε  και η οποία σας ταλαιπωρούσε καθ'όλη τη διάρκεια της δεκαετίας του 1980.
Τότε ξαφνικά, στο πλαίσιο της λεγόμενης κοινωνικοποίησης, ανακαλύψατε δεκάδες, για να μην πω  εκατοντάδες, οργάνων τα οποία  σκοπό είχαν απλώς και μόνο να λειτουργούν συζητώντας, χωρίς να αποφασίζουν. Σκοπός σας με αυτά ήταν να δημιουργήσετε προγεφυρώματα  ή επιφάσεις δημοκρατικής νομιμοποίησης των αποφάσεων, που δεν υπάρχουν. Και ξαφνικά σ' αυτό το νομοσχέδιο δημιουργείτε τρία συλλογικά όργανα εκ των οποίων τα δύο είναι σε κεντρικό επίπεδο και το ένα σε περιφερειακό επίπεδο.
Ας δούμε  τα δύο αυτά όργανα σε κεντρικό επίπεδο. Πρώτα-πρώτα το Συμβούλιο Συντονισμού και Στρατηγικής Δημόσιας Τάξης. Και, δεύτερον, το Συμβούλιο Επιτελικού Σχεδιασμού και Διαχείρισης Κρίσεων. Και σας ρωτώ. Τι κάνουν αυτά τα δύο συμβούλια. Διάβασα τις αρμοδιότητες. Πρώτα πρώτα το Συμβούλιο Συντονισμού και Στρατηγικής Δημόσιας Τάξης. Διαβάστε τις αρμοδιότητες. Ποιoς είναι ο σκοπός του; Να διαμορφώσει την πολιτική; Μα, την πολιτική τη διαμορφώνει η Kυβέρνηση με τον αρμόδιο Υπουργό. Αν πραγματικά ο Υπουργός έχει ανάγκη απο τεχνογνωσία για να διαμορφώσει την πολιτική επικουρώντας την Kυβέρνηση, ας έπαιρνε κάποιους συμβούλους.  Χρειάζεται άραγε αυτό το συμβούλιο για να διαμορφωθεί η πολιτική, την οποία χαράσει η Κυβέρνηση; Δηλαδή τι θα συμβαίνει εδώ; Θα έρχεται το Συμβούλιο να διαμορφώνει την πολιτική, θα την εισηγείται ο Υπουργός στην Κυβέρνηση και μετά θα την εφαρμόζει; Είναι ορθολογικό σχήμα αυτό; Αν μου πείτε ότι απλώς και μόνο βοηθάει τον Υπουργό αυτό το Συμβούλιο για να εφαρμόζει την πολιτική, σας είπα, ότι δεν χρειάζεται αυτό το πολυτελές όργανο. Θα μπορούσε κάλλιστα να είναι κάποια μορφή εμπειρογνωμόνων κοντά  στον Υπουργό, όπως οι σύμβουλοι, τους οποίους έχει οποιοσδήποτε Υπουργός.     Θέλει να τους κάνει ένα συγκεκριμένο όργανο; Ας τους κάνει.
Το άλλο συμβούλιο  είναι το Συμβούλιο Επιτελικού Σχεδιασμού και Διαχείρισης Κρίσεων. Τη διαχείριση κρίσεων να την καταλάβω. Ο επιτελικός σχεδιασμός πού πορεύεται; Και όχι μόνο πού πορεύεται, αλλά πώς διαφοροποιείται, από πλευράς διοικητικής και πολιτικής επιστήμης, ο στρατηγικός σχεδιασμός -προσέξτε- από τη στρατηγική την οποία κάνει το προηγούμενο όργανο. Είναι ένα είδος επικάλυψης αρμοδιοτήτων -αν το διαβάσετε θα καταλάβαιτε γιατί μιλώ- η οποία στην πραγματικότητα αφαιρεί κάθε ικμάδα αυτοτέλειας και αυτοδυναμίας από το Αρχηγείο Ελληνικής Αστυνομίας. Δηλαδή δεν φτάνει που έχουμε ένα Αρχηγείο, το οποίο βρίσκεται υπό την κομματική επιρροή του Γενικού Γραμματέα, είναι και δύο άλλα συλλογικά όργανα τα οποία ελέγχονται από τον Υπουργό και φυσικά από το Γενικό Γραμματέα, ο οποίος αποτελεί επίλεκτο μέλος τους και τα οποία στην ουσία αποδυναμώνουν έτι περισσότερο το Αρχηγείο της Ελληνικής Αστυνομίας. Δηλαδή ο Αρχηγός της Ελληνικής Αστυνομίας σε ότι αφορά και τη χάραξη, αλλά και την εφαρμογή της πολιτικής, που θα μπορούσε να είναι μια οντότητα -σε όλες τις χώρες ο Αρχηγός της Αστυνομίας είναι μία οντότητα, η οποία έχει τεράστια επιρροή, σε ό,τι αφορά τη χάραξη και την εφαρμογή της πολιτικής, όχι μόνος του, αλλά πάντως σε συνεργασία με τα υπόλοιπα κυβερνητικά όργανα χάνεται μέσα από τον κομματικό Γενικό Γραμματέα και μέσα από δύο συλλογικά όργανα, τα οποία επικαλύπτουν το ένα ή  το άλλο.  Δεν υπάρχει καμία λογική στρατηγικής, οργανωτικής, διοικητικής επιστήμης, σε ό,τι αφορά όλα αυτά τα θέματα.
Και έρχεται  το τρίτο το οποίο  ορισμένοι και απο το χώρο της ελάσσονος Αντιπολίτευσης επήνεσαν. Και αυτή είναι η Επιτροπή Νομού, η οποία τι κάνει;  Επικαλύπτει τον Αστυνομικό Διευθυντή. Δηλαδή αυτό που γίνεται σε εθνική κλίμακα με τον Αρχηγό, το κάνουμε και στο νομό. Δηλαδή στον Αστυνομικό Διευθυντή, ο οποίος είναι ο εκπρόσωπος του Αρχηγείου στο νομό, επειδή δεν αφήνουμε το Αρχηγείο να έχει καμία αυτοτέλεια, εξίσου δεν αφήνουμε και σ' αυτόν να έχει αυτοτέλεια. Του βάζουμε από πάνω ένα όργανο  για να τον ελέγχει. Δηλαδή σκεφθείτε ότι έχουμε δύο παράλληλα πράγματα. Από τη μια πλευρά το Αρχηγείο με τον αστυνομικό του διευθυντή σε επίπεδο νομού και από την άλλη τα συλλογικά όργανα με την επιτροπή νομού. Δηλαδή είναι δύο παράλληλες ιεραρχίες.
ΚΥΡΙΑΚΟΣ ΣΠΥΡΙΟΥΝΗΣ: Καταλήγουν όμως στο αυτό, που είναι το Αρχηγείο. ΠΡΟΚΟΠΗΣ ΠΑΥΛΟΠΟΥΛΟΣ: Στρατηγέ μου, ξέρετε κάτι; Για να καταλήγουν θα έπρεπε να μην  παράλληλα; Αυτά τα δύο πράγματα βαίνουν παράλληλα και ξέρετε  και από το χώρο της γεωμετρίας ότι οι παράλληλες γραμμές δεν συναντώνται πουθενά. Και επειδή δεν συναντώνται πουθενά, γι' αυτό δεν πρόκειται να υπάρξει κανένα αποτέλεσμα. Αυτή είναι η διαφορά  με αυτό το σχήμα που προτείνει ο κύριος Υπουργός.
'Ολα αυτά αποδεικνύουν ότι αυτό το νομοσχέδιο κάνει ένα πάρα πολύ μικρό βημα, το οποίο  όχι μόνο δεν είναι  επαρκές αλλά αναιρείται το ίδιο από τον τρόπο με τον οποίο οργανώνεται. Αναιρείται το Αρχηγείο της Ελληνικής Αστυνομίας από τον τρόπο με τον οποίο διαμορφώνεται. Δεν είναι δηλαδή μόνο ότι το νομοσχέδιο αυτό αγγίζει ένα μόνο από τα μεγάλα προβλήματα, αλλά και αυτό το πρόβλημα, το οποίο αγγίζει σε τελική ανάλυση, όχι μόνο δεν το επιλύει, αλλά το επιδεινώνει με τον τρόπο του.  Θα ήθελα, λοιπόν, να πω ότι δεν είναι δυνατόν να μείνουμε ικανοποιημένοι και γι'αυτό λέμε όχι.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Τελειώνω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Για τόσο μικρό βήμα, θα κρατήσετε τόσο πολύ το Βήμα; 
ΠΡΟΚΟΠΗΣ ΠΑΥΛΟΠΟΥΛΟΣ: 'Ισα-ίσα κύριε Πρόεδρε. Δεν αναδεικνύεται το μικρό βήμα, αναδεικνύεται το μεγάλο κενό, που καλύπτεται πίσω από αυτό το μικρό βήμα. Για κενό μιλάω τώρα, δεν αφιέρωσα το  χρόνο μου στο βήμα, το οποίο ούτως ή άλλως το θεωρώ μικρό. Και αξίζει τον κόπο να αφιερώσουμε λίγο χρόνο στο μεγάλο κενό για το οποίο πρέπει να συμφωνήσουμε ότι πρέπει να το καλύψουμε συναινετικά. Εμείς ως κυβέρνηση θα το κάνουμε. Εκείνο που θέλω να σας πω όμως -και τελειώνω μ'αυτό- είναι κάτι άλλο και φαίνεται ακριβώς από τον τρόπο που λειτουργεί σήμερα Κυβέρνηση: Δεν έχω απολύτως τίποτα με τον άνθρωπο. Και πολύ περισσότερο θα ήθελα να σας πω, κύριοι συνάδελφοι, ότι εγώ προσωπικά, ως άνθρωπος που διακονεί τη νομική επιστήμη και τα δικαστήρια, ξέρω ότι το τεκμήριο αθωότητος υπάρχει για κάθε άνθρωπο ως τη στιγμή που καταδικάζεται. Και με πολύ πόνο λέω αυτό που θα πω. Αλλά αποδεικνύει τη νοοτροπία του νομοσχεδίου. Ηγείται ακόμα της Ελληνικής Αστυνομίας ο στρατηγός κ. Γεωργακόπουλος. Καλώς ή κακώς έχει παραπεμφθεί ο κ. Γεωργακόπουλος για τα γεγονότα της οδού Νιόβης. 'Οταν παραπέμπεται, κύριοι συνάδελφοι, απλός υπάλληλος, κάθε γενικός διευθυντής που παραπέμφθηκε -και το είδατε από την επιστολή της κυρίας Υπουργού Εσωτερικών- τίθεται σε διαθεσιμότητα. Εδώ ολόκληρος ο Αρχηγός της Ελληνικής Αστυνομίας παραμένει. Και προσέξτε την αντίφαση.
Κύριε Πρόεδρε, θα με συγχωρέσετε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, έχετε υπερβεί πολύ το χρόνο και είναι προχωρημένη η ώρα.
ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει διάταξη μέσα στο νόμο, στις τροπολογίες τις οποίες μας πρότεινε ο κύριος Υπουργός που λέει ότι μπορεί η θητεία του Αρχηγού να λήξει προώρως, αν τίθεται εν αμφιβόλω το κύρος του. Μα, δεν τίθεται εδώ. Εγώ δεν λέω να λήξει η θητεία του, που ούτως ή άλλως σήμερα θητεία δεν υπάρχει. Λέω, τουλάχιστον, έως ότου λήξει το θέμα αυτό, το δικαστικό, δεν πρέπει να απαλλαγεί των καθηκόντων του και δόξη και τιμή, και εδώ να είμαστε όλοι, να τον επαινέσουμε, εάν απαλλαγεί; Δεν θα έδειχνε αυτό μία ευαισθησία για την Κυβέρνηση ότι σέβεται και την ιεραρχία και το Σώμα; ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω να ολοκληρώσετε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Τονίζω ότι για όλους αυτούς τους λόγους, και για τη νοοτροπία ακόμα που αναδεικνύει η παραμονή του Αρχηγού της Ελληνικής Αστυνομίας στο Σώμα, παρά τα όσα έχουν συμβεί, εμείς θα πούμε, είναι αλήθεια με βαριά καρδιά, "όχι" σ' ένα νομοσχέδιο το οποίο φέρνει ένα μέτρο, που εμείς ζητήσαμε να έρθει. Αλλά το οποίο αναιρείται από τον τρόπο με τον οποίο οργανώνεται μέσα από το νομοσχέδιο αυτό. Ευχαριστώ και ζητώ συγγνώμη, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Γεωργακόπουλος, ως Κοινοβουλευτικός Εκπρόσωπος του ΠΑΣΟΚ, έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, εγώ θα προσπαθήσω να είμαι πραγματικά σύντομος αφ'ενός μεν για τους συναδέλφους, οι οποίοι καρτερικά περιμένουν εδώ να μιλήσουν και αφ'ετέρου δε να πω και για τους υπαλλήλους της Βουλής, ιδιαίτερα τους πρακτικογράφους, που χθες το βράδυ κάθισαν μέχρι τις 3.00' η ώρα και αύριο είναι και πρωϊνή η συνεδρίαση, οπότε καλό είναι να φροντίσουμε όλοι να είμαστε πιο σύντομοι.
ΝΙΚΟΛΑΟΣ ΓΚΕΛΕΣΤΑΘΗΣ: Να φροντίσουμε όλοι όταν έρχεται η σειρά των Βουλευτών! 
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε συνάδελφε, νομίζω ότι δεν καταχρώμαι του δικαιώματος, το οποίο έχω. Πάντοτε, όπως ξέρετε, περιμένω να μιλήσουν οι περισσότεροι Βουλευτές και πάντοτε δεν εξαντλώ το χρόνο, τον οποίο έχω στη διάθεσή μου ακριβώς γι'αυτόν το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Δεν εννοούσα εσάς. Εννοώ τον τρόπο με τον οποίο καθορίζει ο Κανονισμός της Βουλής...
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Γκελεστάθη, τις προτάσεις σας στην Επιτροπή Κανονισμού η οποία είναι Διαρκής.  
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ας μπούμε όμως στο θέμα για να μην τρώμε άλλο χρόνο και οι καθυστερήσεις αυξάνονται.
'Ακουσα με πάρα πολλή προσοχή όλες τις ομιλίες και ιδιαίτερα του Κοινοβουλευτικού Εκπροσώπου, που τελικώς παραδέχτηκε ότι γίνεται ένα μικρό βήμα, έστω και αν είπε ότι αυτό το βήμα αναιρείται από τον τρόπο με τον οποίο γίνεται η εφαρμογή.
Εγώ θα πω ότι μπορεί να αλλάξουν πολλά, έστω και με αυτό το μικρό βήμα το οποίο γίνεται. 'Ισως κάποιοι να θέλαμε να γίνουν πιο γενναία τα βήματα, σε διάφορα Σώματα είτε της Αστυνομίας είτε της Πυροσβεστικής είτε των Ενόπλων Δυνάμεων. Ξέρετε όμως ότι τα Σώματα αυτά είναι πάρα πολύ ευαίσθητα. Και όταν πρέπει να κάνεις μια τομή, η τομή θα πρέπει να είναι με την προσοχή, την οποία κάνει ο χειρουργός. Δηλαδή πάρα πολύ λεπτή και με πολύ μεγάλη προσοχή, έτσι ώστε να μη διαταράξει τα Σώματα αυτά. Και νομίζω ότι αυτό ακριβώς κάνει η Κυβέρνηση σε αυτή τη φάση. Δημιουργεί το Αρχηγείο, κάνει την τομή την οποία και εσείς αποδέχεστε ότι έπρεπε να γίνει, δίνει αρμοδιότητες στο Αρχηγείο της Αστυνομίας. Υπάρχει βεβαίως και η ανεξαρτησία, την οποία δεν μπόρεσα να καταλάβω, ιδιαίτερα της ελάσσονος Αντιπολίτευσης, τα κόμματα τα οποία έλεγαν ότι δεν υπάρχει ανεξαρτησία επειδή ο Αρχηγός τοποθετείται.
Μα δεν είναι εκεί το ζητούμενο ότι επειδή τοποθετείται ο Aρχηγός από την Κυβέρνηση από πού θα μπει ο Αρχηγός της Αστυνομίας. Πώς θα γίνει; Θα εκλέγεται από το Σώμα -είναι η μία άποψη- για να έχει ανεξαρτησία; Θα εκλέγεται από το λαό -η δεύτερη άποψη- που θα είναι ακόμα πιο ανεξάρτητος; 'Η θα διορίζεται από την Κυβέρνηση; Εδώ έχουμε επιλέξει, στο κοινοβουλευτικό μας σύστημα, ότι όπως διορίζεται ο Πρόεδρος του Αρείου Πάγου, ο Εισαγγελέας του Αρείου Πάγου που, είναι η ανώτατη δικαστική αρχή και κανένας δεν αμφιβάλλει για την ανεξαρτησία της δικαστικής εξουσίας, διορίζεται, εν πάση περιπτώσει, επιλέγεται, εκλέγεται ο Αρχηγός.
Εκείνο το οποίο θα πρέπει να προσέξουμε ιδιαίτερα -και το έλαβα υπόψη μου αυτό- είναι να μην εκλέγεται με κριτήρια άλλα από αυτά της αξιοκρατίας. Και η αξιοκρατία δεν είναι εάν είχαμε εμείς περισσότερο  κομματισμό και εσείς λιγότερο ή εσείς περισσότερο και εμείς λιγότερο. Είναι γεγονός ότι λίγο-πολύ όλοι υποκύψαμε σε αυτόν τον πειρασμό. Η ανεξαρτησία του Αρχηγείου και του Αρχηγού και της Αστυνομίας θα έγκειται στην αξία του, εάν έχει επιλεγεί με κριτήρια τέτοια, τα οποία θα κατοχυρώνουν ότι επελέγη με την αξία του και μόνο και όχι γιατί ήταν φίλος του άλφα, φίλος του δείνα, κομματικός κομισάριος.
Εδώ πώς θα αξιολογηθεί ένας αστυνομικός; Την άποψή μου θα πω, κύριε Υπουργέ. 'Ενας αστυνομικός πρέπει να αξιολογείται όχι μόνο από τα επιστημονικά προσόντα, τα οποία μπορεί να τα διαθέτει, αλλά και από την αποτελεσματικότητα, την οποία είχε στη διάρκεια όλης του της θητείας. Δεν μπορεί να επιλέγεται κάποιος ως αστυνομικός διευθυντής, υπαρχηγός, αρχηγός ή οτιδήποτε, εάν παραδείγματος χάρη ανέλαβε να εξιχνιάσει πενήντα υποθέσεις και έχει εξιχνιάσει τις είκοσι και ένας άλλος έχει εξιχνιάσει τις σαράντα πέντε. Αυτός που έχει εξιχνιάσει τις σαράντα πέντε, ασφαλώς πρέπει να προηγείται εκείνου που έχει εξιχνιάσει τις είκοσι, διότι η αποτελεσματικότητα είναι εκείνη, η οποία μετράει στον αστυνομικό.
'Ακουσα με προσοχή που είπατε ότι αυτά θα είναι πλέον τα κριτήρια για την ανάδειξη του Αρχηγού της Αστυνομίας. Διότι η εμπέδωση του κλίματος ασφαλείας που χρειάζεται να έχει ο ελληνικός λαός -αναφερθήκαμε και προχθές σε μία επερώτηση- είναι ότι εγκληματίες υπήρχαν πάντοτε -η ιστορία αυτό λέει- και θα υπάρχουν πάντοτε, γιατί όλοι οι άνθρωποι δεν είναι φιλήσυχοι και φιλειρηνικοί. Θα πρέπει να υπάρχει όμως και η δύναμη της καταστολής και η αποτελεσματικότητα.
Με έχει ανησυχήσει τελευταία, κύριε Υπουργέ, η επαναλαμβανόμενη διαδικασία των ενόπλων ληστειών και μάλιστα η σκληρότητα με την οποία γίνονται αυτές οι ληστείες. Και αν θέλετε μαθημένος ο ελληνικός λαός και έξω από αυτές τις διαδικασίες, τα τελευταία χρόνια γίνεται μάρτυρας αυτών των ενόπλων ληστειών. Νομίζω ότι τα τελευταία δύο χρόνια έχουν περιοριστεί κάπως στατιστικά, γιατί διάβασα τα στατιστικά στοιχεία. Δεν παύει, όμως, αυτό να με ανησυχεί ιδιαίτερα γιατί το αίσθημα ανασφάλειας το οποίο περνάει στο λαό όταν γίνεται και η προβολή τους -και δικαίως γίνεται η προβολή τους- μέσα από τα μέσα μαζικής επικοινωνίας, προσθέτει μια ανησυχία και για το ότι έχουμε περάσει σε ένα φθηνό έγκλημα. Δηλαδή η ανθρώπινη ζωή από τους εγκληματίες δεν υπολογίζεται. Αυτό είναι πάρα πολύ ανησυχητικό και εκεί θα πρέπει να δώσει ιδιαίτερο βάρος η Ελληνική Αστυνομία.
Επίσης ανησυχεί την ελληνική κοινωνία η έξαρση των ναρκωτικών και ιδιαίτερα του εμπορίου των ναρκωτικών.
'Αρα η Ελληνική Αστυνομία θα πρέπει να προσανατολιστεί προς αυτά τα σκληρά εγκλήματα -για να το πω έτσι- και όχι να κυνηγάμε, παραδείγματος χάρη, το μικροεγκληματία και να έχει εκεί αποτελεσματικότητα η Ελληνική Αστυνομία, αλλά να μην έχει την πρέπουσα αποτελεσματικότητα στο σκληρό έγκλημα.
Ο 'Ελληνας πολίτης σήμερα ζητάει να παταχθεί το σκληρό έγκλημα. Και σε αυτό μπορώ να ομολογήσω ότι τον τελευταίο καιρό έχει γίνει μία πρόοδος.
Θέλω, όμως, να πω και για τα μέσα, τα οποία πρέπει να διαθέτει η Ελληνική Αστυνομία και για την εκπαίδευση.
Eίπατε ότι η εκπαίδευση της Ελληνικής Αστυνομίας είναι άρτια και ότι θα την ζήλευαν πολλές άλλες αστυνομίες. 'Ισως τα τελευταία χρόνια, μετά  την αύξηση του χρόνου της εκπαίδευσης, να έχει γίνει μία πρόοδος σε αυτό.  Πρέπει όμως να είναι διαρκής η εκπαίδευση του αστυνομικού. Δεν αρκεί το ότι διορθώσαμε την εκπαίδευση στις αστυνομικές σχολές. Χρειάζεται να είναι διαρκής η εκπαίδευση. Οι αστυνομικοί που πήγαν στα αστυνομικά τμήματα δεν είναι δυνατόν να μην ξαναεκπαιδεύονται ή να εκπαιδεύονται σε πολύ αραιά χρονικά διαστήματα. Θα πρέπει να αντιμετωπίζουν και τις νέες μεθόδους του εγκλήματος, οι οποίες συνεχώς ξαφνιάζουν την κοινωνία.  Πιστεύω ότι η εκπαίδευση θα βγάλει τους καλούς αξιωματικούς. Η αστυνομία έχει ανάγκη από καλούς αξιωματικούς, που να είναι καλά εκπαιδευμένοι και σαν χαρακτήρες να είναι άριστοι και την πειθαρχία να μπορούν να επιβάλλουν και ανιδιοτελείς να είναι και ριψοκίνδυνοι και να έχουν το αίσθημα της αυτοθυσίας. Μόνο αν οι αξιωματικοί είναι έτσι, μπορούν να εμπνεύσουν τους άνδρες, που έχουν υπό τη διοίκησή τους, ώστε να ανταποκριθούν στα καθήκοντά τους.
Ακόμη η Αστυνομία πρέπει να οργανωθεί κάπως διαφορετικά. Δηλαδή εκτός από την τοπική αρμοδιότητα, την οποία έχει, υπάρχουν και ορισμένα εγκλήματα, τα οποία θα πρέπει να χρεώνονται σε συγκεκριμένους αξιωματικούς και η αποτελεσματικότητά τους να μετριέται από τον τρόπο και από τον χρόνο μέσα στον οποίο έφεραν αποτέλεσμα αυτοί οι αξιωματικοί. Αν δεν γίνεται αυτό και υπάρχει μόνο η τοπική αρμοδιότητα, δεν θα έχουμε αποτέλεσμα. Αλλά και στην τοπική αρμοδιότητα μπορούμε να μετρήσουμε την ικανότητα των αξιωματικών. Δεν είναι δυνατόν σε μία περιοχή να κτίζονται δέκα χιλιάδες αυθαίρετα και η Αστυνομία να μην έχει δει τίποτα. Ο αστυνομικός διευθυντής της περιοχής είναι ακατάλληλος. Δεν είναι δυνατόν να υπάρχει έξαρση της εγκληματικότητας σε μία γειτονιά που έχει το ένα αστυνομικό τμήμα και στην άλλη με άλλο αστυνομικό τμήμα, να μην υπάρχει έξαρση εγκληματικότητας. Πρέπει να λαμβάνεται υπόψιν η προσωπικότητα και η εκπαίδευση του αστυνομικού διευθυντή στη συγκεκριμένη περιοχή. Παίζει τεράστιο ρόλο ο τρόπος με τον οποίο οργανώνει τους άνδρες, ο τρόπος που τους καθοδηγεί, ο τρόπος με τον οποίο παρακολουθεί την αποτελεσματικότητά τους.
Και εσείς είπατε ότι η αποτελεσματικότητα της Τροχαίας μετριέται από τον αριθμό των κλήσεων και των παρατηρήσεων. Το ίδιο πρέπει να γίνεται και με την εγκληματικότητα. Η Αστυνομία πρέπει να λειτουργεί προληπτικά, αποτρεπτικά του εγκλήματος και όχι κατασταλτικά. Η παρουσία της Αστυνομίας πρέπει να είναι τέτοια, έτσι ώστε να αποτρέπει τον πολίτη από του να εγκληματεί και όχι να έρχεται μετά κατασταλτικά να συλλάβει τον εγκληματία. Αν η παρουσία της είναι διαρκής, τότε θα αποτρέπεται το έγκλημα.
Πολλές φορές στην επαρχία, κύριε Υπουργέ, ζητάνε κάποιο μέσον, κάποιο αυτοκίνητο, που πιστεύω ότι πρέπει η πολιτεία να τα παράσχει. Δεν είναι δυνατόν να έχουν κάποια σαράβαλα και να πιστεύουμε ότι θα μπορέσουν στον εθνικό δρόμο με το mitsubishi των 1300 cc να πιάσουν το BMW ή το Mercendes. Δεν το κάνουν. Το αφήνουν να φύγει γιατί δεν μπορούν. Αδυνατούν, γιατί δεν διαθέτουν τα κατάλληλα μέσα, ώστε να έχουν αποτελεσματικότητα.  Πιστεύω, κύριε Υπουργέ, ότι η πολιτική σας προς αυτήν την κατεύθυνση πρέπει να πάει. Βεβαίως γίνεται ένα βήμα που εμείς πιστεύουμε ότι είναι ικανοποιητικό -η Αντιπολίτευση λέει ότι είναι μικρό-  για την αποτελεσματικότερη λειτουργία της Αστυνομίας, για τη  μεγαλύτερη ανεξαρτησία της.
Και εδώ θα πω δυο λόγια ακόμα και για το θέμα των ΠΑΕ. Δεν προστατεύονται οι ΠΑΕ -έκανα τη διακοπή μάλιστα στον αγαπητό συνάδελφο της Νέας Δημοκρατίας, όταν μιλούσε- εκεί προστατεύεται το πλήθος του κόσμου, ο λαός ο οποίος συμμετέχει σ' αυτές τις εκδηλώσεις. Και όπως λέει ο νόμος ότι είναι υποχρεωμένη, όπου γίνεται συνάθροιση πολλών πολιτών να είναι εκεί η Αστυνομία για να προστατεύσει τον πολίτη, το ίδιο κάνει και στις ΠΑΕ. Βεβαίως εκεί ασκείται μία επιχειρηματική δραστηριότητα και οπωσδήποτε εφόσον προσφέρει έξτρα υπηρεσίες η Αστυνομία καλό θα είναι οι αστυνομικοί, οι οποίοι λαμβάνουν αυτήν την αποστολή να έχουν και ένα επιμίσθιο. Αλλά, όπως είπατε, να υπάρχει αυτό το επιμίσθιο, έτσι ώστε και να πηγαίνουν πιο εύκολα όμως πρώτα απ' όλα να καλύπτουν το άλλο έγκλημα.  Να καλύπτουν το άλλο έγκλημα και μετά αυτό το οποίο συνήθως γίνεται από τους οργανωμένους φιλάθλους, από αυτούς τους συνδέσμους, που είχα πει κάποτε στον Υφυπουργό Πολιτισμό αρμόδιο για τον Αθλητισμό ότι πρέπει να τους καταργήσουμε.
Πρέπει να απαγορευθεί να υπάρχουν οι οργανωμένοι σύνδεσμοι των φιλάθλων, γιατί αυτοί είναι που δημιουργούν τα προβλήματα όπως και οι διοικήσεις, οι οποίες μέσω αυτών θέλουν να δημιουργήσουν κάποια προβλήματα ή κάποια καθοδήγηση να κάνουν και δημιουργούν όλα αυτά τα επεισόδια στα γήπεδα, τα οποία πιστεύω ότι όχι μόνο δεν τιμούν τον Αθλητισμό, αλλά ούτε το ποδόσφαιρο, αλλά ούτε την εκάστοτε ομάδα ούτε αυτούς τους ίδιους τους φιλάθλους.
Και θα πω και κάτι που είπα προχθές και τελείωσα εδώ. Προσέξτε λίγο την επαρχία, κύριε Υπουργέ. Η Αστυνομία ας είναι λίγο πιο ορατή θα έλεγα στην επαρχία και στα μικρά χωριά. 'Εχει περάσει μία φοβία στον κόσμο, η οποία θα πρέπει σιγά-σιγά να φύγει. Και σας είπα αυτή προέρχεται ιδιαίτερα από τους λαθρομετανάστες, οι οποίοι ουσιαστικά έχουν αλώσει την ελληνική επαρχία και εκεί ο πολίτης λίγο-πολύ επειδή είναι μόνος του είναι και λίγο ανυπεράσπιστος. Η παρουσία της Αστυνομίας θα δώσει κουράγιο σ' αυτούς τους ανθρώπους.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Λαμπρόπουλος έχει το λόγο. 
ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριε Υπουργέ, κύριοι συνάδελφοι, συζητάμε σήμερα στη Βουλή το νομοσχέδιο για τη σύσταση του Αρχηγείου της Ελληνικής Αστυνομίας. 'Ολοι μας αναγνωρίζουμε το δύσκολο έργον των αστυνομικών και την προσφορά τους στην κοινωνία πολλές φορές με κίνδυνο τη ζωή τους. Τιμάμε το Σώμα και τους αστυνομικούς, τους οποίους θέλουμε να είναι φύλακες και φρουροί της ζωής μας, της περιουσίας μας και γενικά της εννόμου τάξεως. Τους θέλουμε ικανούς να ανταπεξέλθουν στις υποχρεώσεις τους και ακέραιους στην κοινωνία πράγμα, το οποίο καταφέρνουν στη συντριπτική τους πλειοψηφία με τις φιλότιμες, κατά κανόνα προσπάθειές τους.
Αρκεί όμως αυτό για να είναι σε θέση να ανταποκριθούν στη σημερινή εποχή με τη μορφή που έχει πάρει το έγκλημα, που τελείται από εκπαιδευμένους, σκληρούς και αδίστακτους κακοποιούς και μάλιστα που διαθέτουν και τα πλέον σύγχρονα μέσα; Αφέθηκε ποτέ η Αστυνομία να επιτελέσει απερίσπαστη το έργο της; Της έχετε προσφέρει όλα τα σύγχρονα μέσα για να αντιμετωπίσει το σύγχρονο έγκλημα; Δώσατε στον αστυνομικό τα κίνητρα που πρέπει, την ηθική και υλική στήριξη για να επιτελέσει με πάθος το έργο του; Είναι κατάλληλα εκπαιδευμένος σήμερα ο αστυνομικός; Δεν είναι, κύριε Υπουργέ εκτός ορισμένων μονάδων. Επιλέχθηκαν πάντοτε οι αξιότεροι για την ιεραρχία και τις θέσεις κλειδιά στο Σώμα; 'Εμειναν ποτέ τα κόμματα μακριά από τις προαγωγές και τις τοποθετήσεις; Ποιος θα ξεχάσει τις λίστες ντροπής του διαβόητου Σουλτάτου; Ο κομματισμός της τελευταίας εικοσαετίας έχει αποδιοργανώσει την Ελληνική Αστυνομία. Είναι η κύρια αιτία της σημερινής κατάστασης.
Το έγκλημα βρίσκεται σε έξαρση στη χώρα μας. Είμαστε δεύτερη στην Ευρωπαϊκή 'Ενωση στην αύξηση της εγκληματικότητας. Δεν υπάρχει σήμερα 'Ελληνας, που να αισθάνεται ασφαλής. Η κατάσταση στην ύπαιθρο είναι ακόμα χειρότερη, στα χωριά υπάρχει παντελής έλλειψη αστυνόμευσης. Οι κλοπές και οι διαρρήξεις δεν δηλώνονται πλέον, είναι καθημερινά φαινόμενα. Η ασφάλεια, λοιπόν, είναι το υπ' αριθμόν ένα πρόβλημα για τους κατοικούντες στην ύπαιθρο.
Για να υπάρξει αντιμετώπιση πρέπει να παρθούν γρήγορα και τολμηρά μέτρα. Πρέπει να ξεριζωθεί ο κομματισμός, που διαλύει την Αστυνομία. Πρέπει να γίνει γρήγορα οργανωτική αναδιάρθρωση και πρόγραμμα συνεχούς εκπαίδευσης των αξιωματικών. Πρέπει να καθιερωθεί η αξιοκρατία σε προαγωγές, αλλά και τοποθετήσεις. Είναι βασικό αυτό. Πρέπει να υπάρξει υλική και ηθική στήριξη από την πολιτεία.
Το σημερινό νομοσχέδιο έρχεται με μεγάλη καθυστέρηση, είχαμε όμως την ελπίδα πως θα έβαζε πολλά πράγματα στη θέση τους. Για άλλη μια φορά διαψευσθήκαμε. Η Κυβέρνηση που είναι αποκλειστικά υπεύθυνη, αφού κυβερνάει τόσες τετραετίες, δεν τόλμησε ούτε τώρα να ξεπεράσει τον κακό της εαυτό. Η Κυβέρνηση βασίζει την πολιτική της επιβίωση στο σφικτό εναγκαλισμό κράτους και κόμματος, κόμματος με τη Δημόσια Διοίκηση. 'Ετσι εξηγείται, γιατί δεν παίρνει τις αποφάσεις, που απαιτούνται.
Με το υπό συζήτηση νομοσχέδιο δεν υλοποιείται η ίδρυση ανεξάρτητου Αρχηγείου της Ελληνικής Αστυνομίας.
Στο άρθρο 3 προβλέπεται ότι ο Υπουργός Δημόσιας Τάξης, κατευθύνει εποπτεύει, συντονίζει και ελέγχει το Αρχηγείο της Αστυνομίας. Αυτό τα λέει όλα. Θα έπρεπε να περιοριστεί στη χάραξη της πολιτικής και την εποπτεία. Ο Γενικός Γραμματέας του Υπουργείου δεν καταργείται, αφού είναι ο κομματικός εγκάθετος μέσα από τον οποίο περνάνε όλες οι παρεμβάσεις. Η αστυνομική επιτροπή νομού συστήθηκε με τον ν. 1481/84 είχε σκοπιμότητα κομματική επειδή το προσωπικό της δεν θεωρείτο τότε προσκείμενο στο ΠΑΣΟΚ, τίποτε μέχρι τώρα δεν προσέφερε και τώρα ενδεχόμενως μπορεί, υπάρχει ο κίνδυνος, ο φόβος να υπηρετήσει πολιτικές σκοπιμότητες, πέραν του ότι δεν μπορεί να παίρνει γρήγορες αποφάσεις σε έκτακτες περιπτώσεις.  Στην παράγραφο 2 του άρθρου 15α λέει. Αποφασίζει για  τα μέτρα αστυνομικής φύσης, που πρέπει να ληφθούν σε ιδιαίτερα σημαντικές περιπτώσεις διατάραξης ή κινδύνου διατάραξης της δημόσιας τάξης, καθώς και σε περιπτώσεις μεγάλων πυρκαγιών, καταστροφών ή άλλων εκτάκτων αναγκών στο νομό μας. Δεν ξέρω πώς μπορεί να λειτουργήσει αυτό, πότε θα συγκεντρωθούν, πότε θα αποφασίσουν και πότε θα εκτελέσουν. Δεν μπορώ να καταλάβω τι έννοια έχει αυτό.
Στο άρθρο 24 προβλέπεται ότι ο διευθυντής ενός τμήματος μπορεί να είναι από αστυνόμος Β' μέχρι και αστυνομικός υποδιευθυντής. Θα πρέπει να καθοριστεί επακριβώς, πού μπορεί να υπηρετούν οι αξιωματικοί ανάλογα με το βαθμό τους, διότι διαφορετικά θα τοποθετείται κάποιος σε θέση υποβαθμισμένη ή μη, ανάλογα με το αν είναι ημέτερος ή όχι.
Το άρθρο 32 είναι και αίτημα των αστυνομικών θα πρέπει να αποσυρθεί.  Και οι αστυνομικοί έχουν ανάγκη ανάπαυσης.
Ακόμα να προσθέσω με το συζητούμενο νομοσχέδιο δεν κατοχυρώνεται η σωστή λειτουργία των συμβουλίων προαγωγών και τοποθετήσεων, που είναι και το σημαντικότερο.
Υπάρχει ακόμα η υποψία και μας την έχουν εκφράσει αξιωματικοί πως επιχειρείται ή θα επιχειρηθεί να τροποποιηθεί το ισχύον σύστημα προαγωγών, αυξάνοντας τα όρια ηλικίας. Είναι ηθικό και δίκαιο να μην γίνεται καμιά παρέμβαση πριν από τις κρίσεις. Περιμένουμε μια διάψευση ή επιβεβαίωση.
Κύριε Υπουργέ, το συζητούμενο νομοσχέδιο δεν φέρνει κάτι καινούριο, δεν αλλάζει τη δομή, τη νοοτροπία και τη λειτουργία της Αστυνομίας. Δεν φέρνει τα πάνω κάτω, όπως θα έπρεπε και όπως το απαιτούν οι καιροί. Δεν λύνει προβλήματα και δεν δημιουργεί προϋποθέσεις, γι' αυτό είμαστε αντίθετοι, γι' αυτό δεν μπορούμε να το ψηφίσουμε.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ  (Παναγιώτης Ν. Κρητικός): Ο κ. Παπαδημόπουλος έχει το λόγο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριοι συνάδελφοι, από τα βασικότερα προβλήματα που αντιμετωπίζει σήμερα η ελληνική κοινωνία είναι -κατά την άποψή μου- η ανεργία και η εγκληματικότητα. Απόψε συζητούμε για το δεύτερο θέμα, το οποίο πράγματι συνδυάζεται άμεσα με την οργάνωση και την αποδοτικότητα της Ελληνικής Αστυνομίας.
Οι πάντες σ' αυτόν τον τόπο γνωρίζουν ότι τα τελευταία χρόνια η εγκληματικότητα πήρε εκρηκτικές διαστάσεις, σε τέτοιο μάλιστα σημείο που πάρα πολλοί από την ελληνική ύπαιθρο εγκαταλείπουν τα χωριά τους και προτιμούν να διαβιώσουν στα αστικά κέντρα, όπου πιστεύουν καλώς ή κακώς ότι η ασφάλεια εκεί είναι μεγαλύτερη.
'Εχουμε εγκληματικότητα τέτοια, που πράγματι πήρε αυτές τις διαστάσεις, που είπα, ή απλώς είναι στη φαντασία μας; Δυστυχώς πάρα πολλοί εκ των συναδέλφων, κατά καιρούς στη συζήτηση παρομοίων νομοσχεδίων, ισχυρίζονται ότι ο ελληνικός λαός κατελήφθη από μια φοβία εναντίον των ξένων, δήθεν ότι επιδεικνύει τάσεις ρατσισμού κλπ. και ότι δεν υπάρχει κανένας κίνδυνος και όλα είναι μια χαρά. Τέτοια πλάνη δεν έχω ξανακούσει, δεν έχω ξαναδεί, δεν έχω διαπιστώσει.
Κάποτε, κύριοι συνάδελφοι, τα εγκλήματα ήταν ελάχιστα. 'Ακουγες μια ληστεία ανά δέκα χρόνια, άκουγες ένα φόνο ανά είκοσι χρόνια. Και εκείνα τα εγκλήματα τότε δεν ήταν τυφλά, όπως είναι σήμερα, αλλά εστρέφοντο κατά ορισμένων προσώπων, ύστερα από μια αντιδικία που είχε προηγηθεί, φερ' ειπείν για μια κτηματική διαφορά, για ένα έγκλημα κατά των ηθών κ.ο.κ.
Ο πολύς ο κόσμος όμως, ο άσχετος με τη συμπλοκή, με την περιπλοκή, με την αντιδικία αυτήν τη συγκεκριμένη, δεν είχε να φοβηθεί απολύτως τίποτε, διότι δεν τον ενδιέφερε. Δεν ήταν στόχος καν οποιουδήποτε εγκληματικού στοιχείου.
Σήμερα όμως οι πάντες είναι στο στόχαστρο των εγκληματικών στοιχείων.  Δεν βλέπετε ότι δεν μπορούμε να κινηθούμε πουθενά; Δεν βλέπετε ότι αν τη νύκτα σταματήσει το αυτοκίνητό σας κάπου, θα σας πλησιάσει μια ομάδα ντόπιων και κυρίως αλλοδαπών εγκληματιών και θα θέσουν σε άμεσο κίνδυνο αυτή την ίδια τη ζωή σας; Δεν το καταλαβαίνετε αυτό; Υπάρχει μέρα που δεν βλέπουμε στην τηλεόραση δυο-τρεις ένοπλες ληστείες ή άλλα σοβαρά αδικήματα; Ποια ξενοφοβία και ποια παραμύθια μπορεί να πει κανείς για τέτοια θέματα μείζονος σημασίας, ασφάλειας και τάξης στη χώρα μας; Οι 'Ελληνες -το έχω υποστηρίξει πολλές φορές και το λέω και απόψε πάλι- είναι λαός φιλήσυχος, είναι λαός ευγενικός, είναι λαός φιλόξενος, γιατί εδώ στην Ελλάδα γεννήθηκε ο Ξένιος Δίας. Και δεν έχει τίποτα με τους αλλοδαπούς, αλλά εκείνοι οι οποίοι διαταράσσουν την ήρεμη κοινωνική ζωή, είναι κατά κανόνα οι αλλοδαποί.
Είδατε τι έγινε προχθές στην Κοζάνη; Σκότωσαν άνθρωπο στα καλά καθούμενα. Λίγο νωρίτερα στον Τύρναβο Λάρισας. Μπήκαν στο βενζινάδικο και πέταξαν χειροβομβίδα και σκότωσαν δυο. Δεν είναι αυτοί μόνο. Κάθε μέρα γίνονται αναρίθμητα εγκλήματα και πολλά άλλα, τα οποία αφορούν βιασμούς και δεν μνημονεύονται καν, δεν αναφέρονται στις αρχές.
Μπορεί η Ελληνική Αστυνομία, εν πάση περιπτώσει, να καταστεί αποτελεσματική στη χώρα μας με τη μέχρι τούδε δομή της ή χρειάζεται πράγματι αναδιοργάνωση; Το συζητούμενο νομοσχέδιο έρχεται κυρίως όχι για να οργανώσει καλύτερα το Σώμα της Αστυνομίας, αλλά για να βρει ευκαιρία να ιδρυθεί το λεγόμενο Αρχηγείο της Αστυνομίας. Και με την ευκαιρία αυτή, ας δούμε και ποιες άλλες διατάξεις μπορούν να βελτιωθούν και να γίνει κάποια περαιτέρω αναδιοργάνωση της Ελληνικής Αστυνομίας.
Κύριε Υπουργέ, όπως είπαν και άλλοι ομιλητές δεν είναι πανάκεια πράγματι, η ίδρυση του Αρχηγείου της Αστυνομίας. Δεν πρόκειται να λύσει τα προβλήματα της δημόσιας τάξης και ασφάλειας στη χώρα μας. Δεν είμαι εναντίον, δεν χάλασε ο κόσμος. Aς γίνει το Αρχηγείο, αλλά αλίμονό μας αν τρέφουμε τέτοιου είδους ψευδαισθήσεις. Αν πιστέψουμε δηλαδή ότι από αύριο το πρωί που θα τεθεί σε λειτουργία το Αρχηγείο, θα περιοριστεί σημαντικά η εγκληματικότητα. Δεν είναι αυτό. Η εγκληματικότητα βέβαια μπορεί να περιοριστεί και απ' αυτό και από τον άρτιο εξοπλισμό και από την καλή εκπαίδευση, αλλά όλα αυτά είναι δευτερεύοντα.
Το κύριο είναι να μπορέσουμε να δώσουμε τέτοιες κατευθύνσεις στην Αστυνομία, να εκπαιδεύσουμε έτσι το Αστυνομικό Σώμα, να πείσουμε τους αστυνομικούς πώς πρέπει να φέρονται απέναντι στον πολίτη και πώς πρέπει να αντιμετωπίζουν τις εγκληματικές πράξεις και τότε μόνο θα έχουμε πραγματικά καλύτερα αποτελέσματα. Εάν δεν υπάρξει η έμπνευση που λέμε προς τον αστυνομικό, δεν πρόκειται να περιοριστεί το έγκλημα και δεν πρόκειται ποτέ η Αστυνομία να επιτελέσει εις το ακέραιο το καθήκον της.  Δηλαδή, τι νομίζετε; 'Αμα αρχίσουμε και παίρνουμε βαριά αυτοκίνητα στην Αστυνομία, Μercedes, BMW, καλό οπλισμό, αλεξίσφαιρα γιλέκα, καλή εκπαίδευση, θα σταματήσει η εγκληματικότητα; Σήμερα έχουμε σαράντα χιλιάδες αστυνομικούς και αν πάρουμε άλλους σαράντα χιλιάδες θα έχουμε καλύτερα αποτελέσματα; 'Οχι. Η βούληση είναι εκείνο που λείπει. Πρέπει να το λάβουμε σημαντικά υπόψη. Αυτό κυρίως λείπει και αυτό να δούμε πώς μπορούμε να το μπαλώσουμε.
Βλέπεις έναν αστυνομικό στις τρεις και δέκα και του λες ότι εκεί γίνεται μία ληστεία και σου απαντάει πολύ εύκολα, ότι είναι τρεις και δέκα και εγώ είχα μέχρι τις τρεις η ώρα αποστολή να φυλάξω στο αστυνομικό τμήμα ή να κάνω περιπολία, ή εν πάση περιπτώσει, να επιτελέσω το καθήκον μου. Δυστυχώς, ακούμε και τέτοια.
Αν δεν κατορθώσουμε να διδάξουμε τον αστυνομικό σωστά, πότε πρέπει να κάνει χρήση του όπλου του, πώς πρέπει να φέρεται, είναι δυνατόν να μειωθεί η εγκληματικότητα; Είναι δυνατόν να κρατάμε δέκα, είκοσι χιλιάδες αστυνομικούς -τη μισή αστυνομική δύναμη- για να καταστέλλουν διαδηλώσεις ή να παρεμποδίζουν εγκληματικά στοιχεία από τη διάπραξη αξιοποίνων πράξεων, ενώ θα χρειάζονταν ενδεχομένως, είκοσι ή τριάντα άνθρωποι;  Ξέρετε πώς γίνονται οι διαδηλώσεις ή οποιεσδήποτε άλλες παρόμοιες εκδηλώσεις στις χώρες της Ευρωπαϊκής 'Ενωσης; Μία φορά θυμάμαι στις Βρυξέλλες είπαν σε αυτούς που ήθελαν να διαδηλώσουν για κάτι, ότι σειρά έχει τώρα το δεξί πεζοδρόμιο και ότι έπρεπε να πάνε από απέναντι να μην επιφορτίζεται διαρκώς η μία πλευρά των καταστημάτων, μία από δω, μία από κει. Και πάνε στο δήμο και καταθέτουν χρήματα για να αποζημιωθεί  ενδεχομένως ο δήμος από τις καταστροφές, που θα γίνουν σε παγκάκια κλπ. Και όταν περνάνε οι υπάλληλοι του δήμου και βλέπουν ότι δεν υπάρχει ζημία, δίνουν την προκαταβολή στο φορέα, που διοργάνωσε τη διαδήλωση.
Και εμείς αποτύχαμε σε αυτό. Λέγαμε το 1991 ότι θα πατάξουμε αυτά τα εγκληματικά στοιχεία, τους εκατό αναρχικούς, τα εκατό αυτά περιθωριακά άτομα, τα εξαμβλώματα της κοινωνίας, τα οποία αναστατώνουν τέσσερα εκατομμύρια Αθηναίους και δεν κάναμε τίποτε. Μαζεύαμε δύο χιλιάδες αστυνομικούς και φυλάγαμε αυτά τα κοινωνικά κατακάθια, τα οποία ούτως ή άλλως, έκαναν τη ζημιά, έσπαγαν τις βιτρίνες, έβαζαν φωτιά στα αστυνομικά αυτοκίνητα, κατέστρεφαν την περιουσία του κοσμάκη και δεν μπορέσαμε να φέρουμε αυτό που είχαμε υποσχεθεί στην ελληνική κοινωνία. Το ίδιο κάνετε και εσείς σήμερα. Αν υπάρξει πραγματική βούληση, κύριε Υπουργέ, με είκοσι αστυνομικούς θα μπορούμε να αποτρέπουμε αυτά τα εγκληματικά στοιχεία να κρατούν ρόπαλα, μπουκάλια, τούβλα και οτιδήποτε άλλο και να είναι έτοιμα να ορμήσουν εναντίον της περιουσίας του κόσμου. Θα πρέπει να οδηγηθούμε προς αυτού του είδους το σκεπτικό και τότε να δείτε πώς μπορούμε να επιβάλουμε άνετα και τη δημόσια τάξη και τη δημόσια ασφάλεια. 'Ομως, δεν το θέλουμε ή εν πάση περιπτώσει, δεν το αποτολμούμε. Φοβόμαστε μήπως παρεξηγηθούμε, μη μας πουν ότι δεν είμαστε δημοκράτες, μη μας πουν ότι καταπιέζουμε τα δικαιώματα. Ποια δικαιώματα; Ασχολούμαστε όλοι με τους εγκληματίες, με τα περιθωριακά άτομα και πάρα πολύ λίγο με το νομοταγή πολίτη, με τον οικογενειάρχη, με τον πολύτεκνο.
'Ετσι είναι, δυστυχώς. Και ακούτε πολλούς νομικούς και άλλους ανεύθυνους στη χώρα μας να λένε "τα δικαιώματα του πολίτη αυτού θίγονται βάναυσα". Ποια δικαιώματα; Αφού δεν σέβεται τους κανόνες της έννομης τάξης, δεν σέβεται αυτό που θέλει η πλειοψηφία, θα σεβαστώ εγώ τον εγκληματία και θα του κάνω και χάρη για να μην τον ενοχλήσω κιόλας; Μήπως θέλουν να του πούμε κιόλας "μας συγχωρείτε που σας κρατήσαμε απόψε στο τμήμα, αύριο το πρωί θα σας απολύσουμε;" Δεν έχουμε έτσι δημόσια τάξη και ασφάλεια. Νομίζω ότι και το Αρχηγείο της Ασστυνομίας δεν θα καταφέρει να φέρει θεαματικά αποτελέσματα στον τομέα αυτό.
Γι'αυτό έχω τη γνώμη ότι αλλού θα πρέπει, κύριε Υπουργέ, να στρέψετε την προσοχή σας. Θα πρέπει να θελήσετε να επιβάλετε την έννομη τάξη και ασφάλεια στη χώρα και θα δείτε ότι με πολύ λιγότερο προσωπικό, με πολύ λιγότερα μέσα εξοπλισμού, υλικοτεχνικά όπως τα λέμε, θα γίνει η δουλειά μας. Αν δεν υπάρξει αυτή η νοοτροπία, αυτή η βούληση, δεν θα έχουμε ποτέ καλή αστυνόμευση και έτσι τα πάντα θα είναι στο έλεος του Θεού και οι εγκληματίες θα αλωνίζουν στην ύπαιθρο και στα γραφεία μας ακόμα, μέσα στην Αθήνα, στα κέντρα των πόλεων όλοι θα νιώθουμε ανασφάλεια.
Τέλος, θα ήθελα να πω δύο λόγια για τη διάρθρωση των διατάξεων του νομοσχεδίου. Συμφωνώ απόλυτα με τον κ. Παυλόπουλο ότι δεν χρειάζεται να έχουμε συμβούλια. Καιρός είναι να καταργηθούν κάποια συμβούλια, γιατί έτσι εμπλέκονται πολλοί και ποτέ δεν ξέρει κανείς τι αρμοδιότητες έχει. Και τα δύο συμβούλια, που αναφέρονται στα άρθρα 8 και 13 πρέπει να φύγουν.
Επίσης στο πρώτο άρθρο δεν μου αρέσει καθόλου η ταξινόμηση της ύλης, γιατί δεν μπορούμε να λέμε αλλού "συγκροτείται Αρχηγείο", παρακάτω  να λέμε "απαρτίζεται" και πιο πέρα "υπάγονται". Πρέπει να πούμε τι είναι το Υπουργείο Δημόσιας Τάξης, από τι υπηρεσίες αποτελείται κυρίως και εκεί να απαριθμήσουμε την Αστυνομία, το Πυροσβεστικό Σώμα, την Αγροφυλακή και τα ΠΣΕΑ και εν συνεχεία να πούμε πως οργανώνεται το γραφείο του Υπουργού.  Επίσης στην πρώτη παράγραφο του άρθρου 1 λέμε το πώς συγκροτείται το γραφείο του Υπουργού, ενώ η πρόθεση ασφαλώς του νομοθέτη είναι να πει πρώτα-πρώτα τις κύριες, τις κεντρικές υπηρεσίες, που έχει να διοικήσει ο Υπουργός Δημόσιας Τάξης.
Θα τα πούμε αναλυτικότερα στην κατ'άρθρον συζήτηση, αλλά πάντως χρειάζεται κάποια ανακατάταξη και κάποια βελτιωμένη παρουσίαση του κειμένου από νομοθετικής πλευράς. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, έχω την άποψη ότι όταν αναφερόμαστε στην Ελληνική Αστυνομία, πρέπει να είμαστε όλοι προσεκτικοί και να λαμβάνουμε υπόψη ότι δεν υπάρχει κοινωνική ομάδα που να μην έχει τους καλούς της και τους κακούς της. 'Ετσι και η Ελληνική Αστυνομία έχει κάποιους μέσα στα σπλάχνα της που είναι οι κακοί της, οι επίορκοι, οι διεφθαρμένοι. Αυτό όμως δεν σημαίνει ότι ολόκληρο το Σώμα της Ελληνικής Αστυνομίας διακατέχεται από αυτά τα χαρακτηριστικά.
Θα πρέπει να λάβουμε επαναλαμβάνω υπόψη μας ότι κάθε κοινωνική ομάδα, κάθε κοινωνική τάξη έχει και τους κακούς της. Σημασία έχει τι κάνουμε, ώστε να περιορίσουμε αυτό το ποσοστό στο απειροελάχιστο για να μπορεί η Ελληνική Αστυνομία να πράξει το καθήκον της και να ανταπεξέλθει στην αποστολή της, όπως αυτή προσδιορίζεται από το νόμο και από την ίδια την ύπαρξή της.
Συνεπώς έχω την άποψη ότι θα πρέπει να είμαστε πάρα πολύ προσεκτικοί όταν μιλάμε για ένα Σώμα με τόσο μεγάλη κοινωνική αποστολή, όπως είναι η Ελληνική Αστυνομία.
Αυτό, κύριοι συνάδελφοι, μου θυμίζει την περίπτωση των υβριστών της Παναγίας.
Κάθε λίγο και λιγάκι, οι υβρισταί της Παναγίας, λένε -όσα λένε- για την Παναγία και όταν έρχονται δύσκολες στιγμές, υψώνουν τα χέρια προς τον ουρανό και λένε "Παναγία βοήθα".
Υβρίζουμε, λοιπόν, την Αστυνομία από το πρωί έως το βράδυ και όταν μπαίνει ο κλέφτης, "Αστυνομία" φωνάζουμε όλοι. Τη βοήθειά της επικαλούμεθα. 'Εχω, λοιπόν, την άποψη και επιμένω ότι πρέπει να είμαστε πάρα πολύ προσεκτικοί. Ο αγαπητός συνάδελφος εισηγητής της Πλειοψηφίας  -και το εννοώ το "αγαπητός", άλλωστε είναι  γαμπρός της Θεσπρωτίας, ο κ. Καρακώστας- θέλησε να διαχωρίσει εποχές. Κακώς, κύριε συνάδελφε, διότι δεν είναι θέμα εποχών για την Ελληνική Αστυνομία, είναι θέμα εντολών  και αναφερθήκατε ότι παλαιότερα η Αστυνομία ήταν κατασταλτική και τώρα δεν ξέρω τι είναι. Τι ήταν, κύριε συνάδελφε, στο Μέγαρο Μαξίμου απέξω επί των ημερών σας η Αστυνομία; Πείτε μας τι ήταν; Αυτή που έδερνε τους συνταξιούχους; 'Αρα, λοιπόν, μην κάνετε διαχωρισμό εποχών, κάντε διαχωρισμό προσώπων και εντολών. Διότι τα όργανα της Ελληνικής Αστυνομίας πήραν κάποια συγκεκριμένη εντολή, όφειλαν να την εκτελέσουν και την εξετέλεσαν και παρέσχουν στην ελληνική κοινωνία αυτό το φαινόμενο να δέρνουν οι  αστυνομικοί μας τους γερασμένους και ανήμπορους συνταξιούχους μας. Αφήστε, λοιπόν, τους διαχωρισμούς.
Και έρχομαι, κύριε Υπουργέ, στο νομοσχέδιο. Εμείς το Σεπτέμβριο του 1993 διά του τότε Υπουργού Δημοσίας Τάξεως του κ. Γκελεστάθη αγαπητού συναδέλφου, ζητήσαμε, προετοιμάσαμε τη διαδικασία για την ίδρυση του Αρχηγείου της Αστυνομίας. Κατετέθη στο Συμβούλιο της Επικρατείας το σχέδιο προεδρικού διατάγματος. Την πρόθεσή μας, λοιπόν, για την ίδρυση του Αρχηγείου της Ελληνικής Αστυνομίας τη δείξαμε. Δεν προλάβαμε, λόγω του ότι έπεσε η κυβέρνησή μας, να υλοποιήσουμε αυτή μας την πολιτική βούληση.
Από τότε και μέχρι σήμερα προσωπικά ο ίδιος, κύριε Υπουργέ, σε όλους τους Υπουργούς που διετέλεσαν μέχρι των ημερών σας, κατέθεσα ανάλογες ερωτήσεις και έλεγα, τι προτίθεστε να κάνετε  για την ίδρυση  του Αρχηγείου της Ελληνικής Αστυνομίας. 'Ολοι το αρνήθηκαν. Γιατί; Κύριε Υπουργέ, από κάποια πείρα που έχω από αυτήν την Αίθουσα και επειδή συμβαίνει μαζί με την έλευσή σας ως κόμματος στην εξουσία, να μπω και εγώ σε αυτήν την Αίθουσα, είμαστε, λοιπόν, όλα αυτά τα χρόνια μαζί, έχω διαπιστώσει ότι πολλές φορές έχετε μια αλλεργία σε σωστές προτάσεις. Κάθε πρόταση που γίνεται από την πλευρά της Νέας Δημοκρατίας άκριτα την απορρίπτετε και μετά απο κάποιους καιρούς έρχεσθε και υλοποιείτε αυτήν την πρόταση με κάποια βέβαια καρυκεύματα λεκτικά, για να πείτε αυτό το οποίο εμείς σας προτείναμε.
Κύριε Υπουργέ, εάν αυτό είναι μια τακτική σας, είναι λάθος. Και είναι λάθος διότι έρχεσθε καθυστερημένα σε σωστές θέσεις.
Παράδειγμα μεγάλο, κολοσσιαίο: 'Οταν εμείς σας προτείναμε τον ευρωπαϊκό προσανατολισμό της χώρας, όταν εμείς σας λέγαμε, εκεί είναι ο δρόμος ο σωστός, εσείς είχατε τη δική σας πολιτική, τη δική σας άρνηση μολονότι  την ίδια περίοδο έτρεχαν οι κρουνοί της Ευρώπης. Χρειάστηκαν χρόνια για να το αντιληφθείτε, χρειάστηκαν χρόνια να έρθετε στη δική μας πολιτική με την ανάλογη ζημία για τη χώρα, με την ανάλογη ζημία για την πατρίδα. Τουτ' αυτό  και για το Αρχηγείο της Ελληνικής Αστυνομίας. Είχαμε την αίσθηση, λοιπόν, εμείς που είχαμε το όραμα για τη δημιουργία του Αρχηγείου της Ελληνικής Αστυνομίας, εμείς που ζητούσαμε κατ'επανάληψη με ερωτήσεις μας να γίνει το Αρχηγείο, ότι με αυτό το  νομοσχέδιο θα μας ικανοποιήσετε. Τι είδαμε; Είδαμε να ιδρύετε το Αρχηγείο της Ελληνικής Αστυνομίας, αλλά όχι αυτό το οποίο οραματιστήκαμε εμείς, το ανεξάρτητο Αρχηγείο της Ελληνικής Αστυνομίας. Και βέβαια, η πολιτική βούληση θα εκφραστεί διά του Υπουργού της Δημοσίας Τάξεως.  Βεβαίως, η πολιτική βούληση θα εκφραστεί από την Κυβέρνηση, που απολαμβάνει της εμπιστοσύνης της Βουλής και του ελληνικού λαού, αλλά όχι έτσι. 'Οχι με τον κομματικό γκαουλάϊτερ, που είναι εν προκειμένω ο Γενικός Γραμματέας.  Σας προτείναμε το μοντέλο του Αρχηγείου των Ενόπλων Δυνάμεων. Γιατί τόσα χρόνια, κύριε Υπουργέ -εκεί το σεβαστήκατε- το Υπουργείο Εθνικής 'Αμυνας λειτουργεί χωρίς Γενικό Γραμματέα; 'Εχετε έναν ειδικό Γραμματέα για πράγματα πεζά, όχι για την άσκηση των καθηκόντων του Αρχηγού των Ενόπλων Δυνάμεων. Σας προτείναμε, λοιπόν, αυτό το μοντέλο.  Αλλά εσείς κομματικά δεμένοι με το Υπουργείο Δημοσίας Τάξεως, γιατί το χρειάζεστε για τους κομματικούς σας σκοπούς, συνδέετε την ίδρυση του Αρχηγείου της Ελληνικής Αστυνομίας με την παραμονή του Γενικού Γραμματέα του Υπουργείου Δημοσίας Τάξεως.
'Αλλωστε, όλοι γνωρίζουμε και από τις διατάξεις προκύπτει ότι ο Γενικός Γραμματέας του Υπουργείου Δημοσίας Τάξεως έχει το δικαίωμα να επεμβαίνει επί παντός του επιστητού. Δεν οραματιστήκαμε, λοιπόν, κύριε Υπουργέ, εμείς έτσι το Αρχηγείο της Ελληνικής Αστυνομίας. Νομίζω ότι εμείς το οραματιστήκαμε σωστά και εσείς κάνετε το λάθος. Εκτός εάν το λάθος αυτό γίνεται επί τούτου, γιατί ενδιαφέρεστε να έχετε το Αρχηγείο της Αστυνομίας στα χέρια του κομματικού σας εγκαθέτου.
Επειδή δεν έχω χρόνο -θα έχω την ευκαιρία να μιλήσω στην κατ'άρθρο συζήτηση και να κάνω τις ιδιαίτερες επισημάνσεις μου- θέλω να πω ότι δείχνετε τη διάθεσή σας για την Αγροφυλακή. Μα, κύριε Υπουργέ, μην κοροϊδεύετε αυτήν την Αίθουσα. Την Αγροφυλακή την έχετε διαλύσει. Αισθάνεστε αλλεργία όταν ακούτε αγροφύλακα. Δεν θέλετε να τον δείτε. Και προχθές ακόμη είπατε αυτά που είπατε, σε μία εποχή που ο αγροφύλακας, κύριε Υπουργέ -και είσθε από αγροτική περιφέρεια και το ξέρετε πολύ καλά-είναι απαραίτητος. Μπορεί να προσφέρει υπηρεσίες. Και ένας αγροφύλακας κάνει για πολλούς αστυνομικούς, γιατί γνωρίζει τον τόπο, γνωρίζει τους ανθρώπους, ξέρει πώς κινείται.
Και μιλάτε και για υλικοτεχνική υποδομή και εκπαίδευση. Σας ερωτώ, κύριε Υπουργέ, και πέστε μας ευθέως. Πόσες σφαίρες έριξαν σε σκοποβολή τα τελευταία δέκα χρόνια οι αστυνομικοί μας. Μπορώ να σας βεβαιώσω ότι υπάρχουν αστυνομικοί που έχουν να ρίξουν και πέντε και επτά και οκτώ και δέκα χρόνια μία σφαίρα ως εκπαίδευση.
Και δεύτερο, θα σας πω και για τους συνοριακούς φρουρούς, τους οποίους εγώ τιμώ, διότι προσφέρουν έργο, όχι αυτό που θα θέλαμε, όχι αυτό που απαιτείται, αλλά, εν πάση περιπτώσει, προσφέρουν έργο και το βλέπω στην περιφέρειά μου. Θα σας πω τούτο. Με τι όπλα τους έχετε οπλισμένους και πέστε μου αν έχουν σφαίρες τα όπλα τους, γιατί εγώ μπορώ να σας πω ότι δεν έχουν σφαίρες.
Και όμως με αυτόν τον οπλισμό, τον άσφαιρο καλούνται να αντιμετωπίσουν χιλιάδες λαθρομετανάστες -εννιάμισι χιλιάδες πέρασαν πέρυσι από την περιοχή μου- και κακοποιούς που είναι οπλισμένοι, όπως όλοι οι κακοποιοί.
Γι' αυτό, κύριε Υπουργέ, θα παρακαλέσω να δείτε τα θέματα αυτά με περισσότερη υπευθυνότητα και αν δεν σας ακούνε οι παραπάνω πείτε τους ότι δεν μπορείτε να ανταπεξέλθετε στις υποχρεώσεις που έχετε απέναντι του ελληνικού λαού. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σπυριούνης έχει το λόγο. 
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, συζητάμε ένα πολύ σπουδαίο νομοσχέδιο. 'Eνα νομοσχέδιο που αναφέρεται στη δομή, στη συγκρότηση, στην αποστολή, στις αρμοδιότητες, στη διάρθρωση της Ελληνικής Αστυνομίας.  Αναφέρεται στο νέο πλαίσιο με το οποίο απεικονίζεται η εικόνα και η δράση της Αστυνομίας μας μέσα στη σημερινή αστυνομική πραγματικότητα.
Είναι ένα νομοσχέδιο που προωθεί με βάση τη μέχρι σήμερα εμπειρία τα ζητήματα εκείνα στα οποία σημειώθηκαν οι εκτιμήσεις, που είναι υπολειπόμενες, κατώτερες, των επιβαλλομένων λύσεων ή η ίδια η ζωή τις υπερέβη και προέβαλε την ανάγκη των αλλαγών.
Η εικόνα της Αστυνομίας, η μεταπολιτευτική, ξεκινά με το ν. 1481 όπου έχει τις επιβαρύνσεις της παλιάς κατάστασης, μια κεκτημένη αρνητική ψυχολογία, δικαιολογημένη από τα πράγματα. Είχαν διαχωριστεί οι 'Ελληνες σε κατηγορίες. 'Ηταν ένας διαιωνιζόμενος μετεμφυλιακός παράγοντας, που ταλάνιζε τη δημοκρατική αποστολή των Σωμάτων Ασφαλείας, που την επιβαρύναμε τα κόμματα, οι πολιτικές δυνάμεις με δικές μας απαιτήσεις και νοοτροπίες. Συσσωρεύθηκαν, λοιπόν, μαζί με την επταετία ένα σωρό πράγματα και από το 1974 άρχισαν και στις 'Ενοπλες Δυνάμεις και στα Σώματα Ασφαλείας να επιβάλλoνται ένας εκδημοκρατισμός και μια αναδόμηση στη γενική τους νοοτροπία.
Το Σύνταγμα του 1975 για πρώτη φορά στην πολιτική και στρατιωτική μας ιστορία υπήγαγε υπό την πολιτική ηγεσία τις 'Ενοπλες Δυνάμεις και τα Σώματα Ασφαλείας, χωρίς να τα μνημονεύει ειδικώς. Είχαμε δηλαδή μία εκ των πραγμάτων επιβληθείσα μεταβατικότητα, η οποία συγκροτούσε τη συνολική της σκέψη και τη συνολική της προσπάθεια στην υπέρβαση της μέχρι τότε νοοτροπίας και της μέχρι τότε εμπειρίας.
Τότε, λοιπόν, συγχωνεύτηκαν τα δύο Σώματα, Αστυνομία Πόλεων και Χωροφυλακή, και επεβλήθη από τα πράγματα για τον ενιαίο και ομαλό μετασχηματισμό η υπαγωγή του συνόλου του Σώματος της Αστυνομίας υπό τον Υπουργό Δημόσιας Τάξεως.
Ενδιαμέσως με την εκ των πραγμάτων εμπειρία οδηγηθήκαμε στο σημερινό σχήμα, στην πίστη δηλαδή ότι έπρεπε και η Αστυνομία να αποκτήσει το δικό της πλαίσιο, κάτι αντίστοιχο -και αυτό συμβαίνει ακριβώς και είναι ένα σημείο, που πρέπει να το αποτιμήσουμε αναλόγως- με τις 'Ενοπλες Δυνάμεις.  Η Κυβέρνηση καθορίζει την πολιτική της εθνικής άμυνας, διοικεί και ελέγχει τις 'Ενοπλες Δυνάμεις διά του Υπουργού Εθνικής 'Αμυνας και αυτός διά των Αρχηγών των Κλάδων. Να, η εικόνα των Ενόπλων Δυνάμεων πώς μεταφέρεται και στην Αστυνομία.
Είναι απλό το σχήμα, ανταποκρίνεται στο συντακτικό νομοθέτη του 1975 και 1986. Συγκεντρώνει τις καλύτερες προϋποθέσεις μέσα στο πλαίσιο του δημοκρατικού μας συστήματος ώστε να έχουμε ένα ευρύτερο πλαίσιο πολιτικής που το καθορίζει η πολιτική ηγεσία που έχει την ευθύνη και από την άλλη μεριά είναι ένα εκτελεστικό όργανο που επωμίζεται τη συνολική αποστολή υλοποίησης της πολιτικής δημόσιας τάξης και ασφάλειας, ένα όργανο που θα μπορεί με προϋποθέσεις ανεξαρτησίας και αυτοτέλειας μέσα στο πλαίσιο αυτό το συνταγματικό να επιτελέσει την αποστολή του. Και σαφώς καθιερώνει ανεξαρτησία και αυτοτέλεια, αν θέλουμε να μείνουμε στο πνεύμα των διατάξεων που αναφέρονται στα 35 άρθρα και στα τέσσερα τμήματα, το καθένα για την περίπτωσή του. Και βεβαιότατα πλέον το Αρχηγείο Αστυνομίας δεν θα ανακατεύεται με θέματα προαγωγών, με θέματα μεταθέσεων, με θέματα καθημερινού ελέγχου και καθημερινής ευθύνης. "'Εκαστος εφ' ώ ετάχθη και το αρμόζον εκάστω". Καθορίζεται το γενικό πλαίσιο, ο έχων την ευθύνη, η πολιτική ηγεσία στον καθορισμό της στρατηγικής της δημόσιας τάξης. Η πολιτική της δημόσιας τάξης, που είναι το μείζον θέμα, αφορά την πολιτική ηγεσία, η οποία πρέπει να συγκροτήσει, η οποία πρέπει να τροφοδοτήσει με δυνάμεις, η οποία πρέπει να αφήσει το αρμόδιο εκτελεστικό όργανο στην επιτέλεση, μέσα σε ένα καθεστώς αυτοτέλειας και ανεξαρτησίας της κυρίας γραμμής της πολιτικής, της στρατηγικής, που καθορίζει η πολιτική ηγεσία.  Νομίζω ότι αρμονίζει τις δημοκρατικές απαιτήσεις από τη μία μεριά της μοναδικής υπεύθυνης, που είναι η πολιτική ηγεσία και τους κανόνες και προϋποθέσεις ενός οργάνου, που είναι συγκροτημένο κατά στρατιωτικό τρόπο, υπάγεται σε ειδικούς κανόνες πειθαρχίας, σε ειδικά προγράμματα εργασίας, σε ειδική νοοτροπία και ειδικό πνεύμα δράσης, αντίληψης και καθημερινής προσφοράς.
'Ερχεται το νομοσχέδιο να αρμονίσει πλέον τον εκδημοκρατισμό με την συσσωρευθείσα εμπειρία, με τη σημερινή πραγματικότητα, την αστυνομική πραγματικότητα όπως την αναφέρει το νομοσχέδιο, έρχεται το νομοσχέδιο στην παρούσα στιγμή να υπερβεί το πλαίσιο του 1481, να μείνει στο πνεύμα των διατάξεων του Συντάγματος του 1975, να καθορίσει το πλαίσιο διάρθρωσης, ευθύνης, αρμοδιότητας και δράσεως της κάθε πλευράς.
Στα τέσσερα τμήματά του και στα τριάντα έξι άρθρα του αναφέρονται τα διάφορα θέματα. Στο πρώτο τμήμα αναφέρεται το Αρχηγείο, για το Υπουργείο Δημόσιας Τάξης, η αποστολή, οι αρμοδιότητες, η διάρθρωσή του κλπ. Αυτά στα πρώτα επτά άρθρα.
Στο δεύτερο τμήμα και σε πέντε-έξι κεφάλαια αναφέρονται τα έχοντα σχέση με την Αστυνομία, από τη δομή της Αστυνομίας, το προσωπικό της, αρμοδιότητες, αποστολές και όλα αυτά τα πράγματα, που αναφέρονται στα άρθρα από 8 μέχρι 24.
Στο τρίτο τμήμα αναφέρονται θέματα σχετικά με το Πυροσβεστικό Σώμα, με την πυροσβεστική υπηρεσία. Συγκροτούνται ορισμένα νέα όργανα, όπως είναι το αεροπορικό τμήμα με ιδιαίτερη χαρά το είδα. Πιστεύω ότι γονιμοποιείται η αποκτηθείσα διετής εμπειρία ενός έτους στην ουσία για τη νέα αποστολή του Πυροσβεστικού Σώματος με θαυμαστά αποτελέσματα.
Και στο τελευταίο τμήμα αναφέρονται οι τελικές και οι καταργούμενες διατάξεις για να συνδυαστεί η εμπειρία, οι συνταγματικές απαιτήσεις, η νέα πραγματικότητα μαζί με τις νέες δυνατότητες, που καθημερινά αποκτώνται για το Υπουργείο Δημόσιας Τάξης, να συγκροτηθεί η συνολική βούληση, η συνολική θέληση σε ένα νέο πλαίσιο, που θα δώσει νέα προώθηση στην υπόθεση της Αστυνομίας, στην υπόθεση του Πυροσβεστικού Σώματος.  Πιστεύω ότι μαζί με την αποδεδειγμένη μέριμνα είναι πάνω από δέκα τα μέτρα που έχουν ληφθεί, κύριοι συνάδελφοι. Και είναι φυσικό και μην παρεξηγείστε, κύριοι συνάδελφοι της Νέας Δημοκρατίας. 'Οπως και σεις στον καιρό σας προσφέρατε το άλφα, βήτα, γάμα, σήμερα η Κυβέρνηση πρόσφερε τριπλάσια, τετραπλάσια, γιατί πράγματι -και εγώ θα μείνω μόνο σ'αυτό για να μη διαχωρίζω τα πράγματα- διότι έχει περισσότερη εμπειρία. Στα τελευταία είκοσι χρόνια διοικεί το ΠΑΣΟΚ τα δεκαπέντε, δεκαέξι, δεκαεπτά διοικήσατε τρία-τέσσερα μόνο. Είναι φυσικό, λοιπόν, και με τους ίδιους ρυθμούς να πάμε, πήρατε ένα μέτρο, πήραμε πέντε. Και ελήφθησαν μέτρα σοβαρότατα. Να πω την επιβολή της λύσεως των πανελληνίων εξετάσεων; Να πω τη συνδικαλιστική οργάνωση; Να πω για τα μισθολόγια; Τρία μισθολόγια έγιναν, κύριε τέως Υπουργέ, και κατά σύμπτωση και τα τρία μισθολόγια για τις 'Ενοπλες Δυνάμεις και τα Σώματα Ασφαλείας τα έκανε το ΠΑΣΟΚ το 1986, το 1996 και το 1998 με τις βελτιώσεις. Και τα τρία μισθολόγια έγιναν επί ΠΑΣΟΚ. Η Νέα Δημοκρατία, κύριε Υπουργέ, τότε τα είχατε στα συρτάρια τρία-τέσσερα χρόνια και δεν βγάζατε το μισθολόγιο. Εγώ χαίρομαι που κόπτεσθε και προσθέτω και τη δική μου αγωνία στην υπόθεση αυτή της δικής σας αγωνίας για ένα αντάξιο μισθολόγιο. Αλλά πρέπει να το δούμε το πράγμα μέσα στην οικονομική πραγματικότητα και τις πλείστες όσες ανάγκες, που δημιουργούν τα πράγματα.
Θέλω να πω ότι το νομοσχέδιο με τη συγκρότηση που κάνει πιστεύω προωθεί σε μεγάλο βαθμό την υπόθεση της απόδοσης της Αστυνομίας μας. Το ψηφίζω επί της αρχής. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπαντουβάς έχει το λόγο. ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, κύριοι συνάδελφοι, ορθά ειπώθηκε από όλους τους προλαλήσαντες συναδέλφους ότι το νομοσχέδιο αυτό είναι σοβαρό, αφού άπτεται των Σωμάτων Ασφαλείας, των οποίων ο ρόλος είναι όχι απλώς σοβαρός, είναι κρίσιμος, είναι εθνικής και κοινωνικής διάστασης.
Νομίζω ότι αυτά τα οποία ειπώθηκαν, τα οποία είχαν στοιχεία υπερβολής ή αν θέλετε και άδικης αντιμετώπισης ορισμένων μέτρων των κυβερνήσεων του ΠΑ.ΣΟ.Κ., ήσαν γενικά εποικοδομητικά και θετικά για την προσπάθεια, που πρέπει να καταβάλει ο παριστάμενος πολιτικός ηγέτης του Υπουργείου για να βελτιώσει το νομοσχέδιο και για να προσφέρει ένα έργο, το οποίο θα είναι κατά το δυνατόν αρτιότερο και θετικότερο.
Ειπώθηκε ότι η αναφορά στο παρελθόν, ίσως δεν είναι δόκιμη. Εγώ έχω αντίθετη γνώμη. Θα πρέπει να προσδιορίσουμε, γιατί είναι κρίσιμο το νομοσχέδιο ή γιατί τα θέματα τα οποία έχουν σχέση με αυτόν τον τομέα, του Υπουργείου Δημόσιας Τάξης δηλαδή, είναι ιδιαίτερα σοβαρά και κρίσιμα για τη χώρα μας.
Και βεβαια όταν συζητούμε εδώ για Σώματα Ασφαλείας και για την αποστολή τους, δεν ευρισκόμεθα ούτε στην Ελβετία ούτε στη Σκανδιναβία ούτε στην Κεντρική Ευρώπη ούτε στην Αγγλία. Βρισκόμαστε στην Ελλάδα. Και για να προσδιορίσουμε το μέγεθος της σημασίας και τη σοβαρότητα της αποστολής των Σωμάτων Ασφαλείας θα πρέπει να γνωρίσουμε και να αναδράμουμε στην ιστορία. Στην ιστορία όχι για να αναμοχλεύσουμε το παρελθόν και να αναξέσουμε πληγές μισαλλοδοξίας και αντιπαραθέσεων, αλλά για να αντλήσουμε διδάγματα προς αποφυγή των σφαλμάτων εκείνων.
Προ της δικτατορίας τι επεκράτη εδώ; Επεκράτη αυτό το οποίο ειπώθηκε από συναδέλφους της ελάσσονος Αντιπολίτευσης.  Δηλαδή είχαμε Σώματα Ασφαλείας σαν μηχανισμό παραγωγής και διαχείρισης της εξουσίας. Αυτό δεν μπορεί να το αμφισβητήσει κανείς. Επηρεάζετο με την παρέμβαση των Σωμάτων Ασφαλείας το εκλογικό αποτέλεσμα από 3% μέχρι και 9%. Αυτό το ποσοστό απέδιδε η κομματική δραστηριότητα των Σωμάτων Ασφαλείας. Και, βεβαίως, αυτό είχε ολέθρια αποτελέσματα για τη λειτουργία της κοινοβουλευτικής δημοκρατίας και για την ποιότητα ζωής του λαού μας.
'Ηρθε η δικτατορία, η οποία συνεσώρρευσε τόσα δεινά σε αυτό τον τόπο και σε αυτόν το λαό και η οποία είχε σαν όργανο και βραχίονα της επιβολής της στον ελληνικό λαό το αστυνομικό κράτος. Και τότε δοκιμάσαμε όλοι και οι κεντρώοι και οι νεοδημοκράτες, οι συντηρητικοί και οι αριστερότεροι το φραγγέλιο, φραστικά και ουσιαστικά, του αστυνομικού κράτους της δικτατορίας.
Αυτές οι εμπειρίες μας έκαναν σοφότερους και λογικότερους. Και μετά τη δικτατορία πραγματικά μπορώ να πω ότι αντιμετωπίσαμε το θέμα των Σωμάτων Ασφαλείας με μια ανάταση, με μια υπερκομματική και διακομματική  διάθεση, στο σημείο και στο επίπεδο, που μπορούσε να γίνει αυτό.            Αγωνιστήκαμε στην Αίθουσα αυτή. Είναι λίγοι οι συνάδελφοι της εποχής εκείνης. Είναι μόνο ο κ. Γκελεστάθης. Οι άλλοι είσθε νεότεροι.  Αγωνιστήκαμε εδώ όλοι, εν αγαστή συμπνοία, αδελφωμένοι για να επιτύχουμε την αποχουντοποίηση, την αποτοξίνωση αυτούς, του κρίσιμου τομέα, για να μη μας ξαναδέσουν πάλι στην Αίθουσα αυτή. Και κοιταζόμεθα εδώ μεταξύ μας όταν καθημερινώς διαβάζαμε στον Τύπο, νέες απόπειρες, νέα μαγειρεία για νέα πραξικοπήματα, όταν ο τότε Πρωθυπουργός ηναγκάζεται να κοιμάται σε κάποιο σκάφος, σε κάποια μαρίνα για να μην τον συλλάβουν. Και αυτή η αγαστή σύμπνοια και η συμπόρευση εδώ και η απόσυρση των κομματικών παραβάν, απέδωσε.
Μέσα σε αυτήν την πολιτική πορεύθηκε το ΠΑ.ΣΟ.Κ. όταν ήρθε στην εξουσία. Δεν υπήρχαν τότε τα στοιχεία που προανέφερα και απαντώ σε εκείνους, οι οποίοι είπαν για τον κομματισμό.
Τα έχει υπόψιν του αυτά ο διακεκριμένος συνάδελφος, ο οποίος ήταν εισηγητής της Αξιωματικής Αντιπολίτευσης. Ιδιαίτερα τον αγαπώ και τον τιμώ. Δηλαδή ότι η χούντα μας παρέδωσε Σώματα Ασφαλείας σε κακή κατάσταση.  Από τους χίλιους τριακόσιους αστυνομικούς που αποκεφάλισε η δικτατορία ήσαν Κρήτες οι εννιακόσιοι, οι οποίοι είχαν σαν επιβαρυντικό στοιχείο ότι είχαν επιλεγεί επί υπουργίας του αειμνήστου Πολυχρονίδη. Είχε γίνει δηλαδή απομάκρυνση του δημοκρατικού στοιχείου και όχι μόνο από ένα χώρο. 'Ολων των ευόρκων αξιωματικών ή αν θέλετε, των περισσοτέρων. Ζητούσαν στελέχη τα οποία θα προσέφεραν γη και ύδωρ, που θα έκυπταν τον αυχένα και δεν θα αντιδρούσαν.
Και όταν ήρθε το ΠΑ.ΣΟ.Κ. στην εξουσία με Υπουργό Δημόσιας Τάξης τον κ. Σκουλαρίκη, δεν έβρισκαν αξιωματικό, ο οποίος να είναι φίλα προσκείμενος προς το κόμμα που κέρδισε τις εκλογές, που ήταν φορέας της λαϊκής εντολής. Γι' αυτό χρησιμοποίησε διακεκριμένο στέλεχος της Αστυνομίας και φίλος της Ν.Δ. στην αρχηγία του Σώματος και κατά τη συγχώνευση. Την πραγματοποίησε με αυτό το άτομο, το οποίο ήταν διακεκριμένο στέλεχος της συντηρητικής παράταξης. Μπράβο του, προς τιμήν του. Αυτή η επιλογή απέδωσε, διότι εξουδετέρωσε αντιπαραθέσεις και οξύτητες. 'Ετσι επετεύχθη το μεγάλο βήμα της συγχώνευσης της Αστυνομίας και της Χωροφυλακής.
Στη συνέχεια ετέθη το θέμα του συνδικαλισμού στην Αστυνομία. Αρχικά ετέθη από τον κ. Σκουλαρίκη. Στις επόμενες φάσεις πλειοδότησαν οι διάφορες πτέρυγες της Βουλής για να υλοποιηθεί αυτή η πολιτική. Υπάρχουν σχέδια νόμων της Νέας Δημοκρατίας, του ΚΚΕ και δικά μας. Εμείς όμως το υλοποιήσαμε γιατί ήμασταν στην εξουσία.
Εγιναν γιγαντιαία βήματα, τα οποία έχουν ελαχιστοποιήσει τα μειονεκτήματα. Το κακό δεν μπορεί να απαλειφθεί τελείως. Αυτές είναι καταβολές, είναι παράδοση. Πρέπει αυτό το πολυκέφαλο τέρας να το πολεμήσουμε όλοι, διότι όταν επέπεσε το φραγγέλιο της δικτατορίας επί του κοινοβουλευτισμού δεν ρωτούσαν αν είναι ο Παπανδρέου ή ο Καραμανλής ή ο Μαύρος ή ο Κανελλόπουλος ή αν ήσουν της ΕΡΕ, του Κέντρου ή του ΚΚΕ. 'Ολοι υπέστημεν τις συνέπειες αυτής της κατάστασης. Δεν πρέπει να γυρίσουμε ποτέ προς τα πίσω. Γι' αυτό σε θέματα Σωμάτων Ασφαλείας, πρέπει να υποχωρούν τα κομματικά παραβάν.
Δεν συμφωνώ με την άποψη ότι θα πρέπει να αρνηθούμε ό,τι προσέφερε ο κοινοβουλευτισμός, μετά την κατάρρευση της δικτατορίας, στα Σώματα Ασφαλείας. Πολλά έχει προσφέρει και στον τομέα της εξυγίανσης και στον τομέα της αναβάθμισης και της αποκομματικοποίησης. Αυτό έγινε εκ του υστερήματος σε μια περίοδο που ο λαός μας στέναζε από τις στερήσεις. Σε μια περίοδο που σε βασικούς τομείς της κοινωνικής μας πολιτικής αδυνατούσαμε να κάνουμε μεγάλα βήματα φανήκαμε απλόχεροι στα Σώματα Ασφαλείας. Και ποτέ δεν πέρασε εδώ νομοσχέδιο για τα Σώματα Ασφαλείας, στο οποίο να μην ακουστεί η φωνή της συνηγορίας και της αγάπης απ' όλες τις πτέρυγες από το ΚΚΕ μέχρι το άλλο άκρο. Αυτά δεν πρέπει να τα αυτοαναιρούμε, να απομυθοποιούμε τον εαυτό μας σαν κοινοβουλευτική δημοκρατία.
Πρόκειται για έναν κρίσιμο τομέα, ο οποίος πρέπει να ελέγχεται σωστά, γιατί μπορεί να έχουμε εκφυλιστικές λειτουργίες του. Είναι ένας ευαίσθητος τομέας, ο οποίος πολλές φορές έχει αποτελέσει αντικείμενο εκμετάλλευσης ορισμένων φωνών προς τις οποίες προσέφερε ευήκοον ους.
Θέλω τέλος να πω, κύριε Πρόεδρε, ότι θεωρώ θετική συγκυρία τη σημερινή πολιτική εκπροσώπηση του Υπουργείου Δημόσιας Τάξης. Ο Μιχάλης Χρυσοχοϊδης και ο Δημήτρης  Ευσταθιάδης είναι άτομα χαμηλών τόνων με ευπρέπεια και κοινής αποδοχής.
Δεν έχουν προσβληθεί από τη νόσο της εξουσίας, δηλαδή την εφίππευση της καλάμου. Είναι συναινετικά πολιτικά στελέχη, είναι ό,τι χρειάζεται ο τομέας αυτός σε αυτήν την περίοδο.
Βεβαίως έχουν ανατραπεί οι συνθήκες με όλες αυτές τις αιτίες που είπατε προηγουμένως, για τους ξένους, για την εξέλιξη, την ανάπτυξη του εγκλήματος και του κοινού, αλλά και του οργανωμένου, τα τεράστια μέσα που διαθέτει σήμερα το οργανωμένο έγκλημα.
'Εχει έναν προϋπολογισμό, ο οποίος είναι μεγαλύτερος από τον προϋπολογισμό των υγρών καυσίμων του κόσμου. Περισσότερα κέρδη έχει το εμπόριο των ναρκωτικών, το οργανωμένο έγκλημα, απ' όσο έχουν οι επτά αδελφές εταιρείες που εκμεταλλεύονται το πετρέλαιο.
Βεβαίως θα πρέπει να γίνουν βήματα, κύριε Υπουργέ. Δεν είναι όλα καλά, δεν είναι όλα πλήρη. Πρέπει να λάβετε μέτρα. Δεν επιτρέπεται να αγοράζει ο αστυφύλακας το πιστόλι του. Είναι απαράδεκτο αυτό! 'Εχουμε βιομηχανία και εξάγουμε πιστόλια.
Επίσης δεν είναι δυνατόν να λέμε ότι δεν μπορούμε, όταν γίνονται εδώ διάφορες εκδηλώσεις ή συγκεντρώσεις, να συλλάβουμε τους τρομοκράτες, οι οποίοι υπό τα όμματα εκατοντάδων αστυνομικών καίνε την Αθήνα και εξευτελίζουν το κράτος και τη δημοκρατία.
Πρέπει να κοιτάξουμε την επαρχία. Εγώ είμαι επαρχιώτης Βουλευτής.  Υπάρχουν αστυνομικοί σταθμοί, που είναι δέκα ώρες το εικοσιτετράωρο έρημοι, δεν υπάρχει ούτε ένας αστυνομικός. Αυτό πρέπει να το λύσουμε.  Βεβαίως πρέπει να σας υποστηρίξουμε, πρέπει ολόκληρη η Βουλή και η Κυβέρνηση να σας δώσει τα μέσα για να λύσετε τα χέρια σας, να μπορέσετε να πάρετε και άλλους άνδρες και να έχετε και την υλικοτεχνική υποδομή και εν πάση περιπτώσει, να κάνετε τις απαραίτητες διαρθρωτικές κινήσεις, οι οποίες χρειάζονται χρήματα. Εμείς πρέπει να σας βοηθήσουμε σε αυτήν την προσπάθεια.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) Θεωρώ ότι είναι ένα μεγάλο βήμα το σημερινό νομοσχέδιο. Δεν έχει μόνο αυτήν την πρακτική σημασία, αλλά έχει και μία ηθική ικανοποίηση των ανδρών και των στελεχών των Σωμάτων Ασφαλείας, ότι έχουν το Aρχηγείο τους, ότι αρχίζουν να έχουν κάποια δυνατότητα αυτοδιοίκησης και αυτό θα είναι ευεργετικό.
ΠΡΟΕΔΡΕΥΩΝ (Παναγιώτης Ν. Κρητικός): Τελειώσατε, κύριε Μπαντουβά! Δεν έχετε άλλο χρόνο! Είναι προχωρημένη η ώρα και είναι καταπονημένο το Σώμα! Διευκολύνετε κι εσείς την ολοκλήρωση της συζήτησης! Ο κ. Γκελεστάθης έχει το λόγο.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, συζητούμε σήμερα το νομοσχέδιο αυτό μέσα σε ένα γενικό κλίμα, που επικρατεί στη χώρα, εξάρσεως της εγκληματικότητας σε όλους τους τομείς της και με ένα αίσθημα ανασφάλειας που κατέχει τους πολίτες και η Κυβέρνηση δείχνει ότι δεν αντιλαμβάνεται τίποτα, για να σχεδιάσει μία αντιεγκληματική πολιτική και να θεσμοθετήσει τα κατάλληλα όργανα εφαρμογής της.
Το έγκλημα κάθε μορφής κτυπάει την πόρτα των φιλήσυχων οικογενειών από την Κρυσταλλοπηγή μέχρι το Βάϊ της Σητείας. 'Οταν τα ναρκωτικά κτυπούν χιλιάδες δύστυχους ανθρώπους, όταν η εκμετάλλευση γυναικών και το εμπόριο λευκής σαρκός εμφανίζονται πλέον παντού καθημερινά και όλα τα άλλα παρόμοια, πώς μπορείτε να ισχυρίζεσθε ότι παρατηρείτε μείωση της εγκληματικότητας; Με απαράδεκτη καθυστέρηση εξίμισι ετών, από το Σεπτέμβριο του 1993, που ανέλαβε την εξουσία, φέρνει στη Βουλή η Κυβέρνηση του ΠΑ.ΣΟ.Κ. το υπό συζήτηση νομοσχέδιο για τη σύσταση και λειτουργία του Αρχηγείου της Αστυνομίας, παρά τις κατ' έτος σχετικές δεσμεύσεις των διατελεσάντων μέχρι σήμερα επτά Υπουργών Δημόσιας Τάξης ότι θα το έφερναν στη Βουλή και του νυν Υπουργού ότι θα το κατέθετε μπροστά από οκτώ μήνες.
Ο ομιλών, ως Υπουργός Δημόσιας Τάξης, είχε υποβάλει στις 2 Σεπτεμβρίου 1993 στο Συμβούλιο Επικρατείας για επεξεργασία το προεδρικό διάταγμα για την ίδρυση και λειτουργία του Αρχηγείου της Αστυνομίας και αν δεν προκηρύσσονταν απρόοπτα τότε, στις 10 Σεπτεμβρίου 1993, βουλευτικές εκλογές, το Αρχηγείο θα είχε λειτουργήσει από το τέλος Σεπτεμβρίου 1993.
Σκοπός του Αρχηγείου της Αστυνομίας πρέπει να είναι να καταστεί η Αστυνομία αυτόνομη, να αυτοδιοικείται και να αυτοδιαχειρίζεται και να είναι αποτελεσματική στην αποστολή της και ο Υπουργός να έχει την εποπτεία και τον έλεγχό της.
Στο υπό συζήτηση νομοσχέδιο, όμως, παρατηρούμε το εξής: Δεν δημιουργείται ένα ευέλικτο επιτελείο του Αρχηγείου, το οποίο να ανταποκρίνεται στις ανάγκες της εποχής μας.
Δεν γίνεται σωστή αποκέντρωση υπηρεσιών και αρμοδιοτήτων του Υπουργείου, ώστε το Σώμα να αποκτήσει λειτουργικότητα και αποτελεσματικότητα.
Δεν αυτονομείται το Αρχηγείο της Αστυνομίας, αφού ο Υπουργός παραμένει με τις ίδιες μέχρι σήμερα αρμοδιότητες, όπως περιγράφονται στις διατάξεις των άρθρων 3 και 28 παράγραφος 1, με τις οποίες παραμένει σε ισχύ η διάταξη του άρθρου 11 του ν. 1481/1984.
Δεν καταργείται η θέση του γενικού γραμματέα του Υπουργείου ή τουλάχιστον δεν είναι ανεξάρτητος από αυτόν ο Αρχηγός, αφού ο Γενικός Γραμματέας παραμένει παντοδύναμος ως κομματικός ομφάλιος λώρος και ελέγχει πλήρως τον Αρχηγό και το Αρχηγείο, όπως περιγράφεται στη διάταξη του άρθρου 4.
Δεν θεσμοθετούνται οι προϋποθέσεις, τα προσόντα και η διαδικασία επιλογής του Αρχηγού για την ανάδειξη του καταλληλότερου.
Δεν καθορίζονται επαρκώς οι αρμοδιότητες του Αρχηγού και των Γενικών Αστυνομικών Διευθυντών.
Δεν ανταποκρίνεται στις σημερινές ανάγκες αντιμετώπισης της εγκληματικότητας η σύσταση των συμβουλίων των διατάξεων των άρθρων 6 και 13 του νομοσχεδίου.
Δεν είναι σωστή η σύσταση και οι αρμοδιότητες των αστυνομικών επιτροπών νομού, που όπως θεσμοθετούνται εξουδετερώνουν τον Αστυνομικό Διευθυντή του νομού.
Δεν θεσμοθετούνται τα κριτήρια αντικειμενικής και αξιοκρατικής κρίσεως των αστυνομικών όλων των βαθμών και έτσι δεν εξουδετερώνεται ο κομματισμός, που ασκείται από την Κυβέρνηση σε όλες τις λειτουργίες της Αστυνομίας και δεν αποκαθίσταται η ιεραρχία και η πειθαρχία στο Σώμα. Και βέβαια, δεν πρέπει να ξεχνούμε τις λίστες της ντροπής! Δεν θεσμοθετείται το απαραίτητο, με τα σημερινά πραγματικά δεδομένα, πλαίσιο χρήσης από τους αστυνομικούς, του οπλισμού τους.
Η ασάφεια, η γενική και η αόριστη διατύπωση διατάξεων του νομοσχεδίου, δημιουργούν πολλά κενά για τη λειτουργία των υπηρεσιών, αλλά δημιουργούν και ερωτηματικά.
Μετά τη σύσταση του Αρχηγείου, ο Υπουργός Δημόσιας Τάξης δεν θα έχει τις πολιτικές ευθύνες; Οι ευθύνες του Υπουργού θα περιορίζονται μόνο για την επιλογή του προσώπου του Αρχηγού; Πώς θα γίνουν οι κρίσεις του Μαρτίου για την προαγωγή και τοποθέτηση αξιωματικών στις εξήντα πέντε νέες ανώτερες και ανώτατες θέσεις, που θεσμοθετούνται με το νομοσχέδιο; Με νέες "λίστες ντροπής"; Και δεν πρέπει, κύριε Υπουργέ Δημόσιας Τάξης, να ξεχνάτε ότι μία ομάδα επτά αξιωματικών, οι οποίοι παίρνουν τη γραμμή από τη Χαριλάου Τρικούπη, σήμερα είναι εκείνοι, οι οποίοι διευθύνουν και τα θέματα αυτά των κρίσεων και των τοποθετήσεων των αξιωματικών και αν θέλετε, έχω τα ονόματά τους στη διάθεσή σας.
Με το μισθολόγιο των Σωμάτων Ασφαλείας δεν ασχολείται το νομοσχέδιο, ενώ το θέμα αυτό είναι απόλυτης προτεραιότητας, διότι για να επιτευχθεί η σωστή λειτουργία της Αστυνομίας και η αποτελεσματικότητά της, πρέπει το ηθικό του προσωπικού να βρίσκεται σε υψηλό επίπεδο. Και το ηθικό του προσωπικού είναι μέσα στα πλαίσια λειτουργίας των οικογενειών τους και με το μισθολόγιο και με άλλες διατάξεις, που θα έπρεπε να θεσμοθετούνται και όχι να καταργούνται για να μειώνεται το ηθικό του προσωπικού.
Καταργήσατε τη διάταξη, που είχαμε θεσμοθετήσει το 1993, το 12% των εκάστοτε κατατασσόμενων στην Αστυνομία να είναι παιδιά των αστυνομικών, όπως ίσχυε στις 'Ενοπλες Δυνάμεις και στο Λιμενικό Σώμα.
Και καταργήθηκε η διάταξη αυτή τελείως απαράδεκτα με έναν ισχυρισμό ότι οι πολίτες πρέπει να είναι ίσοι σε όλες τις εκδηλώσεις. Αλλά δεν είναι όμως ίσοι οι πολίτες και στην προσφορά των υπηρεσιών προς το κοινωνικό σύνολο, όταν οι αστυνομικοί με κίνδυνο της ζωής τους και της αρτιμέλειάς τους επιτελούν το καθήκον τους και όταν η Aστυνομία έχει προσφέρει τόσα θύματα κατά την εκτέλεση του καθήκοντός τους για την προάσπιση της έννομης τάξης.
Η πεζή περιπολία. Μα, η πεζή περιπολία, κύριε Υπουργέ, εφαρμόστηκε από εμάς από το 1993 και όλως απαράδεκτα και ανεπίτρεπτα επί εξίμισι χρόνια την καταργήσατε. Και τώρα καταλάβατε ποια είναι η ανάγκη της και την επαναφέρετε σε λειτουργία.
Τα Πολυδύναμα Αστυνομικά Τμήματα. Είναι κοινή ομολογία ότι απέτυχαν.            Χωρίς καμία μελέτη, χωρίς την ανάλογη υλικοτεχνική και κτιριακή υποδομή, χωρίς το ανάλογο προσωπικό, προχωρήσατε στη θεσμοθέτηση του Πολυδύναμου Αστυνομικού Τμήματος, καταργήσατε στην ευρύτερη περιοχή τα τριάντα πέντε Αστυνομικά Τμήματα με τα Τμήματα Ασφαλείας και τις άλλες ειδικές υπηρεσίες, δημιουργήσατε τα δεκατέσσερα Πολυδύναμα Αστυνομικά Τμήματα και απέτυχαν παταγωδώς, γι'αυτό βλέπετε και την έξαρση της εγκληματικότητας ιδιαίτερα σε ορισμένες συνοικίες της ευρύτερης περιοχής της Αθήνας και κυρίως στη διακίνηση των ναρκωτικών.
Οι ληστείες των τραπεζών. Κάθε μέρα και σήμερα ακούσαμε στο δελτίο ειδήσεων δύο ληστείες τραπεζών. Μα, γιατί καταργήσατε την ποινική πρόβλεψη που είχαμε θεσμοθετήσει το 1993 για την επιβολή κυρώσεων στους διευθυντές των καταστημάτων των τραπεζών και στους διοικητές τους, όταν δεν θα εφαρμόζουν τα μέτρα ασφαλείας λειτουργίας των καταστημάτων που εμείς θεσμοθετήσαμε το 1993; Εδώ δώστε μία εξήγηση. Γιατί επί εξίμισι χρόνια δεν εφαρμόζετε αυτές τις διατάξεις; Την εκκαθάριση του έργου της Αστυνομίας τη θεσμοθετήσαμε με το νόμο 2145/1993, προχώρησε η εκκαθάριση του έργου της Αστυνομίας σε δέκα Υπουργεία και σε ορισμένους άλλους τομείς και τη σταματήσατε. Γιατί δεν προχωρείτε; Υπάρχει το νομοθετικό πλαίσιο.
Το Ταμείο Αλληλοβοηθείας, που θεσμοθετήσαμε εμείς το 1993, έπρεπε να το έχετε ενεργοποιήσει στο έπακρον. Και ξέρετε ποια είναι η μεγάλη σημασία για το προσωπικό της Αστυνομίας η λειτουργία σωστά του ταμείου Αλληλοβοηθείας. Και πρέπει αυτό να το προσέξετε, ώστε να λειτουργήσει, όπως πρέπει, απεριόριστα προς περίθαλψη των αστυνομικών μας και των οικογενειών τους.
Η νομική κάλυψη, Θεσμοθετήσαμε τη νομική κάλυψη το 1993 των αστυνομικών εκείνων, οι οποίοι διώκονται από παράνομους πολίτες, οι οποίοι μετά από εγκλήσεις των αστυνομικών κατορθώνουν με τους γνωστούς τρόπους να απαλλάσσονται στα δικαστήρια και μετά στρέφονται με μία μήνυση κατά του αστυνομικού που τους είχε υποβάλει την έγκληση και βεβαίως ο αστυνομικός με το μισθό του πώς να τα έβγαζε πέρα, να υπερασπιστεί τον εαυτόν του και γι' αυτό θεσμοθετήσαμε τη νομική κάλυψή του. Και δεν την εφαρμόζετε όπως πρέπει σωστά.
Κύριε Πρόεδρε, θέλω να αναφερθώ στο θέμα της Αγροτικής Ασφάλειας.               Απαράδεκτα στο νομοσχέδιο δεν προβλέπετε την ενεργοποίηση της Αγροφυλακής, έστω και εάν οι προκαταλήψεις σας δεν σας επιτρέπουν να αναγνωρίσετε την προσφορά του προσωπικού της Υπηρεσίας Αγροφυλακής στον  τομέα της Αγροτικής Ασφάλειας. Κάτι πρέπει να κάνετε στον τομέα αυτόν.              Σας είπαν οι συνάδελφοι όλων των πτερύγων ότι υπάρχει πολύ σοβαρό πρόβλημα στην Αγροτική Ασφάλεια σε όλα τα επαρχιακά διαμερίσματά μας.
Η 'Ενωση Υπαλλήλων Πυροσβεστικού Σώματος της περιφέρειας Αττικής παρέδωσε σε όλους τους συναδέλφους δύο υπομνήματα με τα θέματα που απασχολούν το προσωπικού του Πυροσβεστικού Σώματος. Το ένα έχει αριθμό πρωτοκόλλου 15/15-11-1999 και το άλλο 5/20-1-2000, στα οποία περιγράφονται τα θέματα, που απασχολούν το Πυροσβεστικό Σώμα και πρέπει, κύριε Υπουργέ Δημόσιας Τάξης, κατά τη συζήτηση των σχετικών άρθρων να θελήσετε να αντιμετωπίσετε τα θέματα αυτά, ώστε να ενισχυθεί και το ηθικό του προσωπικού του Πυροσβεστικού Σώματος, που γνωρίζουμε όλοι μας πολύ καλά τι υπηρεσίες προσφέρει.
Καταθέτω τα υπομνήματα αυτά στα Πρακτικά για να λάβετε γνώση, κύριε Υπουργέ, εάν δεν έχετε ενημερωθεί σχετικά.
(Στο σημείο αυτό ο Βουλευτής κ. Νικόλαος Γκελεστάθης καταθέτει για τα Πρακτικά τα προαναφερθέντα υπομνήματα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) Και ήθελα, κύριε Πρόεδρε, τελειώνοντας την ομιλία μου αυτή των δέκα λεπτών, να ρωτήσω τον κύριο Υπουργό Δημόσιας Τάξης ποιος αμφισβήτησε την  αποτελεσματικότητα των αστυνομικών στην επιτέλεση του καθήκοντός τους.              Είπατε προηγουμένως ότι αναφέρθηκε ο ισχυρισμός αυτός εδώ στη Βουλή.                Παρακολουθώ τη συζήτηση από την αρχή και δεν άκουσα κανένα συνάδελφο να το πει αυτό.
Αντίθετα  καυτηριάστηκε το πλαίσιο που εσείς έχετε καθορίσει, μέσα στο οποίο  πρέπει να κινηθούν οι αστυνομικοί, για να εκτελέσουν τα καθήκοντά τους και ιδίως ο κομματισμός που έχετε επιβάλει στο προσωπικό της Αστυνομίας, γιατί γνωρίζετε και εσείς, άλλο αν δεν πρέπει να το ομολογείτε δημόσια, ποιο είναι το κλίμα που επικρατεί σήμερα στην Αστυνομία. Και αν υπάρχει κλίμα τρομοκρατίας μέσα στις τάξεις του αστυνομικού προσωπικού ή όχι, σας το καταγγέλλουν τακτικά οι συνδικαλιστές και της Πανελλήνιας 'Ενωσης Αξιωματικών Ελλάδος της Αστυνομίας, αλλά και της Πανελλήνιας Ομοσπονδίας Αστυνομικών Υπαλλήλων.  Θα πρέπει, κύριε Υπουργέ της Δημόσιας Τάξης, αυτά τα θέματα να σας απασχολήσουν σοβαρά, αν επιθυμείτε να προσφέρετε τις υπηρεσίες σας στον ευαίσθητο αυτό τομέα.
Σας ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, κηρύσσεται περαιωμένη η συζήτηση επί της αρχής στο σημείο αυτό και τυχόν ύστεροι λόγοι μπορούν να αναπτυχθούν στη συζήτηση επί των άρθρων...
ΝΙΚΟΛΑΟΣ ΓΚΕΛΕΣΤΑΘΗΣ: Δεν θα γίνουν δευτερολογίες; Γιατί ανορθόδοξα προηγήθηκε των ομιλιών μας ο κύριος Υπουργός.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, γιατί ανορθόδοξα; Μίλησε κατά τον Κανονισμό. Και αν παρακολουθήσατε, είπα ότι τυχόν ύστεροι λόγοι θα αναπτυχθούν...
ΝΙΚΟΛΑΟΣ ΓΚΕΛΕΣΤΑΘΗΣ: Στο άρθρο 1 δεν θα γίνουν δευτερολογίες; 
ΠΡΟΕΔΡΕΥΩΝ (Παναγιώτης Ν. Κρητικός): Την Τρίτη θα γίνει συζήτηση επί των άρθρων, αλλά αν θελήσετε να κάνετε και μία αναφορά, φυσικά μπορεί να γίνει, εφ'όσον προηγηθεί ο λόγος του Υπουργού πάλι.
ΝΙΚΟΛΑΟΣ ΓΚΕΛΕΣΤΑΘΗΣ: Να γραφούν τα ονόματα όλων των παρισταμένων Βουλευτών, για να δευτερολογήσουμε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι κύριε Γκελεστάθη, είπαμε ότι αν χρειασθεί, βεβαίως θα γίνει. 'Αλλωστε έτσι γίνεται.
Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Δημόσιας Τάξης: "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις".
Ερωτάται το Σώμα: Γίνεται δεκτό το νομοσχέδιο επί της αρχής; 
ΠΟΛΛΟΙ ΒΟΥΛΕΥΤΕΣ:Δεκτό, δεκτό.
ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το νομοσχέδιο του Υπουργείου Δημόσιας Τάξης: "Αναδιάρθρωση Υπηρεσιών Υπουργείου Δημόσιας Τάξης, σύσταση Αρχηγείου Ελληνικής Αστυνομίας και άλλες διατάξεις", έγινε δεκτό κατά πλειοψηφία επί της αρχής.
Κύριοι συνάδελφοι, έχουν διανεμηθεί τα Πρακτικά της Παρασκευής 14 Ιανουαρίου 2000 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Συνεπώς τα Πρακτικά της Παρασκευής 14 Ιανουαρίου 2000 επικυρώθηκαν.
Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη  συναίνεση του Σώματος και ώρα 01.20' λύεται η συνεδρίαση για σήμερα ημέρα Πέμπτη 27 Ιανουαρίου 2000 και ώρα 10.00' με αντικείμενο εργασιών του Σώματος : α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση επι της αρχής των άρθρων και του συνόλου της πρότασης νόμου Βουλευτών της Νέας Δημοκρατίας: "Για την προβολή των θέσεων των πολιτικών κομμάτων και των συνασπισμών κομμάτων από τα κρατικά και ιδιωτικά ραδιοτηλεοπτικά μέσα μαζικής επικοινωνίας κατά τις προεκλογικές περιόδους", σύμφωνα με την ημερήσια διάταξη.
Ο ΠΡΟΕΔΡΟΣ                                  ΟΙ ΓΡΑΜΜΑΤΕΙΣ 

