ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ Η΄

Τρίτη 10 Οκτωβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτή κ. Χ. Καρύδη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού», σελ.
2. Ψήφιση επί του συνόλου του σχεδίου νόμου του Υπουργείου Δικαιοσύνης: «Για την αντιμετώπιση της ενδοοικογενειακής βίας και άλλες διατάξεις», σελ.
3. Συζήτηση επί της αρχής της πρότασης νόμου του Υπουργείου Οικονομίας και Οικονομικών: «Επίδομα θέρμανσης», σελ.
4. Κατάθεση Εκθέσεων Διαρκούς Επιτροπής:
Η Διαρκής Επιτροπή Εθνικής ‘Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
i. «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)», σελ.
ii. «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28-4-2004, σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ», σελ.
iii. «Κύρωση της Συμφωνίας των Κρατών-Μελών της Ευρωπαϊκής ‘Ενωσης σχετικά με τις αξιώσεις που εγείρονται από κράτος-μέλος κατά κράτους-μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των κρατών-μελών της Ευρωπαϊκής Ένωσης», σελ.
iv. «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, οι οποίοι συνήλθαν στο πλαίσιο του Συμβουλίου της 10-11-2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του», σελ.

ΟΜΙΛΗΤΕΣ
Επί της πρότασης νόμου του Υπουργείου Οικονομίας και Οικονομικών:
ΑΝΔΡΟΥΛΑΚΗΣ Δ., σελ.
ΑΠΟΣΤΟΛΑΚΗ Μ., σελ.
ΒΛΑΤΗΣ Ι., σελ.
ΓΕΙΤΟΝΑΣ Κ., σελ.
ΓΕΩΡΓΑΚΟΠΟΥΛΟΣ Δ., σελ.
ΓΙΑΝΝΑΚΗΣ Μ., σελ.
ΔΙΑΜΑΝΤΟΠΟΥΛΟΥ Α., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΕΥΘΥΜΙΟΥ Π., σελ.
ΚΑΡΑΟΓΛΟΥ Θ., σελ.
ΚΑΤΑΣΤΑΝΙΔΗΣ Χ., σελ.
ΚΕΓΚΕΡΟΓΛΟΥ Θ., σελ.
ΚΟΡΤΣΑΡΗΣ Ν., σελ.
ΚΟΥΤΣΟΥΚΟΣ Ι., σελ.
ΚΩΣΤΟΠΟΥΛΟΣ Α., σελ.
ΜΑΓΓΙΝΑΣ Β., σελ.
ΜΑΝΙΑΤΗΣ Ι., σελ.
ΝΕΡΑΝΤΖΗΣ Α., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΝΔΡΕΟΥ Β., σελ.
ΠΕΤΣΑΛΝΙΚΟΣ Φ., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Γ΄
     ΣΥΝΕΔΡΙΑΣΗ  Η΄
     Τρίτη 10 Οκτωβρίου 2006
     Αθήνα, σήμερα στις 10 Οκτωβρίου 2006, ημέρα Τρίτη και ώρα 18.12΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Κρινιώ Κανελλοπούλου, Βουλευτή Ηλείας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία εργαζόμενοι της Εταιρείας Θερμικών Λεωφορείων «ΕΘΕΛ Α.Ε.» διαμαρτύρονται για την καταγγελία της σύμβασης εργασίας οδηγών λεωφορείων της εν λόγω εταιρείας.
2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Προοδευτικός Εξωραϊστικός Σύλλογος Αγίας Μαρίνας Δήμου Κορωπίου ζητεί την απρόσκοπτη αποκατάσταση του πρώην λατομικού χώρου «ΖΩΪΤΣΑ» στην περιοχή της Αγίας Μαρίνας Κορωπίου.
3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Πανελλήνιος Σύλλογος Υπαλλήλων Γενικής Γραμματείας Αθλητισμού διαμαρτύρεται για το νέο σύστημα ηλεκτρονικού ελέγχου της εισόδου – εξόδου του κτηρίου της Γ.Γ.Α.
4) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία το Επιμελητήριο Σάμου διαμαρτύρεται για τη διαδικασία έναρξης σε επιχειρήσεις με εκμετάλλευση καταστημάτων υγειονομικού ενδιαφέροντος.
5) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Τεχνικό Επιμελητήριο Ελλάδος, Τμήμα Ανατολικής Μακεδονίας ζητεί τη λήψη μέτρων για να σταματήσει το επιχειρούμενο περιβαλλοντικό, κοινωνικό και οικονομικό ατόπημα σε βάρος της Καβάλας από την εγκατάσταση δεξαμενών καυσίμων στη λιμνοθάλασσα «Βάσοβα».
6) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ομοσπονδία Επιχειρησιακών Σωματείων Ιδιωτικών Καζίνο διαμαρτύρεται για επικείμενη υπογραφή υπουργικής απόφασης, με την οποία δημιουργείται κανονισμός που θα επιτρέπει τη διεξαγωγή του τυχερού παιχνιδιού της ηλεκτρονικής ρουλέτας στα ελληνικά καζίνο.
7) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Σωματείο Ορυχείων – Σταθμών Δ.Ε.Η. Μεγαλόπολης ζητεί την ακύρωση της σχετικής διαδικασίας για διάθεση εξοπλισμένων και στελεχωμένων ασθενοφόρων από τρίτους, δηλαδή από εταιρείες ιδιωτών.
8) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία Ομάδα Καπνοπαραγωγών Ε.Α.Σ. Νομού Σερρών ζητεί την άμεση εξόφληση της εμπορικής αξίας του καπνού της εσοδείας 2005 που παρέδωσαν στην εταιρεία «Αλ. Μιχαηλίδης Α.Ε.» κ.λπ..
9) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Εργαζομένων Αγροτικών Συνεταιρισμών Οργανώσεων Καπνού ζητεί τη διατήρηση και λειτουργία της Καπνικής και όλων των Ομάδων Παραγωγών με τη χρήση του 2% του ποιοτικού παρακρατήματος.
10) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία τριάντα οκτώ εργαζόμενοι στην εταιρεία Θερμικών Λεωφορείων «Ε.ΘΕ.Λ. Α.Ε.» διαμαρτύρονται γιατί η «Ε.ΘΕ.Λ. Α.Ε.» διακόπτει τη σχέση εργασίας τους και ζητούν τη συνέχιση της εργασίας τους στην εταιρεία.
11) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Παράκτιων Αλιέων Περιφέρειας Κεντρικής Μακεδονίας ζητεί την τροποποίηση του ΕΚ26/2004 που θα αναγνωρίζει σαν κύρια εργαλεία όλα εκείνα που ήταν καταχωρημένα στις άδειες των σκαφών.
12) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Σύλλογος Υπαλλήλων Η.Λ.Π.Α.Π. διαμαρτύρεται γιατί η εταιρεία καθυστερεί τις κρίσεις του προσωπικού από τα Υπηρεσιακά Συμβούλια και ζητεί την άμεση έναρξη των διαδικασιών για τη σύσταση και λειτουργία των Υπηρεσιακών Συμβουλίων.
13) Οι Βουλευτές Κερκύρας και Β΄ Πειραιά κ. ΑΓΓΕΛΙΚΗ ΓΚΕΡΕΚΟΥ και κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Ένωση Υπαλλήλων Πυροσβεστικού Σώματος Κέρκυρας ζητεί την πρόσληψη προσωπικού στην Πυροσβεστική Υπηρεσία του Νομού Κέρκυρας κ.λπ..
14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερασιτεχνών Αλιέων Ιεράπετρας ζητεί τη στήριξη της ερασιτεχνικής αλιείας.
15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ερασιτεχνών Αλιέων Δήμου Ιτάνου «Οι Γράντες» ζητεί να μην καταργηθεί το ψάρεμα με παραγάδι και δίχτυ.
16) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Ε.Ε.Ε.Ε.Κ. Αγίου Νικολάου Κρήτης ζητεί τη μεταστέγασή του.
17) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Δήμαρχος Τυρνάβου Λάρισας ζητεί την αποζημίωση των αμπελουργών της περιοχής του για τη ζημιά που υπέστη η παραγωγή σταφυλιών από τις βροχοπτώσεις.
18) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Δήμος Δωδώνης Ιωαννίνων ζητεί την επίλυση προβλημάτων που δημιούργησε η Εγνατία Οδός στην επικοινωνία των Δημοτικών Διαμερισμάτων Δραμεσιών και Αγίας Αναστασίας με τις κτηματικές τους Περιφέρειες.
19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τεχνικό Επιμελητήριο Ελλάδος – Τμήμα Ηπείρου κάνει προτάσεις για τη σιδηροδρομική διασύνδεση της βόρειας Ελλάδας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 13015/19-7-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 43742/9-8-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην σχετική ερώτηση, που κατέθεσε στη Βουλή ο Βουλευτής κ. Γ. Μαγκριώτης, σας διαβιβάζουμε σε φωτοαντίγραφο το αριθ. 5272/28-7-2006 απαντητικό έγγραφο του Δήμου Θεσσαλονίκης, το οποίο περιήλθε στην υπηρεσία μας μέσω της Περιφέρειας Κεντρικής Μακεδονίας. καθώς και το συνημμένο υπογραφέν μνημόνιο μεταξύ της Ελληνικής Αστυνομίας και της Δημοτικής Αστυνομίας του ανωτέρω Δήμου, προς ενημέρωσή σας.
     Επιπλέον, σας γνωρίζουμε ότι για το έτος 2006 έχει προβλεφθεί στην Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας & Οικονομικών περί κατανομής των Κεντρικών Αυτοτελών Πόρων (ΚΑΠ) στους Δήμους και τις Κοινότητες της χώρας, η κάλυψη του 50% των δαπανών μισθοδοσίας του προσωπικού της Δημοτικής Αστυνομίας, ενώ για Το 2007, εν όψει κατάρτισης του Σχεδίου του Κρατικού Προϋπολογισμού και κατά το μέρος που αφορά στον Προϋπολογισμό Εξόδων του Υπουργείου μας, ζητείται η εγγραφή των απαιτούμενων πιστώσεων που αντιστοιχούν επίσης στο 50% των δαπανών μισθοδοσίας των δημοτικών αστυνομικών, ώστε να καταστεί δυνατή η επιχορήγηση των ΟΤΑ α΄ βαθμού για το σκοπό αυτό κατά το επόμενο έτος.
     Το παρόν κοινοποιείται στο συνερωτώμενο Υπουργείο Δημόσιας Τάξης με φωτοαντίγραφο του σχετικού εγγράφου του Δήμου Θεσσαλονίκης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 13544/23-8-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ90022/20447/1555/12-9-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή των Ελλήνων από το Βουλευτή κ. Κεγκέρογλου Βασίλειο, και σχετικά με το παραπάνω αναφερόμενο θέμα, σας γνωρίζουμε τα ακόλουθα:
     Με ρύθμιση που περιλαμβάνεται στο προωθούμενο για ψήφιση από τη Βουλή σχέδιο νόμου παρέχονται ουσιαστικά κίνητρα στους εργοδότες για καταβολή των καθυστερούμενων ασφαλιστικών εισφορών προς το ΙΚΑ- ΕΤΑΜ.
     Συγκεκριμένα οι καθυστερούμενες ασφαλιστικές εισφορές θα εξοφλούνται σε αρκετές δόσεις και με σημαντική έκπτωση επί των προσθέτων τελών και λοιπών πρόσθετων επιβαρύνσεων, η οποία έκπτωση είναι μεγαλύτερη στην περίπτωση της εφάπαξ καταβολής και μικρότερη στην αποπληρωμή σε δόσεις.
     Ειδικά για μεγάλου ύψους χρέη (άνω του 1.000.000 Ε.) δίνεται εναλλακτική δυνατότητα, αντί της ρύθμισης όλου του ποσού σε δόσεις, να ανασταλεί για 18 μήνες μόνο η καταβολή του τμήματος της οφειλής που υπερβαίνει το 1.000.000 Ε.
     Η παραπάνω εναλλακτική δυνατότητα υιοθετήθηκε με κύριο στόχο την διατήρηση των θέσεων εργασίας και αύξηση της απασχόλησης και της ανταγωνιστικότητας των επιχειρήσεων, σε μία ιδιαίτερα δυσμενή για αυτές οικονομική συγκυρία, με δεδομένο ότι οι οφείλουσες αυτού του ύψους τα ποσά, είναι μεγάλες επιχειρήσεις που απασχολούν ικανό αριθμό εργαζόμενων. Τονίζεται ότι αυτή η δυνατότητα, η χρήση της οποίας εναπόκειται στις ίδιες τις επιχειρήσεις εργοδότες, απαιτεί και αυξημένο ποσοστό προκαταβολής και καταβολή πολύ αυξημένης μηνιαίας δόσης, μετά το πέρας της περιόδου αναστολής, καθότι το ποσό που αναστέλλεται, επιμερίζεται ισόποσα στις δόσεις που εναπομένουν για ολοσχερή εξόφληση της συνολικής οφειλής.
     Οι ανωτέρω ουσιαστικοί παράμετροι, που τίθενται για την χρήση αυτής της δυνατότητας καθώς και η απαρέγκλιτη προϋπόθεση της κανονικής καταβολής των τρεχουσών ασφαλιστικών εισφορών αφενός αντισταθμίζουν πλήρως το παρεχόμενο πλεονέκτημα της αναστολής καταβολής μέρους της οφειλής και αφετέρου διασφαλίζουν πλήρως την κανονική εισροή εσόδων στο ΙΚΑ-ΕΤΑΜ,.
     Ο Υπουργός
     ΣΑΒΒΑΣ ΤΣΙΤΟΥΡΙΔΗΣ»
     3. Στην με αριθμό 13497/21-8-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 101413/7-9-06 έγγραφο από τον Yφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 13497/21-8-06 ερώτηση που κατατέθηκε στη Βουλή από το Βουλευτή κ. Μ. Στρατάκη με θέμα «Ζημιές από έντονα γεωλογικά φαινόμενα στο δημοτικό διαμέρισμα Λιγορτύνου του Δήμου Αστερουσίων», σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης για την αποτελεσματικότερη αντιμετώπιση των προβλημάτων που δημιουργούνται στους πολίτες οι οποίοι πλήττονται από θεομηνία (γεωλογικό φαινόμενο κατολίσθησης) και στο πλαίσιο των διατάξεων του Ν.Δ. 57/73 και του Ν. 2646/98, εξέδωσε την αρ. Π2/0ΙΚ.2673 (ΦΕΚ 1185/11-9-02 τΒ) Κοινή Υπουργική Απόφαση, σύμφωνα με την οποία από την οικεία Νομαρχιακή Αυτοδιοίκηση (Δ/νση Πρόνοιας) χορηγούνται άμεσα:
     - Σκηνές και κουβέρτες για την προσωρινή στέγασή τους.
     - Οικονομική ενίσχυση ποσού 586,94 ευρώ σε κάθε οικογένεια για την κάλυψη των πρώτων αναγκών τους.
     - Εκτός των 586,94 ευρώ που δίνονται για την κάλυψη των πρώτων αναγκών, οι οικογένειες που υπέστησαν ζημιά και είναι πολύτεκνες ενισχύονται με επιπλέον 586,94 ευρώ.
     - Επιπλέον οικονομική ενίσχυση 586,94 ευρώ λαμβάνουν και οι πληγείσες οικογένειες για κάθε μέλος τους που είναι άτομο με ειδικές ανάγκες και επιδοτείται από την πρόνοια.
     - Οικονομική ενίσχυση ποσού μέχρι 5.869,41 ευρώ κατά νοικοκυριό, για την επισκευή κύριας οικίας ή αντικατάσταση οικοσκευής.
     - Οικονομική ενίσχυση 4.402,05 ευρώ σε άτομα που υπέστησαν αναπηρία από τραυματισμό στη θεομηνία.
     - Επίσης σε εφαρμογή του άρθρου 18 του Ν. 2768/99, με Κοινή Υπουργική Απόφαση επιτρέπεται η καταβολή έκτακτης οικονομικής βοήθειας στις οικογένειες όσων έχασαν τη ζωή τους εξαιτίας σεισμού ή άλλων φυσικών φαινομένων.
     Οι πληγέντες από θεομηνία υποχρεούνται -προκειμένου να τύχουν των προαναφερόμενων οικονομικών ενισχύσεων- να υπoβάλoυν τη σχετική αίτηση στην οικεία Νομαρχιακή Αυτοδιοίκηση (Δ/νση Πρόνοιας) μέσα σε ένα (1) μήνα από την ημερομηνία του συμβάντος, όπως προβλέπεται στην με αρ. Π2/οικ.2673 (ΦΕΚ 1185/11-9-02 τΒ) Κοινή Υπουργική Απόφαση.
     Τα γεωλογικά φαινόμενα (κατολίσθηση) που σημειώθηκαν στο δημοτικό διαμέρισμα Λιγορτύνου του Δήμου Αστερουσίων Ηρακλείου δεν έχουν προκαλέσει ζημιές σε κύριες κατοικίες ή οικοσκευές, όπως προκύπτει από το αρ.3625/30-8/06 σχετικό έγγραφο της Νομαρχιακής Αυτοδιοίκησης Ν. Ηρακλείου.
     Ο Υφυπουργός
     Γ. ΚΩΝΣΤΑΝΤΟΠΟΥΛΟΣ»
      4. Στην με αριθμό 11627/9-6-06 ερώτηση του Βουλευτή  κ. Γρηγορίου Νιώτη δόθηκε με το υπ’ αριθμ. 7017/4/6293/21-7-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Νιώτης και μας διαβίβασαν τα Υπουργεία Εξωτερικών και Εσωτερικών, Δημόσιας Διοίκησης και Αποκέντρωσης με τα ΑΣ 648 από 26-6-2006 και 104771/13570/06 από 30-6-2006 έγγραφά τους αντίστοιχα, σε ό,τι μας αφορά, σας γνωρίζουμε ότι, για τη διαδικασία έκδοσης των νέων ελληνικών διαβατηρίων, η οποία ισχύει μετά την 01-01-2006, ενημερώθηκαν με εγκύκλιο και οδηγίες που επακολούθησαν οι ελληνικές προξενικές Αρχές στο εξωτερικό, προκειμένου στη συνέχεια την κάνουν γνωστή στον απόδημο ελληνισμό.
      Παράλληλα το Υπουργείο μας μερίμνησε ώστε να κάνει κοινωνούς της όλης διαδικασίας όσο το δυνατό περισσότερους Έλληνες πολίτες, τόσο στον ελλαδικό χώρο, όσο και στην αλλοδαπή. Για το σκοπό αυτό προέβη σε σχετική καταχώρηση στην ιστοσελίδα στο ΙΝΤΕΡΝΕΤ, ενώ μέσω του Γραφείου Τύπου έγιναν σχετικές δηλώσεις και δόθηκαν επεξηγήσεις-διευκρινήσεις, κατόπιν αιτημάτων του ομογενειακού τύπου. Επιπλέον εκπρόσωποί του κλήθηκαν και συμμετείχαν επανειλημμένα σε τηλεοπτικές εκπομπές του δορυφορικού προγράμματος της κρατικής τηλεόρασης («ΟΔΥΣΣΕΙΑ» - Κυριακή και ώρες 16:00 έως 18:00), όπου, πέραν του σχολιασμού και των επεξηγήσεων για τη διαδικασία έκδοσης διαβατηρίων, απαντήθηκαν άμεσα και ερωτήματα που υποβλήθηκαν από τους Έλληνες ομογενείς του εξωτερικού.
      Πέραν τούτου το Αρχηγείο της Ελληνικής Αστυνομίας, αποσκοπώντας στη βελτίωση των παρεχόμενων υπηρεσιών και στον περιορισμό των απορρίψεων αιτημάτων, ώστε να αποφεύγεται η ταλαιπωρία των αιτούντων, η οποία στο εξωτερικό μεγιστοποιείται λόγω των μεγάλων αποστάσεων και η οποία έχει ως αποτέλεσμα την πρόκληση δυσμενών σχολίων και αντιδράσεων, πραγματοποίησε ήδη σεμινάρια των προξενικών υπαλλήλων, που είναι επιφορτισμένοι με την παραλαβή των δικαιολογητικών για την έκδοση διαβατηρίων, ενώ προγραμματίζει και νέα, εντός του θέρους του τρέχοντος έτους.
      Πάντως, σας ενημερώνουμε ότι, σύμφωνα με τις διατάξεις της 3021/22/10 από 28-6-2005 Κοινής Υπουργικής Απόφασης, στους απόδημους Έλληνες του εξωτερικού παρέχεται η δυνατότητα να καταθέτουν τα σχετικά δικαιολογητικά είτε στην οικεία Προξενική Αρχή του τόπου διαμονής τους, που άπτεται της αρμοδιότητας του Υπουργείου Εξωτερικών, είτε στα Γραφεία Διαβατηρίων στον ελλαδικό χώρο, κατά το χρόνο διαμονής τους στην Ελλάδα.
      Σε ό,τι αφορά τη διάρκεια ισχύος των παλαιών διαβατηρίων, επισημαίνεται ότι, σύμφωνα με τη διάταξη του άρθρου 5 του ν. 3243/2004, διαβατήρια που έχουν εκδοθεί μέχρι την έναρξη ισχύος των διατάξεων του ν. 3103/2003, δηλαδή τα νομαρχιακά και προξενικά διαβατήρια, παύουν να ισχύουν από 1-1-2007, εφόσον η ισχύς τους δεν λήγει πριν από την ημερομηνία αυτή.
      Η ρύθμιση αυτή έγινε με το σκεπτικό ότι, πέραν της βελτίωσης της εικόνας της χώρας μας, ισχυροποιείται και η διαπραγματευτική της θέση κατά τη διαδικασία αξιολόγησής της στο πρόγραμμα VISA WAIVER PROGRAM, όπως τη διαχειρίζεται το Υπουργείο Εξωτερικών. Στο σημείο αυτό πρέπει να επισημάνουμε ότι, ορισμένα από τα επιχειρήματα που επικαλούνται οι Αμερικανοί για να είναι αρνητικοί στη συμπερίληψη της χώρας μας στο εν λόγω πρόγραμμα, το οποίο απαλλάσσει τους πολίτες από την υποχρέωση εφοδιασμού τους με θεωρήσεις εισόδου (VISA), ήταν ο τρόπος έκδοσης των νομαρχιακών-προξενικών διαβατηρίων, τα μέτρα ασφαλείας που περιείχαν με συνέπεια την εύκολη πλαστογράφησή τους, καθώς και οι πολλές κλοπές που ελάμβαναν χώρα λευκών ασυμπλήρωτων ή εκτυπωμένων διαβατηρίων.
      Ο Υπουργός
      ΒΥΡΩΝ ΠΟΛΥΔΩΡΑΣ»
      5. Στην με αριθμό 135817/24-8-06 ερώτηση του Βουλευτή  κ. Κωνσταντίνου Γείτονα δόθηκε με το υπ’ αριθμ. 7017/4/6426/15-9-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Γείτονας, σε ό,τι μας αφορά, σας γνωρίζουμε ότι στην ευρύτερη περιοχή του λεκανοπεδίου και κυρίως σε βασικές οδικές αρτηρίες υφίσταται πράγματι κυκλοφοριακό πρόβλημα, ιδιαίτερα κατά τις ώρες αιχμής της κυκλοφορίας, το οποίο οφείλεται, μεταξύ άλλων, στον διαρκώς αυξανόμενο αριθμό των κυκλοφορούντων οχημάτων και σε εγγενείς αδυναμίες υποδομών και σχεδιασμού του οδικού δικτύου, το οποίο αδυνατεί να απορροφήσει σε ικανοποιητικό βαθμό τον μεγάλο αριθμό οχημάτων, σε συνδυασμό με τη συγκέντρωση Υπουργείων και λοιπών δημοσίων Υπηρεσιών και καταστημάτων στο κέντρο της πόλης.
      Στα πλαίσια διαμόρφωσης του νέου κυκλοφοριακού και συγκοινωνιακού χάρτη για την αντιμετώπιση των κυκλοφοριακών προβλημάτων και την αποτελεσματικότερη διαχείριση της κυκλοφορίας στην πρωτεύουσα, ύστερα από συσκέψεις με τα συναρμόδια Υπουργεία, αποφασίσθηκαν και ανακοινώθηκαν μέτρα και ρυθμίσεις. Η συλλογική αυτή προσπάθεια στοχεύει στη δημιουργία συνθηκών ομαλής, ταχείας και ασφαλούς κυκλοφορίας και γενικά στη σταδιακή αποσυμφόρηση των λειτουργιών της πρωτεύουσας στον τομέα της κυκλοφορίας για την αναβάθμιση της ποιότητας ζωής των πολιτών. Επίσης, για τη βελτίωση των κυκλοφοριακών συνθηκών στην Αττική, με τις διατάξεις του ν.3387/2005, ιδρύθηκε και λειτουργεί ο Θάλαμος Επιχειρήσεων Παρακολούθησης και Ελέγχου Κυκλοφορίας (Θ.Ε.Π.Ε.Κ.), ως ειδική Υπηρεσία στη Διεύθυνση Τροχαίας Αττικής, με αποστολή την ολοκληρωμένη παρακολούθηση και διαχείριση της οδικής κυκλοφορίας στο νομό Αττικής.
      Για την επίτευξη του ανωτέρω στόχου και την πρόληψη των τροχαίων ατυχημάτων, η Διεύθυνση Τροχαίας Αττικής συνεργάζεται με τις λοιπές συναρμόδιες Υπηρεσίες και οι Υπηρεσίες της, οι οποίες έχουν στελεχωθεί με το αναγκαίο προσωπικό και εφοδιασθεί με τον απαραίτητο υλικοτεχνικό εξοπλισμό, λαμβάνουν τα αναγκαία τροχονομικά μέτρα, σε καθημερινή βάση. Τα μέτρα αυτά, εκτός των άλλων, αφορούν στον έλεγχο των παράνομων σταθμεύσεων, ιδίως των σταθμευμένων σε διπλή σειρά οχημάτων και τη ρύθμιση της κυκλοφορίας, με τη διάθεση, για το σκοπό αυτό, πεζών και εποχούμενων τροχονόμων, καθώς και των αναγκαίων μέσων, όπως γερανοφόρα οχήματα για την απομάκρυνση των οχημάτων που είναι σταθμευμένα παράνομα και εμποδίζουν την κυκλοφορία των λοιπών οχημάτων.
      Ειδικότερα, σε ό,τι αφορά το κέντρο της Αθήνας, οι Υπηρεσίες Τροχαίας, εκτός των άλλων, διαθέτουν τροχονόμους σε καθημερινή βάση για την αποτελεσματική αστυνόμευση των λεωφορειολωρίδων, ώστε να κινούνται απρόσκοπτα τα μέσα μαζικής μεταφοράς και να εξυπηρετούνται οι πολίτες, ενώ το έργο της αστυνόμευσης των λεωφορειολωρίδων ενισχύεται σημαντικά και από τη χρήση των φωτογραφικών RADAR που είναι εγκατεστημένα σταθερά κατά μήκος αυτών.
      Επίσης, οι ανωτέρω Υπηρεσίες μας, σύμφωνα και με τις εντολές και οδηγίες που έχουν δοθεί, με συνεργεία που συγκροτούνται, διενεργούν καθημερινά ελέγχους για την αντιμετώπιση των κυκλοφοριακών προβλημάτων, που δημιουργούνται σε οδούς της πρωτεύουσας, κατά τη διάρκεια της τροφοδοσίας καταστημάτων, από διάφορα οχήματα που παραβιάζουν το ωράριο τροφοδοσίας καταστημάτων και επιχειρήσεων. Σε κάθε δε περίπτωση, σε βάρος των οδηγών επιβάλλονται οι προβλεπόμενες από τον Κ.Ο.Κ. κυρώσεις. Το έργο αυτό των Υπηρεσιών Τροχαίας συνδράμουν και οι λοιπές Υπηρεσίες της Γενικής Αστυνομικής Διεύθυνσης Αττικής (Διεύθυνση Άμεσης Δράσης και Αστυνομικά Τμήματα).
      Ενδεικτικά, σημειώνεται ότι, κατά το χρονικό διάστημα 1-1 έως 31-7-2006, από τις Υπηρεσίες της Διεύθυνσης Τροχαίας Αττικής, διατέθηκαν 31.245 αστυνομικοί για τη ρύθμιση της κυκλοφορίας και βεβαιώθηκαν, μεταξύ άλλων, 19.814 παράνομες διελεύσεις οχημάτων σε λεωφορειολωρίδες, 6.259 παραβιάσεις δακτυλίου και καταγράφηκαν με κάμερες, συνολικά, 24.716 τροχονομικές παραβάσεις. Επίσης, στο ίδιο χρονικό διάστημα, βεβαιώθηκαν 80.099 παράνομες σταθμεύσεις οχημάτων, ενώ αφαιρέθησαν 31.838 στοιχεία κυκλοφορίας και μεταφέρθηκαν με γερανούς 5.866 οχήματα.
      Πέραν αυτών, ενόψει και της νέας σχολικής περιόδου, στις αρμόδιες Υπηρεσίες μας δόθηκαν πρόσθετες εντολές και οδηγίες προκειμένου να συνεχίσουν με αμείωτο ενδιαφέρον την αστυνόμευση, με στόχο την εξασφάλιση ομαλών και ασφαλών συνθηκών κυκλοφορίας πεζών και οχημάτων και γενικότερα την αναβάθμιση της ποιότητας ζωής των κατοίκων του λεκανοπεδίου.
      Τέλος, για το θέμα της οδικής ασφάλειας των μαθητών, γενικότερα για την αστυνόμευση των σχολικών χώρων και την προστασία των μαθητών, ενημερώθηκε η Εθνική Αντιπροσωπεία την 7-9-2006 κατά τη συζήτηση της 949/4-9-2006 επίκαιρης ερώτησης, που κατέθεσε ο ανωτέρω κ. Βουλευτής.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      6. Στην με αριθμό 13535/23-8-06 ερώτηση του Βουλευτή  κ. Φώτη Κουβέλη δόθηκε με το υπ’ αριθμ. 7017/4/6420/15-9-06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σας γνωρίζουμε ότι διαρκής επιδίωξη του Υπουργείου μας είναι η εξασφάλιση καλύτερων συνθηκών διαβίωσης τόσο των κρατουμένων, ημεδαπών και αλλοδαπών, όσο και των αστυνομικών και γι' αυτό καταβάλλονται συντονισμένες προσπάθειες, ώστε να επιλύονται τα προβλήματα που επισημαίνονται σε ορισμένες Υπηρεσίες και οφείλονται στην υπάρχουσα κτιριακή υποδομή, σε συνδυασμό, πολλές φορές, με τον μεγάλο αριθμό κρατουμένων.
      Στο πλαίσιο αυτό, από το Αρχηγείο της Ελληνικής Αστυνομίας, έχει εκδοθεί διαταγή προς όλες τις αστυνομικές Υπηρεσίες, με την οποία καθορίζονται οι ειδικοί όροι των χώρων κράτησης, βάσει των οποίων άρχισαν και συνεχίζονται οι εργασίες ανακατασκευής και διαμόρφωσης αυτών σε όλα τα δημόσια οικήματα που στεγάζουν αστυνομικές Υπηρεσίες, ενώ σε όλες τις νέες μισθώσεις ακινήτων που συνάπτονται, τίθεται πλέον ως όρος η κατασκευή κατάλληλων χώρων κράτησης.
      Σύμφωνα με τις διατάξεις του ν. 3130/2003 «Μισθώσεις ακινήτων για στέγαση Δημοσίων Υπηρεσιών και άλλες διατάξεις», αρχικές στεγάσεις ή μεταστεγάσεις Υπηρεσιών, πραγματοποιούνται από τις κατά τόπους αρμόδιες Κτηματικές Υπηρεσίες των νομών, σε συνεργασία με τις Αστυνομικές Διευθύνσεις, σε μισθωμένα νεόδμητα κατά κανόνα κτίρια με συνθήκες αξιοπρεπούς φύλαξης και υγιεινής στους χώρους κράτησης των κρατουμένων, οι οποίες είναι σύμφωνες και με τις υποδείξεις της Ευρωπαϊκής Επιτροπής κατά των Βασανιστηρίων και της Απάνθρωπης ή Ταπεινωτικής Μεταχείρισης ή Τιμωρίας (C.P.T.). Ήδη, για το σκοπό αυτό, βρίσκεται σε εξέλιξη, μεταξύ άλλων, η ανάπτυξη της πλήρους λειτουργίας κτιρίου δυναμικότητας 600 κρατουμένων περίπου για την εξυπηρέτηση των υπηρεσιακών αναγκών των Υπηρεσιών Μεταγωγών και Αλλοδαπών Αττικής, το οποίο θα καλύπτει πλήρως τις απαιτήσεις της Ευρωπαϊκής Επιτροπής.
      Για το θέμα της φρούρησης κρατουμένων στα κρατητήρια των αστυνομικών Υπηρεσιών, σας ενημερώνουμε ότι αυτό ρυθμίζεται με τις διατάξεις των άρθρων 60, 66 και 67 του π.δ. 141/1991. Στο πλαίσιο δε αυτό, το Αρχηγείο της Ελληνικής Αστυνομίας, κατά το παρελθόν, αλλά και πρόσφατα, έχει εκδώσει κατ' επανάληψη εντολές και οδηγίες προς τις περιφερειακές Υπηρεσίες για τη ρύθμιση των θεμάτων που αφορούν, μεταξύ άλλων, τις συνθήκες και τους όρους κράτησης των κρατουμένων στα αστυνομικά κρατητήρια, τη συνεχή επιτήρηση και ασφαλή φρούρηση και φύλαξή τους και γενικά για την αποτροπή αποδράσεων κρατουμένων, ώστε να κατανοηθούν πλήρως οι υποχρεώσεις και τα καθήκοντα των διοικούντων αξιωματικών, αλλά και του λοιπού προσωπικού.
      Ειδικότερα, κατά το χρόνο άφιξης των κρατουμένων στα αστυνομικά κρατητήρια, αλλά και μεταγενέστερα, καταβάλλεται ιδιαίτερη μέριμνα και οι αστυνομικοί φρουροί προβαίνουν, μεταξύ άλλων, σε λεπτομερή σωματική έρευνα. καθώς και έρευνα των αποσκευών τους για την αποφυγή εισαγωγής αντικειμένων ικανών να επιφέρουν βλάβη στους ίδιους ή σε τρίτους. Παράλληλα, στους κρατουμένους παρέχεται η αναγκαία ιατρική φροντίδα με την άμεση διακομιδή τους σε νοσοκομεία, σε συντρέχουσα περίπτωση. Ιδιαίτερη δε μέριμνα λαμβάνεται για τους κρατουμένους χρήστες ναρκωτικών ουσιών, προκειμένου να τους παρέχεται αυξημένη ιατρική φροντίδα και η επιτήρησή τους να είναι συνεχής.
      Σε ό,τι αφορά το αναφερόμενο στην ερώτηση ατυχές συμβάν, του θανάτου του αλλοδαπού, που έλαβε χώρα στα κρατητήρια του Αστυνομικού Τμήματος Ακροπόλεως, όπου αυτός κρατείτο. σας ενημερώνουμε ότι, για την υπόθεση αυτή. από την Υποδιεύθυνση Ασφαλείας Αθηνών διενεργείται προανάκριση, στα πλαίσια της οποίας παραγγέλθηκε και ιατροδικαστική εξέταση του θανόντος. Σύμφωνα δε με τις πρώτες εκτιμήσεις του αρμόδιου ιατροδικαστή ο θάνατός του οφείλεται σε αυτοκτονία. Παράλληλα όμως, από την Υπηρεσία διατάχθηκε και η διενέργεια ένορκης διοικητικής εξέτασης. προκειμένου να διερευνηθεί η υπόθεση και από πειθαρχικής πλευράς και να καταλογιστούν τυχόν πειθαρχικές ευθύνες σε βάρος κάθε υπαίτια εμπλεκόμενου αστυνομικού.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     7. Στην με αριθμό 8529/8-3-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 2046/5-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας Υπηρεσίας μας και της Περιφέρειας Κεντρικής Μακεδονίας, σας γνωρίζουμε τα εξής:
     1. Στο εγκεκριμένο πρόγραμμα αντιπλημμυρικών έργων για το Νομό Πέλλας, εκτελούνται τα παρακάτω δύο γενικά ενάριθμα έργα:
     α) Αντιπλημμυρικά ποταμών Αξιού - Αλιάκμονα - Γαλλικού και χειμάρρων Πορροϊας-Μπέλιτσα-Ορμας, προϋπολογισμού 3.228.175 €
     β) Αντιπλημμυρικά ποταμών και χειμάρρων Νομών Κεντρικής και Δυτικής Μακεδονίας (αφορά 10 Νομούς), προϋπολογισμού 7.607.1285 €
     Μέχρι σήμερα για το Νομό Πέλλας έχουν διατεθεί και εκτελεστεί από το σύνολο των παραπάνω ενάριθμων έργων 11 υπο-έργα συνολικής δαπάνης 1.717.000 €.
     2. Σήμερα δεν μπορεί να γίνει η χρηματοδότηση νέων αντιπλημμυρικών έργων, δεδομένου ότι το παραπάνω πρόγραμμα βρίσκεται στο τέλος του χωρίς προοπτική ανανέωσης. Τα έργα αυτά (μικρά αντιπλημμυρικά) λόγω του μεγέθους και της θέσης τους ανήκουν στην αρμοδιότητα των Περιφερειακών Υπηρεσιών. Το ΥΠΕΧΩΔΕ με έγγραφά μας προς το ΥΠΟΙΟ, έχει ζητήσει τη χρηματοδότησή τους απευθείας από τα προγράμματα έργων της Περιφέρειας και όχι διαμέσου του ΥΠΕΧΩΔΕ.
     3. Σας κοινοποιούμε έγγραφο της Περιφέρειας Κεντρικής Μακεδονίας (αρ.πρ. 1714/15.3.06), για περαιτέρω ενημέρωσή σας.
     Ο Υφυπουργός
     Θ. ΞΑΝΘΟΠΟΥΛΟΣ»
     8. Στην με αριθμό 8751/14-3-06 ερώτηση των Βουλευτών κ.κ. Άννας Διαμαντοπούλου, Ιωάννη Μανιάτη και Κωνσταντίνου Ρόβλια δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./621/30-3-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 8751/14.03.06 ερώτησης των Βουλευτών κ.κ. Α. Διαμαντοπούλου, Γ. Μανιάτη και Κ. Ρόβλια, σας πληροφορούμε ότι:
     Το Υπουργείο Πολιτισμού από το 1995 έως και το 2005 έχει χορηγήσει στον Τομέα Αρχαιολογίας του Πανεπιστημίου Ιωαννίνων άδεια διεξαγωγής ανασκαφικής έρευνας στη θέση «Άγιος Αθανάσιος -Σχολή Ομήρου» στη Β. Ιθάκη, υπό τη διεύθυνση της επίκουρης καθηγήτριας κ. Σπ. Κοντορλή-Παπαδοπούλου, υποστηρίζοντας έτσι την εξέλιξη της έρευνας και τα σημαντικά της αποτελέσματα. Στο ίδιο πνεύμα, διευκόλυνσης της εν λόγω αρχαιολογικής έρευνας, προωθείται αρμοδίως η αναγκαστική απαλλοτρίωση ή απευθείας εξαγορά υπέρ του ελληνικού δημοσίου του ακινήτου, όπου διεξάγεται η ανασκαφή, με σκοπό τη συνέχισή της, όπως προβλέπεται από το άρθρο 18, παρ. 4, του Ν. 3028/02 «Για την προστασία των Αρχαιοτήτων και εν γένει της Πολιτιστικής Κληρονομιάς». Η επίτευξη του μακροπρόθεσμου και σημαντικού στόχου της συνακόλουθης ανάδειξης του αρχαιολογικού χώρου προς όφελος, τόσο της έρευνας και των αρχαιοτήτων, όσο και της τοπικής κοινωνίας, προϋποθέτει εργασίες διαμόρφωσης με άμεση προτεραιότητα στη λήψη μέτρων προστασίας του χώρου και των αποκαλυφθέντων λειψάνων, οι οποίες συνιστούν κατά κύριο λόγο μέριμνα του ερευνητικού φορέα και του διευθυντή των ερευνών.
     Το σχετικό αίτημα του Πανεπιστημίου Ιωαννίνων για συνέχιση των ερευνών στη θέση «Άγιος Αθανάσιος-Σχολή Ομήρου», κατά το έτος 2006, βρίσκεται στο στάδιο της εξέτασής του και της συμπλήρωσης του σχετικού φακέλου σύμφωνα με την προβλεπόμενη διαδικασία και τις προϋποθέσεις που απορρέουν από τον Ν.3028/02 «Για την Προστασία των Αρχαιοτήτων και εν γένει της Πολιτιστικής Κληρονομιάς» και από την υπ'αρ. ΥΠ.ΠΟ./ΓΔΑ/ΑΡΧ/Α3/Φ30/70868/2539/27-11-2002 εγκύκλιο περί όρων και προϋποθέσεων για τη διενέργεια αρχαιολογικών ερευνών στην Ελλάδα από φορείς εκτός της Αρχαιολογικής Υπηρεσίας.
     Ως προς το ερώτημα που αναφέρεται σε χρηματοδότηση τριετούς προγράμματος του Πανεπιστημίου Ιωαννίνων για συνέχιση των ανασκαφών στη Β. Ιθάκη, σας πληροφορύμε ότι δεν έχει υποβληθεί σχετικό αίτημα στην αρμόδια υπηρεσία του Υπουργείου Πολιτισμού.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     9. Στην με αριθμό 8798/15-3-06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./629/4-4-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 8798/15.03.2006 ερώτηση του Βουλευτή κ. Μιχάλη Καρχιμάκη, σας γνωρίζουμε τα εξής:
     Ο Αρχαιολογικός Χώρος οχυρής νησίδας Σπιναλόγκας λειτουργεί από το 2000 ως οργανωμένος αρχαιολογικός χώρος με μεγάλη επισκεψιμότητα. Κατά τα τελευταία έτη (1997-2005) με χρηματοδότηση από το Β' και Γ ΚΠΣ (ΠΕΠ Κρήτης), πραγματοποιήθηκαν εκτεταμένες εργασίες καθαρισμών, στερεώσεων και αποκαταστάσεων στις οχυρώσεις, στα κτίρια και στους υπαίθριους χώρους της νησίδας. Στο πλαίσιο του ΠΕΠ Κρήτης έχει ενταχθεί το έργο «Ανάδειξη οχυρής νησίδας Σπιναλόγκας» με φορέα υλοποίησης την 13η Εφορεία Βυζαντινών Αρχαιοτήτων και προϋπολογισμό 733.676€. Στο φυσικό αντικείμενο του έργου περιλαμβάνονται εργασίες καθαρισμών και στερεώσεων σε κτίρια του οικισμού (κυρίως ενετικά). Οι εργασίες προχώρησαν με πολύ ικανοποιητικούς ρυθμούς και το έργο έχει ολοκληρωθεί υποδειγματικά από άποψη φυσικού και οικονομικού αντικειμένου.
     Επίσης με χρηματοδότηση του ΥΠ.ΠΟ/ΠΑΠΑ οργανώθηκαν χώροι υγιεινής, αναψυκτήριο και πωλητήριο και πραγματοποιήθηκε έκδοση ενημερωτικού τρίπτυχου και αρχαιολογίκού οδηγού με πληροφορίες για τη νησίδα. Από το 2005 για την υπεύθυνη ενημέρωση του κοινού ξεκίνησε η λειτουργία τριών εκθεσιακών χώρων με πληροφοριακό υλικό και φωτογραφίες για την περίοδο της Ενετοκρατίας, της Τουρκοκρατίας και του Λεπροκομείου.
     Αν και υπάρχουν ακόμα να γίνουν πολλά στη Σπιναλόγκα, προκειμένου να εξασφαλιστεί η υλική επιβίωση του μνημείου και να επιτευχθεί η διατήρηση και προβολή του ιστορικού και μνημειακού χαρακτήρα του, τα τελευταία χρόνια έχουν γίνει σημαντικές προσπάθειες για την προσέγγιση αυτών των στόχων.
     Όσον αφορά στο θέμα εγγραφής μνημείων στον κατάλογο Παγκόσμιας Κληρονομιάς, η ίδια η UNESCO θέτει περιορισμούς σε ότι αφορά στον αριθμό των εγγραφών και επιτρέπει ένα Πολιτιστικό μνημείο και ένα φυσικό ανά έτος.
     Επομένως απώτερος στόχος του Υπουργείου Πολιτισμού είναι οι ποιοτικές εγγραφές και όχι μια σωρεία εγγραφών που θα οδηγούσαν στον υποβιβασμό της αξίας του καταλόγου Μνημείων Παγκόσμιας Κληρονομιάς.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Κανελλοπούλου.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Δικαιοσύνης.
      Ψήφιση στο σύνολο του σχεδίου νόμου: «Για την αντιμετώπιση της ενδοοικογενειακής βίας και άλλες διατάξεις».
      Το νομοσχέδιο θα ψηφιστεί κατά τη σημερινή συνεδρίαση.
      Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού».
      Η Σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να μπει το νομοσχέδιο)
      ΠΡΟΕΔΡΕΥΩΝ (Σωτήρης Χατζηγάκης): Επανερχόμαστε στο νομοσχέδιο του Υπουργείου Δικαιοσύνης.
      Ψήφιση στο σύνολο του σχεδίου νόμου: «Για την αντιμετώπιση της ενδοοικογενειακής βίας και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Δικαιοσύνης «Για την αντιμετώπιση της ενδοοικογενειακής βίας και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου σελ. 5α)
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω  νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Παρεσχέθη η ζητηθείσα εξουσιοδότηση.
      Εισερχόμαστε στη συζήτηση της πρότασης νόμου αρμοδιότητας του Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου της πρότασης νόμου: «Επίδομα θέρμανσης».
      Κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος.
      Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή του άρθρου 73, παράγραφος 3, δεν εισάγεται για συζήτηση πρόταση νόμου εφόσον συνεπάγεται σε βάρος του δημοσίου, των Οργανισμών Τοπικής Αυτοδιοίκησης και άλλων νομικών προσώπων δημοσίου δικαίου δαπάνες ή ελάττωση εσόδων ή της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο.
      Πρέπει να σας πω, όμως, ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου χωρίς να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα, κατά τη συζήτηση στη Βουλή, στα κόμματα, σε όλους τους Βουλευτές αλλά και στην Κυβέρνηση, να πάρουν θέση σε σοβαρά ζητήματα, τα οποία αναφέρονται και επιχειρούν να ρυθμίσουν οι προτάσεις νόμου, όπως κάνει και η παρούσα.
      Το λόγο έχει ο εισηγητής της Μειοψηφίας κ. Δημήτριος Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, πιστεύω ότι δεν γίνεται κανονική ερμηνεία του Συντάγματος -αλλά παρερμηνεία του Συντάγματος- αφού δεν μπορεί να συζητηθεί πρόταση νόμου, εφόσον υφίσταται δαπάνη. Εν πάση περιπτώσει, νομίζω ότι επειδή αυτή ήταν η πρακτική και στο παρελθόν, περιττεύει η δική μου διαφωνία για την ερμηνεία που γίνεται στο Σύνταγμα, γιατί τότε δεν έχει νόημα να συζητάμε καμία πρόταση νόμου στο ελληνικό Κοινοβούλιο, αφού οι περισσότερες, αν όχι όλες οι προτάσεις, θα έχουν κάποιο κόστος, εκτός εάν πρόκειται να αναρτήσουμε κάποια πινακίδα κάπου και να μνημονεύουμε κάποιον. Μόνο αυτό δεν έχει κόστος.
      Εν πάση περιπτώσει, εισέρχομαι στη συζήτηση της πρότασης νόμου. Συζητάμε σήμερα την πρόταση νόμου για το επίδομα θέρμανσης που κατέθεσαν εκατόν δέκα Βουλευτές του ΠΑ.ΣΟ.Κ. κάτω από πολύ ειδικές συνθήκες, συνθήκες που έχουν επιδεινωθεί ακόμα περισσότερο με τις πρόσφατες φορολογικές επιβαρύνσεις, οι οποίες επιβαρύνουν ιδιαίτερα τα ασθενέστερα στρώματα, συνθήκες που καλλιεργούν την ανασφάλεια τόσο για την καθημερινότητα όσο και για το μέλλον των πολιτών, συνθήκες που διαμορφώθηκαν από την Κυβέρνηση της Νέας Δημοκρατίας με την αθέτηση των φιλολαϊκών προεκλογικών της υποσχέσεων και την πολιτική της μονόπλευρης λιτότητας, που σταθερά εφαρμόζει τα δυόμισι τελευταία χρόνια. Θα έχω την ευκαιρία στο τέλος να σας αναφέρω μερικές από αυτές τις υποσχέσεις, τις οποίες αθέτησε η Νέα Δημοκρατία.
      Το επίδομα θέρμανσης που προτείνουμε, αποτελεί μία μικρή εξομάλυνση της δυσχερούς αυτής κατάστασης. Είναι μία εφάπαξ δαπάνη περίπου 530.000.000 ευρώ και κατανέμεται σε 278.000.000 ευρώ για το 2006 και σε 245.000.000 ευρώ για το 2007, σύμφωνα με την ειδική έκθεση του Λογιστηρίου. Το ύψος του επιδόματος ορίζεται ανάλογα με το νομό που κατοικούν οι δικαιούχοι σε 240 ευρώ για τις νησιωτικές περιοχές ή 320 ευρώ για τις περιοχές της νότιας και κεντρικής Ελλάδας και σε 400 ευρώ για τις περιοχές της βόρειας Ελλάδας και της ορεινές περιοχές της Πελοποννήσου, δηλαδή την Αρκαδία.
      Σύμφωνα με το σχέδιο της πρότασης νόμου, το επίδομα θέρμανσης προτείνεται να χορηγηθεί κατά τη χειμερινή περίοδο 2006-2007 ως αφορολόγητη οικονομική ενίσχυση στους παρακάτω δικαιούχους: στους πλήρως απασχολημένους μισθωτούς ασφαλισμένους του Ι.Κ.Α., που αμείβονται με τον εκάστοτε προβλεπόμενο κατώτατο μισθό ή ημερομίσθιο της εθνικής συλλογικής σύμβασης εργασίας, στους συνταξιούχους του Ο.Γ.Α., στους συνταξιούχους που λαμβάνουν το Ε.Κ.Α.Σ. και στους μακροχρόνιους ανέργους, σε αυτές τις τέσσερις κατηγορίες. Η σχετική δαπάνη που βαρύνει τον κρατικό προϋπολογισμό και το επίδομα μπορεί να παρέχεται και μελλοντικά στις ίδιες κατηγορίες πολιτών με κοινή υπουργική απόφαση, η οποία μπορεί να αναπροσαρμόζει το ύψος του επιδόματος, εάν βεβαίως γίνει δεκτή η πρόταση νόμου.
      Το επίδομα θέρμανσης, που τόσο πεισματικά αρνείται να χορηγήσει η Κυβέρνηση της Νέας Δημοκρατίας, δεν αποτελεί καμία καινοτόμο ιδέα που χρήζει ιδιαίτερης θεωρητικής ανάλυσης, αλλά μία αναγκαία πολιτική, μία λύση άμεσης, αμεσότατης ανάγκης, μία ανάγκη που υπαγορεύεται από τα γεγονότα ότι η δαπάνη των νοικοκυριών για πετρέλαιο θέρμανσης θα είναι φέτος αυξημένη σε σχέση με πέρυσι, μία ανάγκη που σε άλλες χώρες της Ευρωπαϊκής Ένωσης έχει γίνει σεβαστή, αφού έχει χορηγηθεί το επίδομα θέρμανσης και έχουν ληφθεί επιπρόσθετα μέτρα γι’ αυτόν το σκοπό. 
      Θα σας δώσω ένα παράδειγμα για να μη νομίζετε ότι είναι κάτι που φέρνει το ΠΑ.ΣΟ.Κ. για αντιπολιτευτικούς λόγους.
     Στη Βρετανία όσοι έχουν ηλικία εξήντα έως εβδομήντα εννέα ετών ανεξαρτήτως εισοδήματος και ύψους πιθανόν καταθέσεων, γι’ αυτούς που ζουν μόνοι τους, ανέρχεται στις 200 λίρες και στις 300 λίρες αν είναι πάνω από ογδόντα ετών. Με το ίδιο όριο ηλικίας το ποσό περίπου μειώνεται στο μισό κατ’ άτομο σε περίπτωση συγκατοίκησης δύο ηλικιωμένων. Το επίδομα καταβάλλεται μετά από αίτηση της αρμόδιας υπηρεσίας, κατ’ ευθείαν στον τραπεζικό λογαριασμό του δικαιούχου.
     Στην Ιρλανδία δίνεται σε συνταξιούχους και σε άλλες ευαίσθητα κοινωνικές ομάδες, χήρους, ορφανά, ανίκανους προς εργασία, άτομα με ειδικές ανάγκες κ.λπ. για είκοσι εννέα εβδομάδες από τα τέλη του Σεπτεμβρίου μέχρι τα μέσα Απριλίου. Το επίδομα ανέρχεται σε 9 ευρώ την εβδομάδα και καταβάλλεται κατ’ ευθείαν στον τραπεζικό λογαριασμό του δικαιούχου.
     Στη Γαλλία χορηγήθηκε επίδομα θέρμανσης, θεσπίστηκαν φοροαπαλλαγές για τη χορήγηση πράσινων τεχνολογιών, τόσο στις μεταφορές όσο και στη θέρμανση, ενώ παράλληλα η κυβέρνηση άσκησε πιέσεις στις μεγάλες πετρελαϊκές εταιρείες όπως η «TOTAL» και η «BP» να μειώσουν τις τιμές τους αν δεν θέλουν αυξήσεις στους συντελεστές φορολόγησης των κερδών. Αποτέλεσμα ήταν να μειωθούν οι τιμές στα πρατήρια καυσίμων.
     Στην Αυστρία επίσης απειλήθηκαν οι πετρελαϊκές εταιρείες με έκτακτο φόρο αν δεν μειώσουν τις τιμές. Αυτό είχε ως αποτέλεσμα η αυστριακή  «OMV», η «SHELL» και η «BP» να μειώσουν τις τιμές.
     Στο Βέλγιο χορηγήθηκε επίδομα θέρμανσης ύψους 195 ευρώ στους πολίτες με χαμηλά εισοδήματα, μειώθηκε η φορολογία στα καύσιμα, όταν οι τιμές τους ξεπερνούσαν το όριο. Επεβλήθη πλαφόν στο πετρέλαιο θέρμανσης για οικιακή χρήση.
     Βλέπετε, λοιπόν, ότι μια σειρά μέτρων πήραν πάρα πολλές ευρωπαϊκές χώρες για τους πολίτες με τα κατώτερα εισοδήματα.
     Το ΠΑ.ΣΟ.Κ. με την ευαισθησία την οποία το διακρίνει για τα προβλήματα των ασθενέστερων κοινωνικών τάξεων και οικονομικών στρωμάτων, το 2000-2001 χορήγησε επίδομα 30.000 και 50.000 δραχμών στα ασθενέστερα κοινωνικά στρώματα ανάλογα με το νομό κατοικίας τους, με διάθεση των απαραίτητων κονδυλίων από τον κρατικό προϋπολογισμό. 
     Τότε, αγαπητοί συνάδελφοι, υπέστη σφοδρή κριτική από τη Νέα Δημοκρατία γιατί δεν διέθεσε τα διπλάσια. Μάλιστα, ο σημερινός Υπουργός Οικονομικών κ. Αλογοσκούφης, από του Βήματος αυτού ως Κοινοβουλευτικός Εκπρόσωπος τότε της Νέας Δημοκρατίας επέμενε ότι έπρεπε να χορηγήσουμε 100.000 δραχμές, όσα δηλαδή σήμερα εμείς ζητούμε να χορηγήσετε εσείς ως επίδομα θέρμανσης σε ασθενέστερες κοινωνικές τάξεις. Αλλά τότε ήσασταν αντιπολίτευση, τότε ασκούσατε κριτική για την κριτική. Κατόπιν τα ξεχάσατε όλα.
     Το ΠΑ.ΣΟ.Κ. έδωσε το επίδομα θέρμανσης όταν η τιμή του πετρελαίου ήταν 32 δολάρια το βαρέλι. Σήμερα το βαρέλι κυμαίνεται από 60 μέχρι 75 δολάρια. Και η Κυβέρνηση της Νέας Δημοκρατίας απορρίπτει απερίφραστα με την τιμή του πετρελαίου να έχει εκτοξευθεί, όπως σας είπα, στα 60 με 75 δολάρια το βαρέλι.
     Η Κυβέρνηση της Νέας Δημοκρατίας δεν μπορεί να διαχειριστεί το απλούστατο, δηλαδή να διαθέσει το επίδομα θέρμανσης όχι από άλλους πόρους, αλλά από τα 827.000.000 ευρώ που εισέπραξε παραπάνω από τους φόρους συναλλαγών. 
     Από τους φόρους συναλλαγών η Κυβέρνηση της Νέας Δημοκρατίας σύμφωνα με το προσχέδιο του προϋπολογισμού που καταθέσατε, εισέπραξε 827.000.000 ευρώ πέραν των προβλέψεων του προϋπολογισμού. Προέβλεπε ο προϋπολογισμός 16.828.000.000 ευρώ και σήμερα αναγράφει ότι εισπράξατε 17.655.000.000 ευρώ. Αυτό γιατί μας λέτε που θα βρείτε τα χρήματα.
     Από τα επιπλέον αυτά έσοδα που έχει εισπράξει και από τη φορολόγηση των καυσίμων, μόνο από το Φ.Π.Α., έχει 210.000.000 ευρώ. Τα έσοδα αυτά είναι υπερδιπλάσια απ’ ότι είχαν προϋπολογιστεί, αλλά που δυστυχώς όλοι γνωρίζουμε ότι αποτελούν μέρος των εκτάκτων μέτρων για την υλοποίηση του προϋπολογισμού. 
     Επειδή πιστεύουμε ότι οι πόροι για το επίδομα θέρμανσης υπάρχουν, καταθέσαμε την πρόταση νόμου που διαπερνά από την πεποίθησή μας ότι τουλάχιστον ένα τμήμα απ’ αυτά τα κέρδη θα έπρεπε να επιστρέψουν στις κατώτερες κοινωνικές τάξεις.
     Από την άλλη μεριά η Κυβέρνηση της Νέας Δημοκρατίας δεν βρίσκει τα 500 περίπου εκατομμύρια ευρώ για να δώσει το επίδομα θέρμανσης στους οικονομικά αδύναμους. Βρίσκει όμως 1.000.000.000 δραχμές για να χαρίσει στους οικονομικά ισχυρούς, μειώνοντας τη φορολογία στα εισοδήματά τους. Γι’ αυτό λέμε ότι η Κυβέρνηση της Νέας Δημοκρατίας ασκεί μία ταξική πολιτική, μία πολιτική που είναι ενδεικτική ενός γενικότερου προσανατολισμού τον οποίο έχει. Προφανώς ο κ. Καραμανλής έχει πολλά για τους λίγους, αλλά δεν έχει να δώσει τίποτε στους πολλούς. Αυτή είναι η πολιτική την οποία ασκείτε. 
      Επίσης, θέλουμε να επισημάνουμε ότι είναι απαράδεκτο η Κυβέρνηση να δηλώνει ότι δεν μπορεί να χορηγήσει το επίδομα θέρμανσης, όταν την ίδια στιγμή οι εταιρείες διύλισης δηλώνουν πρόσθετα κέρδη εκατομμυρίων, όταν τα ΕΛ.ΠΕ. το 2005 αυξάνουν τα κέρδη τους κατά 103%. Όσο για το λαθρεμπόριο στα καύσιμα, έχει πάρει ανεξέλεγκτες διαστάσεις, αφού το μεγαλόπνοο σχέδιο καταπολέμησης του, που ανακοινώθηκε πέρσι τον Ιούλιο με τύμπανα, απεδείχθη ένα φιάσκο κυριολεκτικά. Το ξεχάσατε στο δρόμο αυτό το μεγαλόπνοο σχέδιο με τις συνεντεύξεις Τύπου και με όλα εκείνα τα αλλεπάλληλα μέτρα, τα οποία αλλάζατε. Σας λέγαμε τότε ότι δεν μπορεί να εφαρμοστεί αυτό, άλλος είναι ο τρόπος για την καταπολέμηση του λαθρεμπορίου στα καύσιμα, αλλά δεν θέλατε να ακούσετε κανέναν.
      Ακόμα, ένα από τα πρώτα μέτρα τα οποία πήρατε ήταν να καταργήσετε τις ταμειακές μηχανές στα βενζινάδικα, αυτό το μέτρο το οποίο είχαμε επιβάλει και ήταν θέμα μηνών να εφαρμοστεί. Το πήρατε και αυτό. Βεβαίως, είχατε υποσχεθεί στους βενζινάδες τότε ότι δεν θα εφαρμόσετε τις ταμειακές μηχανές στα καύσιμα, που ήταν ένα από τα μέτρα περιστολής της φοροδιαφυγής. Ο ετήσιος τζίρος του κυκλώματος υπολογίζεται από στελέχη του Υπουργείου Οικονομικών ότι φθάνει περίπου τα 2.000.000.000 ευρώ και οι διαφυγόντες φόροι και οι δασμοί ξεπερνούν τα 800.000.000 ευρώ. Ιδού τα χρήματα από όπου μπορείτε να χρηματοδοτήσετε, κύριοι συνάδελφοι. 
      Ας σημειωθεί ότι από τις συνηθέστερες μορφές λαθρεμπορίου πετρελαίου είναι η διάθεση του πετρελαίου θέρμανσης ως πετρελαίου κίνησης. Οι λαθρέμποροι από τη διάθεση ενός τόνου πετρελαίου θέρμανσης ως κίνησης κερδίζουν περίπου 238 ευρώ στο χιλιόλιτρο. Ο ειδικός φόρος κατανάλωσης στο πετρέλαιο κίνησης είναι 260 ευρώ, ενώ μόλις 22 ευρώ το χιλιόλιτρο είναι στο πετρέλαιο θέρμανσης. Αν, λοιπόν, η Κυβέρνηση ήταν αποφασισμένη να αποτρέψει τα φαινόμενα της ανεξέλεγκτης κερδοσκοπίας που επιδεινώνουν ακόμη περισσότερο τον οικογενειακό προϋπολογισμό και να σταματήσει την πολιτική της μονόπλευρης λιτότητας, θα ήταν χωρίς καμιά αμφιβολία σε θέση να χορηγήσει αυτό το επίδομα θέρμανσης. 
      Επίσης, εκτός από το επίδομα θέρμανσης, πιστεύουμε ότι επιβάλλεται να  ληφθούν πρόσθετα μέτρα για την αντιμετώπιση της κρίσης στα καύσιμα, όπως επιβολή πλαφόν στους νομούς που υπάρχουν ενδείξεις κερδοσκοπίας, καθημερινός έλεγχος των τιμών στα διυλιστήρια, μείωση του φόρου πετρελαίου κίνησης, αν χρειάζεται, για την παραγωγή, λήψη μέτρων για την αντιμετώπιση του λαθρεμπορίου και την ενίσχυση του στόλου των κινητών συνεργείων που διαθέτει το Υπουργείο Ανάπτυξης. Είμαστε οι πρώτοι που πήραμε τότε ένα μικρό στόλο αυτοκινήτων για τον έλεγχο των πρατηρίων. 
      Σύμφωνα με στοιχεία, τα οποία δίνει η μελέτη της Γ.Σ.Ε.Ε., τα οποία πήρε από την ομοσπονδία των βενζινοπωλών, το 70%-80% της τελικής τιμής που διαμορφώνεται αφορά φόρους. Πρώτη φορά βλέπουμε, κύριοι συνάδελφοι, οι χονδρέμποροι να έχουν μεγαλύτερο ποσοστό  κέρδους από τους λιανέμπορους. Είναι πρωτοφανές. Το χονδρεμπορικό κέρδος είναι 13,5%, ενώ 4,5% είναι το λιανεμπορικό κέρδος των πρατηρίων. Αυτό είναι παγκόσμια πρωτοτυπία. Αν δείτε την ανάλυση η οποία γίνεται, που δημοσιεύτηκε πρόσφατα, υπάρχει μία κατηγορία ότι ιδιαίτερα οι πολυεθνικές χρησιμοποιούν πολύ μεγαλύτερα ποσοστά από τις μικρές επιχειρήσεις διακίνησης πετρελαιοειδών. 
      Τελειώνοντας, γιατί περνάει ο χρόνος, θα ήθελα να υπενθυμίσω μερικές από τις προεκλογικές υποσχέσεις του κυρίου Πρωθυπουργού. Έλεγε ο κύριος Πρωθυπουργός ότι «οδηγός μας θα είναι ο αδικημένος πολίτης». Αν είδατε εσείς πουθενά οδηγός σας να είναι ο αδικημένος πολίτης, να μου το πείτε. Πότε το έλεγε αυτό; Στις 4/3/2004 στην προεκλογική συγκέντρωση της Αθήνας. «Όχι περικοπές στο εισόδημα των εργαζομένων» έλεγε ο κ. Καραμανλής στις 11/9/2004 στη Διεθνή Έκθεση Θεσσαλονίκης.  
      Έλεγε ακόμη «σύγκλιση των μισθών και των συντάξεων προς το μέσο όρο της Ευρωπαϊκής Ένωσης». Προγραμματικές δηλώσεις 20.3.2004. 
      «Μείωση» -ακούσατε πού είχε φθάσει η δημαγωγία σας- «της τιμής των καυσίμων και του ρεύματος», έλεγε στη Στυλίδα στις 29.1.2004 ο κ. Καραμανλής σε προεκλογική ομιλία, λέτε και τη διαμόρφωση της τιμής των καυσίμων θα τη διαμόρφωνε ο κ. Καραμανλής και η κυβέρνησή του. Αλλά, επαναλαμβάνω, τέτοια ήταν η δημαγωγία σας. «Αντικειμενικό σύστημα φορολογικών ελέγχων» και άλλα. 
      Απλά, κύριοι συνάδελφοι, αναρωτηθήκατε ποιες απ’ αυτές τις υποσχέσεις που δώσατε κρατήσατε; Το μόνο σίγουρο είναι ότι αυξήσατε τον ειδικό φόρο κατανάλωσης τον Ιούλιο κατά 5,7%, προαναγγέλλοντας μάλιστα την αύξηση του χώρου για να ευνοήσετε τους κερδοσκόπους και μάλιστα νομοθετήσατε και τις δύο επόμενες αυξήσεις, έτσι ώστε να γνωρίζουν οι κερδοσκόποι πότε θα γεμίσουν τα βυτία, πότε θα γεμίσουν τις δεξαμενές προκειμένου να έχουν ένα όφελος 5,7% και 5,8% επί της λιανικής τιμής πώλησης των βενζινών. 
      Αυτή είναι η πολιτική σας. Σεις είστε που ωθείτε την κερδοσκοπία και όσα αντίθετα λέτε ότι κόπτεσθε, δήθεν, για την αισχροκέρδεια, την κερδοσκοπία και την ακρίβεια, είναι απλά και μόνο για να ρίξετε στάχτη στα μάτια του ελληνικού λαού. Αλλά πλέον σας αντελήφθη ο ελληνικός λαός και σας περιμένει στη γωνία.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο εισηγητής της Νέας Δημοκρατίας κ. Γιαννάκης.
      ΜΙΧΑΛΗΣ ΓΙΑΝΝΑΚΗΣ: Θα ήθελα να ξεκινήσω την τοποθέτησή μου, κύριε Πρόεδρε, με δύο αναφορές που προηγήθηκαν από τον κύριο συνάδελφο και  να πω ότι ευτυχώς φέτος, απ’ ό,τι φαίνεται, είμαστε σε μια περίοδο καθοδικών τιμών στο πετρέλαιο, με αποτέλεσμα η έναρξη της χειμερινής περιόδου να είναι πιο ομαλή. Αυτό δεν σημαίνει ότι δεν υπάρχει πρόβλημα. Αλλά είναι βέβαιον ότι στο ξεκίνημα της χειμερινής περιόδου θα έχουμε μια χαμηλότερη τιμή κατά 5% έως 10% στο πετρέλαιο θέρμανσης. Αυτό βέβαια σε καμιά περίπτωση δεν είναι επιχείρημα στο ότι δεν θα υπάρξουν ή δεν υπάρχουν συμπολίτες μας που έχουν πραγματικά ανάγκες.
      Επίσης, για τον ειδικό φόρο κατανάλωσης ήθελα να πω ότι δεν τον επέβαλε η σημερινή Κυβέρνηση. ‘Ηταν μια συμβατική υποχρέωση απέναντι στην Ευρωπαϊκή Ένωση και η όποια κυβέρνηση ήταν σήμερα στην εξουσία κάτι ανάλογο θα έπραττε. Αντίθετα, εμείς, χωρίς να αιφνιδιάσουμε την αγορά, τους καταναλωτές, τις επιχειρήσεις, προχωρήσαμε σταδιακά σ’ αυτήν την αύξηση που, επαναλαμβάνω, μέχρι το 2009 θα πρέπει να έχει ολοκληρωθεί. 
      Θα πω επίσης ότι προσωπικά δεν αισθάνομαι κοινωνικά πιο ευαίσθητος από κανέναν συνάδελφο σ’ αυτήν την Αίθουσα, όπως πιστεύω ότι σε θέματα κοινωνικής ευαισθησίας δεν χωράει πλειοδοσία μεταξύ των συναδέλφων του ελληνικού Κοινοβουλίου. Η κοινωνική ευαισθησία, λοιπόν, είναι δεδομένη απ’ όλους μας. Όμως, σαφώς υπάρχουν διαφορές, όχι τόσο στην ευαισθησία, που πιστεύω ότι είναι δεδομένη, όσο στην ασκούμενη κοινωνική πολιτική. Και εκεί βρίσκονται οι μεγάλες διαφορές, διαφορές όχι στα λόγια αλλά στην πράξη. Άλλωστε το αποτέλεσμα είναι αυτό που δικαιώνει μια πολιτική και όχι τα πυροτεχνήματα, τα ωραία λόγια, το χάϊδεμα αυτιών γιατί πραγματικά το να ερχόμαστε εδώ στο ξεκίνημα του χειμώνα, με δεδομένες τις δυσκολίες που υπάρχουν στην ελληνική κοινωνία και να προτείνουμε κάθε χρόνο το επίδομα θέρμανσης, δεν κάνουμε τίποτε άλλο παρά να χαϊδεύουμε τα αυτιά, να ποντάρουμε, αν θέλετε, στη δυσκολία συμπολιτών μας, που είναι όντως υπαρκτή. 
      Κυρίες και κύριοι συνάδελφοι, εμείς προτιμάμε σαν αποτέλεσμα της οικονομικής μας πολιτικής να ρίξουμε κατά μία μονάδα την ανεργία, παρά να δώσουμε δέκα, είκοσι επιδόματα θέρμανσης. Προτιμούμε να έχουμε δέκα, είκοσι, σαράντα χιλιάδες λιγότερους άνεργους, παρά να επιδοθούμε σε ένα κυνήγι επιδομάτων. 
      Προτιμούμε να έχουμε μεγαλύτερες αυξήσεις στους χαμηλοσυνταξιούχους, να έχουμε αυξημένες συντάξεις στον Ο.Γ.Α., στο Ε.Κ.Α.Σ., παρά να έχουμε μια επιδοματική πολιτική που δεν οδηγεί και δεν λύνει στην ουσία και στην πράξη κανένα πρόβλημα αλλά απλά είναι σαν να δίνουμε μια ασπιρίνη στους «καρκινοπαθείς».
      Δεν συζητάμε λοιπόν, εάν πρέπει ή δεν πρέπει να δοθεί το επίδομα θέρμανσης. Εδώ συγκρούονται δύο πολιτικές φιλοσοφίες. Θέλουμε επιδοματική πολιτική με δανεικά -γιατί δανεικά θα δώσουμε εκεί που θα δώσουμε- ή θέλουμε αναπτυξιακή πολιτική με μεγαλύτερες ευκαιρίες κοινωνικής ενσωμάτωσης; Ήδη παρατηρούμε τελευταία ότι η Ευρωπαϊκή Ένωση προσανατολίζεται σε αντικατάσταση των παθητικών πολιτικών κοινωνικής προστασίας και επιδομάτων, από αντίστοιχες ενεργητικές. Ακόμα και τα σκανδιναβικά κράτη, που η Αξιωματική Αντιπολίτευση αρέσκεται να τα έχει σαν πρότυπο πολλές φορές, κράτη με πανίσχυρες οικονομίες, αλλάζουν σταδιακά την πολιτική τους στις κοινωνικές παροχές, κοινωνικές παροχές από τις πλέον μεγαλύτερες στον κόσμο. 
      Κυρίες και κύριοι συνάδελφοι της Αξιωματικής Αντιπολίτευσης, την οικονομική σας πολιτική τη βίωσε ο ελληνικός λαός και την καταδίκασε στις τελευταίες εκλογές. Με μεγάλη καθυστέρηση στελέχη σας σε στιγμές έκρηξης και αυτοκριτικής διάθεσης ομολογούν ότι την τελευταία τετραετία διαλύσατε το κράτος και την οικονομία. Δεν χρειάζεται η αποκάλυψη της απογραφής για να αναδειχθεί η τραγική κατάσταση της οικονομίας που μας παραδώσατε. Το ομολογούν πλέον κορυφαία στελέχη σας. 
      Αλήθεια, πόσες εκατοντάδες επιδόματα θέρμανσης θα μπορούσε να δώσει η πολιτεία αν δεν κληρονομούσαμε τα τεράστια ανοίγματα, όπως στην Αγροτική Τράπεζα, στην Εμπορική, στην Ολυμπιακή, στον Ο.Σ.Ε., τα χρέη προς τα νοσοκομεία, στο Ταμείο Νομικών, στο Ν.Α.Τ., στον Ο.Γ.Α., στην Τοπική Αυτοδιοίκηση, την κακοδιαχείριση στα μεγάλα δημόσια έργα, τον Κουροπητό, το Κτηματολόγιο, την ηλεκτροκίνηση της σιδηροδρομικής γραμμής Πειραιάς-Αθήνα-Θεσσαλονίκη, τα νοσοκομεία, όπως της Κέρκυρας και του Πύργου, τη σήραγγα στον Πλαταμώνα και εκατοντάδες άλλες ανάλογες περιπτώσεις; 
      Επίσης έχουμε δανεισμό ο οποίος ξεπέρασε κάθε όριο. Προβλέπατε ότι το 2003 θα δανειστούμε 23.000.000.000 ευρώ και τελικά φθάσαμε στο τέλος του 2003 να έχουμε δανειστεί 38.000.000.000 ευρώ. Για πρώτη φορά δανειστήκαμε περισσότερα απ’ ό,τι εισπράξαμε σε φόρους. Είχαμε απόκλιση της τάξης του 40% και πλέον. 
      Κυρίες και κύριοι συνάδελφοι του ΠΑ.ΣΟ.Κ., κάθε Έλληνας πολίτης είναι γνωστό ότι είναι χρεωμένος σήμερα με πάνω από 20.000 ευρώ. Κάθε νεογέννητο κουβαλάει στο ξεκίνημα της ζωής του ένα τεράστιο χρέος. 
      Το σύνολο των φορολογικών εσόδων το 2007, όπως καθορίζει το προσχέδιο θα είναι περίπου 48.000.000.000 ευρώ. Για χρεολύσια θα δώσουμε 25 δισεκατομμύρια ευρώ. Μένουν 23.000.000.000 ευρώ. Από αυτά, τα 21.000.000.000 ευρώ θα τα δώσουμε για μισθούς και συντάξεις. Μένουν 2.000.000.000 ευρώ, ενώ θα πρέπει να δώσουμε 10.000.000.000 ευρώ για τόκους. Όλα τα υπόλοιπα θα τα καλύψουμε με δάνεια που θα φτάσουν τα 34.000.000.000 ευρώ.
      Παραλαμβάνουμε, λοιπόν, μια κατάσταση τραγική. Προσπαθούμε μέσα από ένα διαλυμένο σύστημα και ιδιαίτερα μέσα από μια νοοτροπία που έχει αναπτυχθεί τα τελευταία χρόνια να συμμαζέψουμε, να νοικοκυρέψουμε την οικονομία. ‘Ομως το μεγάλο πρόβλημα της ελληνικής κοινωνίας σήμερα είναι, αυτή η νοοτροπία που έχει αναπτυχθεί τα τελευταία χρόνια, που και οι ίδιες οι κυβερνήσεις και ο πολιτικός κόσμος εάν θέλετε γενικότερα έχει διαπαιδαγωγήσει όλα αυτά τα χρόνια με αυτήν την πρακτική τον ελληνικό λαό. Αυτή η νοοτροπία είναι το κύριο πρόβλημα που προσπαθούμε καθημερινά και είναι ο μεγάλος μας αντίπαλος, όχι μόνο στην Κυβέρνηση αλλά σε ολόκληρο το πολιτικό σύστημα. 
      Μέσα από αυτές λοιπόν τις δυσκολίες, με μια οικονομία σε αποσύνθεση, μέσα σε δύο χρόνια –γιατί δύο είναι τα χρόνια ωφέλιμου πολιτικού χρόνου που η σημερινή Κυβέρνηση παράγει έργο, γιατί το 2004 τέτοια εποχή τελειώσαμε ευτυχώς με απόλυτη επιτυχία την Ολυμπιάδα- σε ένα εχθρικό θα έλεγα περιβάλλον, με μια νοοτροπία που περιέγραψα προηγούμενα πώς λειτουργούσε και πώς λειτουργεί δυστυχώς ακόμα και σήμερα, σ' αυτό το δύσκολο λοιπόν περιβάλλον πιστεύω ότι έχουμε κάνει σημαντικά βήματα. 
      Μειώνουμε ήδη το έλλειμμα κάτω από το 3%. Συγκρατούμε τις δαπάνες. Πετυχαίνουμε ρυθμό ανάπτυξης περίπου στο 4%. Είναι σημαντικότατος ο ρυθμός ανάπτυξης, από τους μεγαλύτερους στην Ευρωζώνη. Μειώνουμε σημαντικά την ανεργία που τα τελευταία χρόνια για πρώτη φορά πέφτει κάτω από το 9%. Εξασφαλίσαμε πάνω από 20.000.000.000 ευρώ για το Δ’ Κοινοτικό Πλαίσιο Στήριξης. Κάναμε επιτυχημένες αποκρατικοποιήσεις όπως στην Εμπορική, η Εμπορική που έγινε σημαία για τους συναδέλφους της Αντιπολίτευσης, με αποτέλεσμα όταν εμείς ακολουθούμε μια πολιτική που και οι ίδιοι προσπάθησαν στο παρελθόν, αυτή η πολιτική για την ηγεσία του ΠΑ.ΣΟ.Κ. δείχνει το δρόμο των διαγραφών και βγάζει αξιόλογα στελέχη, στελέχη που διαχειρίστηκαν την οικονομία της χώρας εκτός Κοινοβουλευτικής Ομάδας. 
      Αυτή είναι η πρακτική σας και έτσι λειτουργείτε. Επιστρέφουμε τα περίφημα αναδρομικά του Λ.Α.Φ.Κ.Α.. Δίνουμε αυξήσεις υπερδιπλάσιες του πληθωρισμού στο Ε.Κ.Α.Σ. και στις συντάξεις του Ο.Γ.Α.. Μειώσαμε κατά 25% τις εισφορές στον ΕΛ.Γ.Α.. Ρυθμίσαμε το θέμα με τα πανωτόκια. Ενισχύουμε στο βαθμό που η οικονομία το επιτρέπει τις τρίτεκνες οικογένειες. Πετυχαίνουμε μεγάλη αύξηση στις εξαγωγές, στον τουρισμό και στη ναυτιλία, ένας τομέας που πάει εξαιρετικά καλά. 
      Πραγματοποιούμε σημαντικά περιφερειακά  έργα. Μειώνουμε τους φορολογικούς συντελεστές, αυξάνουμε το αφορολόγητο όριο. Ο νέος αναπτυξιακός νόμος και οι συμπράξεις δημόσιου και ιδιωτικού τομέα φέρνουν σημαντικά αποτελέσματα. Ο νέος προϋπολογισμός, που θα τον συζητήσουμε τις επόμενες εβδομάδες, δείχνει την πολιτική μας και την οικονομική μας προοπτική για το επόμενο έτος. Πιστεύω ότι θα είναι ένα έτος καθοριστικό για την παραπέρα πορεία της οικονομίας και της κοινωνίας γενικότερα. 
      Πιστεύω ότι κάναμε σημαντικά βήματα. Μακάρι να μπορούσαμε να  κάνουμε περισσότερα. Να είστε βέβαιοι ότι όσο βελτιώνουμε τα δημόσια οικονομικά, θα κάνουμε περισσότερα για τους εργάτες, για τους αγρότες, για τους συνταξιούχους, για τους μικροεπιχειρηματίες. Τα προβλήματα και οι αγωνίες των ευπαθών ομάδων της κοινωνίας μας είναι για μας προτεραιότητα. 
      Κυρίες και κύριοι συνάδελφοι, το ΠΑ.ΣΟ.Κ έχει αναγάγει το επίδομα θέρμανσης σε υπ’ αριθμόν ένα πρόβλημα της ελληνικής οικονομίας. Φέρνει το νομοσχέδιο για δεύτερη φορά στη Βουλή. Πιστεύω ότι και του χρόνου για τρίτη φορά θα έχουμε το ίδιο νομοσχέδιο.  Την πρώτη φορά, πριν δέκα περίπου μήνες, ο ίδιος ο κ. Παπανδρέου έφερε στην Ολομέλεια για το επίδομα θέρμανσης. Σε άλλα  νομοσχέδια, που εκτιμώ ότι ήταν ιδιαίτερης σημασίας, για την οικονομία και την κοινωνία, δεν είδαμε τον κ. Παπανδρέου στην Αίθουσα. Άρα το επίδομα θέρμανσης έχει γίνει σημαία, φλάμπουρο για το ΠΑ.ΣΟ.Κ., γιατί είναι ένα  θέμα που ξέρουμε όλοι πόσο «πουλάει» στην κοινωνία και ιδιαίτερα στους συμπολίτες μας, που πραγματικά το έχουν ανάγκη. 
      Πιστεύω ότι αυτό δείχνει το πώς πολιτεύεται σήμερα το ΠΑ.ΣΟ.Κ. Ιδιαίτερα παραμονές των εκλογών της Τοπικής Αυτοδιοίκησης, δείχνει με ποιους τρόπους προσπαθεί η σημερινή Αντιπολίτευση, ελλείψει επιχειρημάτων και προτάσεων και εφαρμόσει αυτήν τη μικροπολιτική για μικροπολιτικά οφέλη. Το ερώτημα είναι γιατί μέχρι σήμερα δεν καταθέσατε στην επιτροπή Οικονομικών ένα άλλο νομοσχέδιο. Στην Επιτροπή μας υπάρχουν συνάδελφοι με τεράστια εμπειρία. Οι οκτώ στους δέκα έχετε θητεύσει σε κυβερνητικές θέσεις σε οικονομικά Υπουργεία. Έχετε τεράστια εμπειρία, που πραγματικά είναι χρήσιμη για όλους μας. Θα περιμέναμε. λοιπόν, να φέρετε ένα νομοσχέδιο, στο οποίο θα ξεδιπλώνατε την οικονομική σας πρόταση, ένα νομοσχέδιο, στο οποίο, όπως είπε ο εισηγητής της Αξιωματικής Αντιπολίτευσης,  θα προβλεπόταν πώς μπορούμε να  συλλάβουμε την τεράστια φοροδιαφυγή και το λαθρεμπόριο στα καύσιμα. Ένα νομοσχέδιο που να αναδεικνύει, τέλος πάντων, την οικονομική σας πρόταση. 
      Αυτή, λοιπόν, την έλλειψη πρότασης και την πολιτική σας γύμνια, προσπαθείτε να την  καλύψετε με θόρυβο και με πυροτεχνήματα. Πιστεύω ότι το νομοσχέδιο που συζητάμε είναι ένα  πυροτέχνημα. Αν πιστεύετε  πραγματικά στην ανάγκη να δοθεί επίδομα θέρμανσης οφείλατε στα πολλά χρόνια που κυβερνήσατε να το είχατε κατοχυρώσει νομοθετικά σε πιο μόνιμη βάση. Δεν υπήρχαν όλα αυτά τα χρόνια συμπολίτες μας, που το είχαν ανάγκη; Νομίζω ότι υπήρχαν και εξακολουθούν να υπάρχουν. Άλλωστε υπάρχουν και άλλες ανάγκες. Θα  μπορούσατε να φέρετε νομοσχέδια και για άλλα επιδόματα. Πιστεύω, όμως, ότι απλά θέλετε να επενδύσετε μικροπολιτικά στις υπαρκτές ανάγκες του ελληνικού λαού και ιδιαίτερα στην περιφέρεια. 
      Προσπαθείτε, λοιπόν, με πυροτεχνήματα να φωτίσετε το πολιτικό σας σκοτάδι. Προσπαθείτε με ασπιρίνες να θεραπεύσετε  την πολιτική και την ιδεολογική σας παθογένεια. Προσπαθείτε με επιδόματα θέρμανσης να ζεστάνετε τα κομματικά σας στελέχη. Προσπαθείτε με κραυγές να κρύψετε το ηγετικό σας έλλειμμα. Προσπαθείτε μ΄ ενέσεις να παραμείνετε όρθιοι και με ύβρεις,που όλοι αντιμετωπίζουμε τις τελευταίες ημέρες από την ηγεσία της Αξιωματικής Αντιπολίτευσης, προσπαθείτε να πολώσετε την πολιτική ζωή του τόπου. 
      Σ΄ αυτόν τον πολιτικό κατήφορο η Νέα Δημοκρατία δεν θα σας ακολουθήσει. Όσο και αν προσπαθείτε ο ελληνικός λαός γνωρίζει και σας γνωρίζει πλέον αρκετά. Δεν θα γίνουν οι Έλληνες συμπολίτες μας Λωτοφάγοι. Υπάρχει και μνήμη και κρίση και σύγκριση. 
      Τελειώνοντας, κύριε Πρόεδρε, θέλω να κάνω μια αναφορά στην κοινωνική ευαισθησία όλων των συναδέλφων, που, όπως είπα στην αρχή, τη θεωρώ αυτονόητη και δεδομένη. Δεν είμαστε εδώ, για να πλειοδοτήσουμε σε θέματα κοινωνικής ευαισθησίας. Πιστεύω ότι εδώ συγκρούονται δύο πολιτικοοικονομικές φιλοσοφίες και πρακτικές. Τη μία την καταδίκασε ο ελληνικός λαός το Μάρτιο του 2004, την άλλη την ενέκρινε και βαθμολογεί καθημερινά τις επιδόσεις της, οι οποίες πιστεύω ότι είναι θετικές. Κανένα επίδομα θέρμανσης δεν θα ξαναζεστάνει τις κυβερνητικές καρέκλες για τους συναδέλφους της Αξιωματικής Αντιπολίτευσης! Άλλα είναι τα μεγάλα προβλήματα του τόπου και της οικονομίας. Πιστεύω ότι εδώ η σημερινή Κυβέρνηση κάνει θετικά βήματα, βήματα σταθερά, που μας οδηγούν με σιγουριά στην ανανέωση της λαϊκής εντολής στις επόμενες εκλογές. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Γιαννάκη. 
      Κυρίες και κύριοι συνάδελφοι, έχω την τιμή να σας ανακοινώσω πως κατά τη συζήτηση της πρότασης νόμου αρμοδιότητας του Υπουργείου Οικονομίας και Οικονομικών για το επίδομα θέρμανσης εκ μέρους του Συνασπισμού Ριζοσπαστικής Αριστεράς και μετά από απόφαση του Προέδρου κ. Αλαβάνου ως Κοινοβουλευτικός Εκπρόσωπος ορίζεται ο κ. Γιάννης Δραγασάκης. 
      Επίσης, έχω την τιμή να σας ανακοινώσω πως η συνάδελφος Βουλευτής κ. Χρυσή Καρύδη παρακαλεί όπως της επιτραπεί να της δοθεί άδεια να ταξιδέψει στο εξωτερικό για προσωπικούς λόγους από 19.10.2006 έως 27.10. 2006. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης):  Η Βουλή ενέκρινε τη ζητηθείσα άδεια. 
      Το λόγο τώρα έχει ο Κοινοβουλευτικός Εκπρόσωπος του Κ.Κ.Ε. κ. Αντώνης Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Θα ήθελα από την αρχή, για να μην υπάρχουν παρερμηνείες σε ό,τι αφορά τη θέση του κόμματός μας, να διευκρινίσω πως εμείς λέμε να εισπράξουν τα λαϊκά στρώματα το επίδομα θέρμανσης, αν αυτό εξαρτάται από εμάς, και σύμφωνα με το άρθρο 73 παράγραφος 3 του Συντάγματος, επειδή η πρόταση νόμου έχει επιβάρυνση και δαπάνες για το κράτος, δεν μπαίνουμε στην τελική ψηφοφορία. 
      Το λέω αυτό, γιατί υπήρξαν κάποια σχόλια πως το Κ.Κ.Ε. λέει να μη δοθεί επίδομα θέρμανσης. Θα θυμίσω σε αυτούς που τα διοχετεύουν αυτά ότι έγινε επίκαιρη ερώτηση προς τον Πρωθυπουργό για το επίδομα θέρμανσης από τη Γενική Γραμματέα μας κ. Παπαρήγα το 2004. 
      Επί της ουσίας, υπάρχει διαφορά πολιτικής ανάμεσα στη Νέα Δημοκρατία και στο ΠΑ.ΣΟ.Κ. για τα καύσιμα; 
      ΑΝΝΑ ΔΙΑΜΑΝΤΟΠΟΥΛΟΥ: Σ΄ αυτό το συγκεκριμένο δεν υπάρχει; 
      ΑΝΤΩΝΗΣ ΣΚΥΛΛΑΚΟΣ: Θα σας μιλήσω και για το συγκεκριμένο. Μην ανησυχείτε! 
      ΑΝΝΑ ΔΙΑΜΑΝΤΟΠΟΥΛΟΥ: …
      ΑΝΤΩΝΗΣ ΣΚΥΛΛΑΚΟΣ: Όσο και να φωνάζετε δεν θα αλλάξουμε πολιτική! Συνυπεύθυνοι είναι η Νέα Δημοκρατία και το ΠΑ.ΣΟ.Κ.. 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι! 
      ΑΝΤΩΝΗΣ ΣΚΥΛΛΑΚΟΣ: Όμως, σε αυτά που λέμε να απαντήσετε, όταν θα μιλήσετε και όχι να φωνάζετε από κάτω. 
      Ζήτημα πρώτο, σε σχέση με τις εταιρείες και τα διυλιστήρια. Η κατεύθυνση και των δύο κομμάτων είναι ίδια: Δύο διυλιστήρια. Το ένα επί ΠΑ.ΣΟ.Κ. είναι στην κατεύθυνση της ιδιωτικοποίησης -μπήκε ο Λάτσης μέσα- και, βεβαίως, οι συμμετέχοντες μέτοχοι-ιδιώτες θέλουν να υπάρχουν κέρδη. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: «Αγοράστηκε» ο Λάτσης!
      ΑΝΤΩΝΗΣ ΣΚΥΛΛΑΚΟΣ: Εντάξει, εντάξει. «Αγοράστηκε» ο Λάτσης! 
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι!
      ΑΝΤΩΝΗΣ ΣΚΥΛΛΑΚΟΣ: «Κρατικοποιήσαμε» το Λάτση. Ε, λοιπόν; 
      Προχωρά, λοιπόν, η ιδιωτικοποίηση. Τα ΕΛ.ΠΕ. λειτουργούν ως ιδιωτική εταιρεία, χωρίς καμία ουσιαστική παρέμβαση υπέρ των λαϊκών στρωμάτων. Είναι μονοπώλιο τα δύο διυλιστήρια, και τα ΕΛ.ΠΕ. και η «MOTOROIL», και σε αυτό υπάρχει διακομματική ευθύνη των δύο κομμάτων. Στην χονδρική εμπορία καυσίμων έχουν επικρατήσει τέσσερις όμιλοι -η «ΕΚΟ», η «AVIN», η  «MOTOROIL» και η «SHELL»- που συγκεντρώνουν το 60%. Αυτοί όλοι, ιδιαίτερα τα διυλιστήρια, είναι καρτέλ. Ποιος τα λέει; Όλος ο Τύπος και η Επιτροπή Ανταγωνισμού το υπαινίσσεται. Από την Επιτροπή Ανταγωνισμού έχει βγει επανειλημμένα προς τα έξω. 
    Γιατί δεν λέτε τίποτα ούτε ο ένας ούτε ο άλλος και τα δύο κόμματα γι’ αυτήν τη συγκέντρωση της εμπορίας και της διύλισης στα χέρια λίγων ιδιωτών, που όχι μόνο έχουν καρτέλ, αλλά λόγω της αύξησης του αργού πετρελαίου έφτασαν την περασμένη χρονιά τα διυλιστήρια να έχουν κέρδη 161%; Θησαυρίζουν από την αύξηση του αργού πετρελαίου. Αν ήταν κρατικά τα ΕΛ.Π.Ε., θα υπήρχε πάντα η δυνατότητα να είναι λιγότερα τα κέρδη, χάριν του κοινωνικού συνόλου και όχι από την πλευρά της Κυβέρνησης. Θα μου πείτε, την πλειοψηφία την έχει ακόμα το δημόσιο στα ΕΛ.Π.Ε., δεν την πήρε ο ιδιώτης. Θα μπορούσε να υπάρχει τέτοια παρέμβαση, αλλά δεν υπάρχει καμία παρέμβαση τέτοιου είδους. Θα μπορούσε να υπάρχει και παρέμβαση στην αγορά, διότι τα ΕΛ.Π.Ε. ελέγχουν όλα τα πρατήρια της «ΕΚΟ», χίλια διακόσια τόσα πρατήρια. Αν ήταν χαμηλότερες οι τιμές, θα μπορούσε να κτυπηθεί το κλίμα της ακρίβειας στα καύσιμα. Πού είναι αυτά τα πράγματα; Και δεν έγινε κουβέντα στη συζήτηση εδώ για τα καρτέλ! 
    Δεύτερο θέμα, τι κάνει το κράτος; Αυξήθηκε η τιμή του αργού πετρελαίου, άρα αυξήθηκε και ο φόρος. Έχω εδώ δύο πίνακες, έναν για το πόσο αυξήθηκε όλα τα χρόνια και επί ΠΑ.ΣΟ.Κ. και επί Νέας Δημοκρατίας ο ειδικός φόρος κατανάλωσης, που δεν οφείλεται στην αύξηση –απ’ ό,τι ξέρω- του αργού πετρελαίου, αλλά οφείλεται σε αποφάσεις, γιατί πρέπει να προσεγγίσουμε μέχρι το 2009 ως πρώτο στόχο και ως δεύτερο μέχρι το 2012 τις τιμές της Ευρωπαϊκής Ένωσης. Έχουμε σταδιακές αυξήσεις του ειδικού φόρου κατανάλωσης. Το 2000 ήταν 2.198.000.000 ευρώ, το 2001 ήταν 2.278.000, το 2002 ήταν 2.319.000, το 2003 ήταν δύο τετρακόσια τόσο, το 2004 ήταν 2.460.000, το 2005 ήταν 2.500.000 και το 2006 προβλέπεται ότι θα είναι 2.800.000 ευρώ. Δηλαδή, σε έξι χρόνια, τα τρία με το ΠΑ.ΣΟ.Κ. και τα δύο με τη Νέα Δημοκρατία, έχουμε τεράστια αύξηση του ειδικού φόρου κατανάλωσης. Λεφτά που τα παίρνουμε από τους πολίτες, τα παίρνει το κράτος και τα βάζει στο ταμείο, στον κρατικό προϋπολογισμό. Αν πάμε και στο Φ.Π.Α., όσο αυξάνεται η τιμή –που διπλασιάστηκε σχεδόν- του αργού πετρελαίου, αυξάνεται και ο Φ.Π.Α., που είναι 19%. Έτσι, φτάσαμε να έχουμε δύο ειδών ληστείες, μία υπέρ των διυλιστηρίων και των μεγάλων εταιρειών χονδρικής εμπορίας, που αύξησαν τα κέρδη τους σε πολύ μεγάλο βαθμό και μία με την είσπραξη ακόμα περισσότερων φόρων. Αυτό έγινε και στην εποχή που ανέβαινε το πετρέλαιο, μία-δύο χρονιές επί ΠΑ.ΣΟ.Κ., που βεβαίως η άνοδος δεν ήταν και τόσο μεγάλη και γίνεται και τώρα με τη Νέα Δημοκρατία, που η αύξηση είναι ακόμα μεγαλύτερη, άρα και το αποτέλεσμα της ληστείας είναι ακόμα μεγαλύτερο. Εγώ ψάχνω να βρω μια διαφορά. Καμία παρέμβαση δεν έγινε στα δύο ζητήματα. Εκτός από το επίδομα, που δόθηκε επί ΠΑ.ΣΟ.Κ. ως επίδομα θέρμανσης εκείνη την εποχή, καμία άλλη παρέμβαση δεν υπάρχει. Άρα έχετε την ίδια κατεύθυνση. 
    Υπάρχει τώρα και το ζήτημα του λαθρεμπορίου. Άκουσα εδώ ότι χάνονται χρήματα. Βεβαίως χάνονται χρήματα και ποιος δεν θέλει να κτυπηθεί το λαθρεμπόριο. Όμως, δεν είναι διαχρονικό πρόβλημα; Καινούργιο πρόβλημα είναι το λαθρεμπόριο; Υπάρχει, ζει και βασιλεύει τώρα, όπως γινόταν και στα προηγούμενα χρόνια. Δεν είναι, λοιπόν, ευθύνες των μεν ή των δε, είναι και των μεν και των δε. 
    Έρχομαι τώρα στη συγκεκριμένη πρόταση. Η δική μας εκτίμηση είναι ότι δεν πρέπει να το περιορίσουμε μόνο στην πρόταση αυτή, όπως θα ήθελε το ΠΑ.ΣΟ.Κ., εν πάση περιπτώσει, το περιορίζω προσωρινά και θα γενικεύσω στο τέλος. 
    Όσον αφορά στο επίδομα καλύπτει μια μερίδα των ανέργων, τους μακροχρόνια άνεργους και υπάρχει ένα ερώτημα: Δεν υπάρχουν άλλες κατηγορίες; Οι μη μακροχρόνια άνεργοι δεν πρέπει να πάρουν αυτό το επίδομα;
      Αυτοί που έχουν τον κατώτερο μισθό –δηλαδή παίρνουν μέχρι 600 ευρώ- αυτοί που παίρνουν 700 και  800 ευρώ το μήνα είναι πλούσιοι; Τι θα γίνει με τα άτομα με ειδικές ανάγκες; Τι θα γίνει με τους πολύτεκνους; Υπάρχει ένα ζήτημα διεύρυνσης, αν θα θέλαμε να δώσουμε το επίδομα σε πλατύτερα στρώματα και σε άλλες ευαίσθητες ομάδες του πληθυσμού.
      Το δεύτερο: Η δική μας θέση είναι –και το προτείνουμε-  να μην υπάρχουν έμμεσοι φόροι πάνω στα καύσιμα. Αν δεν θέλετε, όμως, να ασπαστείτε αυτήν τη θέση του Κ.Κ.Ε., τουλάχιστον όταν ανεβαίνει η τιμή του πετρελαίου να μειώνονται ο Φ.Π.Α. και ο ειδικός φόρος κατανάλωσης. Ορίστε μία λύση. Αυτόματα θα μπορούσατε να προτείνετε πώς θα γίνεται. Δηλαδή αν λέγαμε ότι εισπράττει το κράτος 100 ευρώ από τη φορολογία των καυσίμων, τα 100 ευρώ να συνεχίζουν ανεξάρτητα από τις διακυμάνσεις, της τιμής του πετρελαίου, οπότε ανεβαίνει η φορολογία. Γιατί δεν το κάνετε; 
      Τρίτο ζήτημα: είναι τεράστια τα κέρδη, ιδιαίτερα των διυλιστηρίων, αλλά και των εταιρειών εμπορίας. Γιατί δεν μπαίνει ειδική φορολογία, όταν ανεβαίνουν οι τιμές του αργού πετρελαίου; Γιατί πρέπει να αυξάνουν τα ΕΛ.ΠΕ. κατά 161% τα κέρδη τους; Και όχι μόνο αυξάνουν τα κέρδη τους, αλλά με το νομοσχέδιο, που έφερε και ψήφισε η Νέα Δημοκρατία, που μειώνονται οι φορολογικοί συντελεστές για τις εταιρείες κατά δέκα μονάδες, έχουν απαλλαγές και ταυτόχρονα το ελεύθερο να αυξάνουν τα κέρδη τους όταν ανεβαίνει το πετρέλαιο. Γιατί όχι  πρόσθετη φορολογία; Διαβάζω από τα Πρακτικά –νομίζω ότι το είπε ο εισηγητής του ΠΑ.ΣΟ.Κ.- ότι η Αγγλία και το Βέλγιο απείλησαν ότι θα βάλουν μεγαλύτερους συντελεστές φορολόγησης στις εταιρείες εμπορίας ή στα διυλιστήριά τους, αν ανεβάσουν τις τιμές. Γιατί, δεν γινόταν αυτό επί ΠΑ.ΣΟ.Κ.; Γιατί, δεν γίνεται και επί Νέας Δημοκρατίας; Γιατί δεν το προτείνετε ως λύση και πάμε μόνο στο επίδομα σε ορισμένες κατηγορίες του πληθυσμού; Ακόμα κάτι: Από πού και ως πού είμαστε υποχρεωμένοι να δεχόμαστε ότι πρέπει οι τιμές των καυσίμων να φθάσουν τις ευρωπαϊκές; Μέχρι το 2009 η αμόλυβδη από 296 δραχμές θα πάει σε 359  δραχμές και από το 2009 μέχρι το 2012 δεν έχουν καθορίσει ακόμη τις αυξήσεις  -κι εδώ είναι σύμφωνα και τα δύο κόμματα-  την προσαρμογή μας στις απαιτήσεις της Ευρωπαϊκής Ένωσης. 
      Αυτή είναι η εικόνα και η σύγκριση ανάμεσα στο τι δίνει το επίδομα για ορισμένες κατηγορίες πληθυσμού και τι χάνει συνολικά ο ελληνικός λαός από τις πολιτικές που εφαρμόζονται. 
      Εξήγησα τη θέση μας στην αρχή. Και μία δραχμή να πάρουν οι εργαζόμενοι, εμείς δεν τη χαρίζουμε, θα πούμε «δώστε την» είτε λέγεται επίδομα είτε λέγεται αύξηση γενικότερη. Βεβαίως, είμαστε ενάντια στην επιδοματική πολιτική και θα θέλαμε μία συνολική πολιτική ενίσχυσης του εισοδήματος και όχι μείωσής του. 
      Αν η πρόταση που κάνει το ΠΑ.ΣΟ.Κ. ήταν ενταγμένη σε μία συνολικότερη αλλαγή πολιτικής, που έλεγε αυτοκριτικά ότι «μειώθηκαν τα εισοδήματα είκοσι χρόνια που κυβερνούσαμε»  -τα πρώτα τέσσερα δεν μειώθηκαν- «δηλαδή δεκαέξι χρόνια που κυβερνούσαμε»- θα έλεγα «εντάξει έχουν έναν άλλον προσανατολισμό». Εμμένει το ΠΑ.ΣΟ.Κ. στην πολιτική της λιτότητας, εμμένει η Νέα Δημοκρατία στην πολιτική της λιτότητας και οι παρατάξεις των δύο κομμάτων στη Γ.Σ.Ε.Ε. χειροκρότησαν τα 0,77 λεπτά αύξησης την ημέρα. Λιτότητα στις κοινωνικές παροχές, κόψε ο ένας κόψε ο άλλος! 
      Οι κρατικοί προϋπολογισμοί -και αυτός που κατατέθηκε- κάνουν αναδιανομή υπέρ του κεφαλαίου. Αυτό συνεχίζεται. Πώς να δούμε, λοιπόν, την πρόταση εμείς, αν δεν πρέπει να τη δούμε δημαγωγική; Η πρόταση της Νέας Δημοκρατίας αρνείται το επίδομα, αλλά τι κάνει; Λέει θα δώσω «γενναία» αύξηση, περισσότερη απ’ όσο είναι ο πληθωρισμός, στο Ε.Κ.Α.Σ. και στον Ο.Γ.Α..
     Αυτή είναι η πρόταση. Δεν ξέρω αν αυτό έχει σχέση με πρόωρες εκλογές ή δεν έχει, μια και γίνεται συζήτηση, όμως, και η πρόταση της Νέας Δημοκρατίας και η πρόταση του ΠΑ.ΣΟ.Κ. για το επίδομα κινείται στην εξής λογική, που έχει γίνει πρακτική πλέον και της σοσιαλδημοκρατίας. Ακολουθούν και δεξιά κόμματα και στην Ευρώπη και στον υπόλοιπο κόσμο. 
     Δηλαδή, μειώνω το εργατικό κόστος, συμπιέζω το εργατικό κόστος, το λεγόμενο εργατικό κόστος, δηλαδή το εισόδημα, τις παροχές, για να γίνουμε πιο ανταγωνιστικοί ως επιχειρήσεις, ως χώρα, όπως λένε και τα δύο κόμματα, δηλαδή μονόπλευρη λιτότητα. Όμως, επειδή μπορεί να υπάρξουν αντιδράσεις στα πιο εξαθλιωμένα, στα πιο αδικημένα τμήματα του πληθυσμού, έρχομαι και τους δίνω ένα επίδομα, είτε αυτό λέγεται Ε.Κ.Α.Σ. είτε αύξηση στον Ο.Γ.Α. είτε επίδομα θέρμανσης.
     Το βλέπουμε σε μία σειρά χωρών και στην Ευρώπη και εκτός Ευρώπης, όπως και στη Λατινική Αμερική. Αυτό γίνεται για να κατευναστούν οι μάζες, οι οποίες πάσχουν και δεν μπορούν να τα βγάλουν πέρα. Από πού τα παίρνουν αυτά τα χρήματα; Δεν τα παίρνουν από τους μεγαλοεπιχειρηματίες, από τις εταιρείες πετρελαίου, από τα καρτέλ κ.λπ., δεν τα παίρνουν από εκεί. Τα παίρνουν από τα μεσαία εισοδήματα και τα εισοδήματα που είναι λίγο πάνω από το όριο της φτώχειας. Κάνουν αναδιανομή ανάμεσα στα εισοδήματα των λαϊκών στρωμάτων, για να διατηρηθεί η κοινωνική συνοχή, για να υπάρχει ισορροπία. 
     Αυτή είναι η κατάσταση, γι’ αυτό διαφωνούμε συνολικά με την κατεύθυνση και της πολιτικής της Νέας Δημοκρατίας και της πολιτικής του ΠΑ.ΣΟ.Κ.. Επαναλαμβάνω πως αν γινόταν ψηφοφορία, εμείς θα λέγαμε να το πάρουν το επίδομα. Δεν είμαστε αντίθετοι. Το επαναλαμβάνω αυτό. Δεν θα κρύψουμε, όμως, πού εντάσσεται μία τέτοια πολιτική και μία τέτοια πρόταση. 
     Τι λέει το Κ.Κ.Ε.; Το Κ.Κ.Ε. έχει διαφορετική αντίληψη για την κοινωνία, για την πολιτική. Αν εμείς είχαμε πλειοψηφία ή συμμετείχαμε σε μία κυβερνητική πλειοψηφία, θα θέλαμε όλος ο τομέας των καυσίμων και ο τομέας της ενέργειας να βρίσκεται σε κρατικά χέρια. Έχει τεράστιες δυνατότητες ο τομέας των καυσίμων και της ενέργειας. Μιλάμε για τεράστια μεγέθη, που τα έχουν οι ιδιώτες στα χέρια τους. 
     Εκεί θα μπορούσε να υπάρξει σχεδιασμός, να αξιοποιήσουμε τις ντόπιες πηγές παραγωγής, που υπάρχουν για την ενέργεια. Θα κάναμε συμφέρουσες για την Ελλάδα διεθνείς συμφωνίες. Αυτό βέβαια χρειάζεται μία άλλη κατάσταση, μια άλλου είδους κυβέρνηση, μια άλλη πλειοψηφία. Αυτές είναι δικές μας σκέψεις για το μέλλον. 
     Όσον αφορά το άμεσο μέλλον, θα θέλαμε και απαιτούμε κατάργησή τους έμμεσους φόρους στα καύσιμα. Δεν θέλετε κατάργηση, να γίνει μείωση τότε. Το ελάχιστο είναι όταν αυξάνει το αργό πετρέλαιο να μην αυξάνουν και οι φόροι.
     Δεύτερον, αυξήθηκε το αργό πετρέλαιο και υπάρχει κίνδυνος να αυξηθούν τα κέρδη των εταιρειών ή των διυλιστηρίων; Φορολογία. «Ιδού η Ρόδος, ιδού και το πήδημα». Κάντε τέτοια πρόταση από την πλευρά του ΠΑ.ΣΟ.Κ, να τη χειροκροτήσουμε. Πάρτε μέτρα από την πλευρά της Νέας Δημοκρατίας. Βεβαίως, αυτά είναι αντίθετα στη λογική της ελεύθερης αγοράς, της ανταγωνιστικότητας και των ιδιωτικοποιήσεων. Γι’ αυτό και εμείς διαφωνούμε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σκυλλάκο.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών:
     α) «Κύρωση του Πρωτοκόλλου περί προνομίων και ασυλιών των μελών της Κοινοβουλευτικής Συνέλευσης του Οργανισμού Οικονομικής Συνεργασίας του Ευξείνου Πόντου (Ο.Σ.Ε.Π.)».
     β) «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, συνελθόντων στο πλαίσιο του Συμβουλίου της 28-4-2004, σχετικά με τα προνόμια και τις ασυλίες που χορηγούνται στον Ευρωπαϊκό Χρηματοδοτικό Μηχανισμό ΑΘΗΝΑ».
     γ) «Κύρωση της Συμφωνίας των Κρατών-Μελών της Ευρωπαϊκής Ένωσης σχετικά με τις αξιώσεις που εγείρονται από Κράτος-Μέλος κατά Κράτους-Μέλους για ζημίες περιουσιακού στοιχείου ιδιοκτησίας του, χρησιμοποιούμενου ή χειριζόμενου υπό αυτού ή για σωματικές βλάβες ή θάνατο μέλους του πολιτικού ή στρατιωτικού προσωπικού των υπηρεσιών του, που συνέβησαν στα πλαίσια επιχείρησης της Ευρωπαϊκής Ένωσης για διαχείριση κρίσης, μετά της συνημμένης Δήλωσης των Κρατών-Μελών της Ευρωπαϊκής Ένωσης».
     δ) «Κύρωση της Απόφασης των Αντιπροσώπων των Κυβερνήσεων των Κρατών-Μελών της Ευρωπαϊκής Ένωσης, οι οποίοι συνήλθαν στο πλαίσιο του Συμβουλίου της 10-11-2004, σχετικά με τα προνόμια και τις ασυλίες που παραχωρούνται στον Ευρωπαϊκό Οργανισμό Άμυνας και στα μέλη του προσωπικού του».
     Ορίστε, κύριε Δραγασάκη, έχετε το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το θέμα αυτό το έχουμε συζητήσει με διάφορες ευκαιρίες στην Αίθουσα αυτή και στην επιτροπή και επομένως σήμερα είναι μια ευκαιρία να ανακεφαλαιώσουμε, κατά κάποιο τρόπο, όλοι τις απόψεις μας. 
      Για το ότι η άνοδος των τιμών των καυσίμων αποτελεί έναν παράγοντα επιδείνωσης του προβλήματος της ακρίβειας, δεν υπάρχει αμφιβολία. Όμως, δεν πρέπει να πάμε στην άλλη υπερβολή ότι το πετρέλαιο και τα καύσιμα είναι η μοναδική αιτία του προβλήματος και άρα, μ΄ ένα επίδομα θέρμανσης λύνουμε το πρόβλημα της ακρίβειας. Νομίζω ότι δεν είναι σωστό. Η ανατίμηση των καυσίμων αποτελεί ένα επιπρόσθετο βάρος, το οποίο είναι δυσανάλογα βαρύ, ιδιαίτερα για ορισμένες κατηγορίες του πληθυσμού, όπως είναι οι άνεργοι, οι χαμηλόμισθοι, οι χαμηλοσυνταξιούχοι και επίσης για ορισμένες περιφέρειες της χώρας, οι οποίες καταναλώνουν σημαντική ποσότητα πετρελαίου για θέρμανση. Άρα ένα επίδομα, το οποίο θα καλύπτει αυτές ή και ευρύτερες κατηγορίες από μια μεγάλη άνοδο των τιμών του πετρελαίου και των καυσίμων νομίζουμε ότι είναι αναγκαίο. Και με αυτήν την έννοια ψηφίσαμε και ψηφίζουμε επί της αρχής την πρόταση νόμου, που κατέθεσε το ΠΑ.ΣΟ.Κ..
      Από εκεί και πέρα, όμως, προσωπικά εκφράζω την έντονη επιφύλαξή μου στην πρόταση του Κ.Κ.Ε. να καταργηθεί ο Φ.Π.Α. στο πετρέλαιο. Και πού να αυξηθεί; Εάν είναι να καταργήσουμε ή να μειώσουμε το Φ.Π.Α. θα μπορούσαμε αυτό να το δούμε για τα τρόφιμα, για παιδικές τροφές, για ορισμένα είδη λαϊκής κατανάλωσης. Όμως, στην περίπτωση του πετρελαίου, πέρα από την κοινωνική διάσταση, είναι και η περιβαλλοντολογική διάσταση και δεν νομίζω ότι ακόμη και μια σοσιαλιστική κυβέρνηση θα ήθελε να έχει φθηνό ένα καύσιμο, το οποίο, όπως είπα, έχει και επιπτώσεις  στο περιβάλλον.
      Για το λόγο αυτό εμείς προτείναμε –και επαναλαμβάνουμε την πρότασή μας- ότι πρέπει να υπάρξει ένα Ταμείο Καυσίμων, στο οποίο θα μπαίνουν οι υπεραποδόσεις των φόρων, που εισπράττει το κράτος όταν ανεβαίνουν οι τιμές των καυσίμων και από αυτό το ταμείο μπορεί να χρηματοδοτείται ένα επίδομα θέρμανσης, όποτε αυτό είναι αναγκαίο, αλλά μπορούν να χρηματοδοτούνται και προγράμματα εξοικονόμησης ενέργειας ή και υποστήριξης εναλλακτικών μορφών ενέργειας, καθαρών, που δεν επιβαρύνουν το περιβάλλον. Προτείνουμε δηλαδή ένα διαρθρωτικό μηχανισμό αναδιανομής και πιστεύουμε ότι πάρα πολλοί λόγοι καθιστούν αναγκαίο ένα τέτοιο εργαλείο. Ακόμη και αν πέσουν οι τιμές του πετρελαίου, όπως πέφτουν σήμερα, όλοι συμφωνούμε ότι οι μεγάλες διακυμάνσεις στις τιμές των καυσίμων θα διατηρηθούν. Αν δούμε την τελευταία δεκαετία, είχαμε -αν θυμάμαι καλά- από δεκαπέντε δολάρια το βαρέλι μέχρι ογδόντα πέντε. Και στο μέλλον θα έχουμε μεγάλες διακυμάνσεις, άρα ένας τέτοιος μηχανισμός θα μπορούσε να αξιοποιηθεί. Όταν οι τιμές είναι χαμηλές -υπάρχουν διάφοροι τρόποι να γίνει αυτό- να μπαίνουν χρήματα στο ταμείο κι όταν οι τιμές είναι υψηλές να υπάρχουν πόροι προς υποστήριξη τέτοιων μέτρων κοινωνικής ή περιβαλλοντολογικής διάστασης. 
      Το δεύτερο που θέλω να πω είναι ότι αυτό δεν αρκεί. Υπάρχουν και άλλα επίπεδα, στα οποία πρέπει να παρέμβει η Κυβέρνηση. Προ ημερών η Επιτροπή Ανταγωνισμού, η οποία τον τελευταίο καιρό είναι στη δημοσιότητα, έδωσε στη δημοσιότητα την έκθεσή της για την αγορά των καυσίμων και διαπιστώνει μια σειρά από προβλήματα, τα οποία ανάγονται ή έχουν ως αποτέλεσμα και τη διαμόρφωση τιμών, όχι μέσω του ανταγωνισμού. 
      Και εδώ επίσης πρέπει να πούμε ότι η Επιτροπή Ανταγωνισμού δεν πρέπει να λειτουργεί ως άλλοθι. Δηλαδή, το θέμα εδώ δεν είναι αν η Επιτροπή Ανταγωνισμού μπορεί να θεμελιώσει νομικά την κατηγορία για καρτέλ. Το καρτέλ είναι ένας τυπικός όρος, οι νόμοι απαιτούν αποδείξεις και δεν είναι βέβαιο ότι πάντα μπορούν να βρεθούν αποδείξεις. Μπορεί, όμως, κάποιος να εκτιμήσει τα συμπεράσματα της συγκεκριμένης μελέτης και θα καταλήξει ότι υπάρχει πρόβλημα ανεξάρτητα στο κάτω-κάτω της γραφής αν υπάρχει τυπικό ή όχι καρτέλ. 
      Επομένως θέλω να πω ότι η Κυβέρνηση –και την καλούμε και σήμερα- πρέπει να πει τι μέτρα θα πάρει, με βάση τα συμπεράσματα που προκύπτουν: υπερκερδοφορία των διυλιστηρίων, παράλογα υψηλή τιμή της βενζίνης στην Ελλάδα προ φόρων και δασμών και άλλα προβλήματα, τα οποία επισημαίνονται σε όλα τα στάδια από τη διύλιση μέχρι την κατανάλωση των καυσίμων. 
      Συνεπώς υπάρχουν δυνατότητες και ανάγκη παρέμβασης και στο πεδίο της αγοράς.
      Ένα τρίτο θέμα αφορά την αύξηση του ειδικού φόρου κατανάλωσης. Πρέπει να επαναλάβω εδώ, επειδή ακούστηκε γενικώς ότι, μας το επιβάλλει η Ευρωπαϊκή Ένωση…….κλπ., ότι ο ειδικός φόρος κατανάλωσης αποφασίστηκε από την Ευρωπαϊκή Ένωση όταν το πετρέλαιο ήταν κάτω από τα 30 δολάρια το βαρέλι. Τότε, λοιπόν, υπήρξε η σκέψη, για να αποτραπεί η υπερκατανάλωση καυσίμων, να μπει αυτός ο ειδικός φόρος κατανάλωσης. Σήμερα η αρχική αιτία του φόρου αυτού έχει εξαλειφθεί. Το πετρέλαιο ακρίβυνε εξ αντικειμένου, πήγε στα 70 δολάρια, στα 80 δολάρια και σήμερα στα 60 δολάρια το βαρέλι. Δηλαδή, με τα σημερινά δεδομένα, θέλω να πω, δεν θα έμπαινε ή δεν θα έπρεπε να μπει ένας τέτοιος φόρος. Επομένως αντί να αυξηθεί ο ειδικός φόρος κατανάλωσης, όπως έκανε η Κυβέρνηση, σταδιακά από τώρα μέχρι το 2010, είτε έπρεπε να περιμένει μέχρι το 2010 να δει πώς θα διαμορφωθεί η κατάσταση ή, όπως πρότεινα και κατά τη συζήτηση του σχετικού νομοσχεδίου η Κυβέρνηση, θα μπορούσε με βάση τα νέα δεδομένα να πάρει πρωτοβουλία  και να επανέλθει το θέμα στην Ευρωπαϊκή Ένωση για να υπάρξουν άλλου τύπου ρυθμίσεις και όχι του τύπου της αύξησης των φόρων. Εφόσον, όμως, η Κυβέρνηση, ψήφισε την αύξηση αυτή, νομίζω ότι στερείται κάθε επιχειρήματος, ώστε να μη δεχθεί το επίδομα θέρμανσης. Δηλαδή, θέλω να πω ότι, αφού αύξησε τον ειδικό φόρο κατανάλωσης, υπάρχουν πρόσθετα έσοδα σε σχέση με πέρυσι. Γιατί ένα μέρος, έστω αυτών των εσόδων, να μη διατεθεί υπέρ του επιδόματος θέρμανσης, τα τεχνικά στοιχεία του οποίου μπορούμε να τα δούμε; 
      Τέλος, επειδή στην επιτροπή άκουσα τον κ. Αλογοσκούφη να λέει περίπου το επιχείρημα, για ποιο επίδομα θέρμανσης συζητάμε, το Ε.Κ.Α.Σ. είναι ανώτερο, θέλω να πω ότι το Ε.Κ.Α.Σ. καλύπτει άλλες ανάγκες. Δηλαδή, το Ε.Κ.Α.Σ. δεν θα το δίνατε αν η τιμή του πετρελαίου δεν ήταν υψηλή; Το Ε.Κ.Α.Σ. αποσκοπεί να ανεβάσει κάπως τη σύνταξη, αναγνωρίζοντας ότι οι χαμηλές συντάξεις στην Ελλάδα είναι ιδιαίτερα χαμηλές. Εδώ, έχουμε μία πρόσθετη επιβάρυνση, όπως είπα και στην αρχή, επομένως δεν είναι σωστό ούτε λογικό να συγκρίνετε το ένα με το άλλο, πέραν του γεγονότος ότι το Ε.Κ.Α.Σ. δεν καλύπτει όλες εκείνες τις κατηγορίες, στις οποίες απευθύνεται ενδεχομένως ένα επίδομα θέρμανσης.
      Επομένως, ανακεφαλαιώνοντας, η Κυβέρνηση, κατά την άποψή μας, θα μπορούσε να δεχθεί το επίδομα θέρμανσης ως θέση αρχής, θα μπορούσε να το έχει δεχθεί, διότι εμείς τουλάχιστον την πρόταση, όπως είπα, την έχουμε κάνει εδώ και τρία-τέσσερα χρόνια. Θα μπορούσε έστω και τώρα να μελετήσει την αναγκαιότητα και τη σκοπιμότητα της δημιουργίας ενός ταμείου καυσίμων ή ενέργειας, με την έννοια που το περιέγραψα διότι και στο μέλλον θα βρεθούμε μπροστά σε καταστάσεις, οι οποίες απαιτούν έστω και πυροσβεστικού χαρακτήρα παρεμβάσεις. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Εισερχόμαστε στον κατάλογο των ομιλητών.
      Ο κ. Κορτσάρης έχει το λόγο.
      ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, κυρίες και κύριοι συνάδελφοι, η πρόταση νόμου, που κατέθεσε το ΠΑ.ΣΟ.Κ. για τη χορήγηση του επιδόματος πετρελαίου θέρμανσης υπερέχει σε επικοινωνιακό, περιεχόμενο αλλά υπολείπεται σε πραγματικό ενδιαφέρον. Το κείμενο της αιτιολογικής έκθεσης χρησιμοποιείται ως βήμα πρόχειρου αντιπολιτευτικού λόγου, με ολίγη δόση μιας πολυδιαφημιζόμενης ευαισθησίας, που οι Έλληνες πολίτες δεν ευτύχησαν να δουν ποτέ. 
      Τι μας λέει, λοιπόν; Μας λέει πως το εισόδημα των χαμηλοσυνταξιούχων πλήττεται καίρια, από την άνοδο της τιμής του πετρελαίου, αντί να μας απαντήσει ποιος το καθήλωσε επί σειρά ετών σε αυτά τα επίπεδα. Μας λέει πως σε αντίθεση με την επιβάρυνση των νοικοκυριών, το κράτος πλουτίζει από την εφαρμογή του Φ.Π.Α. στις αυξημένες τιμές των καυσίμων. Το νέο ΠΑ.ΣΟ.Κ. εισάγει στη δημοσιονομική θεωρία μία πρωτότυπη οικονομική αντίληψη. Έτσι θα πρέπει να υποθέσουμε πως ένα κράτος πρέπει να χαίρεται με το ότι ανεβαίνουν οι τιμές του πετρελαίου διεθνώς, αφού έτσι έχει αυξημένα έσοδα. 
      Μας λέει ακόμη πως η Κυβέρνηση αρνήθηκε -πεισματικά μάλιστα- να χορηγήσει το επίδομα θέρμανσης περιμένοντας προφανώς πως η Κυβέρνηση πρέπει να παίρνει κρίσιμες οικονομικές αποφάσεις με την ίδια επιπολαιότητα, που τις έπαιρνε το ίδιο το ΠΑ.ΣΟ.Κ. επί των ημερών του. Για να εξορκίσει το κακό του παρελθόν, μας θυμίζει πως κατά την περίοδο 2000-2001 προχώρησε στη χορήγηση αυτού του επιδόματος. 
      Ενώ, όμως, το ΠΑ.ΣΟ.Κ. τα λέει αυτά, αποφεύγει να μας πει κάποια άλλα. Γιατί στο ν. 2873/2000 δεν προέβλεψε τη δυνατότητα καταβολής του σχετικού επιδόματος οποιαδήποτε χειμερινή περίοδο και με αναπροσαρμογή του ύψους του με κοινή υπουργική απόφαση, όπως προτείνει στο άρθρο 5, ώστε να μην απαιτείται σήμερα νομοθετική ρύθμιση; Μήπως επειδή θα το έδινε το ίδιο; Μετά το 2001 και έως το Μάρτιο του 2004 συνέχισε να κυβερνά το ΠΑ.ΣΟ.Κ. με τις τιμές του πετρελαίου να έχουν ανοδική πορεία. Δεν υπήρχαν τότε ανάγκες ή δεν  υπήρχαν τότε χειμώνες; Δεν θα ήταν λογικό να συνεχίσει τη χορήγηση του επιδόματος, όταν μάλιστα διατεινόταν πως είχε πλεονάσματα στους κρατικούς προϋπολογισμούς ή μήπως δεν είχε; Να μας δηλώσει μάλιστα και ποιες κοινωνικές προτεραιότητες προτείνει να περικοπούν για τη χρηματοδότηση αυτής της προτάσεως νόμου. 
      Όσο για το ύψος του επιδόματος, είναι προφανής ο τρόπος υπολογισμού του. Χρησιμοποιήθηκε η απλή μέθοδος της αντιπολιτευτικής αριθμητικής, γιατί η παραδοσιακή απλή μέθοδος των τριών θα έδειχνε πως με βάση την αύξηση της τιμής του πετρελαίου από τα 32 δολάρια το βαρέλι το 2001 στα 60 δολάρια το βαρέλι σήμερα, το 2006, άρα αύξηση περίπου 85% και με βάση το επίδομα που χορηγήθηκε το 2001, τα προτεινόμενα επιδόματα, κατά ζώνη νομών, θα έπρεπε να είναι σήμερα 160, 210 και 200 ευρώ αντιστοίχως. Αυτά τα υπολόγισα μόνος μου με τον υπολογιστή μου. Η κουτοπόνηρη λογική του «βάλε κάτι παραπάνω» -εδώ το παραπάνω είναι 40% έως 50%- έχει ως προφανή στόχο αφ΄ενός να πείσει τους λίγους αφελείς για τη δήθεν ευαισθησία του ΠΑ.ΣΟ.Κ. και αφ’ ετέρου εάν η Κυβέρνηση προχωρήσει σε χορήγηση επιδόματος χαμηλότερου ύψους, να ακυρώσει την ουσία της συγκεκριμένης οικονομικής παροχής, που θα φαίνεται να υπολείπεται της γενναιοδωρίας του ΠΑ.ΣΟ.Κ. Κυρίες και κύριοι συνάδελφοι, με αυτού του είδους την προχειρότητα δεν ασκείται κοινωνική πολιτική. 
      Γνωρίζετε από παλιά την ιδιαίτερη ευαισθησία μου στο θέμα της χορήγησης του επιδόματος θέρμανσης. Για μας, στη Φλώρινα, αποτελεί μία μόνιμη διεκδίκηση όχι μόνο ως προς την ανάγκη χορήγησης του επιδόματος, αλλά και ως προς την προσαρμογή της ημερομηνίας έναρξης και λήξης της διάθεσης φθηνού πετρελαίου εξαιτίας των κλιματολογικών αναγκών της περιοχής μας. 
      Το αίτημα μας είναι δίκαιο και διαχρονικό και προκύπτει από τις αντικειμενικές συνθήκες, που ζούμε εκεί επάνω. Χθες το βράδυ ήμουν στα χωριά των Πρεσπών και αργότερα στην Κοινότητα Βαρικού. Το θερμόμετρο έδειχνε πέντε βαθμούς. Στην πόλη της Φλώρινας έχουμε σήμερα επτά βαθμούς, όταν σε άλλες περιοχές της χώρας είναι είκοσι έως είκοσι πέντε βαθμοί. Στη Φλώρινα ο χειμώνας έχει αρχίσει. Τα καλοριφέρ τα έχουμε ανάψει εδώ και καιρό. Ο χειμώνας για εμάς είναι πιο μακρύς και πιο βαρύς και οι ανάγκες περισσότερες. 
      Γνωρίζω πως λόγοι δημοσιονομικοί επιβάλλουν την προσεκτική διαχείριση του θέματος. Αυτό ούτε καταργεί το δίκαιο του αιτήματος ούτε μειώνει την ευαισθησία του οικονομικού επιτελείου της Κυβέρνησης. Ο Υπουργός των Οικονομικών δεν έχει τη διαστροφή να στοχοποιείται αρνούμενος να δώσει κάτι που μπορεί ούτε και υπολείπεται σε ευαισθησία έναντι όλων των άλλων. Και είμαι απόλυτα βέβαιος πως αναζητεί τρόπους να χορηγήσει το επίδομα, χωρίς να χρειαστεί να θυσιάσει κάτι άλλο, διότι –ως γνωστόν- εμείς πληρώνουμε με χρήματα που παράγουμε και όχι με χρήματα που δανειζόμαστε. 
      Εγώ, κυρίες και κύριοι συνάδελφοι, είμαι με τους Φλωρινιώτες και το αίτημα για τη χορήγηση του επιδόματος θέρμανσης το κατέθετα τότε, όπως το καταθέτω και τώρα. Το διεκδικώ απ΄όποιον και αν κυβερνά. Και η διεκδίκηση είναι αυθεντική όταν έχει συνέχεια, όχι όταν είναι επιλεκτική. 
      Οι κύριοι συνάδελφοι του ΠΑ.ΣΟ.Κ. θα μπορούσαν επί των ημερών τους να θεσμοθετήσουν μία τέτοια δυνατότητα. Για προφανείς λόγους δεν το έκαναν. Σήμερα πείθουν ελάχιστους για την ειλικρίνεια των προθέσεών τους. 
      Κλείνω με μία προφανή διαπίστωση. Δυστυχώς, η παρούσα πρόταση δεν ασχολείται με τι θα γίνει τον επερχόμενο χειμώνα για τους πολίτες. Απλά προσπαθεί να βοηθήσει το ΠΑ.ΣΟ.Κ. να βγάλει το δικό του πολιτικό «χειμώνα». 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κορτσάρη. 
      Ο κ. Γείτονας έχει το λόγο. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, το ΠΑ.ΣΟ.Κ. επανέρχεται και επιμένει για τη χορήγηση του επιδόματος θέρμανσης. 
      ΒΑΣΙΛΕΙΟΣ ΜΑΓΓΙΝΑΣ: Το «επιμένει» εκτιμάται ιδιαιτέρως. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως και επιμένει, κύριε συνάδελφε. 
      Η νομοθετική μας πρωτοβουλία είναι πράξη ευθύνης. Το αίτημά μας στηρίζει η σκληρή πραγματικότητα που δημιουργήσατε και βιώνουν τα νοικοκυριά! Τα περί πυροτεχνήματος που άκουσα από τον εισηγητή της Νέας Δημοκρατίας ή τα περί δημαγωγίας και δικομματισμού που άκουσα από τον Κοινοβουλευτικό Εκπρόσωπο του Κομμουνιστικού Κόμματος Ελλάδας είναι «άλλα λόγια να αγαπιόμαστε». 
      Στην Αίθουσα αυτή θα πρέπει να τοποθετούμαστε υπεύθυνα και ειλικρινά. Και θέλω να πω σε συναδέλφους της Νέας Δημοκρατίας ότι καλύτερα είναι, όσοι μάλιστα προέρχονται από περιοχές που τις αφορά η χορήγηση του επιδόματος, να μην ομιλούν στην προκειμένη περίπτωση. Διότι πέρα από τα άλλα εκτίθενται στους ψηφοφόρους τους! Από τη μια μεριά μας λένε ότι «Ναι, υπάρχουν ανάγκες, υπάρχει η σκληρή πραγματικότητα για τα νοικοκυριά και από την άλλη μας λένε μα, το ΠΑ.ΣΟ.Κ. δεν το είχε θεσμοθετήσει τότε σε μόνιμη βάση το έδωσε εφ’ άπαξ!.
      Αυτά δεν είναι σοβαρά επιχειρήματα! Καταλαβαίνω τη δύσκολη θέση σας, αλλά να τοποθετήστε, κυρίες και κύριοι συνάδελφοι, όπως αρμόζει πραγματικά σε υπεύθυνους κοινοβουλευτικούς άνδρες! Μπορεί η Κυβέρνηση να το δώσει; Μπορεί! Το χρειάζονται ομάδες πληθυσμού που ζουν σε περιοχές κάτω από δύσκολες κλιματολογικές συνθήκες; Το χρειάζονται! Το δώσαμε εμείς επί ΠΑ.ΣΟ.Κ., όταν το βαρέλι ήταν 30 δολλάρια; Το δώσαμε! Μία φορά; Ναι. Δώστε το μια φορά και εσείς! Τα υπόλοιπα είναι εκ του πονηρού. 
      Με συγχωρείτε, για τον τόνο αλλά πραγματικά δεν κατανοώ την αρνητική  στάση σας. Και «μας ζητάτε και τα ρέστα» από πάνω. Κρίμα! Ο Κοινοβουλευτικός Εκπρόσωπος του Κ.Κ.Ε. είπε ότι τα επιδόματα του δικομματισμού είναι «βαλβίδες εκτόνωσης της λαϊκής δυσαρέσκειας». Αν ήταν –είπε ο εκπρόσωπος του Κ.Κ.Ε.- να ψηφίσουμε, θα το ψήφιζε.
      «Να σε κάψω Γιάννη, να σ’ αλείψω λάδι»! Μα, όλα τα επιχειρήματα του ήταν εναντίον αυτής της πρότασής μας. Επειδή την κάνει το ΠΑ.ΣΟ.Κ. κύριε Σκυλλάκο; Δεν έχουν ανάγκη τα νοικοκυριά; Έχουν ανάγκη. Δεν τους τρώει τα εισοδήματα η ακρίβεια; Δεν ζουν με δανεικά; Ζουν. Λοιπόν τι μας λέτε! Πάρτε καθαρή θέση.
      Η Κυβέρνησή «κρύβει» ακόμα και την αλήθεια για την ακρίβεια. Προσπαθεί με μαγικές εικόνες να κρύψει την ακρίβεια. Το καλάθι της νοικοκυράς ακριβαίνει-ανεβαίνει το κόστος και ο πληθωρισμός μέσω του κ. Κοντοπυράκη κονταίνει! Αυτές είναι οι μαγικές εικόνες. Στους τελευταίους τριάντα έξι μήνες -το ΠΑ.ΣΟ.Κ. έδωσε τα στοιχεία- στο μέσο νοικοκυριό το κόστος για βασικά είδη διαβίωσης αυξήθηκε περίπου 27% και το εισόδημα μόνο κατά 14,5%. Σύμφωνα με τον ΟΟΣΑ είμαστε στην τρίτη χειρότερη θέση στις είκοσι πέντε χώρες της Ευρώπης όσον αφορά το δείκτη ικανοποίησης βασικών αναγκών.
      Ο κύριος Πρωθυπουργός και η Κυβέρνηση συνεχίζουν το βιολί τους. Λέει ο κύριος Πρωθυπουργός: «Ό,τι δώκαμεν, δώκαμεν. Η οικονομία δεν αντέχει άλλες παροχές». Να εξηγήσουμε όμως στους πολίτες απ’ αυτό εδώ το Βήμα τι σημαίνει αυτό, για να το καταλάβουν. Δεν αντέχει η οικονομία το επίδομα θέρμανσης, δεν αντέχει τις παροχές στους  δασκάλους, αντέχει όμως τους μποναμάδες σε «κουμπάρους», γερούς μποναμάδες σε κάθε λογής «κουμπάρους». Αντέχει,  για τη μείωση φόρων στα μερίσματα, να χαρίζει δηλαδή από τη μείωση φόρων περίπου ένα δισεκατομμύριο ευρώ στα διανεμόμενα κέρδη μεγαλομετόχων. Αντέχει η οικονομία για να προσφέρει ασυλία σε φοροφυγάδες και φοροκλέφτες. Ακόμα και σε υποθέσεις με πλαστά τιμολόγια να τους εξαφανίζει πρόστιμα και πρόσθετους φόρους. Ίσως με το αζημίωτο, κυρίες και κύριοι συνάδελφοι της Νέας Δημοκρατίας, για κάποιους «Πανάγους» που υπάρχουν και σ΄αυτά τα κυκλώματα. 
      Το κράτος έχει εισπράξει από πρόσθετους φόρους 800.000.000 και πλέον από την άνοδο των τιμών των καυσίμων. Ακόμα η Κυβέρνηση επέβαλε το τελευταίο εξάμηνο νέους έμμεσους φόρους περίπου 900.000.000. Αυξήσατε τον ειδικό φόρο κατανάλωσης στα καύσιμα, αυξήσατε το φόρο στα φτηνά τσιγάρα, αυξήσατε το πάγιο τέλος στην κινητή τηλεφωνία. Επιβαρύνετε συνεχώς τα λαϊκά στρώματα και αρνείστε αυτό το ελάχιστο βοήθημα στα φτωχά νοικοκυριά αυτών των περιοχών, με τις δύσκολες κλιματολογικές συνθήκες.
      Είναι στην περιφέρεια οι άνθρωποι αυτοί. Κατά τα άλλα η Κυβέρνησή σας κόπτεται για την περιφέρεια. Κι όμως την περιφέρεια την εγκαταλείψατε. Πετσοκόψατε το Πρόγραμμα Δημοσίων Επενδύσεων για τα έργα. Και είδαμε κιόλας στην πρώτη θεομηνία τα αποτελέσματα. Απεδείχθη –και εδώ είναι οι μεγάλες ευθύνες που πάνε να κρυφτούν πίσω από τα μεγάλα λόγια περί Αθηναϊκού κράτους και άλλα τινά- ότι δεν έγινε ούτε ένα μικρό αντιπλημμυρικό έργο στις περιοχές που πνίγηκαν. Ότι δεν δώσατε ούτε τα ελάχιστα κονδύλια για αντιπλημμυρικά μικρά έργα και συντηρήσεις γεφυρών και κατέρρευσαν οι γέφυρες. Δεν δώσατε λίγα χρήματα έστω για μικροδιευθετήσεις και καθαρισμούς χειμάρρων. 
      Αυτά τα λέω εγώ; Όχι. Τι άλλο αποδεικνύει ο καυγάς Σουφλιά-Ψωμιάδη; Τι άλλο αποδεικνύει ο καυγάς και η προσπάθεια μεταφοράς των ευθυνών μεταξύ στελεχών σας; Πιγκ-πογκ ευθυνών, στην τριπλέτα Αλογοσκούφη Σουφλιά Ψωμιάδη;
      Η πρότασή μας είναι μια πρόταση ρεαλιστική, μέσα στις δυνατότητες της οικονομίας. Δεν είναι πυροτέχνημα. Εμείς δεν λαϊκίζουμε. Ο λαϊκισμός ήταν ίδιον και σύνδρομο του αντιπολιτευτικού σας παρελθόντος και δυστυχώς συνεχίζεται και στο κυβερνητικό σας παρόν. Ελπίζω να λείψει στο αντιπολιτευτικό σας μέλλον.
      Εμείς δώσαμε το επίδομα, όπως είπα. Και εσείς έχετε χρέος να το δώσετε. Πέρα από τα άλλα έχετε βαριά την ευθύνη γι’ αυτά που συμβαίνουν στην αγορά με την ακρίβεια, την κερδοσκοπία, το λαθρεμπόριο, την αισχροκέρδεια στα καύσιμα και τις ανατιμήσεις σε όλα τα είδη. Σας είχαμε προειδοποιήσει εγκαίρως. Τότε «αγρόν αγοράζατε». Λέγατε ότι όλα βαίνουν καλώς στην αγορά.
        Προχθές, ήρθε η έκθεση διαβούλευσης της Επιτροπής Ανταγωνισμού και είναι αποκαλυπτική. Μιλάει για υψηλή συγκέντρωση στην αγορά στο στάδιο διύλισης, για απουσία χονδρεμπορίου, για πρακτικές διαμόρφωσης υψηλών τιμών στα πρατήρια.
        Έτσι, γίναμε το τελευταίο διάστημα –προ φόρων, εννοώ- η δεύτερη ακριβότερη χώρα της Ευρωπαϊκής Ένωσης για το πετρέλαιο και η τέταρτη για τη βενζίνη. Δεν έχετε ευθύνη γι’ αυτό;
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε, σε λίγα δευτερόλεπτα.
        Κάνουμε έκκληση –και εγώ προσωπικά και εμείς στο ΠΑ.ΣΟ.Κ.- την ύστατη στιγμή να δεχθείτε την πρότασή μας. «Δεν μπορεί να είστε συνεχώς γαλαντόμοι με τους λίγους αλλά τσιγκούνηδες και τσιφούτηδες για τους πολλούς που έχουν ανάγκη».
        Αυτή η πολιτική σας καταντά πλέον επικίνδυνη και πρέπει να το αντιληφθείτε. Το βλέπουμε και με τους εκπαιδευτικούς. Έχετε οδηγήσει σε καθεστώς παράλυσης την παιδεία. Η αδιαλλαξία, η άρνησή σας και η αδικία είναι που καλλιεργούν και οδηγούν σε κοινωνική πόλωση και αναταραχή. Και μην πάτε να βρείτε αλλού υποκινητές. Είστε αποκλειστικά με την πολιτική σας οι υποκινητές της έντασης και της όξυνσης, που υπάρχει αυτήν τη στιγμή στη χώρα μας. Είστε υπεύθυνοι και υπόλογοι για ό,τι συμβαίνει.
        Ευχαριστώ, κύριε Πρόεδρε.
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
        Ο κ. Κωστόπουλος έχει το λόγο.
        ΑΠΟΣΤΟΛΟΣ ΚΩΣΤΟΠΟΥΛΟΣ: Ευχαριστώ, κύριε Πρόεδρε. 
        Εγώ δεν θα ακολουθήσω τον μόλις κατελθόντα κ. Γείτονα που αναφέρθηκε σε όλα, αλλά για το επίδομα θέρμανσης πολύ λιγότερα είπε. Τον απασχόλησε περισσότερο η πολιτική επικαιρότητα, η οποία πρέπει να μας απασχολεί, αλλά θα πρέπει ταυτόχρονα να αναλαμβάνει ο καθένας και τις ευθύνες του, για να ξέρουμε ποιος υποκινεί, γιατί υποκινεί και γιατί έχουμε φθάσει εδώ, να ξέρουμε τα αίτια, δηλαδή, τα οποία έχουν γεννήσει αυτές τις σημερινές κινητοποιήσεις.
        Κύριε Πρόεδρε, πιστεύω ότι τα τελευταία χρόνια η ελληνική οικονομία χαρακτηρίζεται από σημαντική δημοσιονομική επέκταση. Ασφαλώς, κανένας δεν μπορεί να αμφισβητήσει ότι είχαμε τουλάχιστον από το 2001 μέχρι σήμερα και ταχεία, θα έλεγα, επέκταση και αύξηση του Ακαθαρίστου Εθνικού Προϊόντος.
        Εάν αθροίσουμε, λοιπόν, την αύξηση του Ακαθαρίστου Εθνικού Προϊόντος από το 2001 μέχρι σήμερα, όπως τουλάχιστον προδιαγράφεται μέχρι το τέλος του 2006, τότε θα διαπιστώσουμε ότι είχαμε μία αύξηση του Ακαθάριστου Εθνικού Προϊόντος κατά 23,7% περίπου.
        Εν τούτοις, όμως, σε ορισμένες κρίσιμες εγχώριες αγορές, όπως είναι -για παράδειγμα- η αγορά των καυσίμων, καταγράφεται ατελής λειτουργία του ανταγωνισμού, με συνέπεια την ξέφρενη διεθνή άνοδο της τιμής του πετρελαίου. Και δεδομένου ότι η ελληνική οικονομία έχει μεγάλη –σχεδόν αποκλειστική- ενεργειακή εξάρτηση από το πετρέλαιο, επηρεάζεται σημαντικά και το αυξητικό επίπεδο των τιμών.
        Αυτό ακριβώς το αυξητικό επίπεδο των τιμών, ιδιαίτερα στο πετρέλαιο, δεν κάνει τίποτα άλλο, παρά να ανεβάζει τις τιμές, να ανεβάζει τον τιμάριθμο, να επηρεάζει τον πληθωρισμό, να αμβλύνει τις κοινωνικές ανισότητες και πολύ περισσότερο να διευρύνει και το χάσμα της φτώχειας.
        Δεν χωράει ασφαλώς καμία αμφιβολία σ΄ αυτά, γιατί είναι τουλάχιστον επιστημονικά αποδεδειγμένο πως σ΄ ένα τέτοιο περιβάλλον, όπου μεταβάλλεται το επίπεδο των τιμών, δημιουργούνται προβλήματα κοινωνικής ανισότητας, ακρίβειας και ασφαλώς δεν μπορεί να λειτουργήσει η ανταγωνιστικότητα. Εάν η ανταγωνιστικότητα δεν λειτουργεί στο βαθμό που πρέπει να λειτουργεί, τότε ασφαλώς μειώνεται και η αγοραστική δύναμη των εισοδημάτων, δηλαδή έχουμε και ακρίβεια και φτώχεια.
        Παρά ταύτα όμως και στο παρελθόν η επιδοματική πολιτική έχει ακολουθηθεί πολλές φορές. Εν τούτοις, όμως, τα προβλήματα δεν λύθηκαν και οι μισθοί είναι χαμηλοί. Όσον αφορά τη σύγκλιση των τιμών, μπορώ να πω ότι κοντεύουμε να πλησιάσουμε την ευρωπαϊκή σύγκλιση τιμών, όχι όμως και τη σύγκλιση των μισθών. Αυτό ασφαλώς δεν το έλυσε η επιδοματική πολιτική. Και μάλιστα, όταν δίδονται επιδόματα, θα έλεγα ευρείας εκτάσεως, τότε μπορώ να πω ότι ενισχύεται και η ακρίβεια και διευρύνεται και η φτώχεια.
        Θα ήθελα, παρακαλώ, να αντιληφθούμε όλοι ότι το επίδομα των 176 ευρώ δόθηκε το 2000 σε μία μερίδα δημοσίων υπαλλήλων, ατυχώς πολύ ολίγων σε σχέση με το μεγάλο αριθμό των δημοσίων υπαλλήλων. Υπάρχει σήμερα δυνατότητα οικονομική, αντέχει δηλαδή η ελληνική οικονομία να το δώσουμε άπαξ διά παντός και στους υπολοίπους δημοσίους υπαλλήλους, όπως οι δάσκαλοι που το διεκδικούν;
      Τα αιτήματα μπορεί να είναι δίκαια και ασφαλώς τα αιτήματα μιας επαγγελματικής τάξης δεν μπορεί κανείς να τα αμφισβητήσει, αλλά εκείνο στο οποίο πρέπει να σταθούμε, είναι η οικονομική δυνατότητα, να δούμε αν μπορούμε, αν έχουμε τη δυνατότητα να τα δώσουμε. 
      Εδώ, παρακαλώ, η ευθύνη όλων μας θα πρέπει να είναι καταλυτική. Θα πρέπει να σταθούμε απέναντι σ’ αυτό το μεγάλο πρόβλημα των ημερών, να δούμε αν μπορεί σήμερα η ελληνική οικονομία, στο σημείο που είναι, να δώσει τα 176 ευρώ σε όλους τους δημοσίους υπαλλήλους και πολύ περισσότερο στους δασκάλους που τα διεκδικούν.
      Τελικά πιστεύω ότι η επιδοματική πολιτική, όσες φορές και αν εφαρμόστηκε ως εισοδηματική ενίσχυση των οικονομικά ασθενέστερων, ουδέποτε έλυσε το πρόβλημα –και όταν αυτό ήταν της ακρίβειας- και ουδέποτε ενίσχυσε την αγοραστική δύναμη. Επιστημονικά, τουλάχιστον, έχει αποδειχθεί ότι καμία επιδοματική πολιτική δεν αμβλύνει τις κοινωνικές ανισότητες. Απεναντίας, τις επιτείνει. Κανένα επίδομα δεν έχει έντονο και ουσιαστικό κοινωνικό χαρακτήρα ούτε ενισχύει την κοινωνική συνοχή.
      Το κοινωνικό σύνολο, κυρίες και κύριοι συνάδελφοι, δηλαδή ο λαός μας, δεν είναι ένα φιλόπτωχο ταμείο, στο οποίο μπορεί ο καθένας, όταν βούλεται και όσο βούλεται, να καταθέτει τον οβολόν του. Εδώ χρειάζεται και κοινωνική και πολιτική βούληση και όχι να αντιμετωπίζουμε την οικονομική αδυναμία με επιδόματα. Αυτές οι πολιτικές είναι καθαρά ευκαιριακές. Δημιουργούν στρεβλώσεις στην αγορά, δηλαδή από άνοδο των τιμών, του τιμαρίθμου και της κερδοσκοπίας μέχρι και την αύξηση του ποσοστού των φτωχών και τη διεύρυνση της κοινωνικής ανισότητας και της φτώχειας.
      Επειδή η κάθε είδους επιδοματική πολιτική, όπως είπα και προηγουμένως, έχει προσωρινό χαρακτήρα και περιορισμένο βαθμό αποτελεσματικότητας, επειδή και με τα στοιχεία της EUROSTAT σημαντικό ποσοστό του ελληνικού πληθυσμού έχει εξαιρετικά χαμηλό εισόδημα -το 22% του πληθυσμού μας βρίσκεται κάτω από το όριο της φτώχειας, δηλαδή έχει εισόδημα μικρότερο του 60% του μέσου εθνικού όρου- αντιλαμβανόμαστε όλοι ότι είμαστε υποχρεωμένοι να σταθούμε μπροστά στο φαινόμενο αυτό με πολιτική θέληση και βούληση. Εκτιμώ βεβαίως ότι δεν μπορούμε να κάνουμε πλειοδοσία κοινωνικής ευαισθησίας. Θεωρώ, όμως, ότι στην παρούσα φάση, δικαιότερο και λογικότερο θα είναι να εξετασθούν σταθεροί και αποτελεσματικοί τρόποι εισοδηματικής ενίσχυσης των χαμηλόμισθων.
      Κύριε Πρόεδρε και κύριε Υπουργέ, επειδή αυτή η πρόταση νόμου συζητείται στη Βουλή των Ελλήνων όχι τόσο για να ψηφιστεί, όπως προβλέπει ο Κανονισμός, αλλά για να κατατίθενται προτάσεις και επειδή θεωρώ ότι εδώ ασφαλώς ζυμώνονται οι προτάσεις -και μπορώ να πω ότι και οι αντιθέσεις συντίθενται- εγώ θα πρότεινα, αν είναι δυνατόν, να εξετασθεί από το Υπουργείο Οικονομίας και Οικονομικών μήπως πρέπει να θεσμοθετηθεί και στη χώρα μας ο αρνητικός συντελεστής φορολογίας 5%, προκειμένου να επιστρέφεται υπό μορφή ενίσχυσης ένα ποσοστό του φόρου σε όσους έχουν εισόδημα κάτω από το αφορολόγητο. 
      Θα έλεγα δε, επίσης, αν μπορούσε αυτός ο αρνητικός φορολογικός συντελεστής, δηλαδή το 5%, να εφαρμοστεί, για να μην υπάρχουν αδικίες -γιατί δεν υποβάλλουν όλοι φορολογική δήλωση, όπως παραδείγματος χάρη οι άνεργοι- στο ετήσιο συνολικό εισόδημα του ανειδίκευτου εργάτη και αν το ετήσιο συνολικό εισόδημα, παραδείγματος χάρη, είναι 5.000 ευρώ, όπως υπολογίζεται με βάση τα λεγόμενα της Γ.Σ.Ε.Ε., να επιστρέφεται φόρος 250 ευρώ. Δηλαδή 5Χ5=25, άρα 250 ευρώ. Έχω την αίσθηση ότι αυτός ο τρόπος είναι και αντικειμενικός και δίκαιος, είναι σταθερός και, μόνιμος και πολύ περισσότερο αποβλέπει στην εισοδηματική ενίσχυση όλων των οικονομικά, θα έλεγα, αδυνάτων. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Κωστόπουλε.
      Ο κ. Πέτρος Ευθυμίου έχει το λόγο.
    ΠΕΤΡΟΣ ΕΥΘΥΜΙΟΥ: Ευχαριστώ, κύριε Πρόεδρε.
    Ήδη η συζήτηση έχει καλύψει έναν ισχυρό κύκλο επιχειρηματολογίας, όπου οι συνάδελφοι της Πλειοψηφίας, του κόμματος της Νέας Δημοκρατίας, έχουν την ατυχία να ακολουθούν τον κεντρικό συλλογισμό του κ. Αλογοσκούφη, όπως τον παρουσίασε στη συζήτηση στην επιτροπή οικονομίας για το προσχέδιο του προϋπολογισμού και παγίδευσε όλους τους συναδέλφους της Νέας Δημοκρατίας, ώστε να εκτίθενται, όπως εκτίθεται και ο ίδιος, λέγοντας για το επίδομα θέρμανσης ότι δεν είναι ένα θέμα που πρέπει να συζητούμε, όταν παρόμοιες επιδοματικές μορφές ενίσχυσης έχουν εκλείψει σε όλη την Ευρώπη.
    Θυμίζουμε ότι ο κ. Αλογοσκούφης είναι κατά σύμπτωση ένας από τους είκοσι πέντε Υπουργούς Οικονομίας της Ένωσης και μάλλον θα έπρεπε να αποφεύγει -και για λόγους προστασίας του όποιου κύρους πρέπει να διαθέτει– παρόμοιες τοποθετήσεις. Διότι αυτό που ο κ. Αλογοσκούφης δεν «βλέπει» σε όλη την υπόλοιπη Ευρώπη, είναι το γνώρισμα της ανεπτυγμένης Ευρώπης. 
    Επίδομα θέρμανσης υπάρχει στη Βρετανία. Παρακολούθησα προσωπικά τον περυσινό εκλογικό αγώνα στη Μεγάλη Βρετανία. Το κεντρικό σύνθημα του Μπλερ ήταν -κατ’ αντίθεση με το Συντηρητικό κόμμα που πρότεινε την περικοπή του επιδόματος θέρμανσης- ότι είναι περήφανο το Εργατικό Κόμμα της Βρετανίας για την καταβολή του επιδόματος θέρμανσης σε όλους τους πολίτες άνω των εξήντα ετών, ανεξαρτήτως εισοδήματος.
    ΑΠΟΣΤΟΛΟΣ ΚΑΚΛΑΜΑΝΗΣ: Πάλι καλά που είναι υπερήφανος που δίνει το επίδομα θέρμανσης, εις τα άλλα δεν θα πρέπει να είναι υπερήφανος.
    ΠΕΤΡΟΣ ΕΥΘΥΜΙΟΥ: Η Ιρλανδία δίνει επίδομα θέρμανσης είκοσι εννέα εβδομάδες το χρόνο. Η Γαλλία δίνει επίδομα θέρμανσης, όπως και το Βέλγιο. Ζήσαμε με τον κ. Δραγασάκη πέρυσι, σε μια αποστολή του Ο.Α.Σ.Ε., την αντίδραση της αυστριακής κυβέρνησης, τότε συντηρητικής –δεν έχετε καν τα κουράγια άλλων συντηρητικών κυβερνήσεων- όπου όταν ο ενεργειακός γίγαντας, η OMV, απείλησε ότι θα αυξήσει τις τιμές, επειδή υποτίθεται ότι αυξανόταν η τιμή του πετρελαίου, η κυβέρνηση ανακοίνωσε ότι θα επιβάλει πρόσθετο φόρο μεγαλύτερο της αύξησης της τιμής, εάν τολμήσει η OMV να το κάνει. 
    Άρα, αγαπητοί συνάδελφοι της Νέας Δημοκρατίας, μην παγιδεύεστε από τον Υπουργό σας, γιατί εκτίθεται και αυτός και εσείς στην ευρωπαϊκή πραγματικότητα. Το επίδομα θέρμανσης όχι απλώς είναι δείγμα κοινωνικής ευαισθησίας, αλλά είναι δείγμα και των ανεπτυγμένων κοινωνιών, κατά μείζονα λόγο των κοινωνιών όπως είναι η ελληνική.
    Είναι δυνατόν να έχουμε τον κυνισμό να μιλάμε για το επίδομα θέρμανσης ερήμην των αποδεκτών του; Ποια είναι σήμερα η πραγματικότητα για τους φυσικούς αποδέκτες; Εάν δεχθούμε ότι η πραγματικότητα είναι αυτή που πρέπει να προσδιορίζει τις πολιτικές μας, ας σκεφθεί κανείς όχι μόνο την ορεινή Ελλάδα, όπως τη φανταζόμαστε στην οροσειρά της Πίνδου ή της Ροδόπης. Κύριε Υπουργέ, δεν είναι μόνο τα νησιά του καλοκαιριού, που σχηματίζουν την εικόνα της Ελλάδας. Η ορεινή Κεφαλλονιά, η ορεινή Ζάκυνθος και η Λευκάδα είναι περιοχές που δοκιμάζονται οι πολίτες, όσο δοκιμάζονται και αλλού από τις δυσχερείς συνθήκες του χειμώνα. Είναι περιοχές, επίσης, όπου ισχύει ένας κανόνας: η εκτίναξη της ακρίβειας συνολικά και όχι μόνο της ακρίβειας στη θέρμανση. 
    Από την ανάληψη των καθηκόντων σας, από το Μάρτιο του 2004, έως τον Ιούλιο του 2006, η ακρίβεια εκτινάχθηκε κατά 28,4%, ενώ το εισόδημα, με τα δικά σας στοιχεία, ανήλθε κατά 14,4%. Η μέση οικογένεια χάνει 245 ευρώ το μήνα αυτά τα χρόνια εξαιτίας της πολιτικής σας. Αυτή είναι η πραγματικότητα της μέσης οικογένειας, η οποία γίνεται ιδιαίτερα δυσμενής, όταν προστεθούν και οι δυσμενείς παράγοντες που συγκροτούν τις συνθήκες της ζωής της το χειμώνα.
    Άρα, λοιπόν, μας κατηγορείτε για λαϊκισμό, όταν υποστηρίζουμε ένα μέτρο που είναι λαϊκό; Μα, τότε χάνουν οι λέξεις τη σημασία τους και η πολιτική τα περιεχόμενά της. Ζητάμε κάτι, άλλωστε, που αντίθετα απ’ ό,τι λέτε, δεν σας επιτρέπει τη ρητορική ότι «Για όλα φταίει το ΠΑ.ΣΟ.Κ.». Γιατί σε πολύ πιο δυσμενή συνθήκη, στην πορεία ένταξης της χώρας στην Ο.Ν.Ε. και σε μια εποχή που η εκτίναξη των τιμών του πετρελαίου ήταν από τα 18 δολάρια το βαρέλι στα 32, το ΠΑ.ΣΟ.Κ. έδωσε το επίδομα θέρμανσης στους ασθενέστερους. Προσερχόμαστε χωρίς κανένα λαϊκισμό, επαναφέρουμε τον τότε νόμο με επικαιροποιημένα απλώς τα οικονομικά στοιχεία και ζητάμε να εφαρμοστεί σήμερα μια πολιτική που εφαρμόσαμε, γιατί γνωρίζουμε πόσο συνέβαλε, τότε, το επίδομα των 30.000 έως 50.000, που περιελάμβανε η τότε πολιτική μας. 
      Αλλά, είστε διπλά έκθετοι εσείς, κύριοι Βουλευτές της Νέας Δημοκρατίας, όταν κατηγορήσατε και τον εισηγητή μας για κάτι που δεν συνέβη και για το ότι υψώσαμε τους τόνους. Εσείς είστε έκθετοι, όταν ο κ. Αλογοσκούφης τότε έλεγε ότι εάν είναι λιγότερο το επίδομα θέρμανσης από 100.000 δραχμές, δεν αξίζει και εμέμφετο το ΠΑ.ΣΟ.Κ. που έδινε 50.000 δραχμές επίδομα θέρμανσης, διότι η δική του αντίληψη, η δική σας δηλαδή, είναι πως αν είναι κάτω από 100.000, δεν αξίζει να συζητάμε. Είστε το ίδιο κόμμα τότε και τώρα; Δεν καταλαβαίνουμε σε ποιους απευθύνετε την επίθεση και με ποιο ηθικό και πολιτικό κύρος, αφού τυχαίνει ο τότε τομεάρχης της οικονομίας σας να είναι σήμερα Υπουργός Εθνικής Οικονομίας; Αποδοκιμάζετε τον τότε Αλογοσκούφη ή τον τώρα; Αλλά είτε στη μια, είτε στην άλλη περίπτωση, το μόνο που δεν έχετε δικαίωμα να κάνετε, είναι να αποδοκιμάζετε το ΠΑ.ΣΟ.Κ. για όσα προτείνει σήμερα και έκανε τότε.
      Έχει χαθεί κάθε μέτρο σ’ αυτήν την Αίθουσα. Και έχει χαθεί κάθε μέτρο, γιατί προσθέτως, όπως δείξαμε, υπάρχουν πάρα πολύ απλοί τρόποι να καλυφθεί το επίδομα θέρμανσης, αυτά τα 500.000.000 ευρώ, εκτός αν μας πείτε ότι και αυτό είναι λαϊκισμός.
      Κύριε Δούκα, με τη σημερινή σας πρόταση, του προσχεδίου του προϋπολογισμού, φορολογείτε τους Έλληνες κατά 3,3 δισεκατομμύρια ευρώ το 2007. Υπάρχει μια κατηγορία μόνο που την έχετε απαλλάξει και της χαρίζετε αυτό το διάστημα 1.000.000.000 ευρώ. Είναι οι λίγοι και οι ισχυροί, στους οποίους απευθύνονται οι παροχές σας, αποστραγγίζοντας το σύνολο του ελληνικού λαού με τους έμμεσους και άμεσους φόρους. Δεν θεωρούμε, λοιπόν, λαϊκισμό όταν αυτοί οι πόροι είναι νωποί  όσον αφορά την απώλεια στον προϋπολογισμό και είναι νωποί όσον αφορά το από πού προέρχονται, να ζητήσει κάποιος να επανέλθει ένα τμήμα αυτών των καταληστευθέντων από τον ελληνικό λαό για την ανακούφιση μιας πραγματικής ανάγκης.
      Και ένα τελευταίο. Νομίζουμε ότι έρχεται το  πλήρωμα του χρόνου να τελειώσει μια ρητορική ισοψηφισμού, κύριε Γιαννάκη. Αναφερθήκατε στο χρέος. Θα αναφερθώ και εγώ με τα δικά σας στοιχεία. Το χρέος, σύμφωνα με τη δική σας αποτίμηση, ήταν στο τέλος του 2003 183,3 δισεκατομμύρια ευρώ. Το εκτινάξατε στα 236,3 δισεκατομμύρια ευρώ το 2007. Με λίγα λόγια, εάν υποθέσουμε ότι το ΠΑ.ΣΟ.Κ. είχε χρεώσει κάθε παιδί, όπως λέτε, με 18.000 ευρώ, έχετε φροντίσει να προσθέσετε και το εγγόνι με 23.500 ευρώ. Ήρθε η στιγμή να μιλήσετε τη γλώσσα της αλήθειας στους εαυτούς σας και να αποστερήσετε από κάθε άλλη μορφή ψόγου το ΠΑ.ΣΟ.Κ., που άσκησε εφαρμοσμένες πολιτικές και ζητά απλώς να επαναληφθεί η ίδια κοινωνική ευαισθησία και σήμερα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Ευθυμίου.
      Ο κ. Καράογλου έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Αγαπητοί συνάδελφοι, έγινε προηγουμένως μια αναφορά στους περίφημους «κουμπάρους». Ανοίγω, λοιπόν, μια παρένθεση ξεκινώντας για να πω ότι οι «κουμπάροι» και οι όποιοι «κουμπάροι» σήμερα ή αύριο, όποτε προκύπτουν οποιεσδήποτε τυχόν αιτίες διαφθοράς, αποκαλύπτονται, φωτίζονται, ερευνώνται, διώκονται και πηγαίνουν με τις χειροπέδες φυλακή. Άλλοι «κουμπάροι», «γαμπροί», «μπατζανάκηδες» που οργίαζαν επί σειρά ετών τα είκοσι χρόνια των διακυβερνήσεων του ΠΑ.ΣΟ.Κ. κυκλοφορούσαν και, δυστυχώς, εξακολουθούν να κυκλοφορούν ελεύθεροι ενώ βαρύνονται με μια σειρά σκανδάλων, όπως το Κτηματολόγιο, το Χρηματιστήριο. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πείτε μας έναν!
      ΘΕΟΔΩΡΟΣ ΚΑΡΑΟΓΛΟΥ: Ο Μαυράκης της Δ.Ε.Η. και τα 500.000.000 δωράκια, εκατοντάδες αναθέσεις παράνομων έργων και μια σειρά άλλων ζητημάτων, που ο ελληνικός λαός πολύ καλά θυμάται.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πρέπει να ντρέπεστε!
      ΘΕΟΔΩΡΟΣ ΚΑΡΑΟΓΛΟΥ: Δεύτερη χρονιά φέτος, αγαπητοί συνάδελφοι, που στην ίδια περίοδο συζητάμε το ίδιο θέμα το θέμα, του επιδόματος θέρμανσης. Μπαίνοντας στο φθινόπωρο, αρχίζοντας τα κρύα και η ανάγκη για πετρέλαιο θέρμανσης, το ΠΑ.ΣΟ.Κ. προσπαθεί να ανάψει το πολιτικό κλίμα, πιστεύοντας ότι βάζοντας φωτιά με το επίδομα θέρμανσης, θα ζεστάνει τις κυβερνητικές θέσεις των στελεχών του που δυστυχώς γι’ αυτούς, μάταια εξακολουθούν να ονειρεύονται. Και δυστυχώς γι’ αυτούς τους συναδέλφους που ονειρεύονται τις κυβερνητικές θέσεις, αλλά ευτυχώς για τον ελληνικό λαό. Ο ελληνικός λαός δεν πάσχει από ομαδική απώλεια μνήμης, δεν έχει πάθει νόσο Αλτσχάιμερ για να ξεχάσει τι προηγήθηκε τα προηγούμενα είκοσι χρόνια των διακυβερνήσεων του ΠΑ.ΣΟ.Κ.. 
      Δεν ξεχνάει τα τεράστια ελλείμματα και ποιος τα δημιούργησε. Δεν ξεχνάει τα ελλείμματα στην Ολυμπιακή Αεροπορία, στον Ο.Σ.Ε., στην Αγροτική Τράπεζα, στην Εμπορική Τράπεζα, στην Τοπική Αυτοδιοίκηση -όπου δεν δίνονταν αυτά που οι ίδιοι είχαν προβλέψει με το νόμο τους- στους ασφαλιστικούς οργανισμούς, στα νοσοκομεία, στην Ε.Α.Β., στην Ε.Α.Σ., στις αστικές συγκοινωνίες και σε μια σειρά άλλων εταιρειών και Δ.Ε.Κ.Ο., ων ουκ έστιν αριθμός. Δεν ξεχνάει πόσο παρέλαβε η νέα διακυβέρνηση της χώρας το δημόσιο χρέος, 112% του Ακαθαρίστου Εγχωρίου Προϊόντος, 20.000 ευρώ για κάθε παιδί που γεννιόταν. Δεν ξεχνάει το δημοσιονομικό έλλειμμα που ξεπερνούσε το 7%, την ανεργία που κάλπαζε με 11,2%. 
      Κυρίες και κύριοι συνάδελφοι, νομίζω ότι σ’ αυτήν την Αίθουσα κανείς δεν πρέπει να μονοπωλεί την κοινωνική ευαισθησία κανενός άλλου, γιατί δεν είναι προνόμιο μιας συγκεκριμένης ομάδας. Όλοι μας έχουμε την ίδια κοινωνική ευαισθησία. Εμείς ειδικότερα που καταγόμαστε από φτωχά λαϊκά στρώματα, που ζούμε στο πετσί μας τον κρύο χειμώνα της βόρειας Ελλάδας, λέμε «ναι» όχι μόνο στο επίδομα θέρμανσης, αλλά και σε μια σειρά άλλων κοινωνικών παροχών που έχει ανάγκη ο φτωχός κόσμος. 
      Το ερώτημα, λοιπόν, δεν είναι αν θέλουμε να δοθεί το επίδομα θέρμανσης, αλλά αν μπορούμε να δώσουμε το επίδομα θέρμανσης. Τι επιλέγουμε; Επιλέγουμε  μια κοινωνική πολιτική με δανεικά, όπως γινόταν όλα αυτά τα χρόνια; Επιλέγουμε να συνεχίσουμε να υποθηκεύουμε το μέλλον το δικό μας και το μέλλον των παιδιών μας; Θυσιάζουμε τη δημοσιονομική εξυγίανση χάρη μόνο προσωρινών εντυπώσεων; Αυτά είναι ερωτήματα που πρέπει να απαντηθούν, όπως και μια σειρά άλλων αμείλικτων ερωτημάτων.
      Γιατί, αγαπητοί συνάδελφοι του ΠΑ.ΣΟ.Κ., όταν πιστεύατε -και εφόσον είχατε την ευκαιρία αυτή για είκοσι χρόνια όντας κυβέρνηση- ότι το επίδομα θέρμανσης είναι πανάκεια για την αντιμετώπιση των κοινωνικών προβλημάτων, δεν το κατοχυρώσατε νομοθετικά; Γιατί το δώσατε μόνο μια φορά και αυτό αποσπασματικά; Γιατί επανέρχεστε συνεχώς στο ίδιο θέμα; Δεν έχετε μια σειρά στελεχών, που έχουν κυβερνητική εμπειρία αρκετών χρόνων και που μπορούν να προσφέρουν στο δημόσιο διάλογο, καθώς και στη δημόσια ζωή του τόπου, καταθέτοντας και άλλα νομοσχέδια για μια σειρά ζητημάτων για τα οποία υπάρχει ανάγκη; 
      Αγαπητοί συνάδελφοι και συναδέλφισσες, η Κυβέρνηση του Κώστα Καραμανλή, η Κυβέρνηση του μέτρου, η Κυβέρνηση του μεσαίου χώρου προτιμάει το προσωρινό «πολιτικό κόστος» -και βάζω τις λέξεις «πολιτικό κόστος» σε εισαγωγικά- χάριν του μακροπρόθεσμου κοινωνικού οικονομικού οφέλους για όλους τους Έλληνες πολίτες. 
      Έτσι, βλέπουμε στο σχέδιο του προϋπολογισμού του 2007 που ήδη κατατέθηκε και συζητείται, μέσα στα πλαίσια των αντοχών της ελληνικής οικονομίας, μια σειρά θετικών μέτρων για τους Έλληνες πολίτες που τα έχουν ανάγκη.
       Βλέπουμε, λοιπόν, αυξήσεις στον Ο.Γ.Α. κατά 50 ευρώ από 01.01.07. Βλέπουμε αυξήσεις στο επίδομα κοινωνικής αλληλεγγύης κατά 35 ευρώ. Βλέπουμε αύξηση του επιδόματος ανεργίας κατά 40 ευρώ. Βλέπουμε αύξηση του αφορολόγητου ορίου από 11.000 ευρώ, σε 12.000 ευρώ. Βλέπουμε μείωση των φορολογικών συντελεστών για όλους τους Έλληνες. 
      Η Κυβέρνηση της Νέας Δημοκρατίας, φίλες και φίλοι, προτιμά να είναι χρήσιμη και όχι απλώς αρεστή. Με υπευθυνότητα, με σοβαρότητα, σχεδιάζουμε το μέλλον της χώρας, μακριά από πολιτικούς βερμπαλισμούς, μακριά από πυροτεχνήματα. Μακριά από πρόσκαιρες εντυπώσεις, συνεχίζουμε να προχωρούμε μπροστά. Όραμά μας μια καλύτερη Ελλάδα, ένα καλύτερο μέλλον για όλους τους Έλληνες, με καλύτερες κοινωνικές υποδομές, με τις μέγιστες κοινωνικές παροχές για όλους αυτούς που τις έχουν ανάγκη.
       Σ’ αυτήν την πορεία, αγαπητοί συνάδελφοι του ΠΑ.ΣΟ.Κ., σας καλούμε να μας ακολουθήσετε. Αν δεν μπορείτε, λυπάμαι πολύ, αλλά θα μείνετε πολλά χρόνια στα έδρανα της Αξιωματικής Αντιπολίτευσης και τελικά θα ζεσταίνετε -μέσω του επιδόματος θέρμανσης ή οποιουδήποτε άλλου πυροτεχνήματος ή σημαίας βερμπαλισμού ανακαλύψετε- τα έδρανα αυτά, μένοντας για πολλά χρόνια μακριά από την εξουσία που τόσο πολύ ονειρεύεστε.
       Η σημαία ευκαιρίας, την οποία σήμερα σηκώνετε, το λαϊκίστικο φλάμπουρο, αυτό που χρησιμοποιείτε, ξέρει ο ελληνικός λαός ότι δεν είναι τίποτα άλλο, παρά μια απέλπιδα προσπάθειά σας να «ξαναζεστάνετε» τις κυβερνητικές θέσεις, που τόσο πολύ έχετε όραμα και στόχο σας. Οι Έλληνες πολίτες γνωρίζουν πάρα πολύ καλά ποια είναι η Κυβέρνηση του μέτρου, ποια είναι αυτή που μέσα στα πλαίσια των δυνατοτήτων ικανοποιεί τις ανάγκες του ελληνικού λαού και γι’ αυτόν το λόγο την εμπιστεύεται, όπως άλλωστε έχει αποδειχθεί και απ’ όλες τις δημοσκοπήσεις και όπως πολύ σύντομα, «κοντός ψαλμός αλληλούια», θα αποδειχθεί και στις δημοτικές και νομαρχιακές εκλογές.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ πολύ, κύριε Καράογλου. 
      Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, ο μόλις κατελθών του Βήματος συνάδελφος Βουλευτής της Νέας Δημοκρατίας κ. Καράογλου, είπε ότι για τους «Πανάγους» και τους «Αδάμαντες» υπάρχουν χειροπέδες, ενώ, αντιθέτως, στην περίοδο του ΠΑ.ΣΟ.Κ. δεν μπήκε κανένας φυλακή.
      Του θυμίζω ότι τα ποινικά αδικήματα έχουν πέντε χρόνια παραγραφή και δέκα χρόνια τα κακουργήματα. Εσείς, από τότε που είστε Κυβέρνηση, οδηγήσατε χιλιάδες υποθέσεις στον εισαγγελέα. Ο κ. Παλαιοκρασσάς οδήγησε επτά. Πόσες μπήκαν στο αρχείο και για πόσες υπήρξε απαλλαγή; Άρα, λοιπόν, αν υπήρχαν τέτοια αδικήματα, όπως λέτε, θα έπρεπε ήδη να έχουμε στη φυλακή στελέχη του ΠΑ.ΣΟ.Κ. ή οτιδήποτε άλλο. Άρα, δεν υπάρχουν. Ήταν αποκυήματα της φαντασίας σας και τα λέγατε μόνο και μόνο για να γίνετε Κυβέρνηση. Τώρα, γυρνάνε μπούμερανγκ εναντίον σας. 
      Επ’ ευκαιρία της πρότασης νόμου για το επίδομα θέρμανσης, κατηγορήσατε το ΠΑ.ΣΟ.Κ. για λαϊκισμό. Συγκεκριμένα, ο κ. Γιαννάκης και ο μόλις κατελθών του Βήματος κ. Καράογλου είπαν ότι δεν πρόκειται να ξαναζεσταθούν οι κυβερνητικές θέσεις και οι καρέκλες της Αντιπολίτευσης με το επίδομα θέρμανσης. Και αυτό πέρασε ως ευφυολόγημα και στις εφημερίδες. Υπενθυμίζω ότι σ’ αυτήν εδώ την Αίθουσα, όταν το ΠΑ.ΣΟ.Κ. έκανε πράξη το επίδομα θέρμανσης με τιμή αργού πετρελαίου 32 δολάρια το  βαρέλι, εσείς ζητούσατε δια στόματος του κ. Αλογοσκούφη να διπλασιαστεί το επίδομα θέρμανσης. 
      Αντιπαρέρχομαι, όμως, τους φραστικούς εντυπωσιασμούς και θα μιλήσω επί της ουσίας. Επειδή έμαθα να είμαι πρακτικός άνθρωπος, μελέτησα τους αριθμούς του προσχεδίου του κρατικού προϋπολογισμού και είδα ότι ο πλούτος της χώρας, ως δια μαγείας, αυξήθηκε κατά 32.000.000.000 ευρώ. Αγγίξαμε λοιπόν, κύριοι συνάδελφοι, το κατά κεφαλήν εισόδημα των Γάλλων και αναρωτήθηκα: Αφού έγινε αυτό, γιατί δεν δίνουμε και κατώτατο μισθό όσο δίνουν οι Γάλλοι; Αντί για 600 ευρώ το μήνα  που παίρνει ο Έλληνας, γιατί δεν τον πάμε στα 900 ευρώ; Γιατί δεν δίνουμε όσα παίρνει και ο Γάλλος δάσκαλος, 1.250 ευρώ το μήνα; Γιατί δεν το δίνουμε, αφού έχουμε το κατά κεφαλήν εισόδημα της Γαλλίας; Και, όμως, οι Γάλλοι δίνουν το 5,5% του Ακαθάριστου Προϊόντος τους για την παιδεία, ενώ εμείς οι Έλληνες δίνουμε το 3% μόνο, παρ’ όλο που υποσχεθήκατε να δώσετε το 5%. 
      Οφείλω να σας πω ότι το 50% των Ελλήνων κάνουν διακοπές, ενώ το ποσοστό των Γάλλων είναι 70%. Είναι λοιπόν φανερό, κύριοι συνάδελφοι, ότι από όλο αυτόν τον πλούτο της παραοικονομίας, ο οποίος ήρθε στα χέρια των ολίγων, οι πολλοί δεν ωφελήθηκαν τίποτε και καθόλου. Τα χρήματα αυτά πήγαν στους «έχοντες και κατέχοντες». Γι’ αυτό βογκούν οι ασθενέστερες οικονομικά τάξεις. Γι’ αυτό οι δάσκαλοι, οι οποίοι δεν μετέχουν της παραοικονομίας, βρίσκονται στο δρόμο, γιατί κανένας δάσκαλος δεν κάνει ιδιαίτερο μάθημα. Γι’ αυτό πένονται οι συνταξιούχοι και από την άλλη μεριά φυτρώνουν ως μανιτάρια τα τζιπ «Cherokee», «Mercedes», «BMW» και «Volvo». 
      Αρχιμάγειρας αυτής της οικονομικής κατάστασης ποιος είναι; Σαφώς. Ο Πρωθυπουργός και ο κ. Αλογοσκούφης. Θα θυμίσω στον κ. Αλογοσκούφη πως ως Κοινοβουλευτικός Εκπρόσωπος της Νέας Δημοκρατίας έλεγε για τους Υπουργούς Οικονομίας του ΠΑ.ΣΟ.Κ., ότι αφού κάνουν τη ζημιά στην κουζίνα φεύγουν ως λαδωμένοι ποντικοί. Αυτό έλεγε από τα έδρανα ως Κοινοβουλευτικός Εκπρόσωπος. Ο ίδιος σήμερα πώς θα χαρακτήριζε τον εαυτό του; Είναι ή δεν είναι και αυτός ζημιάρης ποντικός, σύμφωνα με τα λεγόμενά του;  Θα του απαριθμήσω, λοιπόν, για να μην ξεχνάει, τις δικές του απάτες.
      Απάτη πρώτη: Η απογραφή του 2004 που μας παρουσίασε πιο φτωχούς και μας έβαλε στην επιτήρηση της Ευρωπαϊκής Ένωσης, πού στηρίχτηκε; Στο ότι φουσκώσαμε τα χρέη και μειώσαμε τα έσοδα, ενώ ήξερε ότι υπήρχε παραοικονομία. Γιατί δεν ανέβασε και τα έσοδα αντιστοίχως; Με τον τρόπο αυτό απέφυγε επί τρία χρόνια να δώσει τα υπεσχημένα και τώρα ξεφεύγει από την επιτήρηση μ’ αυτόν τον πλασματικό τρόπο, για να ξαναϋποσχεθεί για τις επόμενες εκλογές.
      Απάτη δεύτερη. Ισχυρίζεται ότι το Δ΄ Κοινοτικό Πλαίσιο στήριξης είναι κλειδωμένο. Αποκρύπτει όμως ότι είναι υποχρεωμένη η χώρα να επιστρέψει 7.000.000.000 ευρώ στην Ευρωπαϊκή Ένωση, το 1/3 του Δ΄ Κοινοτικού Πλαισίου Στήριξης  αναδρομικά από το 2000 διότι αυξήθηκε το Α.Ε.Π. μας, αυξήθηκε το κατά κεφαλήν μας εισόδημα. Άρα πρέπει να επιστραφούν για δεκατρία χρόνια από 520.000.000 ευρώ το χρόνο, 7.000.000.000. Αυτά θα φύγουν από το Κοινοτικό Πλαίσιο Στήριξης. 
      Απάτη τρίτη. Δεν αποκαλύπτει ότι τα 32.000.000.000 ευρώ πλούτος που ενθυλάκωσαν οι ανώτερες οικονομικά τάξεις είναι αφορολόγητα. Αν φορολογούσαμε αυτά τα 32.000.000.000 ευρώ με 20%, όπως βάλατε στις επιχειρήσεις τώρα ή με 25%, θα ήταν 6.000.000.000 ευρώ. Και αυτά τα χρήματα σαφώς θα μπορούσατε να τα δώσετε για το επίδομα θέρμανσης.
      Απάτη τέταρτη. Θέλει, όπως λέει στη πρώτη σελίδα του προσχεδίου του κρατικού προϋπολογισμού, να ενισχύσει την κοινωνική συνοχή και την κοινωνική δικαιοσύνη. Αυτό λέει ο κ. Αλογοσκούφης. Όμως, η  φορολογική του πολιτική όπως είπε και ο κ. Ευθυμίου είναι επιλεκτική. Χαρίζει 1.000.000.000 ευρώ στους μεγάλους, που ουσιαστικά με το 20%, που τους μειώνει τους φόρους μέσα από την αύξηση του Α.Ε.Π., είναι σαν να πληρώνουν 10% φόρο οι κύριοι αυτοί! Γιατί την κάνατε τη μείωση πριν αυξήσετε το Α.Ε.Π. γι’ αυτό τους δώσατε μείον 10% φόρο. Από την άλλη μεριά αυτό το οποίο χάνεται ποιος το επιφορτίζεται; Το επιφορτίζονται οι χαμηλοσυνταξιούχοι, το επιφορτίζεται ο πολύς λαός και οι μισθωτοί.
      Εάν θέλετε αναδιανομή, κύριοι συνάδελφοι, υπάρχει τρόπος. Εγώ θα σας πω, κύριε Δούκα, τα εξής. Ξέρετε ότι από το Τελωνείο Κήπων περνάνε πάνω από εκατόν είκοσι φορτηγά τουρκικά τα οποία ενώ θα έπρεπε να έχουν διακόσια λίτρα πετρέλαιο στο ρεζερβουάρ τους έχουν πάνω από χίλια, χίλια πεντακόσια αφορολόγητα. Και δεν υπάρχει κανένας έλεγχος. Εάν κάνετε ένα λογαριασμό θα δείτε ότι η χώρα χάνει ετησίως πάνω από 25.000.000 ευρώ φόρους. Θα μπορούσατε τουλάχιστον  να βάλετε τους τελωνιακούς και αν δεν μπορείτε τους τελωνιακούς, να βάλετε τους συνοριοφύλακες να κάνουν έλεγχο στα ρεζερβουάρ των τουρκικών φορτηγών που ξεσκίζουν την Εγνατία και δεν πληρώνουν ούτε διόδια. Θα είχατε 28.000.000 με 25.000.000 ευρώ κέρδος από το φόρο. 
      Ας αφήσετε, λοιπόν, τα κόλπα και ας δώσετε το επίδομα θέρμανσης. Το χρωστάτε στους ακρίτες που κατοικούν στα σύνορα, το χρωστάτε τους Πομάκους Μουσουλμάνους της ορεινής Ροδόπης, το χρωστάτε στους αγρότες συνταξιούχους, το χρωστάτε στον εργαζόμενο λαό. Πρέπει να το δώσετε, το δικαιούνται και εσείς το κλέβετε, το παίρνετε απ’ αυτούς. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Σγουρίδη.
      Η κ. Αποστολάκη έχει το λόγο.
      ΜΙΛΕΝΑ ΑΠΟΣΤΟΛΑΚΗ: Κυρίες και κύριοι συνάδελφοι, συζητάμε  σήμερα την πρόταση νόμου των Βουλευτών  του ΠΑ.ΣΟ.Κ. για τη χορήγηση επιδόματος θέρμανσης, δεύτερη πράγματι στη συνέχεια, μια πρόταση νόμου που φαντάζομαι ότι και ο πιο κακόπιστος συνομιλητής θα την πιστώσει στο ΠΑ.ΣΟ.Κ. αναγνωρίζοντάς του συνέπεια. Γιατί το ΠΑ.ΣΟ.Κ. υποστηρίζει μια πολιτική όχι σήμερα δωρεάν και ανέξοδα ως κόμμα της Αξιωματικής Αντιπολίτευσης, αλλά υποστηρίζει μια πολιτική την οποία ως κυβερνητικό κόμμα την τετραετία 2000-2004 ακολούθησε. Και  την ακολούθησε με συνθήκες πολύ ηπιότερες απ’ αυτές τις σημερινές, με το πετρέλαιο να είναι στα 32 δολάρια το βαρέλι και όχι στη σημερινή τιμή του, με το εισόδημα των χαμηλόμισθων και των συνταξιούχων να είναι πολύ λιγότερο συρρικνωμένο από σήμερα παρ’ όλα αυτά την ακολούθησε.
      Η απάντηση της Κυβέρνησης σ’ αυτήν την πρόταση νόμου του ΠΑ.ΣΟ.Κ., πέρα από τις καινοφανείς απόψεις του Υπουργού σε σχέση με την αδιέξοδη πλέον επιδοματική πολιτική, όπου είναι προφανές ότι δεν παρακολουθεί την ευρωπαϊκή πραγματικότητα για να τα λέει όλα αυτά, είναι στερεότυπη: «Δεν αντέχει η οικονομία μας».
    Επαναλαμβάνεται από τους αμήχανους Βουλευτές της Συμπολίτευσης -κυρίως τους αμήχανους Βουλευτές της περιφέρειας που φαντάζομαι ότι με πολύ δυσκολία αντιμετωπίζουν τους συμπολίτες και τους ψηφοφόρους τους. Είναι τέτοια τα προβλήματα στη δημοσιονομική πολιτική που ακόμα και το στρατήγημα της ήπιας προσαρμογής δεν επιτρέπει στην Κυβέρνηση να δείξει τη γενναιοδωρία της και να αποδείξει εμπράκτως την ευαισθησία της! 
    Είναι, όμως, κύριοι συνάδελφοι, η ίδια η Κυβέρνηση, η οποία επικαλείται αυτές τις δημοσιονομικές δυσκολίες που άντεξε τη μείωση των φορολογικών συντελεστών στα διανεμόμενα κέρδη των μεγάλων επιχειρήσεων, ευνοώντας προκλητικά κάποιες δεκάδες μεγαλοεπιχειρήσεις και αντίστοιχα τους μεγαλομετόχους τους. 
    Είναι η ίδια η Κυβέρνηση που άντεξε τη μείωση της παρακράτησης του φόρου στις αμοιβές των μελών των διοικητικών συμβουλίων των ανωνύμων εταιρειών, χωρίς ταυτόχρονα να προχωρήσει σε μια ανάλογη μείωση της φορολογικής επιβάρυνσης των μισθωτών και των συνταξιούχων. 
    Είναι επίσης αυτή η ίδια Κυβέρνηση που αντιμετώπισε, με πρωτοφανή, προκλητικό τρόπο, το ασφαλιστικό πρόβλημα των τραπεζών με τη δυσθεώρητη επιβάρυνση του Ι.Κ.Α. και ουσιαστικά κλείνοντας το μάτι σε συγκεκριμένες τράπεζες τις οποίες ευνόησε μ’ έναν τρόπο εκτός από προκλητικό και αντισυνταγματικό. 
    Είναι η ίδια Κυβέρνηση επίσης που άντεξε -και θα έλεγα ότι έχει πλέον αναγάγει και σε σημαία της- την εκποίηση δημόσιας υπηρεσίας με την πρωτοφανή μέθοδο τού «πουλάμε φθηνά και αγοράζουμε ακριβά» και δυστυχώς είναι πάρα πολλά τα παραδείγματα: Είναι η FINANSBANK, είναι η Εμπορική, είναι ο «ΓΕΡΜΑΝΟΣ», είναι η «Π & Κ Χρηματιστηριακή». 
    Είναι την ίδια στιγμή η ίδια η Κυβέρνηση, αυτή με τις περιορισμένες δημοσιονομικές αντοχές που αυξάνει το φόρο προστιθέμενης αξίας από 18% σε 19% και από 8% σε 9% στις δυο κλίμακες που επιβαρύνει κυρίως τους καταναλωτές και τα ευρύτερα κοινωνικά στρώματα. 
    Είναι αυτή η ίδια η Κυβέρνηση που αύξησε τους ειδικούς φόρους στα τσιγάρα και μάλιστα στα τσιγάρα λαϊκής κατανάλωσης, στα φθηνότερα, στα ποτά στα τέλη κινητής τηλεφωνίας, στα τιμολόγια της Δ.Ε.Η.. 
    Είναι αυτή η Κυβέρνηση που επέτρεψε ψηφίζοντας με νόμο την παράταση πέραν των τριάντα ετών στα πλοία της ακτοπλοΐας και στα μονοπύθμενα. Γιατί; Για να ευνοήσει ορισμένες δεκάδες εφοπλιστικών συμφερόντων. Ορισμένες δεκάδες επιχειρηματιών σε βάρος της ασφάλειας της συντριπτικής πλειοψηφίας των Ελλήνων πολιτών και δίνοντας άλλη μια χαριστική βολή στο περιβάλλον. 
    Είναι, λοιπόν, μια Κυβέρνηση που έχει δώσει πολύ συγκεκριμένα δείγματα γραφής σε ό,τι αφορά στην πολιτική της και σε ό,τι αφορά στα ταξικά χαρακτηριστικά αυτής της πολιτικής. 
    Είναι αυτή η Κυβέρνηση που αφήνει ανεξέλεγκτη την αγορά. 
    Είναι αυτή η Κυβέρνηση που έδωσε τα σαφή μηνύματά της με μερικές αρχικά ανώδυνες κινήσεις. Σας θυμίζω στην έναρξη του κυβερνητικού σας έργου το πώς πανηγυρίσατε την κατάργηση υπουργικής απόφασης στο Υπουργείο Εμπορίου που υποχρέωνε τις μεγάλες επιχειρήσεις να ενημερώνουν το Υπουργείο για τις αυξήσεις τους προκειμένου το κράτος, ενεργώντας στα πλαίσια του ρυθμιστικού του ρόλου, να μπορεί να παρεμβαίνει όταν έβλεπε να έρχεται κύμα αυξήσεων, είτε συνεννοημένων αυξήσεων, δηλαδή, εναρμονισμένων πρακτικών. 
    Δώσατε λοιπόν, ένα πολύ αδρό δείγμα των προθέσεών σας το οποίο βεβαίως στην πορεία ολοκληρώθηκε. Και ολοκληρώθηκε με την πολιτική σας σε ό,τι αφορά στη μετατροπή της Επιτροπής Ανταγωνισμού σε παραμάγαζο του Υπουργείου Ανάπτυξης και του γραφείου Υπουργού. 
    Ψηφίσατε ένα νόμο. Καταγγελθήκατε στη Βουλή απ’ όλα τα κόμματα για τις προθέσεις και τα κίνητρα που σας οδήγησαν στην ψήφιση αυτού του νόμου. Και βεβαίως τα αποτελέσματα ήταν αυτά που δεν αποκαλύψατε εσείς όπως πολλές φορές υποκριτικά υποστηρίζετε, κυρίως στις δημόσιες συζητήσεις και μέσα από τα Μέσα Μαζικής Ενημέρωσης. Τα αποτελέσματα ήρθαν μέσα από τις καταγγελίες των εκβιαζόμενων και μέσα από τους αδάμαντες που εσείς επιλέξατε με φωτογραφικές διατάξεις και που σήμερα είναι στη φυλακή. 
    Λοιπόν, είναι μια Κυβέρνηση που φαίνεται ότι σε αντίθεση με τα όσα διατυμπανίζει περί μηδενικής ανοχής στην διαφθορά, έχει μηδενική ευαισθησία, έχει μηδενική συνέπεια σε σχέση με τις εξαγγελίες της. Γιατί θέλω να τονίσω τα περί κοινωνικής συνοχής τα οποία είναι καταλυτικά στο προεκλογικό σας πρόγραμμα τα οποία επαναλαμβάνονται κάθε φορά από τον αρμόδιο Υπουργό Οικονομίας. Τα επανέλαβε και στη συζήτηση του προσχεδίου. 
      Όμως η ουσία είναι -γιατί καλό είναι να μη μένει κανείς στα λόγια- ότι είναι μια Κυβέρνηση, η οποία με συνέπεια και με συνέχεια επιδιώκει τη μετατροπή της κοινωνίας όχι πλέον στην κοινωνία των 2/3, όπως λέγαμε στο παρελθόν, αλλά στην κοινωνία του 1/3. Είναι τέτοια η πίεση στα εισοδήματα των χαμηλόμισθων, των συνταξιούχων, των ασθενέστερων κοινωνικών στρωμάτων, που η Νέα Δημοκρατία οικοδομεί και χτίζει την κοινωνία του 1/3.
      Κυρίες και κύριοι συνάδελφοι, η οικονομία αντέχει τη χορήγηση του επιδόματος θέρμανσης. Εσείς δεν θέλετε να το αποδεχθείτε, γιατί δεν σας ενδιαφέρει να ευνοήσετε αυτά τα συγκεκριμένα κοινωνικά στρώματα. Σημασία όμως έχει να αναλογιστείτε έστω και σήμερα τι δεν αντέχει η κοινωνία. Η κοινωνία δεν αντέχει  να είναι τα σχολειά της χωράς για τέταρτη συνεχή εβδομάδα κλειστά. Η κοινωνία δεν αντέχει τη Χαλκιδική και τη Μάνη να γίνονται παρανάλωμα το καλοκαίρι και τον κρατικό μηχανισμό να είναι σε πλήρη παράλυση. Η κοινωνία δεν αντέχει τη Θεσσαλονίκη και τη Χαλκιδική, τη βόρειο Ελλάδα να πλημμυρίζουν και το νομάρχη που είναι και στέλεχος σας να διαπληκτίζεται με τον Υπουργό ΠΕ.ΧΩ.Δ.Ε. σε σχέση με τα κονδύλια και τις αρμοδιότητες. Αυτά δεν αντέχει η ελληνική κοινωνία.
      Επίσης, η ελληνική κοινωνία δεν αντέχει την κοροϊδία. Το λέω αυτό, γιατί στην Επιτροπή Αναθεώρησης του Συντάγματος ξεκίνησε η συζήτηση. Πολλοί από τους συναδέλφους που είμαστε εδώ συμμετέχουμε σ’ αυτή τη συζήτηση. Στη τελευταία μας συνεδρίαση συζητήσαμε τη πρότασή σας για την αναθεώρηση του άρθρου 22, στην οποία η εισηγητική πρόταση της Συμπολίτευσης είναι η προσθήκη ρήτρας διασφάλισης της κοινωνικής συνοχής. Σοβαρευτείτε και σταματήστε τη κοροϊδία. Οι πολίτες έχουν κρίση, αντίληψη και νου. Μην προσπαθείτε ούτε να τους ταπεινώσετε ούτε να τους ισοπεδώσετε, γιατί όσο συνεχίζετε αυτήν τη πολιτική, η κρίση θα διογκώνεται και θα είστε οι μόνοι υπεύθυνοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Αποστολάκη.
      Κυρία Παπανδρέου έχετε το λόγο.
      ΒΑΣΩ ΠΑΠΑΝΔΡΕΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε για ένα θέμα που υπό κανονικές συνθήκες θα έπρεπε να είναι πρωτοβουλία της Κυβέρνησης. Το θέμα όμως είναι ότι δεν ζούμε σε κανονικές συνθήκες και σε κοινοβουλευτικό βίο, όπου πράγματι να συζητάμε σε βάθος τα προβλήματα του ελληνικού λαού και να δίνουμε λύσεις.
      Εγώ, κύριε Υπουργέ και κύριοι συνάδελφοι της Συμπολίτευσης, θα δεχτώ ότι όλες οι κυβερνήσεις προεκλογικά δίνουν κάποιες υποσχέσεις και ότι γίνονται λίγο πιο ελαστικές ή πιο γενναιόδωρες, για να προσελκύσουν την εύνοια του εκλογικού σώματος. Αυτός όμως ο καταιγισμός των υποσχέσεων, που δόθηκαν προεκλογικά από τη Νέα Δημοκρατία, θα έπρεπε τουλάχιστον να σας έχει προβληματίσει και όταν συζητάτε στη Βουλή, αλλά και όταν μιλάτε με τους ψηφοφόρους, να μην αναστρέφετε τόσο πολύ την πραγματικότητα. Πέρα από την αξιοπιστία και την αξιοπρέπεια της χώρας υπάρχει και η προσωπική αξιοπιστία και αξιοπρέπεια του καθενός. Ειλικρινά αναρωτιέμαι πώς έρχεστε εδώ στη Βουλή και προσπαθείτε να στηρίξετε μία Κυβέρνηση, η οποία κάνει ακριβώς το αντίθετο απ’ αυτό που είπε σε όλους εσάς και υποσχεθήκατε προεκλογικά. Θα μπορούσατε τουλάχιστον να μη μιλήσετε. Έρχεστε όμως και προσπαθείτε να ανασύρετε ή να προτείνετε επιχειρήματα και θέσεις και βεβαίως να τα ρίξετε όλα στο ΠΑ.ΣΟ.Κ., ότι γι’ αυτά εκείνο το κακό ΠΑ.ΣΟ.Κ. φταίει.
      Κυρίες και κύριοι συνάδελφοι, το ΠΑ.ΣΟ.Κ. έκανε την Ελλάδα των Ολυμπιακών Αγώνων και την Ελλάδα της Ο.Ν.Ε. και σήμερα μόλις σε δυόμισι χρόνια καταφέρατε η Ελλάδα να είναι περίγελος διεθνώς. Αυτό είναι κατόρθωμά σας και είναι βέβαια πολύ θλιβερό, γιατί αυτά τα κόλπα και τις κουτοπονηριές που κάνει η Κυβέρνηση θα τις πληρώσει η χώρα και ο ελληνικός λαός πάρα πολύ αυστηρά και για πάρα πολλά χρόνια.
      Κύριε Υπουργέ, επειδή έχετε μία πολύ μεγάλη ευχέρεια στο να χειρίζεστε τους αριθμούς και να βγάζετε το επιθυμητό αποτέλεσμα, θα μπορούσατε εκεί που αυξάνετε τις εθνικολογιστικές προσαρμογές από τετρακόσια πενήντα σε χίλια εκατόν ενενήντα τέσσερα, για να διατηρήσετε ακριβώς το ίδιο έλλειμμα για το 2006, να αλλάξετε και κάποιους άλλους αριθμούς –δεν έχετε κανένα πρόβλημα απ’ ό,τι φαίνεται- και να δώσετε σε κάποιους ανθρώπους, οι οποίοι πράγματι έχουν ανάγκη.
      Πέρα, όμως, από τις αλχημείες, θα μπορούσατε πράγματι να δώσετε το επίδομα θέρμανσης, διότι, με βάση τον προϋπολογισμό που έχετε κάνει, έχετε επιπλέον έσοδα.
      Δεν θα αναφερθώ στα έκτακτα μέτρα, που βάλατε το καλοκαίρι, τα οποία δεν προβλέπονται στον προϋπολογισμό και είναι περίπου 700.000.000 με 800.000.000 επιπλέον, τα οποία επιβαρύνουν τους χαμηλόμισθους, τους συνταξιούχους, τους εργαζόμενους. Μόνο, όμως, από την αύξηση του Φ.Π.Α. για τα καύσιμα και την αύξηση του Ειδικού Φόρου Κατανάλωσης για τα καύσιμα μέσα στο 2006 –σύμφωνα με τις δικές σας εκτιμήσεις, που έχετε στο προσχέδιο- θα πάρετε 760.000.000 ευρώ επιπλέον, απ’ ό,τι πήρατε από τους δύο αυτούς κωδικούς –δηλαδή, Φ.Π.Α. καυσίμων και Ειδικό Φόρο Κατανάλωσης καυσίμων- το 2005. Επτακόσια εξήντα εκατομμύρια ευρώ!
      Για το 2007 –με τα δικά σας στοιχεία- έχετε βάλει ότι θα πάρετε επιπλέον 475.000.000 ευρώ. 
      Άρα, θα μπορούσατε να δώσετε το επίδομα. Δεν θέλετε να δώσετε το επίδομα που προτείνουμε εμείς; Θα μπορούσατε να δώσετε έστω και λίγο μικρότερο σε κάποιες κατηγορίες πολιτών, οι οποίοι τουρτουρίζουν, δεν μπορούν να βγάλουν το χειμώνα. Τους έχετε μειώσει τόσο τα εισοδήματα, τους έχετε επιβαρύνει τόσο πολύ με τους έμμεσους φόρους, αλλά και με τις ελάχιστες αυξήσεις που έχετε δώσει, που θα ήταν μια μικρή ανακούφιση.
      Το 2006 έχετε πάρει επιπλέον από τα φυσικά πρόσωπα –με τις δικές σας εκτιμήσεις, που έχετε στο προσχέδιο- 250.000.000. Βεβαίως, πήρατε 400.000.000 λιγότερα από τα νομικά πρόσωπα, δηλαδή, τις επιχειρήσεις, απ’ ό,τι είχατε υπολογίσει, διότι εκεί είσαστε πάρα πολύ γαλαντόμοι. Κάνετε φοροαπαλλαγές, φοροελαφρύνσεις, δίνετε στις επιχειρήσεις, στους λίγους, πέρα από τις φωτογραφικές διατάξεις που έχετε κάνει για ρυθμίσεις είτε ατόμων είτε επιχειρήσεων.
      Υπάρχει το λαθρεμπόριο. Εδώ λέγεται ότι το λαθρεμπόριο είναι σε πάρα πολύ υψηλά επίπεδα. Ακόμα, όμως, και αυτό που λέει η Ένωση Πρατηριούχων, ότι είναι 350.000.000, αν το περιορίσετε, θα μπορούσε να σας δώσει κάποιες δυνατότητες.
      Υπάρχουν και τα κέρδη των εταιρειών, που έχουν αυξηθεί πάρα πολύ αυτή την περίοδο.
      Αντίθετα, έρχεστε και το 2007 βάζετε επιπλέον φόρους ύψους 610.000.000 στα φυσικά πρόσωπα και μόνο 100.000.000 στα νομικά πρόσωπα, πέρα από την έμμεση φορολογία. Επιβαρύνετε ακόμα περισσότερο αυτούς που δεν έχουν και ελαφρύνετε ακόμη περισσότερο αυτούς που έχουν.
      Αυτή είναι μία συνεπής πολιτική στην αντίληψη που έχετε, ότι πρέπει να εξυπηρετείτε συγκεκριμένα συμφέροντα, να εξυπηρετείτε τους λίγους και όχι τους πολλούς.
      Δεν έχετε καταλάβει ότι υπάρχει ακρίβεια; 
      Βέβαια, έχετε μία ικανότητα, με βάση τα νούμερα, να μειώνετε την απασχόληση, να μειώνετε την ακρίβεια, να παρουσιάζετε μία ειδυλλιακή εικόνα. Σήμερα, όμως, ακόμα και ο Διοικητής της Τράπεζας της Ελλάδος, που πριν από λίγο καιρό δεν έβλεπε την ακρίβεια, είδε την ακρίβεια, είδε και τη φτώχεια.
      Και έρχεται βέβαια τώρα το μεγάλο κόλπο της αναθεώρησης του Α.Ε.Π.. Κοιτάξτε, οι κουτοπονηριές και τα κόλπα έχουν κάποια όρια. Η εμπιστοσύνη και η αξιοπιστία της χώρας στην Ευρωπαϊκή Ένωση και στο διεθνές περιβάλλον βρίσκεται πλέον στο μηδέν.
      Νομίζετε ότι με την αναθεώρηση του Α.Ε.Π., τον εικονικό πλουτισμό, εν κρυπτώ και μέσα σε μία νύχτα, της χώρας μας κατά 25%, θα λύσετε τα προβλήματα.
      Βέβαια, κύριε Υπουργέ, μπορεί να λύσετε το θέμα του ποσοστού του δημόσιου χρέους σε σχέση με το Α.Ε.Π. ή το έλλειμμα σε σχέση με το Α.Ε.Π.,  αλλά δεν έχετε συνειδητοποιήσει ότι θα πληρώσουμε πολλά δισεκατομμύρια στον κοινοτικό προϋπολογισμό. Δεν είναι δυνατόν όταν έχουμε μεγάλη αναταραχή στην παιδεία να έρχεται η Κυβέρνηση και να μην μπορεί να δώσει κάποιες αυξήσεις, να μειώνει το ποσοστό που πάει στην παιδεία σε σχέση με πέρυσι και με πρόπερσι ενώ είχε πει ότι από την πρώτη χρονιά θα πάει στο 5%. 
      Έχετε όμως την ευχέρεια –και αυτό αποτελεί πολιτικό έγκλημα- να δίνετε δισεκατομμύρια στον κοινοτικό προϋπολογισμό. Ποιος σας έδωσε αυτή την άδεια να επιβαρύνετε τη χώρα με δισεκατομμύρια για το κόλπο σας τάχα να μειώσετε εικονικά τα ελλείμματα και το χρέος;
      Τι θα κάνετε αύριο, κύριε Υπουργέ, όταν το ποσοστό της παιδείας θα πάει στο 2,5%; Εάν εγκρίνετε την αύξηση του 25%, οι κοινωνικές παροχές θα πάνε πολύ χαμηλά, οι δαπάνες για την υγεία θα πάνε πολύ χαμηλά και θα καταντήσετε την Ελλάδα χώρα του περιθωρίου.
      Ελπίζουμε βέβαια κάπου οι συνάδελφοι της Νέας Δημοκρατίας να αντιληφθούν ότι η πορεία που έχει πάρει η Νέα Δημοκρατία οδηγεί όλο και σε περισσότερα αδιέξοδα. 
      Η οικονομία  θέλει και σοβαρότητα και σχέδιο και σαφή πολιτική. Με κόλπα και κουτοπονηριές δεν λύνονται τα προβλήματα. Αντίθετα τα προβλήματα επιβαρύνονται ακόμα περισσότερο και αυτό θα το δείτε, θα το αντιληφθείτε -γιατί μέχρι τώρα φαίνεται ότι δεν το αντιλαμβάνεστε- στις επόμενες εκλογές. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παπανδρέου. 
      Ο κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε. 
      Ακούσαμε πολλά από τον εισηγητή της Κυβέρνησης, μέχρι που μας είπε γιατί δεν θεσμοθετήσαμε το επίδομα θέρμανσης. 
      Θέλω να θυμίσω ότι εμείς δώσαμε το επίδομα θέρμανσης όταν έπρεπε. Και μάλιστα όταν είχε το πετρέλαιο 38 δολάρια το βαρέλι. Και θέλω να θυμίσω ότι σήμερα ή τουλάχιστον όταν κατατέθηκε η πρόταση νόμου, ήταν δύο φορές επάνω η τιμή του πετρελαίου. 
      Επίσης θέλω να θυμίσω ότι τότε το σημερινό κυβερνών κόμμα μας είχε πει ότι δίνουμε πολύ λίγα.  Και πρότεινε όταν το πετρέλαιο είχε 32 δολάρια το βαρέλι να δοθεί ένα επίδομα 100.000 δραχμών. Εμείς δίναμε 50.000 δραχμές. Σήμερα το ίδιο κόμμα όταν το πετρέλαιο έχει δύο φορές επάνω σε τιμή, λέει «δεν το δίνω». 
      Το ζήτημα που τίθεται είναι τι άλλαξε, ποια είναι η συνέπεια του κόμματος της Νέας Δημοκρατίας και στην τελική ανάλυση αν φαίνεται ή όχι για μια ακόμα φορά η πλήρης ασυνέπεια λόγων και έργων. 
      Το δεύτερο που μπορεί να μας πει ο κύριος Υφυπουργός στην ομιλία του είναι ότι δεν έχουμε λεφτά να δώσουμε. Έχω εδώ έναν πίνακα που θα τον  καταθέσω στα Πρακτικά, που αναφέρεται στο φόρο των πετρελαιοειδών και στον Ειδικό Φόρο Κατανάλωσης καυσίμων, την πορεία του τα έτη 2005 και 2006 και τις προβλέψεις για το 2007. Τον πήρα από το προσχέδιο του κρατικού προϋπολογισμού και δεν αμφισβητείται. 
      (Στο σημείο αυτό ο Βουλευτής κ. Χρήστος Πρωτόπαπας καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα στοιχεία δείχνουν ότι θα έχουμε μια αύξηση εσόδων στη διετία, διαφορά, δηλαδή, μεταξύ 2005 και 2007, 1.000.000.000 ευρώ περίπου. Και αυτό προφανώς διότι αυξήθηκε πολύ η τιμή του πετρελαίου και ο ένας φόρος είναι ποσοστιαίος, αλλά και γιατί αυξήθηκε ο Ειδικός Φόρος Κατανάλωσης καυσίμων με την απόφαση που πήρατε το καλοκαίρι.
       Επομένως 1.000.000.000 ευρώ θα βγει παραπάνω μέσα σε μία διετία από τις τσέπες των Ελλήνων πολιτών. Αυτό δεν αμφισβητείται. Πού πάει; Θα σας πω πού πάει. Διότι δεν θα μας πει και δεν θα μας πείσει ο κύριος Υπουργός ότι πάει σε κάποια ελλείμματα. Ένα κομμάτι πάει στη «PHILIP MORRIS» με την απόφαση που πήρατε πρόσφατα για τα τσιγάρα. Ένα κομμάτι πήγε στους Αγούδημους και στους άλλους αστέρες της ακτοπλοΐας με τις αποφάσεις που πήρατε για τα υπερήλικα πλοία, τις επιδοτήσεις των  άγονων γραμμών κ.ο.κ.. Ένα άλλο κομμάτι θα πάει στα φάρμακα, στις πολυεθνικές. Ένα άλλο μεγάλο κομμάτι θα πάει εμμέσως βεβαίως αλλά ουσιαστικά μέσα από τη λογική της λειτουργίας του δημόσιου τομέα, στην «Π & Κ Χρηματιστηριακή» και στο «ΓΕΡΜΑΝΟ».
      Εκεί θα πάνε τα χρήματα αυτά. Βγάζουμε 1.000.000.000 ευρώ από τις τσέπες των Ελλήνων πολιτών και τεράστιες παροχές γίνονται σε ορισμένα συγκεκριμένα, μεγάλα, ισχυρά οικονομικά συμφέροντα. Αυτό τα λέει όλα. Αυτό μιλάει από μόνο του. Αυτό δεν σηκώνει αμφισβήτηση. Αυτή είναι μια επιλογή δηλαδή. Πού θα πήγαινε πρακτικά το επίδομα θέρμανσης; Δεν θα πήγαινε σε όλους τους Έλληνες. Ήταν μια πολιτική ειδικών κατηγοριών, ασθενών οικονομικών κατηγοριών. Το επίδομα θέρμανσης προορίζεται περίπου για ένα εκατομμύριο διακόσιες χιλιάδες πολίτες, οι οποίοι είναι μακροχρόνια άνεργοι, χαμηλόμισθοι και χαμηλοσυνταξιούχοι, δηλαδή, άνθρωποι που έχουν μεγάλη ανάγκη. Για αυτούς τα 240 ευρώ ή τα 320 ευρώ δεν είναι αμελητέο ποσό. 
      Δεν είναι ασπιρίνη, κύριε συνάδελφε. Δεν ξέρω εάν καταλαβαίνετε τι σημαίνει γι’ αυτούς τους ανθρώπους αυτό το ποσό ή εάν πια με αυτά που κάνετε, είστε σε θέση να το καταλάβετε. Για αυτούς πιθανόν να είναι ο τρόπος να βγάλουν το χειμώνα, ιδιαίτερα στις ορεινές περιοχές, πιθανόν να είναι ο τρόπος για ένα στοιχειώδες επίπεδο ζωής με τόσο που έχουν ανέβει τα καύσιμα. Την ίδια εποχή λέτε σ’ αυτούς τους ανθρώπους ότι παρ’ ότι βγάλαμε 1.000.000.000 ευρώ παραπάνω, δεν τα δίνουμε σε εσάς, αλλά τα δίνουμε σε άλλους, σε εκείνους που φυσικά δεν έχουν ανάγκη και σε εκείνους που είναι ήδη πολύ πλούσιοι και θα πλουτίσουν περισσότερο. Αυτό είναι επιλογή. Είναι από τις λίγες στιγμές που μια Κυβέρνηση κρίνεται με βάση αυτούς που επιλέγει, δηλαδή, με βάση αυτούς που πάει και αυτούς που αφήνει. Εσείς πάτε με τους ισχυρούς και αφήνετε τους χαμηλόμισθους, τους χαμηλοσυνταξιούχους και τους ανέργους. 
      Δεν είναι αυτό ένα νομοσχέδιο ιδιαίτερης σημασίας; Τι είναι; Εάν δεν είναι νομοσχέδιο ιδιαίτερης σημασίας, το οποίο αφορά αυτές τις τρεις κατηγορίες των συνανθρώπων μας και το οποίο το θέλουν, το περιμένουν, το απαιτούν, το ζητούν όλοι οι κοινωνικοί φορείς στην Ελλάδα, ποιο είναι το νομοσχέδιο ιδιαίτερης σημασίας; Αυτό που ψηφίζαμε για να κάνουμε ρουσφέτι στη γυναικεία μονή για παράδειγμα στη Χαλκιδική πριν από μερικούς μήνες; Αυτά είναι τα νομοσχέδια ιδιαίτερης σημασίας; 
      Κυρίες και κύριοι συνάδελφοι, νομίζω ότι εδώ κάπου οι  λέξεις έχουν χάσει την αξία τους. Εγώ δεν θα επιμείνω παραπάνω και δεν θα σπαταλήσω το χρόνο. Νομίζω ότι αυτά που έπρεπε να ειπωθούν, έχουν ειπωθεί από όλους τους συναδέλφους του ΠΑ.ΣΟ.Κ. που βρίσκονται εδώ. Οι άλλοι συμψηφισμοί που πάνε να γίνουν από ορισμένες μερίδες της Αντιπολίτευσης και κυρίως του Κ.Κ.Ε., με αφήνουν πρακτικά αδιάφορο. Με άλλες λογικές μπορεί να ερμηνεύσει κανείς αυτές τις τακτικές του Κ.Κ.Ε και τους συμψηφισμούς, ιδιαίτερα σ’ ένα θέμα που υποτίθεται ότι έπρεπε να έχει μια πάρα πολύ καθαρή γραμμή. Δεν την έχει. 
      Όλοι κρινόμαστε όμως, ιδιαίτερα για ένα θέμα όπου οι τιμές συνεχώς αυξάνουν, όπου η Κυβέρνηση αποτυγχάνει στη μία περίπτωση μετά την άλλη. Υποσχέθηκε πέρυσι ο κ. Αλογοσκούφης και ο κ. Σιούφας ναι ή όχι, κύριε Υφυπουργέ, ότι θα λύσουν το θέμα της λαθρεμπορίας μεταξύ καυσίμων για θέρμανση και καυσίμων διακίνησης; Το υποσχέθηκαν. Εξήγγειλαν συγκεκριμένα μέτρα; Τα εξήγγειλαν. Έγινε τίποτε απ’ αυτά πράξη; Απολύτως τίποτα. Ειπώθηκε σε μια αίθουσα επιτροπής της Βουλής πριν από ένα χρόνο από τον Πρόεδρο της Επιτροπής Ανταγωνισμού και τον κ. Σιούφα ότι θα παρθούν μέτρα για την αντιμετώπιση των καρτέλ στο χώρο των καυσίμων; Ειπώθηκε. Ένα χρόνο μετά, δώδεκα μήνες μετά, έχει γίνει κάτι συγκεκριμένο; Όχι, δεν έχει γίνει κάτι συγκεκριμένο. Μόνο που πιάστηκε ο άλλος με τη μίζα στο χέρι για μια άλλη υπόθεση και κατέρρευσε και η στοιχειώδης αξιοπιστία της Επιτροπής Ανταγωνισμού. 
      Τι συζητάμε τώρα; Αυτή είναι η πολιτική σας και έχει όνομα. Είναι μια πολιτική που αποσκοπεί στο να κάνει τους ισχυρούς ακόμα ισχυρότερους και για τους υπόλοιπους αδιαφορεί, λες και δεν υπάρχουν, μόνο που και υπάρχουν και ψήφο έχουν και γνώση του τι γίνεται έχουν και θα το αποδείξουν σύντομα.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα.
      Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Αγαπητοί συνάδελφοι, φυσικά και θα θέλαμε να μπορούσαμε να δώσουμε το επίδομα θέρμανσης. Νομίζετε πως έχετε το μονοπώλιο της κοινωνικής ευαισθησίας; Ας μας αφήνατε μια οικονομία σε στοιχειωδώς καλύτερη κατάσταση και θα το κάναμε χωρίς συστάσεις και προτροπές. Είναι πολλές οι ανάγκες και τα αιτήματα. Το πρόβλημα φυσικά είναι πως πάρα πολλές απ’ αυτές τις ανάγκες, είναι εύλογες. 
Αν ήταν παράλογες, θα ήταν εύκολη η απόφαση για εμάς. Επειδή, όμως, πάρα πολλές απ’ αυτές τις ανάγκες είναι εύλογες και σωστές και λογικές και επειδή τα δημόσια οικονομικά δεν επιτρέπουν να ικανοποιήσουμε όλες αυτές τις ανάγκες, πρέπει να κάνουμε την πιο δίκαιη και πιο αποτελεσματική δυνατή ιεράρχηση. Όχι όποιος προλάβει, όχι όποιος διεκδικεί με τον πιο σκληρό τρόπο, όχι φορτώνοντας με χρέη τις επόμενες γενεές, αλλά δίκαια. 
      Υπάρχουν πάρα πολλά δίκαια αιτήματα. Δεν απαιτούνται εκατομμύρια ευρώ για την ενίσχυση και την αποκατάσταση αυτών που επλήγησαν μόλις χθες και προχθές από τις θεομηνίες; Ήδη, με την παρέμβαση του Πρωθυπουργού Κώστα Καραμανλή, δόθηκαν οι επιπλέον πιστώσεις που χρειάζονταν για την αποκατάσταση του οδικού δικτύου σε Χαλκιδική, Θεσσαλονίκη και Μαγνησία και στους δήμους που επλήγησαν. Δεν χρειάζονται εκατομμύρια ευρώ παραπάνω για μισθούς και συντάξεις; Είναι κάποιος από εμάς ικανοποιημένος με τα επίπεδα των μισθών και των συντάξεων; Δεν χρειάζονται εκατομμύρια ευρώ για την αρωγή των ασθενεστέρων; Για τα επιδόματα ανεργίας, για τα προγράμματα ψυχικής υγείας και την αποασυλοποίηση των ασθενών; Για την καταπολέμηση των ναρκωτικών και την απεξάρτησή τους; Για τον εκσυγχρονισμό του εξοπλισμού των νοσοκομείων; Για νοσηλευτικό και ιατρικό προσωπικό; Για τα ολοήμερα σχολεία, τις φοιτητικές εστίες, την έρευνα και την τεχνολογία; Είναι κανείς ο οποίος θεωρεί ότι δεν έχουμε μείνει πάρα πολύ πίσω και στην έρευνα και στην τεχνολογία; Δεν χρειάζονται περισσότερα χρήματα για τις άγονες γραμμές και τις συγκοινωνίες με τα νησάκια; Γα τον εξανθρωπισμό των φυλακών; Για την ύδρευση, την αποχέτευση; Για τους αγρότες; Δεν χρειάζονται εκατοντάδες εκατομμύρια ευρώ για την αποκατάσταση του περιβάλλοντος; Για την πεζή περιπολία, τους λαθρομετανάστες; Ξέρετε πόσα εκατομμύρια ευρώ χρειάζονται μόνο και μόνο για τις επισκευές των αεροσκαφών της Πολεμικής Αεροπορίας; Πόσα εκατομμύρια ευρώ παραπάνω χρειάζονται για τα μουσεία, τα φεστιβάλ, τα πολιτιστικά ιδρύματα και τις πολιτιστικές εκδηλώσεις που χρειάζεται να γίνουν; Μπορεί να διαφωνήσει κάποιος από εμάς μ’ αυτές τις ανάγκες και τις πιστώσεις για να ικανοποιηθούν αυτές οι ανάγκες; Θεωρεί, όμως, κανείς ότι αντέχει ο προϋπολογισμός να ικανοποιήσει όλες αυτές τις ανάγκες σε όλο τους το ύψος; 
      Μας κατηγορήσατε ακόμη πως θα βρίσκαμε λεφτά, αν δεν δίναμε κάποιες φορολογικές ελαφρύνσεις σε φυσικά και νομικά πρόσωπα, αγαπητοί συνάδελφοι. Γνωρίζετε, όμως, πως η ανταγωνιστικότητα της χώρας μας βελτιώνεται, αλλά παραμένει χαμηλή σε σχέση με εκείνη που θα έπρεπε να είναι. Έπρεπε να προχωρήσουμε σε ελαφρύνσεις στα φορολογικά βάρη, προσπαθώντας, όμως, ταυτόχρονα να διευρύνουμε τη φορολογική βάση και να πατάξουμε τη φοροδιαφυγή. Η φορολογική μεταρρύθμιση ελαφρύνει τα χαμηλότερα και τα μεσαία εισοδήματα. Και τέλος πάντων θεωρεί κανείς πως μπορεί να δημιουργηθούν πόροι και να ευημερήσει ο δημόσιος τομέας, αν ταλαιπωρείται ο ιδιωτικός τομέας της οικονομίας; Αν ταλαιπωρούνται οι επιχειρήσεις; Αν δεν γίνονται επενδύσεις σε εκσυγχρονισμό και νέες τεχνολογίες και νέες πρωτοβουλίες; Αν το φορολογικό περιβάλλον είναι αποτρεπτικό; 
      Αγαπητοί συνάδελφοι, το 55% των φορολογούμενων το 2007 δεν θα πληρώσει κανένα φόρο. Από τα τέσσερα εκατομμύρια φυσικών προσώπων που υποβάλλουν φορολογική δήλωση, περίπου τα 2,3 εκατομμύρια δεν θα πληρώσουν απολύτως κανένα φόρο εισοδήματος. Δεν είναι φιλολαϊκή πολιτική αυτό; Και ένα πράγμα που φαίνεται από την αναθεώρηση των μεγεθών του Α.Ε.Π. είναι πως η φοροδιαφυγή είναι χειρότερη και από αυτήν που περιμέναμε ότι ήταν.  Και πού ήταν τόσα χρόνια το ΠΑ.ΣΟ.Κ., όταν γιγαντώθηκε αυτό το φαινόμενο της φοροδιαφυγής;
      Για να δημιουργήσουν εντυπώσεις, κάποιοι συνάδελφοι από το ΠΑ.ΣΟ.Κ. είπαν πως θα έπρεπε να υπερφορολογηθούν τα υπερκέρδη των εταιρειών πετρελαίου. Είναι επίσημη θέση να μπει ειδικός φόρος σε όποιο κλάδο κρίνει το ΠΑ.ΣΟ.Κ. ότι υπάρχουν υπερκέρδη, για παράδειγμα, στις τράπεζες ή στις εταιρείες παραγωγής γάλακτος; Εφόσον θεωρείτε ότι υπάρχει καρτέλ εκεί, θα υπάρχουν και υπερκέρδη. Θέλετε να τα υπερφορολογήσετε; Είναι επίσημη θέση και του Προέδρου του ΠΑ.ΣΟ.Κ. αυτό; Έχετε σκεφθεί τις επιπτώσεις στις επενδυτικές ροές, στις τιμές στην αγορά, στην αστάθεια του φορολογικού περιβάλλοντος και στο επενδυτικό κλίμα, αν κάθε φορά αναγγέλλεται πως πρέπει να επιβληθεί κάποιος νέος φόρος σε κάποιον κλάδο που θεωρείται ότι βγάζει υπερκέρδη; Και πώς τα εκτιμάτε εσείς αυτά τα υπερκέρδη, αγαπητοί συνάδελφοι; 
      ΧΡΗΣΤΟΣ ΠΡΩΤΟΠΑΠΑΣ: Ποιος το είπε; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα έρθω και στο ποιος το είπε. Δεν μου αρέσει να πετάω ονόματα μέσα στη Βουλή, αλλά θα σας πω μετά, γιατί δεν είναι παρών αυτήν τη στιγμή εδώ. 
      Λοιπόν, αν έχετε κάνει κάποια σχετική μελέτη παρακαλώ να μας τη δώσετε για να μας διαφωτίσετε. Την περασμένη φορά στη Βουλή τη ζήτησα για να διαφωτιστώ και εγώ αλλά δέκα ημέρες τώρα δεν την έχω πάρει. 
      ‘Όπως φαίνεται και από το προσχέδιο του προϋπολογισμού το σύνολο των φορολογικών εσόδων το 2007 προβλέπεται να είναι περίπου 48.000.000.000 ευρώ. Είναι μια αύξηση της τάξης του 7,4%, δηλαδή, όσο θα είναι και η αύξηση του ονομαστικού Α.Ε.Π. Θα πληρώσουμε για χρεολύσια στα δάνεια 25.000.000.000 ευρώ και από τα 48.000.000.000 ευρώ θα μείνουν 23.000.000.000 ευρώ. Απ’ αυτά τα 23.000.000.000 τα 21.000.000.000 ευρώ θα πάνε για την πληρωμή μισθών και συντάξεων που περιλαμβάνουν τις αυξήσεις στον Ο.Γ.Α. 50 ευρώ στο Ε.Κ.Α.Σ. 55 ευρώ, τη δεύτερη και τρίτη δόση της επιστροφής του Λ.Α.Φ.Κ.Α., τη σταδιακή ενσωμάτωση των μισθολογικών προαγωγών των εν ενεργεία και συνταξιούχων στρατιωτικών και την αύξηση των επιδομάτων στα άτομα με ειδικές ανάγκες. 
      Μένουν 2.000.000.000 ευρώ από τους φόρους που θα εισπράξουμε. Αυτά τα 2.000.000.000 δεν φτάνουν για να πληρωθούν εκείνα τα 10.000.000.000 που χρειάζεται να πληρώσουμε με το καλημέρα για τόκους. Οι επιχορηγήσεις στα ασφαλιστικά ταμεία θα αυξηθούν κατά 14,1% και υπολογίζονται στα 9.000.000.000 με πληθωρισμό 3% περίπου. Χρειαζόμαστε 1.000.000.000 για τα νοσήλια στο δημόσιο τομέα. Χρειαζόμαστε άλλα 3.000.000.000 για τις επιχορηγήσεις των συγκοινωνιακών φορέων. Χρειαζόμαστε 8,7 δις επιπλέον για τις δημόσιες επενδύσεις και 2,5 δις για τις καταναλωτικές δαπάνες του δημοσίου τις οποίες μειώνουμε σε σχέση με πέρυσι σε απόλυτους αριθμούς κατά 1,7% περίπου. Αυτές τις επιπλέον δαπάνες θα τις καλύψουμε με δάνεια της τάξης των 34.000.000.000 ευρώ περίπου και με εισροές από την Ευρωπαϊκή Ένωση της τάξης των 4,3 δις ευρώ. 
      Δηλαδή, η αντίληψη ότι υπάρχουν υπερέσοδα στο δημόσιο ανήκει στο χώρο της επιστημονικής φαντασίας. Και επαναλαμβάνω ότι παρ’ όλα αυτά θα δώσουμε αύξηση στη βασική σύνταξη του Ο.Γ.Α. 50 ευρώ και 35 ευρώ αύξηση στο Ε.Κ.Α.Σ.. Αυξάνουμε τις δαπάνες για την παιδεία κατά 400.000.000 ευρώ και μειώνουμε τους φορολογικούς συντελεστές στα φυσικά πρόσωπα και αυξάνουμε το αφορολόγητο στα 12.000 ευρώ. 
      Και φυσικά μας ανησυχεί και η υπερχρέωση της ελληνικής οικονομίας. Το χρέος της κεντρικής κυβέρνησης είναι στα 227.000.000.000 ευρώ. Το χρέος των νοικοκυριών είναι στα 74.000.000.000 ευρώ. Το χρέος των επιχειρήσεων είναι 90.000.000.000 ευρώ. Υπάρχει και άνοιγμα στα ασφαλιστικά ταμεία σε παρούσα αξία πάνω από 200.000.000.000 ευρώ. Ας μας παραδίδατε μια οικονομία σε καλύτερη κατάσταση να μπορούμε να ασκήσουμε μεγαλύτερη κοινωνική πολιτική από αυτήν που ασκούμε σήμερα.
      Και σ’ αυτά δεν συμπεριλαμβάνω ούτε τα ανοίγματα των Δ.Ε.Κ.Ο. Είναι μια βαριά κληρονομιά ο Ο.Σ.Ε., ο Ο.Α.Σ.Α., η Ε.Α.Β., η Ολυμπιακή, η Ε.Β.Ο., η ΠΥΡ.ΚΑΛ.. Η Ευρωπαϊκή Επιτροπή φαίνεται ότι κινεί διαδικασίες σε βάρος μας γιατί η Ολυμπιακή Αεροπορία και οι «Ολυμπιακές Αερογραμμές» δεν έχουν τα τεράστια ποσά που απαιτεί η Ευρωπαϊκή Επιτροπή να επιστραφούν στο κεντρικό δημόσιο, για παράνομες ενισχύσεις που δόθηκαν την περίοδο του ΠΑ.ΣΟ.Κ.. Πού θα τα βρει η Ολυμπιακή αυτά τα λεφτά για να ξεπληρώσει αυτές τις παράνομες επιδοτήσεις; 
      Αναφερθήκατε και στην αναθεώρηση του Α.Ε.Π. Γνωρίζετε όλοι ότι η αναθεώρηση είναι ευρωπαϊκή επιταγή και γίνεται κάθε πέντε χρόνια. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι δυνατότητα.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Την είχατε συμφωνήσει εσείς, κύριε Γεωργακόπουλε, το 2002. Μη μου μιλάτε εμένα για δυνατότητα. Την είχατε συμφωνήσει το 2002. Και είχατε συμφωνήσει ότι μέχρι το 2005 θα τους την έχετε παραδώσει. Αν φαίνεται μεγάλη αυτή η αναπροσαρμογή, αυτό οφείλεται σε δύο λόγους: Πρώτον, αναθεώρηση είχε να γίνει εδώ και πάρα πολύ καιρό. Δεύτερον, τα μέσα υπολογισμού και της τακτικής οικονομίας και της παραοικονομίας είναι πιο σύγχρονα τώρα, απ’ ό,τι ήταν παλαιότερα. 
      Όσοι, λοιπόν, αντιδρούν σ’ αυτή την αναθεώρηση, μπορεί να ισχυριστούν ένα ή δύο πράγματα. Ή να πουν πρώτον, ότι το αποτέλεσμα της αναθεώρησης είναι πλασματικό -δηλαδή ότι ναι μεν έπρεπε να γίνει αναθεώρηση, αλλά δεν έπρεπε να είναι 25%, αλλά 5%-10%-15% και οφείλουν να μας παραθέσουν κάποια στοιχεία που να εξηγούν το γιατί αυτή η αναθεώρηση είναι λάθος- ή δεύτερον, να μας πουν ότι κακώς έγινε αυτή η αναθεώρηση, αναθεώρηση που –επαναλαμβάνω- συμφωνήθηκε το Μάιο του 2002 με την κυβέρνηση του ΠΑ.ΣΟ.Κ.. 
      Ας μας πουν, λοιπόν, ότι η αναθεώρηση δεν βολεύει και ότι θα έπρεπε να μείνουμε μ’ αυτά τα στοιχεία. Όμως, πρέπει το ΠΑ.ΣΟ.Κ. να πάρει κάποια επίσημη θέση και όχι απλώς να μας καταγγέλλει ότι κάνουμε την αναθεώρηση. Ή θα πρέπει να θεωρήσετε ότι τα στοιχεία που βγάζουμε στην επιφάνεια δεν είναι σωστά ή θα πρέπει να πείτε ότι κακώς συμφωνήθηκε να γίνει αυτή η αναθεώρηση από εσάς. 
      Η αναθεώρηση δεν αλλάζει το εισόδημα κανενός πολίτη. Δεν αλλάζει την ακρίβεια που αντιμετωπίζει και δεν αλλάζει τους φόρους που πληρώνει. Ούτε αλλάζει το γεγονός ότι το 2007 θα αναγκαστούμε να δανειστούμε από τις αγορές περίπου 34.000.000.000 ευρώ. Ένα πράγμα που μας δείχνει η αναθεώρηση είναι ότι η φοροδιαφυγή είναι πιο εκτεταμένη και από αυτήν την οποία περιμέναμε.
     Γνωρίζουμε, όμως, και συμφωνούμε όλοι ότι μια πιο σωστή μέτρηση οδηγεί και σε μια πιο σωστή, πιο δίκαιη και πιο αποτελεσματική πολιτική. Όταν δεν ξέρεις τι μετράς ή όταν μετράς λάθος πράγματα, οπωσδήποτε θα οδηγηθείς και σε λάθος συμπεράσματα. 
     Δυο λόγια τώρα για το πετρέλαιο και την αγορά του. Η χώρα μας έχει έναν από τους χειρότερους δείκτες εξάρτησης από το πετρέλαιο στην Ευρωπαϊκή Ένωση. 
     Το 2005 οι εισαγωγές μας πετρελαίου ήταν περίπου 9.000.000.000 ευρώ και οι επανεξαγωγές μας περίπου 2,3 δισεκατομμύρια ευρώ. Δηλαδή, ένα αρνητικό εμπορικό ισοζύγιο της τάξης των 6,6 δισεκατομμυρίων ευρώ.
     Το πρώτο επτάμηνο του 2006, οι εισαγωγές αυξήθηκαν στα 6,8 δισεκατομμύρια ευρώ και όπως πάνε τα πράγματα, θα φθάσουν περίπου τα 11.000.000.000 ευρώ για το 2006. Και οι επανεξαγωγές περίπου στα 3 έως 3,1 δισεκατομμύρια ευρώ. Δηλαδή, καθαρό έλλειμμα 8.000.000.000 ευρώ. Φεύγουν από τη χώρα μας 11.000.000.000 ευρώ και πάνε στα αραβικά κράτη για εισαγωγή πετρελαίου. Αντιλαμβάνεσθε και τις επιπτώσεις στην οικονομία, στον πληθωρισμό, στο κόστος παραγωγής, στην ανάπτυξη -αφού φεύγουν από τη χώρα μας 8.000.000.000 ευρώ- στο κόστος ενέργειας για το δημόσιο κ.λπ. 
     Η τιμή έχει πάει από τα 26 δολάρια το βαρέλι τον Απρίλιο του 2003, στα 58 έως 60 δολάρια περίπου το βαρέλι σήμερα. Η λιανική τιμή της αμόλυβδης είναι η χαμηλότερη στην Ευρώπη των δεκαπέντε και κατά 21% χαμηλότερη από το μέσο ευρωπαϊκό όρο. 
     Η δε τιμή του πετρελαίου θέρμανσης στο τέλος του Απριλίου του 2006 ήταν στα 647 ευρώ το χιλιόλιτρο, ενώ με τις σημερινές τιμές του πετρελαίου, το πετρέλαιο θέρμανσης μπορεί να είναι περίπου στα 550 ευρώ το χιλιόλιτρο. Ο δε ειδικός φόρος κατανάλωσης είναι στα 21 ευρώ το χιλιόλιτρο. 
     Έχουν πολλαπλασιαστεί οι έλεγχοι -έχουν γίνει πάνω από δυόμισι χιλιάδες έλεγχοι- και μόνο από το ΚΕ.Δ.Α.Κ. του Υπουργείου Ανάπτυξης έχουν επιβληθεί πρόστιμα που υπερβαίνουν τα 6.000.000 ευρώ, ποσό πολλαπλάσιο από ό,τι είχε γίνει επί δική σας κυβερνήσεως. 
     Και θέλω τώρα να δούμε δύο-τρία στοιχεία για τα υπερέσοδα από το Φ.Π.Α.. Το 2006, εισπράξαμε από το Φ.Π.Α. στα πετρελαιοειδή περίπου 210.000.000 ευρώ από όσα είχαμε προβλέψει ότι θα εισπράξουμε στον προϋπολογισμό που είχαμε καταθέσει. 
     Στον ειδικό φόρο κατανάλωσης, εισπράξαμε 150.000.000 ευρώ λιγότερα από ό,τι είχαμε προβλέψει, μια διαφορά δηλαδή της τάξης των 60.000.000 ευρώ. Και νομίζει κανείς ότι μ’ αυτά τα 60.000.000 ευρώ επιπλέον έσοδα από τους φόρους στο πετρέλαιο λύθηκε το δημοσιονομικό πρόβλημα της χώρας; Για το πώς μπορεί κανείς να μιλάει για υπερέσοδα, όταν το έλλειμμα της κεντρικής κυβέρνησης είναι 9.000.000.000 ευρώ, χρειάζεται κάποια μαθηματική ακροβασία!
     Και αν έχουμε υπερέσοδα -γιατί είπαμε ότι δανειζόμαστε από τις αγορές 33.000.000.000 έως 34.000.000.000 ευρώ- και πώς έχουμε φορτωθεί 10.000.000.000 ευρώ μόνο για τόκους επιπλέον, θα πρέπει να λάβουμε υπ’ όψιν πως η αύξηση της τιμής του πετρελαίου έχει πολύ μεγάλες αρνητικές επιπτώσεις και στο κόστος ενέργειας του δημοσίου. Πληρώνουμε περίπου για καύσιμα 160.000.000 ευρώ το χρόνο και για λογαριασμούς της Δ.Ε.Η. περίπου 50.000.000 ευρώ το χρόνο, σύνολο, δηλαδή, που υπερβαίνει τα 210.000.000 ευρώ ως κόστος ενέργειας του ελληνικού δημοσίου.
      Όσον αφορά στα υπερέσοδα από το Φ.Π.Α. όλοι γνωρίζουμε ότι τα εισοδήματα των συμπολιτών μας είναι στριμωγμένα, περιορισμένα. Έχουμε συναίσθηση όλοι πόσο δύσκολα τα φέρνουν βόλτα οι περισσότεροι συμπολίτες μας. Όταν, λοιπόν, βάζουν το χέρι βαθιά στην τσέπη για να πληρώσουν το πανάκριβο πετρέλαιο, είναι προφανές ότι τους μένουν αντίστοιχα πολύ λιγότερα λεφτά για να ικανοποιήσουν τις άλλες ανάγκες τους. Άρα ξοδεύουν λιγότερο για τις άλλες ανάγκες, άρα το Φ.Π.Α. που εισπράττει το δημόσιο, αν θέλουμε να το δούμε έτσι, είναι συγκριτικά πολύ λιγότερο από ό,τι θα ήταν αν δεν είχαμε αυτό το υψηλό κόστος πετρελαίου. Πού βλέπετε, λοιπόν, αγαπητοί συνάδελφοι, αυτά τα υπερέσοδα; Βασικές προσθέσεις και αφαιρέσεις στα οικονομικά είναι. 
      Αγαπητοί συνάδελφοι, αυτά που μπορούμε να κάνουμε, αυτά κάνουμε. Οι προτάσεις για επιπλέον δαπάνες είναι εύκολες. Σε κάνουν πιο δημοφιλή, σε κάνουν πιο ευχάριστο, αλλά δεν κάνουν τη χώρα μας πιο ανταγωνιστική, δεν κάνουν τη χώρα μας πιο ισχυρή, δεν την κάνουν πιο ικανή να προασπίσει τους πιο αδύνατους σε μόνιμη βάση ή ποιο ικανή να αντιμετωπίσει το αύριο.
      (Στο σημείο αυτό την Προεδρική ΄Εδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Το νοικοκύρεμα έχει αρχίσει, αγαπητοί συνάδελφοι. Εξαγωγές, τουρισμός, ναυτιλία, ενέργεια, έργα για υποδομές, επενδύσεις, βρίσκονται σε πολύ καλό δρόμο. Ο δρόμος, όμως, είναι και παραμένει ανηφορικός, αλλά γι’ αυτό είμαστε εδώ για τα δύσκολα, στα εύκολα και στις υποσχέσεις ειδικεύεται η Αξιωματική Αντιπολίτευση.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Ανδρουλάκης έχει το λόγο.
      ΔΗΜΗΤΡΗΣ ΑΝΔΡΟΥΛΑΚΗΣ: Τον κ. Δούκα δεν ξέρω πώς να τον σχολιάσω.
      Κύριε Υπουργέ, αντιπαραβάλλετε τον συνταξιούχο, τη γριά, το γέρο της Φλώρινας με όλο το δημοσιονομικό πρόβλημα της χώρας, λες και τι σας ζητήσαμε; Ένα μικρό και στοχευμένο ποσό. Λέτε στο συνταξιούχο της Φλώρινας «μα, δεν βλέπεις επισκευές των αεροσκαφών στην Ολυμπιακή» -αυτό ήταν το πρώτο σας επιχείρημα- «δεν βλέπεις τι χρωστάει όλη η Ελλάδα»; Αυτά του είπατε για το επίδομα θέρμανσης. 
      Επειδή έχει εξαντληθεί το θέμα -ήταν τόσο καλός ο κ. Γεωργακόπουλος, όπως πάντα, που δεν άφησε τίποτα για μας τους υπόλοιπους- θέλω να κάνω μερικές παρατηρήσεις σε συναδέλφους Βουλευτές.
      Ο Κοινοβουλευτικός Εκπρόσωπος του Κ.Κ.Ε. ο κ. Αντώνης Σκυλλάκος είπε κάτι που μου άρεσε, ότι είμαστε ενάντια στην επιδοματική πολιτική. Πράγματι, κύριοι συνάδελφοι, τα διασκορπισμένα επιδόματα, τα γενικευμένα επιδόματα, δημιουργούν μεγάλα προβλήματα και αδικίες και στρεβλώσεις στην αγορά εργασίας και το κυριότερο δεν συμβάλλουν σε συνταξιοδοτικό δικαίωμα. Αυτή είναι η παγίδα των επιδομάτων. Δίνουμε λεφτά που δεν καταγράφονται στο ασφαλιστικό σύστημα, δεν δημιουργούν κανένα ασφαλιστικό δικαίωμα, άρα λοιπόν, πρέπει γενικά να είμαστε επιφυλακτικοί στα επιδόματα. 
      Στην περίπτωση, όμως, αυτή έχουμε ένα πάρα πολύ χρήσιμο επίδομα. Θα σας πω γιατί, κύριοι συνάδελφοι. Ό,τι και αν γίνει, είτε ανέβει το πετρέλαιο είτε πέσει το πετρέλαιο, στην Ευρωπαϊκή Ένωση ο φόρος κατανάλωσης θα είναι υψηλός έτσι και αλλιώς. Είναι περιβαλλοντικός φόρος, το ξέρουμε όλοι ότι είμαστε δεσμευμένοι. Και χαμηλά να πάει η τιμή του πετρελαίου, πρέπει να την κρατήσουμε με το φόρο σε ένα επίπεδο για πολλούς λόγους. Άρα λοιπόν, πρέπει ο περιβαλλοντικός φόρος για τον άνθρακα, για το πετρέλαιο να γίνει φιλολαϊκός. Ένας τρόπος υπάρχει μόνο: Να δημιουργηθεί ένας κουμπαράς άνθρακα ή πετρελαίου, ώστε όλα τα έσοδα της φορολογίας των καυσίμων να γίνουν ανταποδοτικός φόρος, δηλαδή να πάνε στη μείωση του μη μισθολογικού κόστους εργασίας στην υγεία και στο περιβάλλον, ώστε να τον αγαπήσει ο κόσμος αυτόν το φόρο, γιατί έτσι και αλλιώς τα επόμενα χρόνια θα ζήσουμε με το φόρο κατανάλωσης των καυσίμων. Μάλιστα, προειδοποιώ, επειδή δεν πάει καλά το Κιότο, ότι ουσιαστικά οδήγησε σε μία μεγάλη στρέβλωση. Ξοδεύουμε του κόσμου τα λεφτά. Μου είπε τώρα ο κ. Γεωργακόπουλος ότι 1.100.000 ευρώ είναι ο φόρος του λιγνίτη. Αυτά τα λεφτά να τα δώσουμε στους Κινέζους από τους οποίους αγοράζουμε άδειες εκπομπής αερίων.
      Απεδείχθη ότι το Κιότο δεν δουλεύει. Θα δίνουμε λεφτά -δισεκατομμύρια δολάρια- δεξιά και αριστερά, στην Κίνα, όταν μπορούμε να βάλουμε ένα φόρο στις ρυπογόνες βιομηχανίες, φόρο άνθρακα; Και εκεί θα πάει η Ευρωπαϊκή Ένωση. Είμαι απολύτως βέβαιος. Άρα έτσι και αλλιώς ο φόρος του άνθρακα θα αυξάνει τα επόμενα χρόνια. Πρέπει να τον κάνουμε φιλολαϊκό, πλήρως ανταποδοτικό. Ένας καλός μηχανισμός είναι αυτό το επίδομα θέρμανσης. Γι’ αυτό θα έπρεπε να κάνει η Κυβέρνηση αυτήν τη γενναία κίνηση. Είναι μικρό το ποσό. Υπερκαλύπτεται από τα φορολογικά έσοδα. 
      Ο κ. Δούκας είπε πριν αν είμαστε «υπέρ» των εκτάκτων φόρων στα υπερκέρδη. Βεβαίως και όχι. Στρεβλώνεται η αγορά όταν μπαίνουν διαρκώς έκτακτοι φόροι. Όμως, ένα κράτος, μια ρυθμιστική αρχή ποτέ δεν απεμπολεί  ως ύστατο μέσο, όταν έχουμε συγκεντρωμένη και επίμονη κερδοσκοπία μονοπωλιακή, ολιγοπωλιακή και έκτακτα υπερκέρδη, να επιβάλει έκτακτο φόρο. Άλλωστε μέχρι και ο Μπους τον εξέτασε. Έχει ψηφίσει το Κογκρέσο. Απλώς τον υπέγραψε. Από πού βγήκε ότι στις ελεύθερες αγορές δεν μπορούμε να βάλουμε έκτακτο φόρο υπερκέρδους σε ακραίες περιπτώσεις, ρυθμιστικό φόρο; Άρα πρέπει να προχωρήσουμε στο επίδομα της θέρμανσης. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, άκουσα, προηγουμένως, ένα δυστυχή και κλαυθμυρίζοντα Υφυπουργό  Οικονομικών να ισχυρίζεται ότι έχει πάρα πολλές υποχρεώσεις το ελληνικό δημόσιο, σε σημείο μάλιστα που να χρειάζεται νέος δανεισμός περίπου 34.000.000.000 ευρώ, για να διεκπεραιώσει τις υποχρεώσεις του αυτές. Το επιχείρημα αυτό χρησιμοποιήθηκε, για να υποδηλωθεί η δύσκολη θέση της Κυβερνήσεως, ότι δεν μπορεί να δώσει ένα επίδομα το οποίο κοστίζει περίπου το μισό των επιπλέον εισπράξεών σας, από τον Φ.Π.Α. στις αυξημένες τιμές των πετρελαιοειδών.
      Κύριε Υφυπουργέ, έχω πάντοτε ένα μόνιμο ερώτημα για τον τρόπο με τον οποίο υπερασπίζεστε την πολιτική σας. Είπατε και πάλι σήμερα: «Ας μας παραδίδατε μια καλύτερη οικονομία, ώστε να μπορούσαμε να παράσχουμε περισσότερα στον ελληνικό λαό». 
      Ανακαλώ στη μνήμη μου, κύριε Πρόεδρε, τις ένδοξες μέρες της πολύμηνης προεκλογικής περιόδου πριν από το Μάρτιο του 2004. Είναι γνωστό ότι ο κ. Καραμανλής, ηγούμενος της αξιωματικής αντιπολιτεύσεως τότε, έδωσε πάρα πολλές υποσχέσεις στον ελληνικό λαό, ώστε να μην υπάρχει Έλληνας πολίτης που να μην αισθάνεται ότι φωτογραφίζεται σ’ αυτό το μεγάλο κάδρο των υποσχέσεων του κ. Καραμανλή. 
      Προφανώς μπορεί κανείς να κάνει τις ακόλουθες σκέψεις: Μάλλον τότε η γνώση που είχατε για τα οικονομικά δεδομένα της χώρας ήταν τέτοια, δηλαδή ότι η οικονομική κατάσταση ήταν καλή, πράγμα που σας επέτρεπε να υπόσχεσθε στον ελληνικό λαό όσα θα μπορούσε κανείς άλλος να υποσχεθεί στη διαδρομή πάρα πολλών χρόνων. 
      Αυτό –υποθέτω- είναι αποτέλεσμα ερεύνης που έκανε τότε ο κ. Καραμανλής και το κόμμα του, που σήμερα κυβερνά. Συνεπώς διαπίστωσε ότι η οικονομική κατάσταση, όπως τη διαχειριζόταν το ΠΑ.ΣΟ.Κ., ήταν καλή. Γι’ αυτό και του επιτρεπόταν να υποσχεθεί πολλά. 
      Αν συνέβαινε το αντίθετο, δηλαδή, εάν ο κ. Καραμανλής υπεσχέθη στον ελληνικό λαό διακόσιους παραδείσους, χωρίς να έχει ελέγξει ποια είναι η οικονομική κατάσταση, τότε δεν πρόκειται περί λάθους, αλλά περί εγκλήματος. Δηλαδή «δουλεύατε», κατά το κοινώς λεγόμενο, τον ελληνικό λαό, για να αποσπάσετε ψήφους. Διαλέξτε τι από τα δύο επιθυμείτε: Ή συναινούσατε στην καλή οικονομική κατάσταση, πράγμα που σας επέτρεπε να υπόσχεσθε, ή δεν γνωρίζατε την οικονομική κατάσταση και τότε ανευθύνως υποσχόσασταν. Δύο είναι οι εκδοχές. Διαλέγετε όποια θέλετε. Ή θα πέσετε στον γκρεμό ή θα πέσετε στο ρέμα. Σε κάθε περίπτωση αναδεικνύεται μεγίστη ανευθυνότης. 
      Κύριε Υφυπουργέ, αναφερθήκατε στα θέματα της αναθεωρήσεως. Έχετε την τάση να λέτε πολλές ανακρίβειες, οι οποίες μάλιστα σας εκθέτουν, συγκρινόμενες με τα κείμενα που υπογράφει ο προϊστάμενος Υπουργός σας κ. Αλογοσκούφης. Μιλώ για το προσχέδιο του προϋπολογισμού. Ανακοινώσατε από το Βήμα προηγουμένως ότι το Μάιο του 2002 υπήρξε συμφωνία της τότε Κυβέρνησης με τη EUROSTAT για την αναθεώρηση των οικονομικών δεδομένων. Βέβαια, στο κείμενο του προσχεδίου σας λέτε άλλα πράγματα.
Διότι αυτό που όντως συμφωνήθηκε το 2002 κατά μήνα Μάιο ήταν να δοθούν συγκεκριμένες διευκρινίσεις για οικονομικά δεδομένα, για τα οποία ξεκίνησε έρευνα από την κυβέρνηση του ΠΑ.ΣΟ.Κ., δεδομένα που αφορούσαν την παραγωγή, την κατανάλωση, το εισόδημα. Το 2002 δεν υπήρξε καμία συμφωνία ούτε για την αναθεώρηση ούτε για την έκτασή της. Δεν συμφώνησε κανένας ότι η κυβέρνηση του ΠΑ.ΣΟ.Κ., μετά την ολοκλήρωση των ερευνών για τα βασικά αυτά οικονομικά μεγέθη, θα προχωρούσε σε αναθεώρηση ύψους  25%. Εσείς, όμως, το εμφανίσατε περίπου έτσι. Σας λέω ότι σας διαψεύδει και το κείμενο που υπογράφει ο κ. Αλογοσκούφης, το κείμενο του προσχεδίου του κρατικού προϋπολογισμού. Συνεπώς θα απαιτούσα και πάλι, κύριε Πρόεδρε, μεγαλύτερη υπευθυνότητα από ανθρώπους που διαχειρίζονται πολύ σοβαρές υποθέσεις, όπως είναι τα δημοσιονομικά. 
      Τώρα, κύριε Υφυπουργέ, μας λέτε να τοποθετηθούμε. Όπως ξέρετε, σ’ ένα διάλογο που είχαμε πριν από λίγες μέρες σας έθεσα το ερώτημα: δραστηριότητα που επισήμως δεν καταγράφεται, φοροδιαφεύγουσα δραστηριότητα, εντάσσεται στα υπό αναθεώρηση στοιχεία; Δεν έχω πάρει απάντηση μέχρι στιγμής. Επαναφέρω το ερώτημα και σήμερα. Προσθέτω δε ορισμένες παρατηρήσεις που προκύπτουν από το προσχέδιο του προϋπολογισμού. 
      Τι σημαίνει ότι υπολογίζετε τις αποσβέσεις των δημοσίων υποδομών; Θέλετε να μας δώσετε μία εξήγηση, διότι εγώ δεν αντιλαμβάνομαι τι εννοείτε και δεν προκύπτει κάτι άλλο από τη μαγική εικόνα της αναθεώρησης κατά 25% που εισηγείστε; 
      Δεύτερον, τι σημαίνει ότι κάτω από 1% είναι η παραοικονομία στο χώρο της αυτοαπασχόλησης; Αυτό μας το ανακοινώνετε επισήμως, για να ξέρουμε να απευθυνθούμε στο χώρο των μικρομεσαίων λέγοντάς τους ότι η Κυβέρνηση ανακάλυψε ότι οι παραοικονομούντες είναι, παραδείγματος χάρη, το ελληνικό δημόσιο, οι δημόσιοι υπάλληλοι ή ενδεχομένως οι πολιτικοί, δεν γνωρίζω. Συνεπώς τι είδους υπολογισμοί είναι αυτοί που άλλοτε κατανοούμε ότι πρόκειται για απίστευτες αφέλειες, άλλοτε δεν κατανοούμε τι ακριβώς υπονοείτε,  όπως αυτό το οποίο είπα προηγουμένως για τις αποσβέσεις των δημοσίων υποδομών, τις οποίες υποτίθεται ότι υπολογίζετε; Να τοποθετηθούμε επί ποίου πράγματος; Επ’ αυτών που δεν έχετε κατανοήσει εσείς; Επ’ αυτών που δεν έχετε περιγράψει στη Βουλή των Ελλήνων; Επ’ αυτών που δεν έχετε περιγράψει στον ελληνικό λαό; Να τοποθετηθούμε σε τι; Σ’ αυτό που εγώ θα χαρακτήριζα ως το εγχειρίδιο του κακού αφελούς; Τι μας λέτε ακριβώς; Και αντί να συζητάμε όλα αυτά, θα έπρεπε, κύριε Υφυπουργέ, να στέρξετε περισσότερο στα προβλήματα ευπαθών κοινωνικών ομάδων. 
      Είχα ακούσει –και μ’ αυτό θα τελειώσω κύριε Πρόεδρε- πριν από δύο χρόνια -και  άκουσα να το επαναλαμβάνει και φέτος- στη Διεθνή Έκθεση: ο κύριος Πρωθυπουργός, πιεζόμενος από ερωτήσεις δημοσιογράφων αν θα δώσει το επίδομα θέρμανσης, το ακόλουθο επιχείρημα: «Προτιμώ να είμαι χρήσιμος για τη χώρα και όχι ευχάριστος». Θα υπογραμμίσω για άλλη μία φορά κάτι που πιστεύω απολύτως. Ένας Πρωθυπουργός είναι χρήσιμος στη χώρα του όταν και ως αρχηγός της Αξιωματικής Αντιπολίτευσης αισθάνεται χρήσιμος για τη χώρα του. Όταν, όμως, επιδαψιλεύει τιμές στους πάντες, υπόσχεται σε όλους, δεν εξαιρεί κανέναν από απατηλές υποσχέσεις και γίνεται ευχάριστος, τότε δεν μπορεί να είναι χρήσιμος ως Πρωθυπουργός. Γι’ αυτό και η πολιτική σας απορρίπτεται. Γι’ αυτό, ακριβώς, και η πολιτική σας δεν είναι αναγκαία. Γι’ αυτό, ακριβώς, και η πολιτική σας δεν πρόκειται να ωφελήσει τον τόπο και καλό είναι, κύριε Υφυπουργέ, για άλλη μία φορά να σας υπομνήσω την ανάγκη, όταν διαχειρίζεστε στοιχεία που αφορούν τα δημοσιονομικά, να είστε ακριβής, ειδάλλως κρίνεσθε και εσείς και η Κυβέρνησή σας για άλλη μία φορά έκθετοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Καστανίδη.
      Ο κύριος Υφυπουργός έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Το ερώτημα που έθεσα, προηγουμένως, κύριοι συνάδελφοι, δεν το έθεσα στον Κοινοβουλευτικό Εκπρόσωπο του ΠΑ.ΣΟ.Κ., το έθεσα στους υπόλοιπους συναδέλφους. Ο κύριος Κοινοβουλευτικός Εκπρόσωπος απάντησε με παρρησία στο θέμα αυτό πριν από δέκα μέρες περίπου και δεν θα ήθελα να υπενθυμίσω στο Κοινοβούλιο τι ακριβώς μας απάντησε. 
      Ευχαριστώ.
      ΓΙΑΝΝΗΣ ΚΟΥΤΣΟΥΚΟΣ: Δηλαδή; 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος της Νέας Δημοκρατίας κ. Βασίλειος Μαγγίνας, έχει το λόγο.
        ΒΑΣΙΛΕΙΟΣ ΜΑΓΓΙΝΑΣ:  Κυρίες και κύριοι συνάδελφοι, θα αρχίσω με μία ειλικρινή, πιστέψτε με, απορία. Το χειμώνα του 2000 – 2001 δώσατε το επίδομα το οποίο περιγράφεται και στην πρόταση νόμου που καταθέσατε και συζητούμε. Κάποιοι μίλησαν για θεσμοθέτηση κ.λπ.. Εγώ θα ήθελα να ρωτήσω: Γιατί δεν το δώσατε και τον επόμενο χειμώνα του 2001 – 2002; Γιατί δεν το δώσατε και το 2003; Γιατί δεν το δώσατε και το χειμώνα του 2004 πριν από τις εκλογές; Οι τιμές του πετρελαίου και τότε παρέμεναν υψηλές –όχι ασφαλώς όσο σήμερα, αλλά παραπάνω από 32 δολάρια το βαρέλι- και οι προτάσεις και τα αιτήματα για να δοθεί και πάλι υπήρχαν ισχυρές και έντονες. Η μόνη λογική και πολιτικά σοβαρή απάντηση είναι ότι καταλάβατε και ορθά, το απρόσφορο και το ατελέσφορο εκείνης της πολιτικής σας αποφάσεως και ενέργειας. Και έρχεστε σήμερα κάτω από πολύ αντίξοες και δύσκολες οικονομικές συνθήκες –και εγκαταλείψτε αυτήν τη λογική ότι σε δυόμισι χρόνια η σημερινή Κυβέρνηση κατέστρεψε το «λαμπρό οικονομικό οικοδόμημα», το οποίο χτίσατε, δεν τα πιστεύει κανείς αυτά, κυρίες και κύριοι συνάδελφοι- και ζητάτε να δοθεί αυτό το επίδομα. 
        Σας είπε, με πολλές λεπτομέρειες, ο αρμόδιος  Υπουργός την άποψη της οικονομικής αδυναμίας, την άποψη της οικονομικής δυσπραγίας και υπάρχει επ’ αυτού και σαφής δήλωση του Πρωθυπουργού, γιατί δεν μπορεί να δοθεί αυτό το επίδομα. Εγώ, όμως, δεν έχω καμία δυσκολία, κυρίες και κύριοι συνάδελφοι, πέρα από την οικονομική αδυναμία να σας πω και έναν άλλο πολιτικό και φιλοσοφικό λόγο για τον οποίο η Κυβέρνηση δεν προχωρεί σ’ αυτό. Και αυτός είναι απλός: Είστε υπέρ του πρόχειρου και του περιστασιακού, υπέρ του να υπάρχουν μπαλώματα σε κάθε πρόβλημα που ανακύπτει. Και συγχωρέστε μας που δεν έχουμε αυτήν την πολιτική φιλοσοφία εμείς, οι οποίοι πιστεύουμε σ’ ένα καλό πραγματικό εισόδημα μέσα από μία υγιή αναπτυξιακή πορεία της οικονομίας που να διασφαλίζει στον κάθε πολίτη τη δυνατότητα να αντιμετωπίζει τις δαπάνες της καθημερινότητάς του και, βέβαια, τις δαπάνες για τα καύσιμα. 
        Μιλήσατε για τη Μεγάλη Βρετανία, την Ιρλανδία και άλλες χώρες. Εκεί, κυρίες και κύριοι συνάδελφοι, αυτού του είδους τα επιδόματα έχουν πάγιο χαρακτήρα και όχι δεν δίνονται το 2001, δεν δίνονται το 2002, ξαναδίνονται το 2004 και δεν δίνονται το 2005. Ένα είναι αυτό. 
        Δεύτερον, τι σύγκριση είναι αυτή  μεταξύ της σημερινής καταστάσεως της ελληνικής οικονομίας και της οικονομίας της Μεγάλης Βρετανίας ή της Ιρλανδίας; Μπορούν να συγκριθούν τα δύο μεγέθη; Υπάρχει η δυνατότητα και η ευχέρεια που υπάρχει στην οικονομία της Μεγάλης Βρετανίας και της Ιρλανδίας κατά κύριο λόγο που έχει επιτελέσει ένα θαύμα τα τελευταία δεκαπέντε χρόνια με την πραγματική κατάσταση, όχι εκείνη της «ισχυρής» οικονομίας, την οποία λέγατε ότι έχει ο τόπος; Συγκρίνονται αυτά τα δύο; 
        Κυρίες και κύριοι συνάδελφοι, πολύ δύσκολα μπορείτε να πείσετε ότι δεν κινείσθε από λαϊκισμό και από δημαγωγία. Βρήκατε κάτι το οποίο είναι ελκυστικό στον πολίτη που δεν έχει οικονομικές δυνατότητες και το λέτε με κάθε ευκαιρία. Έχετε δε την ψευδαίσθηση ότι κερδίζετε την ψυχή του, τη συνείδησή του και την πολιτική του επιλογή. 
      Όλες όμως οι μετρήσεις δείχνουν ότι αυτό δεν το πετυχαίνετε. Δεν το πετυχαίνετε γιατί δεν έχετε σ' αυτό αξιοπιστία. Τώρα δε που το συζητάμε είστε και κακότυχοι, γιατί οι τιμές έχουν πέσει. Έχουμε ένα βαρέλι που κινείται γύρω στα 60 δολάρια περίπου. Ελπίζεται λόγω της κρίσης στην Κορέα να μην έχουμε πολύ σημαντική άνοδο. 
      Εν πάση περιπτώσει οι τιμές έχουν πέσει. Θα σας πω χαρακτηριστικά ότι λέγεται πως η μέση τιμή στο σύνολο της χώρας θα διαμορφωθεί για το πετρέλαιο θέρμανσης στα 0,55 ευρώ το λίτρο, που είναι κατά 5 λεπτά χαμηλότερη από την αντίστοιχη περσινή περίοδο. 
      Κάποιοι συνάδελφοι είπαν ότι αυτό που κάνουμε με τη μείωση των συντελεστών των φόρων σε νομικά πρόσωπα είναι «χάρισμα» στους πλούσιους. Κυρίες και κύριοι, το ξέρετε πολύ καλά ότι, με πολύ, πραγματικά, καλές προσπάθειες, δύο προηγούμενοι Υπουργοί Εθνικής Οικονομίας, οι κύριοι Παπαντωνίου και Χριστοδουλάκης, προσπάθησαν να ενισχύσουν τον ιδιωτικό τομέα. 
      Αν δεν ενισχυθεί ο ιδιωτικός τομέας και δεν έχουμε επενδύσεις, τότε έχετε καμία συνταγή μαγική για να αντιμετωπίσουμε την ανεργία; Έχετε καμία μαγική συνταγή για να αντιμετωπίσουμε και να πετύχουμε την οικονομική ανάπτυξη; Από την κρατικοδίαιτη λογική και από το διορισμό στο δημόσιο θα προέλθει η οικονομική ανάπτυξη; Αναφέρομαι μόνο σε δύο στοιχεία, στα οποία με πολλή επιτυχία –οφείλω να ομολογήσω- επιδοθήκατε επί είκοσι περίπου χρόνια. 
      Ξέρετε πολύ καλά -και το ξέρουν όσοι διετέλεσαν πολιτική ηγεσία του Υπουργείου Οικονομίας- ότι μόνο μέσα από την επένδυση του ιδιωτικού τομέα μπορούμε να πάμε μπροστά. Δεν λέω ότι λύθηκαν τα προβλήματα, ούτε ότι όλα θα εξελιχθούν άριστα. Είναι όμως ο μόνος δρόμος για να υπάρξει οικονομική ανάπτυξη. 
      Μιλήσατε επίσης για κύκλωμα, για λαθρεμπόριο και για κερδοσκοπία στα καύσιμα. Τώρα συνέβη αυτό; Και γιατί επί τόσα χρόνια, που ορθά το εντοπίσατε, δεν καταφέρατε να αντιμετωπίσετε, πράγματι, τα υπερκέρδη, πράγματι, την κερδοσκοπία, πράγματι, το λαθρεμπόριο; Και περιμένετε στα δυόμισι χρόνια και αυτό το πρόβλημα να επιλυθεί από τη σημερινή Κυβέρνηση; 
      Η ακρίβεια, την οποία με τόση εύφημο μνεία περιφέρετε στα επιχειρήματά σας, παρουσιάστηκε και αυτή τώρα; Λησμονείτε ότι το μέγα πρόβλημα, το καίριο σημείο στην ακρίβεια ήταν η εισαγωγή του ευρώ στη χώρα; Ήταν μία πολύ καλή οικονομική απόφαση, διότι το ευρώ επέλυσε πολλά προβλήματα, διότι το ευρώ εθωράκισε τη χώρα από πολλούς κινδύνους, αλλά τι προπαρασκευή είχατε κάνει όταν επρόκειτο να εισαχθεί; Πώς ελέγξατε και αντιμετωπίσατε την αγορά εκείνους τους κρίσιμους τρεις-τέσσερις μήνες πριν και τρεις-τέσσερις μήνες μετά ώστε να μην εκτιναχθούν οι τιμές στο σημείο που έχουν φθάσει; Φταίει η σημερινή Κυβέρνηση για την ακρίβεια, η οποία επιδίδεται σε πολλαπλά περισσότερους ελέγχους στην αγορά από όσους κάνατε εσείς; 
      Είπατε και κάτι για τους πλούσιους, ότι δεν δίνουμε το επίδομα διότι εμάς δεν μας ενδιαφέρουν οι οικονομικά ασθενείς ομάδες, γιατί έχουμε κάνει επιλογή υπέρ των πλουσίων. Μην τα λέτε αυτά τα πράγματα, κύριοι συνάδελφοι, διότι οι μισοί Έλληνες που ψήφισαν εμάς δεν είναι ούτε εφοπλιστές, ούτε βιομήχανοι. Είναι κατά κύριο λόγο απλοί άνθρωποι του ελληνικού λαού, οι οποίοι ψηφίζουν και εσάς. Λυπάμαι να σας πω ότι ξέρω πολλούς πλουσίους οι οποίοι το φέρουν βαρέως διότι δεν είναι στην κυβέρνηση το ΠΑ.ΣΟ.Κ.. 
      Αυτό μην το ξεχνάτε. Είναι πολλοί αυτοί οι οποίοι είναι οικονομικά ισχυροί και ενοχλούνται βαθύτατα από το γεγονός ότι δεν είναι το ΠΑ.ΣΟ.Κ. στην κυβέρνηση. Γιατί; Μπορείτε να απευθυνθείτε σ’ αυτούς –κάποιοι από σας έχετε επαφές και καλά κάνετε και έχετε- για να σας πληροφορήσουν. 
      ΑΝΝΑ ΔΙΑΜΑΝΤΟΠΟΥΛΟΥ: Ποιοι είναι αυτοί; 
      ΒΑΣΙΛΕΙΟΣ ΜΑΓΓΙΝΑΣ: Πάρα πολλοί, κυρία Διαμαντοπούλου! 
      ΑΝΝΑ ΔΙΑΜΑΝΤΟΠΟΥΛΟΥ: Πείτε μας έναν!
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι γίνεται με τα καρτέλ του γάλακτος, τα καρτέλ του πετρελαίου;
      ΒΑΣΙΛΕΙΟΣ ΜΑΓΓΙΝΑΣ: Κύριε συνάδελφε, αφήστε τα καρτέλ. Διότι  σας ρώτησα προηγουμένως…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Δεν είναι αμαρτία να έχει κανείς σχέση με πλουσίους. Μη διαμαρτύρεστε. Κι εγώ έχω σχέση με πλουσίους. Κακό είναι;
      ΒΑΣΙΛΕΙΟΣ ΜΑΓΓΙΝΑΣ: Σας ρώτησα προηγουμένως τι κάνατε για το λαθρεμπόριο και για την κερδοσκοπία στα καύσιμα. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είχαμε επιβάλει τις ταμειακές μηχανές και τις καταργήσατε. 
      ΒΑΣΙΛΕΙΟΣ ΜΑΓΓΙΝΑΣ: Τίποτα δεν κάνατε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς τις καταργήσατε.
      ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, σας παρακαλώ.
       ΒΑΣΙΛΕΙΟΣ ΜΑΓΓΙΝΑΣ: Το λύσατε ως πρόβλημα; Δεν το λύσατε. Αν το είχατε λύσει, κύριε συνάδελφε, δεν θα το φέρνατε ως επιχείρημα υφιστάμενο σήμερα, ως πρόβλημα το οποίο συνεχίζει να υπάρχει. Αφήστε τα, λοιπόν, αυτά. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς να τα αφήσετε.
      ΒΑΣΙΛΕΙΟΣ ΜΑΓΓΙΝΑΣ: Επίσης να έχετε υπ’ όψιν σας ότι όσον αφορά αυτούς, τους λεγόμενους «κουμπάρους» και τις μίζες, για τις οποίες επίσης πολύς λόγος γίνεται, εμείς εκτιμάμε και υποδεχόμεθα ως ευπρόσδεκτο κάθε κρούσμα διαφθοράς, το οποίο παίρνει δημοσιότητα. Γιατί αυτό δείχνει, κυρίες και κύριοι συνάδελφοι, ότι είμαστε αποφασισμένοι -στο μέτρο του δυνατού, με μια κοινωνία διαπαιδαγωγημένη επί τόσα χρόνια με έναν συγκεκριμένο τρόπο, για τον οποίο δεν λέω ότι είμαστε κι εμείς άμοιροι ευθυνών, αλλά κυρίως είστε εσείς, υπεύθυνοι που είχατε την ευθύνη της διακυβέρνησης της χώρας- αυτή τη διαφθορά να την περιορίσουμε, αυτή τη διαφθορά να την καταπολεμήσουμε. 
      Και διερωτώμαι: Τι είδους κριτική είναι αυτή που κάνετε; Δεν θέλετε εσείς να καταπολεμηθεί η διαφθορά; Δεν θέλετε να πάει στη φυλακή κάποιος ο οποίος έχει πρόβλημα ηθικής τάξεως κι έχει διαχειριστεί παράνομα το δημόσιο χρήμα; Και αν το θέλετε, γιατί κάνετε κριτική; Πού την απευθύνετε; Εις αυτούς που την αποκαλύπτουν τη διαφθορά; Εις αυτούς που τη διώκουν τη διαφθορά; Και μάλιστα τη διώκουν είτε είναι φίλος, είτε είναι συγγενής, είτε είναι κομματικό στέλεχος, που σημαίνει στερρά και βαθιά πολιτική απόφαση να διωχθεί αυτό το νοσηρό φαινόμενο. 
      Κυρίες και κύριοι συνάδελφοι, δεν θέλετε καμία θετική εξέλιξη σε κανέναν τομέα. Μιλήσατε για την παιδεία και ελέχθη ότι υποκινητής των όσων συμβαίνουν σήμερα στην παιδεία είναι οι δικές μας πολιτικές. Εσείς τι θέση παίρνετε, κυρίες και κύριοι, απέναντι στην απεργία των δασκάλων, την επικείμενη συμμετοχή, για λόγους συνδρομής και αλληλεγγύης, των εκπαιδευτικών της μέσης εκπαίδευσης και επίσης και των πανεπιστημιακών; Είστε σύμφωνοι; Είστε σύμφωνοι ένα μεγάλο μέρος των ελληνικών οικογενειών να αντιμετωπίζει οξύτατο πρόβλημα στην καθημερινότητά του; Και μας συνιστάτε ως λύση το να δώσουμε αλλού 43% και  αλλού 47% αυξήσεις σ’ αυτούς τους πράγματι αμειβόμενους όχι με αυτά που πρέπει; Αυτό μας συστήνετε; Τι θέση παίρνετε; 
      Εγώ δεν έχω ακούσει τον κύριο Πρόεδρο του ΠΑΣΟΚ και Αρχηγό της Αξιωματικής Αντιπολίτευσης να έχει μία σαφή και συγκεκριμένη θέση. Τον βλέπω αλιεύοντα –αλλού κατά τρόπο πιο έντονο, αλλού πιο προσεκτικά- εις τα θολά νερά. Πάρτε μια θέση! Τι θέση έχετε απέναντι στο πρόβλημα της παιδείας; Και μάλιστα όχι τόσο απέναντι στις απεργιακές κινητοποιήσεις όσο στο βαθύτερο πρόβλημα που υποκρύπτεται πίσω απ’ αυτές, το οποίο είναι ότι, δυστυχώς, μεγάλο κομμάτι του συνόλου της εκπαιδευτικής κοινότητας, σε όλες τις βαθμίδες, δεν θέλει να διαταραχθεί το τέλμα. Δεν θέλουμε να θίξουμε τα σήμερα κακώς κείμενα. Αυτό επιτρέψτε μου να πω ότι δεν είναι φιλοδοξία που πρέπει να αφορά –βέβαια είναι απολύτως δικό σας δικαίωμα- ένα κόμμα που θέλει να κυβερνήσει. Πάρτε μια θέση πάνω στο θέμα της παιδείας!
      Κλείνω, κυρίες και κύριοι, εκφράζοντας την άποψη ότι όσο καταφεύγετε στον λαϊκισμό, στην ευκολία, στην αποδοχή κάθε αιτήματος οποιασδήποτε κοινωνικής ομάδας και βεβαιώνετε για την αναξιοπιστία σας, τόσο η πολιτική υπεροχή της σήμερα κυβερνώσης παράταξης και της σημερινής Κυβέρνησης θα είναι διασφαλισμένη!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο παρακαλώ για μια μικρή παρέμβαση.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Καστανίδη, έχετε το λόγο ως Κοινοβουλευτικός Εκπρόσωπος του ΠΑ.ΣΟ.Κ. για να κάνετε αυτή τη μικρή σας παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, θα μου επιτρέψετε να θυμηθώ μερικές από τις δικανικές κατασκευές που επιλέγονται από όσους βρίσκονται σε δύσκολη θέση κατά τη διάρκεια ενός διαλόγου, μιας δομημένης συζητήσεως. Από τότε που ο ανθρώπινος νους έδωσε τη δυνατότητα της συζήτησης και της συνεννόησης μεταξύ των ανθρώπων, όταν ένας άνθρωπος κατά τη διάρκεια μιας συζήτησης είχε δυσκολία να συμμετάσχει, συνήθως επέλεγε ορισμένα ρητορικά σχήματα: Ερωτούσε για να μπορέσει να απαντήσει με προσχηματισμένη απάντηση. Είχε δηλαδή στο μυαλό του μια προσχηματισμένη απάντηση και διατύπωνε ερώτημα που ποτέ δεν ετέθη από το συνομιλητή του, ερώτημα που αντιστοιχούσε στην προσχηματισμένη απάντησή του.
      Λοιπόν, κατανοώ πάρα πολύ καλά τη δύσκολη θέση του κ. Μαγγίνα. Έθεσε παραδείγματος χάριν το ερώτημα: Η Νέα Δημοκρατία δημιούργησε την ακρίβεια; Ένας που δεν έχει παρακολουθήσει τη συζήτηση θα μπορούσε να υποθέσει ότι οι αγορητές του ΠΑ.ΣΟ.Κ. είπαν πως η Νέα Δημοκρατία έχει δημιουργήσει την ακρίβεια, αλλά δεν έχει πει ποτέ αυτό το πράγμα το ΠΑ.ΣΟ.Κ.. Το ΠΑ.ΣΟ.Κ. είπε ότι η Νέα Δημοκρατία δεν έκανε τίποτα ως Κυβέρνηση για να καταπολεμήσει την ακρίβεια.
      Έτσι λοιπόν, διατυπώνουμε το ερώτημα το οποίο ουδέποτε ετέθη από άλλους ούτε προκύπτει από τις τοποθετήσεις τους, γιατί έχουμε στο μυαλό μας μια ήδη διαμορφωμένη και δομημένη απάντηση που μας διευκολύνει.
      Κύριε Μαγγίνα, και ισχυριζόμαστε κάτι πολύ απλό για την ακρίβεια καταδεικνύει η EUROSTAT ότι η επιβάρυνση στο σύνολο της Ευρώπης από την αύξηση της τιμής των πετρελαιοειδών ήταν περίπου δυόμισι μονάδες κατά μέσο όρο, για ολόκληρη την Ευρωπαϊκή Ένωση. Λέει επίσης η Ευρωπαϊκή Στατιστική Υπηρεσία ότι παρά αυτόν τον μέσο κοινοτικό όρο, η επιβάρυνση των τιμών στην Ελλάδα εξαιτίας της αύξησης των πετρελαιοειδών ήταν 3,7 μονάδες. Έχουμε δηλαδή μια υπερβάλλουσα ζημία στον τόπο μας, δηλαδή ακρίβεια, μια αύξηση των τιμών κατά 1,2 περισσότερο από ό,τι στην υπόλοιπη Ευρώπη. 
      Ερωτώ: Τι είναι αυτό που επιτρέπει στην υπόλοιπη Ευρώπη να υφίσταται χαμηλότερες επιρροές από την αύξηση των πετρελαιοειδών συγκριτικά με ό,τι συμβαίνει στον τόπο μας; Απάντηση: Η αισχροκέρδεια, το ανέλεγκτο της αγοράς και η αδυναμία αυτών που διαχειρίζονται τους κρατικούς μηχανισμούς, δηλαδή της Κυβέρνησης να επιτύχει ένα ορατό αποτέλεσμα. Θα μπορούσα, να αναφέρω πάρα πολλά τέτοια παραδείγματα.
      Λέει ο κ. Μαγγίνας, πάλι επιλέγοντας το ίδιο ρητορικό σχήμα: Μα, ποια είναι η θέση σας για την παιδεία; Ενώ γνωρίζει ότι ο Πρόεδρος του ΠΑ.ΣΟ.Κ. έχει διατυπώσει -όπως και το ΠΑ.ΣΟ.Κ., πολλές φορές- θέση. Θα μπορούσε να υποθέσει κάποιος που δεν έχει παρακολουθήσει τη συζήτηση ότι προφανώς, για να το λέει ο κ. Μαγγίνας, το ΠΑ.ΣΟ.Κ. και ο κ. Παπανδρέου δεν έχουν πει τίποτα. Κι όμως, έχουμε πει και έχουμε διακηρύξει σ’ όλους τους τόνους, ότι επιθυμούμε σχολεία ανοιχτά. Αλλά τα σχολεία κλείνουν, διότι υπονομεύει τη δυνατότητα να μείνουν ανοιχτά η ίδια η Κυβέρνηση με την πολιτική της, η Υπουργός Παιδείας που διακηρύσσει σε όλους τους τόνους την ανεντιμότητα των εκπαιδευτικών, το ότι ο κ. Καλός και ο κύριος Πρωθυπουργός σε όλη τη διάρκεια της προεκλογικής περιόδου έλεγαν ότι θα δώσουν αμέσως τα 170 ευρώ, και έχουν περάσει δυόμισι χρόνια και δεν τα δίνουν αμέσως. Είναι λογικό αυτός, ο οποίος δέχθηκε τέτοιες υποσχέσεις, υποθέτω με ανακούφιση, σήμερα να απαιτεί τα υπεσχημένα και όχι σε έξι δόσεις. Δεν είναι μια συγκεκριμένη θέση αυτή; Λοιπόν, ας αφήσετε όλα αυτά τα διαδικαστικά τερτίπια!
      Θα τελειώσω, κύριε Πρόεδρε, με μία παρατήρηση που ενέχει και ηθική αξιολόγηση για όσα είπε προηγουμένως ο Κοινοβουλευτικός Εκπρόσωπος της Νέας Δημοκρατίας. Είπε: «Γνωρίζω πλουσίους που λυπούνται γιατί δεν είναι κυβέρνηση το ΠΑ.ΣΟ.Κ.». Ο κ. Μαγγίνας οφείλει να γνωρίζει ότι εγώ γνωρίζω πως η συντριπτική πλειοψηφία του ελληνικού λαού στεναχωριέται γιατί είναι Κυβέρνηση η Νέα Δημοκρατία.
      Κύριε Κοινοβουλευτικέ Εκπρόσωπε, εάν έχετε κάτι υπ’ όψιν σας, οφείλετε να το καταθέσετε ονομαστικά, όπως αρμόζει σε άνδρες ή γυναίκες που έχουν πολιτική ευθύνη. Δεν χάρισε η κυβέρνηση του ΠΑ.ΣΟ.Κ. σε τρεις τραπεζίτες 8.000.000.000 ευρώ, όπως καταγγέλλει ο κ. Βαρθολομαίος, διοικητής του Ι.Κ.Α., ορισμένος από τον κ. Καραμανλή. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Καστανίδη, για θυμηθείτε…
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε το, κύριε συνάδελφε. Δεν έκανε ρύθμιση το ΠΑ.ΣΟ.Κ., αλλά η Κυβέρνηση της Νέας Δημοκρατίας για λίγους απ’ αυτούς που έχουν τα λεγόμενα discount markets –μιλάω για το ωράριο των καταστημάτων- προκειμένου να χτυπήσουν τις μεσαίες αγορές. Ο κ. Καραμανλής τις έκανε και ο κ. Καραμανλής ανταποκρίθηκε στο «κλείσιμο του ενός ματιού» του Σ.Ε.Β. για να προχωρήσει σ’ αυτό που χαρακτήρισε ως ευλυγισία στην αγορά εργασίας, με τρομακτικές, μεσαιωνικές μεταβολές στο ωράριο του ιδιωτικού τομέα. 
      Πίσω απ’ αυτά κρύβονται ειδικά μεγάλα συμφέροντα -εγώ αυτό ξέρω, κύριε Μαγγίνα- συγκεκριμένες αποφάσεις της Κυβέρνησης που απευθύνονται ή που σχετίζονται με ειδικά μεγάλα συμφέροντα. Γνωρίζω πλουσίους που έχουν ευνοηθεί από την πολιτική σας μέσα σε δύο χρόνια και ξέρω πάρα πολλούς φτωχούς και μεσαίους Έλληνες που αναθεματίζουν την ώρα που σας έδωσαν την ψήφο τους.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Μαγγίνας έχει το λόγο, αλλά να πούμε τίποτα και για το πετρέλαιο θέρμανσης γιατί τελικά μιλάμε για παιδεία, μιλάμε για οικονομική ολιγαρχία, μιλάμε για πλουσίους κι εγώ τώρα που είμαι Πρόεδρος εδώ…
      ΧΑΡΑΛΑΜΠΟΣ ΚΑΣΤΑΝΙΔΗΣ: Ο κ. Μαγγίνας έθεσε το θέμα.
      ΠΡΟΕΔΡΕΥΩΝ (Γεώργιος Σούρλας): Ναι, αλλά απ’ ό,τι πληροφορήθηκα κάποιος εκ των συναδέλφων του ΠΑ.ΣΟ.Κ. έθεσε το θέμα της παιδείας, δεν το έθεσε κανένας άλλος κι εγώ τώρα προεδρεύω εκτός Κανονισμού και αισθάνομαι άσχημα, γιατί δεν είμαστε στο θέμα, κύριοι συνάδελφοι.
      Ορίστε, κύριε Μαγγίνα.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, στο ερώτημα του συναδέλφου κ. Καστανίδη, δηλαδή γιατί στην Ευρώπη τα βλέπουν αλλιώς σχετικά με τα καύσιμα και εδώ τα βλέπουμε αλλιώς, η απάντηση είναι ότι το βαθμό εξάρτησης ενεργειακά από τα καύσιμα, από το πετρέλαιο, που έχει η χώρα μας, δεν τον έχει καμία άλλη χώρα-μέλος της Ευρωπαϊκής Ένωσης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Καμία σχέση δεν έχει το ένα με το άλλο.
      ΒΑΣΙΛΕΙΟΣ ΜΑΓΓΙΝΑΣ: Για την παιδεία είπατε ό,τι είπατε και αναφέρατε ότι και ο Πρόεδρος του ΠΑ.ΣΟ.Κ. λέει πως θέλετε σχολεία ανοιχτά, αλλά οι δικές μας πολιτικές δεν είναι τέτοιες ώστε τα σχολεία να είναι ανοιχτά. Τι σημαίνει αυτό, κύριε Καστανίδη; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ό,τι αντιλαμβάνεστε.
      ΒΑΣΙΛΕΙΟΣ ΜΑΓΓΙΝΑΣ: Είστε υπέρ του να υπάρχει συνέχιση αυτής της απεργιακής κινητοποίησης ή είστε εναντίον και καλείτε τους εκπαιδευτικούς να γυρίσουν στις δουλειές τους; Αυτό να πείτε ή εσείς ή ο Πρόεδρος του κόμματός σας καθαρά.
      ΦΙΛΙΠΠΟΣ ΠΕΤΣΑΛΝΙΚΟΣ: Δώστε αυτά που υποσχεθήκατε.
      ΒΑΣΙΛΕΙΟΣ ΜΑΓΓΙΝΑΣ: Από κει και πέρα, επειδή είδα ότι υπήρξε μία ανησυχία και ένας εκνευρισμός γύρω από τους πλουσίους –κάνατε κάποιες αναφορές- θα σας θυμίσω ότι ο πολύ σοβαρός κατά τα άλλα πρώην Πρωθυπουργός κ. Κώστας Σημίτης το πρώτο νομοθετικό μέτρο το οποίο έφερε όταν έγινε Πρωθυπουργός ήταν η απαλλαγή φόρων για τα καύσιμα στις ιδιωτικές θαλαμηγούς. Αν αυτό δεν αφορά τους πλουσίους αλλά το 45,4% που πήρε η Νέα Δημοκρατία στις εκλογές, τι να σας πω;
      ΧΑΡΑΛΑΜΠΟΣ ΚΑΣΤΑΝΙΔΗΣ: Για πείτε μας την ημερομηνία του Φ.Ε.Κ.. Μα, δεν υπάρχει λίγη σοβαρότητα;
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, σας παρακαλώ. Αφήστε τον κ.ο Μαγγίνα να ολοκληρώσει.
      ΒΑΣΙΛΕΙΟΣ ΜΑΓΓΙΝΑΣ: Κύριε Καστανίδη, όταν προσπαθείτε να πείσετε τους Έλληνες ότι δεν έχετε σχέση –προς Θεού, καθόλου δεν αναφέρομαι σε πρόσωπα- ως σύνολο με τη διαφθορά στο παρελθόν ή όταν προσπαθείτε να τους πείσετε ότι οι πλούσιοι Έλληνες ψηφίζουν τη Νέα Δημοκρατία και οι οικονομικά ασθενείς εσάς, οι Έλληνες γελάνε, καταλάβετέ το.
      Τέλος, θέλω να εκφράσω τη λύπη μου, γιατί εκτιμούσα και εκτιμώ βαθύτατα την ευφράδειά σας και τη ρητορική σας δεινότητα και λυπάμαι γιατί, έναν πολύ κλασικό τρόπο, μία πολύ κλασική μέθοδο -όπως είπατε- θέσεως ρητορικών ερωτημάτων, την απαξιώνετε. Μη νοιάζεστε, εγώ θα συνεχίσω να χρησιμοποιώ αυτόν τον τρόπο γιατί είναι κοινά παραδεκτός, άλλωστε το κάνετε κι εσείς με κάθε ευκαιρία.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Παρακαλώ να επανέλθουμε στην πρόταση νόμου. Καιρός δεν είναι; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, κύριε Πρόεδρε. Πρέπει να επανέλθουμε στην τάξη. Συμφωνώ μαζί σας. Μόλις κλείσατε το κεφάλαιο του ατακτούντος. 
      ΠΡΟΕΔΡΕΥΩΝ (Γεώργιος Σούρλας): Αναφέρομαι γενικώς. Κανέναν δεν θεωρώ ατακτούντα. 
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε, αλλά πρέπει να σας θυμίσω ότι ήμουν παρών σ’ αυτήν την Αίθουσα. Ο διάλογος είναι ζωντανός και παρακολούθησα την απέλπιδα προσπάθεια του Κοινοβουλευτικού Εκπροσώπου της Νέας Δημοκρατίας να δικαιολογήσει τα αδικαιολόγητα. Και σε ό,τι αφορά την ουσία των επιχειρημάτων για το θέμα που συζητάμε, θα προσπαθήσω να του απαντήσω. 
      Όμως πρέπει να σας πω ότι αισθάνθηκα βαθύτατα θλιμμένος, όταν παρακολούθησα μια ομιλία με ιδιαίτερα στοιχεία λαϊκισμού και δημαγωγίας που μου θύμισε μάλιστα προεκλογικούς λόγους των υποψηφίων της Νέας Δημοκρατίας στα καφενεία, που προσπαθούσαν να πουν ότι για την ακρίβεια φταίει ο Σημίτης που έφερε το ευρώ στη χώρα. Εκεί μας παρέπεμψε η ομιλία του κ. Μαγγίνα.
      Και λυπάμαι πολύ περισσότερο που απέναντι στη δυσκολία που βρίσκεται σήμερα η Νέα Δημοκρατία με αυτά τα σκάνδαλα που έχουν ξεσπάσει και που ξεσκεπάστηκε η ουσία της πολιτικής της, προσπαθεί να μας ταυτίσει με τους «κουμπάρους» με υπονοούμενα για πλουσίους και γνωριμίες. Του τα επιστρέφω, λοιπόν. Του τα επιστρέφω γιατί δεν είμαστε όλοι ίδιοι και δεν είναι ίδιες οι πολιτικές που έχουμε υποστηρίξει.
      Πρέπει να σας πω, κύριε Πρόεδρε, πριν με ανακαλέσετε στην τάξη ότι έχω ξεφύγει από το θέμα της ημερήσιας διάταξης, ότι βρέθηκα σε πάρα πολύ δύσκολη θέση, όταν το φθινόπωρο του 2003, μεσούσης της μεγάλης απεργίας των εκπαιδευτικών, εκπροσώπησα το ΠΑ.ΣΟ.Κ. σε κοινή ημερίδα της ΟΛΜΕ και της Δ.Ο.Ε. και προσπαθούσα να εξηγήσω μια πολιτική που αναβάθμιζε σταδιακά τα εισοδήματα των εκπαιδευτικών, που στήριζε τη δημόσια δωρεάν εκπαίδευση, που αύξανε το ποσοστό του Α.Ε.Π. που πάει στην παιδεία, που έκανε καινοτόμες δράσεις, όπως τα ολοήμερα σχολεία και βρέθηκα απέναντι στον εκπρόσωπο της Νέας Δημοκρατίας που χαρακτήριζε «πάρκινγκ» τα ολοήμερα σχολεία και έλεγε στους εκπαιδευτικούς ότι το επίδομα των 176 ευρώ το δικαιούστε και η Κυβέρνηση της Νέας Δημοκρατίας θα σας το δώσει! Ο κ. Καλός ήταν, ο συνάδελφος του κ. Μαγγίνα, σημερινός Υφυπουργός.
      Γιατί δεν τον ρωτά, λοιπόν, πριν κάνει το ερώτημα στους Βουλευτές του ΠΑ.ΣΟ.Κ. αν στηρίζουν την απεργία των εκπαιδευτικών; Την απεργία των εκπαιδευτικών την υποκινεί η Κυβέρνηση και η πολιτική της! Και οφείλει να διαπραγματευτεί μαζί τους και να βρει λύσεις, όπως έχει κάνει στο παρελθόν η κυβέρνηση του ΠΑ.ΣΟ.Κ.. Τελεία και παύλα.
      Τώρα, σε ό,τι αφορά το επιχείρημα του για το επίδομα θέρμανσης, άκουσα έκπληκτος ένα επιχείρημα που λέει ότι, «ξέρετε, εμείς δεν είμαστε υπέρ των ευκαιριακών λύσεων, υπέρ των μπαλωμάτων. Εμείς είμαστε υπέρ μιας συνολικής πολιτικής που αυξάνει το εισόδημα και λύνει τα προβλήματα του φτωχού λαού, των χειμαζομένων πολιτών, των κατοίκων της υπαίθρου και των ορεινών χωριών».
      Προφανώς θα έχει στο μυαλό του την πολιτική του κ. Αλογοσκούφη που με την αύξηση του ΑΕΠ κατά 25% δημιούργησε την εικονική πραγματικότητα της κατά 4.000 ή 5.000 ευρώ αύξησης του κατά κεφαλήν εισοδήματος του κάθε Έλληνα πολίτη. Αυτήν την πολιτική θα έχει στο μυαλό του. Τους κάνατε πλουσιότερους, κύριε Μαγγίνα, κατά 4.000 ή 5.000 ευρώ και κατά συνέπεια, δεν υπάρχει ανάγκη να δώσετε σ’ αυτούς τους ανθρώπους το επίδομα θέρμανσης!
      Θέλω επίσης να του πω ότι εμείς δεν ασκούμε ευκαιριακή πολιτική και φθηνή αντιπολίτευση και δεν δημαγωγούμε, όπως μας κατηγόρησε. Γιατί το θέμα του επιδόματος θέρμανσης το φέραμε και πέρυσι, το φέραμε και φέτος και είναι βέβαιο ότι του χρόνου που θα είναι κυβέρνηση το ΠΑ.ΣΟ.Κ. θα το κάνει πράξη! Υπάρχει μια συνέπεια και μια συνέχεια στην πολιτική.
      Σε τελική ανάλυση, κύριε Πρόεδρε και κύριοι συνάδελφοι, εάν δεν υπάρχει ένα κράτος που έχει ευαισθησία, ένα κράτος που δείχνει την αλληλεγγύη του σε εκείνους που έχουν ανάγκη, ένα κράτος που δημιουργεί συνθήκες κοινωνικής συνοχής, γιατί χρειάζεται να υπάρχει η πολιτική και να παίρνει αποφάσεις; 
      Η πρόταση που φέραμε και που ανέλυσε ο εισηγητής μας είναι μια πρόταση στοχευμένης πολιτικής που επιστρέφει ένα μέρος των φόρων σ’ αυτούς που τους πληρώσανε. Δεν θα κάνουμε πλουσιότερους με τα 240 έως 400 ευρώ αυτούς που είναι συνταξιούχοι του Ο.Γ.Α. που λαμβάνουν το Ε.Κ.Α.Σ. ή που είναι άνεργοι, αλλά θα τους δώσουμε μια ανακούφιση. Θα μπορούσε να ισχυριστεί η Κυβέρνηση και οι εκπρόσωποί της εδώ και ο κύριος Υπουργός ότι σ’ αυτούς τους ανθρώπους έδωσε παροχές, ότι συνέβαλε στην αύξηση του εισοδήματός τους. Αλλά η Κυβέρνηση έχει κάνει το ακριβώς αντίθετο. Είπε, για παράδειγμα, στους συνταξιούχους του Ο.Γ.Α. ότι θα πάει τη σύνταξη στα 330 ευρώ.
      Λοιδόρησε τα 30 ευρώ που έδωσε η κυβέρνηση του ΠΑ.ΣΟ.Κ., τα χαρακτήρισε ψίχουλα και το αποτέλεσμα της πολιτικής της ποιό είναι τα δυο τελευταία χρόνια; Ότι οι αυξήσεις που έδωσε ήταν μόνο 27 ευρώ. Δηλαδή, πολύ μικρότερες για δύο χρόνια απ’ αυτές που έδωσε το ΠΑ.ΣΟ.Κ. τη μια χρονιά. Και έρχεται τώρα προεκλογικά να πει ότι θα τους τα δώσει την επόμενη και την μεθεπόμενη χρονιά, αλλά παραπέμπει την υλοποίηση της πολιτικής στο ΠΑ.ΣΟ.Κ.
      Τι είπε η Νέα Δημοκρατία για τους χαμηλοσυνταξιούχους που παίρνουν το Ε.Κ.Α.Σ.; Είπε ότι το Ε.Κ.Α.Σ. θα πάει στα 230 ευρώ. Τι έκανε τα δυο προηγούμενα χρόνια; Έδωσε 8 ευρώ τη μια χρονιά, 10 ευρώ την άλλη, συνολικά 18 ευρώ, δηλαδή λιγότερα από ό,τι έδωσε το ΠΑ.ΣΟ.Κ. την τελευταία χρονιά. 
      Και για να μην πείτε ότι το ΠΑ.ΣΟ.Κ. το 2003 έδωσε αυξήσεις επειδή ήταν προεκλογική χρονιά, θέλω να σας θυμίσω ότι το ΠΑ.ΣΟ.Κ. από το 2000 μέχρι το 2004 έδινε αυξήσεις της τάξεως του 15% έως 50% σ’ αυτά τα επιδόματα.
      Έρχομαι στους ανέργους, που είναι η τρίτη κατηγορία που απευθύνεται η πρότασή μας. Οι άνεργοι, ως γνωστόν, λαμβάνουν το επίδομα ανεργίας, το οποίο είναι συνδεδεμένο με τον κατώτερο μισθό που προβλέπει η εθνική συλλογική σύμβαση εργασίας. Και ενώ ήταν υποχρέωση της Κυβέρνησης να αναπροσαρμόσει το επίδομα ανεργίας, η Κυβέρνηση δεν το αναπροσαρμόζει και κλέβει από τους ανέργους 100 ευρώ το μήνα. 
      Σ’ αυτούς, λοιπόν, απευθυνόμαστε που τους χρωστάτε και πρέπει να τους δώσετε. Και λέτε ότι είναι μια δημαγωγική και ευκαιριακή πολιτική. Υποφέρει η ύπαιθρος –είναι γνωστό- και οι πολίτες αναζητούν λύσεις. Εσείς όμως τι τους προτείνετε με την πολιτική σας; Τους προτείνετε με την πολιτική σας να γυρίσουν πίσω. Δηλαδή, πού πίσω; Στην εποχή της ξυλόσομπας. Έτσι να λύσουν τα προβλήματα. 
      Οι πολίτες όμως, αγαπητοί συνάδελφοι –και εσείς της Νέας Δημοκρατίας που πρέπει να πάτε να απολογηθείτε στα χωριά- ξέρουν ότι με την πολιτική σας τα παίρνετε από τους πολλούς και τα δίνετε στους λίγους. Ξέρουν ότι δεν ικανοποιείτε τα αιτήματα των πολλών που ζητάνε λίγα, αντίθετα δίνετε τα πολλά στους λίγους. Αυτό έχει δείξει μέχρι σήμερα η πολιτική σας, γι’ αυτό και θα σας καταδικάσουν στις επόμενες εκλογές όποτε και να γίνουν αυτές. 
      Να είστε καλά. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Το λόγο έχει ο συνάδελφος και Αντιπρόεδρος της Βουλής, κ. Πετσάλνικος.
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Κυρίες και κύριοι συνάδελφοι, συζητούμε για δεύτερη χρονιά –φέτος αυτή την φορά- την πρόταση του ΠΑ.ΣΟ.Κ. για την καταβολή επιδόματος θέρμανσης. Πέρυσι είχαμε καταθέσει και πάλι την πρόταση αυτή και δεν το κάναμε τυχαία ούτε το κάναμε για να λαϊκίσουμε, όπως μας κατηγόρησε η Κυβέρνηση.
      Καταθέσαμε και πέρυσι, επανήλθαμε και φέτος με την πρόταση, γιατί γνωρίζουμε τι σημαίνει από πλευράς κόστους ο χειμώνας, όπως και ο περσινός, αλλά και αυτός που έρχεται για τους συνταξιούχους, για τους ανέργους, για τους έχοντες χαμηλό εισόδημα σε όλη την Ελλάδα, αλλά ιδιαίτερα στις ορεινές, τις βόρειες περιοχές. Γνωρίζουμε πολύ καλά και μοιραζόμαστε την αγωνία όλοι όσοι ζούμε, κατοικούμε, κινούμαστε σ’ αυτές τις περιοχές. Από την Καστοριά, τη Φλώρινα, από την Ήπειρο μέχρι την Θράκη, σε όλη την βόρεια Ελλάδα, αλλά και στις ορεινές περιοχές των άλλων διαμερισμάτων της χώρας μας ο χειμώνας είναι και μακρύς, μεγάλης διάρκειας, όπως γνωρίζουμε όλοι, αλλά είναι και πολύ ακριβός τα τελευταία δυο χρόνια με τις ανατιμήσεις που υπήρξαν στα καύσιμα. 
      Η αγωνία του συνταξιούχου και του ανέργου, εκείνου που δεν έχει εισόδημα είναι το πως θα τα βγάλει πέρα, πως θα μπορέσει να καλύψει τα έξοδα θέρμανσης που φτάνουν και ξεπερνούν τα 300 ευρώ το μήνα. Κι αν λάβουμε υπ’ όψιν ότι ο χειμώνας σ’ αυτές τις περιοχές διαρκεί περισσότερο από έξι μήνες κατά κανόνα, τότε μόνο αντιλαμβάνεται κανείς το μέγεθος της αγωνίας και των τεράστιων δυσκολιών.
      Και βέβαια, είναι η αύξηση των τιμών των καυσίμων, των πετρελαιοειδών, του πετρελαίου θέρμανσης που θα αρχίσει να διατίθεται, ως γνωστόν, από το τέλος αυτής της εβδομάδας, αλλά ακόμα και οι τιμές των καυσόξυλων έχουν αυξηθεί σημαντικά, κατά 20% από πέρυσι μέχρι φέτος, γύρω στα 100 ευρώ ο τόνος.
      Φανταστείτε, λοιπόν, έναν συνταξιούχο ή έναν άνεργο ή μία οικογένεια ανέργων που ούτε για καυσόξυλα δεν θα έχει τη δυνατότητα να διαθέσει τα απαραίτητα χρήματα.
      Εδώ, ενώ περίμενα μία σοβαρή επιχειρηματολογία –είχα και μία μικρή, μία αμυδρή ελπίδα ότι ίσως η Κυβέρνηση να αντιλαμβανόταν την αναγκαιότητα και να έδειχνε μία ελάχιστη ευαισθησία αποδεχόμενη την πρότασή μας- αντί γι’ αυτό, με μεγάλη έκπληξη άκουσα αστεία –θα μου επιτραπεί η έκφραση- εντελώς αστεία επιχειρήματα από την πλευρά της Κυβέρνησης.
      Μάλιστα, ένας εκ των ομιλητών της Κυβέρνησης είπε ότι είμαστε άτυχοι γιατί η πρότασή μας συζητείται τώρα που έχει πέσει η τιμή του πετρελαίου και θα αρχίσει να διατίθεται το πετρέλαιο θέρμανσης, όπως προέβλεψε, με 0,55 ευρώ το λίτρο. Μα, είναι σοβαρό επιχείρημα αυτό; Έχετε την αίσθηση, κύριοι της Κυβέρνησης, ότι με 0,55 ευρώ, 0,56 ευρώ, 0,57 ευρώ το λίτρο είναι φθηνό το πετρέλαιο; Θα είναι πανάκριβο. Θα είναι πανάκριβος ο χειμώνας. Είναι μία τιμή που συγκρινόμενη με εκείνη που ίσχυε πρόπερσι, είναι κατά 40% έως 50% ακριβότερη. Και γι’ αυτό θα είναι και ακριβότερος σε σχέση με τον προπερσινό και ο φετινός χειμώνας. Θα είναι δυσβάσταχτος για όλα αυτά τα κοινωνικά στρώματα, στα οποία αναφέρεται και στα οποία αφορά η πρότασή μας.
      Επίσης, άκουσα τον κύριο Υφυπουργό να διατυπώνει ένα άλλο αστείο επιχείρημα, ότι δηλαδή δεν έχει χρήματα η Κυβέρνηση.
      Κοιτάξτε, αγαπητοί φίλοι της Κυβέρνησης, εδώ τα ψέματα και οι απάτες τελειώνουν κάποια στιγμή. Κάνατε μία μεγάλη πολιτική απάτη και είπατε ένα μεγάλο ψέμα πριν από δυόμισι χρόνια, όταν αναλάβατε την Κυβέρνηση. Εννοώ την περίφημη απογραφή. Κάνατε δήθεν απογραφή για να πείτε στον ελληνικό λαό ότι βρήκατε άδεια ταμεία. «Δεν αντέχει η οικονομία, τι να κάνω», έλεγε ο κ. Καραμανλής, «δεν μπορώ να εκπληρώσω τις προεκλογικές μου υποσχέσεις». 
      Αυτός ήταν ο λόγος της δήθεν απογραφής, για να δικαιολογηθείτε, γιατί είχατε μοιράσει αφειδώς υποσχέσεις, τις οποίες δεν θα τηρούσατε μετά και έπρεπε να βρείτε μία δικαιολογία. Άρα, τα «άδεια ταμεία», το «κακό ΠΑ.ΣΟ.Κ.», να τα, αποδεικνύονται όλα αυτά από την απογραφή.
      Και ίσως για ένα διάστημα να μπερδέψατε τον ελληνικό λαό και να πίστεψε σε κάτι τέτοιο. Όμως, τώρα έρχεται η δεύτερη μεγάλη απάτη που αποκαλύπτει το μεγάλο ψέμα και τη μεγάλη πρώτη απάτη. Εννοώ τη μέσα σε μία νύχτα αύξηση αιφνιδίως του Ακαθάριστου Εγχώριου Προϊόντος, κατά τον κ. Αλογοσκούφη και την Κυβέρνηση του κ. Καραμανλή, κατά 25%.
      Τώρα, μ’ αυτή τη δεύτερη μεγάλη απάτη και το δεύτερο μεγάλο κόλπο, θέλετε να βγάλετε τη χώρα από την επιτήρηση, στην οποία την οδηγήσατε με το πρώτο μεγάλο κόλπο, την πρώτη μεγάλη εξαπάτηση, της απογραφής.
      Τι από τα δύο ισχύει, άδεια ταμεία ή μήπως μία χώρα πλουσιότερη κατά 25% ξαφνικά, όπως λέει ο κ. Αλογοσκούφης; Θα πρέπει, επιτέλους, να διαλέξετε ένα από τα δύο επιχειρήματα.
      Και βέβαια, δεν είναι καθόλου σοβαρό επιχείρημα ότι δεν μπορεί η οικονομία να «σηκώσει» το επίδομα για τους ανέργους, τους χαμηλοσυνταξιούχους, εκείνους που έχουν πολύ χαμηλό εισόδημα, τους δικαιούχους του Ε.Κ.Α.Σ., το επίδομα θέρμανσης που προτείνουμε, γιατί θα μου επιτρέψετε να σας απαριθμήσω μία σειρά από αποφάσεις της Κυβέρνησης που είναι σκανδαλωδώς χαριστικές υπέρ των ολίγων, υπέρ των ισχυρών, υπέρ των πλουσίων, όπως είπε νωρίτερα ο κ. Μαγγίνας.
      Πρώτον, η απόφαση για τη μείωση των φορολογικών συντελεστών στα διανεμόμενα κέρδη των ανωνύμων εταιρειών που ευνοεί προκλητικά μεγαλομετόχους και μεγαλοκεφαλαιούχους.
      Δεύτερον, η απόφαση της Κυβέρνησής σας για τη μείωση παρακράτησης φόρου σε αμοιβές μελών διοικητικών συμβουλίων ανωνύμων εταιρειών, ενώ δεν υπάρχει μείωση της φορολογικής επιβάρυνσης για μισθωτούς και συνταξιούχους.
      Τρίτον, η απόφαση της Κυβέρνησής σας για αύξηση του Φ.Π.Α. από 18% σε 19% από πέρυσι που επιβαρύνει, ως γνωστόν, καταναλωτές και τα ευρύτερα λαϊκά στρώματα.
      Τέταρτον, οι συνεχείς αυξήσεις των δικών σας φόρων, των ειδικών φόρων στα τσιγάρα λαϊκής κατανάλωσης, στα ποτά, στα καύσιμα, καθώς και οι πρόσφατες αυξήσεις στα τέλη κινητής τηλεφωνίας και στα τιμολόγια της Δ.Ε.Η.. 
      Πέμπτον, η απόφασή σας, όπως ειπώθηκε ήδη, για το διευρυμένο ωράριο λειτουργίας των καταστημάτων, που ευνοεί τα μεγάλα καταστήματα, σε βάρος των μικρών εμπορικών καταστημάτων.
      Έκτον, οι ανεξέλεγκτες εισαγωγές αγροτικών προϊόντων που εξασφαλίζουν υπερκέρδη στους μεγαλοεισαγωγείς, ενώ οδηγούν σε συνεχή μείωση των τιμών των εγχώριων αγροτικών προϊόντων και του εισοδήματος των Ελλήνων αγροτών.
      Έβδομον, η απουσία ελέγχου και κανόνων στην αγορά των καυσίμων, με αποτέλεσμα να τριπλασιαστούν τα ποσοστά κέρδους των εταιρειών εισαγωγών και διακίνησης καυσίμων με συνεχή επιβάρυνση των καταναλωτών.
      Όγδοον, η απόφασή σας για αυξήσεις στα εισιτήρια των ακτοπλοϊκών συγκοινωνιών, που εξασφαλίζουν ακόμα μεγαλύτερα κέρδη στις εταιρείες, ενώ επιβαρύνουν τα εκατομμύρια των επιβατών.
      Ένατον, ο αποκλεισμός με πρόσχημα τη βάση του δέκα δεκάδων χιλιάδων νέων από την είσοδό τους στα δημόσια Τ.Ε.Ι. και Πανεπιστήμια και την αναγκαστική στροφή τους σε ιδιωτικές σχολές, ο τζίρος των οποίων εκτινάσσεται στα ύψη, ένα μεγάλο άλλο δώρο υπέρ ολίγων σ’ αυτήν τη χώρα.
      Δέκατον, η πολιτική των υψηλών επιτοκίων δανεισμού που εκτίναξε στα ύψη, επίσης, τα κέρδη των τραπεζών, επιβαρύνοντας υπέρμετρα τους δανειζόμενους.
      Ενδέκατον, ο νόμος σας -από τις πρώτες αποφάσεις- για τη νομιμοποίηση και το ξέπλυμα βρώμικου χρήματος με τη δυνατότητα επαναπατρισμού από το εξωτερικό καταθέσεων δισεκατομμυρίων με 3% μόνο φορολόγηση, χωρίς καν να εξετασθεί ούτε ο τρόπος ούτε και ο τόπος απόκτησης αυτών των κεφαλαίων.
      Θέλετε να σας αναφέρω και άλλες αποφάσεις ή πρωτοβουλίες της Κυβέρνησης, που επιβαρύνουν τον κρατικό προϋπολογισμό, χωρίς λόγο, την ίδια στιγμή που λέτε ότι δεν υπάρχουν χρήματα για το επίδομα προς τους έχοντες ανάγκη αυτού του επιδόματος; Θα σας πω ένα ακόμη παράδειγμα. Η διεύρυνση του σπάταλου κράτους. Στους τελευταίους είκοσι εννέα μήνες ιδρύσατε τριακόσιες εννέα νέες δημόσιες υπηρεσίες, συγκροτήσατε τετρακόσιες τριάντα νέες αμειβόμενες επιτροπές και ομάδες εργασίας για τους κουμπάρους, τους συμπεθέρους και τους διάφορους άλλους που στελεχώνουν αυτές τις επιτροπές και δημιουργήσατε χιλιάδες νέες θέσεις προσωπικού, χωρίς να χρειάζονται όλα αυτά, επιβαρύνοντας σημαντικά τον προϋπολογισμό. 
      Για όλα αυτά υπάρχουν κονδύλια, για όλους αυτούς τους ολίγους και ισχυρούς και τους ημετέρους υπάρχουν δυνατότητες από τον προϋπολογισμό, για την καταβολή του επιδόματος θέρμανσης δεν υπάρχουν; Σαφώς υπάρχουν δυνατότητες και σας εξηγήσαμε από πού βρίσκει κανείς τα κονδύλια, αφού το κράτος λόγω του αυξημένου Φ.Π.Α. και των υψηλών τιμών στα καύσιμα εισέπραξε υπερδιπλάσια φέτος από ό,τι πέρσι. Το 50% αυτών των υπερεισπράξεων να διαθέσει, μπορεί να καλύψει το επίδομα. 
      Άρα, λοιπόν, δυνατότητες υπάρχουν. Εκείνο που δεν υπάρχει, είναι δυστυχώς η κοινωνική ευαισθησία από πλευράς της Κυβέρνησης. Η άρνησή σας απόψε για μία ακόμη φορά να καταβληθεί το επίδομα θέρμανσης, για να υπάρξει μία ανακούφιση σε αυτά τα κοινωνικά στρώματα εν όψει του επερχόμενου χειμώνα, αποδεικνύει ότι είστε κοινωνικά ανάλγητοι, κύριοι της Νέας Δημοκρατίας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πετσάλνικο.
      Το λόγο έχει ο κ. Στρατάκης.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
       Κυρίες και κύριοι συνάδελφοι, είναι γεγονός ότι η πρόταση του ΠΑ.ΣΟ.Κ. έχει συγκεκριμένη στόχευση και ουσιαστικά αποσκοπεί στην ελάφρυνση των ασθενέστερων οικονομικά τάξεων, στις οποίες τάξεις συμπεριλαμβάνονται οι μισθωτοί με τον κατώτερο μισθό και ημερομίσθιο, οι συνταξιούχοι του Ο.Γ.Α., συνταξιούχοι που δικαιούνται ΕΚΑΣ, όπως και οι μακροχρόνια άνεργοι, δηλαδή περίπου ενάμιση εκατομμύριο Έλληνες. Λέμε να δοθεί σε αυτούς ένα ποσό περίπου 320 ευρώ κατά μέσο όρο το χρόνο, προκειμένου να αντιμετωπίσουν πραγματικά τις δύσκολες καταστάσεις που περνούν. Και είναι δύσκολες οι καταστάσεις, όταν υπάρχει χειμώνας και σε ορισμένες περιοχές μάλιστα ιδιαίτερα βαρύς ο χειμώνας, περιοχές ορεινές οι οποίες είναι σε όλη την επικράτεια και όχι μόνο στη Βόρεια Ελλάδα και που οι άνθρωποι δυσκολεύονται να αντιμετωπίσουν την κατάσταση όπως ακριβώς τη βιώνουν.
	(Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Και κατηγορείτε το ΠΑ.ΣΟ.Κ., ότι φέρνει αυτή την πρόταση ευκαιριακά. Κάθε άλλο. Την πρόταση δεν την φέρνει ευκαιριακά. Γιατί έχει αποδείξει στο παρελθόν, ιδιαίτερα την περίοδο του 2000-2001, ότι η πρότασή του αυτή και η απόφασή του αυτή είχε ένα συγκεκριμένο σκεπτικό. Και το σκεπτικό ήταν, όταν οι τιμές ανέβηκαν από τα 18 στα 32 δολάρια το βαρέλι, ότι έπρεπε να δοθεί μια ενίσχυση. Και δεν ισχύει αυτό που λέτε, γιατί δεν το δώσατε και τα επόμενα χρόνια, αφού θέλετε να το καθιερώσετε, γιατί όπως είπε ο Κοινοβουλευτικός σας Εκπρόσωπος, η τιμή του βαρελιού το 2003 κατέβηκε στα 26 ευρώ. Σε συνδυασμό δε με τις αυξημένες δαπάνες, εν όψει της προετοιμασίας των Ολυμπιακών Αγώνων, ασφαλώς και δεν υπήρχε η δυνατότητα να δοθεί στη συνέχεια.
       Όμως, σήμερα βιώνουμε το εντελώς αντίθετο. Οι τιμές στο βαρέλι έχουν διπλασιαστεί και πλέον από τις τιμές του 32 ευρώ το βαρέλι. Άρα, λοιπόν, είναι η κρίσιμη στιγμή, είναι η κατάλληλη στιγμή που θα έπρεπε μια Κυβέρνηση που πραγματικά σκέφτεται τα συμφέροντα, αλλά νοιάζεται και για τον αδύναμο ελληνικό λαό, να δώσει αυτό το επίδομα, γιατί αυτό έπρεπε να κάνει μια Κυβέρνηση που δεν είναι ανάλγητη, όπως είναι ανάλγητη η Κυβέρνηση της Νέας Δημοκρατίας.
       Όταν μάλιστα διαπιστώνεται στην πράξη και αποδεικνύεται -και δεν θα επανέλθω σε αυτά τα στοιχεία που ανέφεραν οι προηγούμενοι συνάδελφοί μου- ότι τα έσοδα και ιδιαίτερα από τα καύσιμα έχουν αυξηθεί. Άρα, λοιπόν, θα έπρεπε να υπάρξει μια επιστροφή αυτών των εσόδων σε αυτούς που την έχουν ανάγκη αυτή την επιστροφή και που βιώνουν το μεγαλύτερο πρόβλημα.
       Όμως εδώ διαπιστώνουμε και παρά τις προσπάθειες που κάνει η Νέα Δημοκρατία, ότι η πολιτική της είναι προς την κατεύθυνση το πώς θα πληγούν ακόμη περισσότερο αυτοί που δεν έχουν. Διότι μη μου πείτε ότι δεν σας ενδιαφέρει ποιους πλήττουν οι έμμεσοι φόροι, τους οποίους βλέπουμε να έχουν αυξηθεί υπέρμετρα τα τελευταία χρόνια και να προβλέπεται επιπλέον μια αύξηση 10% στο σχέδιο προϋπολογισμού του 2007. Αν σας ενδιέφερε πραγματικά να μη πλήττετε ακόμη περισσότερο  αυτούς που δεν έχουν, δεν θα κάνατε αυτή την αύξηση στους έμμεσους φόρους. Και μη μου πείτε, ότι δεν γνωρίζετε ποιους πλήττει η αύξηση του Φ.Π.Α., όπου ενώ υποσχόσαστε προεκλογικά ότι θα μειώνατε το Φ.Π.Α., εν τούτοις τον αυξήσατε. 
      Και όλα αυτά γιατί πραγματικά στο στόχαστρό σας είναι πώς θα δημιουργήσετε τις προϋποθέσεις να ενισχύσετε τους ημέτερους, τους «κουμπάρους» ακόμη περισσότερο, σε βάρος των πολλών και οι πολλοί είναι, δυστυχώς στη χώρα μας, αυτοί που δεν έχουν, είτε το θέλετε, είτε όχι. Και βέβαια με τις πολιτικές σας εσείς δημιουργείτε ακόμη περισσότερους απ’ αυτούς που δεν έχουν. Οι πολιτικές αυτές είναι πολλές, αλλά  δεν θα κάνω ιδιαίτερες αναφορές.
      Το σημαντικότερο, όμως, είναι αυτό που προκύπτει από τα στοιχεία που έχουν δει τελευταία το φως της δημοσιότητας, μιας άσχημης οικονομικής κατάστασης, την οποία βιώνει η μέση Ελληνική οικογένεια. Γιατί ενώ το έλλειμμα έχει φθάσει τα 250 ευρώ το μήνα, σε σχέση με το 2003, αφού ισοσκελίσατε το περίσσευμα που υπήρχε, εν τούτοις βλέπουμε ότι τα ελληνικά νοικοκυριά –όσα τουλάχιστον δεν είχαν κάποιο απόθεμα- υποχρεώνονται σε υπερδανεισμό. Εσείς  αυτόν τον υπερδανεισμό που  συμβάλλει ουσιαστικά στο ρυθμό ανάπτυξης, το θεωρείτε ευλογία Θεού, γιατί δυστυχώς, εάν δεν υπήρχε αυτός, οι ρυθμοί ανάπτυξης θα είχαν μειωθεί ακόμη περισσότερο, έστω και αν λέτε -και είναι γνωστό αυτό βέβαια, αλλά δεν το κάνετε αυτό στην πράξη- ότι με αυξημένους ρυθμούς ανάπτυξης κτυπάμε την ανεργία. 
      Και εσείς δεν το κάνετε ούτε αυτό, γιατί προσπαθείτε μέσα από την επανίδρυση του κράτους που είναι  οι νέες υπηρεσίες και οι νέες θέσεις που δημιουργείτε -δηλαδή η μεγιστοποίηση του κράτους- να καταπολεμήσετε την ανεργία, ξεγελώντας για άλλη μια φορά τους δικούς σας ανθρώπους, αυτούς που υποτίθεται ότι θέλετε να βοηθήσετε, γιατί γνωρίζετε πάρα πολύ καλά ότι τους προσφέρετε μια ευκαιριακή θέση εργασίας και αύριο μεθαύριο, δεν θα μπορούν να συνεχίσουν, γιατί δεν υπάρχουν αυτές οι δυνατότητες. 
      Μας είπατε, από πού να τα δώσετε και ότι κάνετε μια αποτελεσματική –έτσι είπε ο κύριος Υφυπουργός Οικονομίας και Οικονομικών- ιεράρχηση των προβλημάτων και των ζητημάτων που πρέπει να λυθούν. Μα, αν κάνατε αυτή την αποτελεσματική ιεράρχηση δεν θα προχωρούσατε στην αύξηση του ελλείμματος του δημόσιου χρέους, κατά 33.000.000.000 ευρώ, τα 2,5 τελευταία χρόνια και από τα εκατόν εβδομήντα τόσα που παραλάβατε την εικοσαετία του ΠΑ.ΣΟ.Κ., να το φθάσετε εκεί που το φθάσατε. Και δεν θα τολμούσατε από τη μια να δηλώνετε εδώ στη Βουλή, ότι θα κάνετε δανεισμό 34.000.000.000 ευρώ το 2007 και να μιλάτε για αύξηση των φόρων, τη στιγμή μάλιστα που αυτοί  οι φόροι αυξάνουν τα έσοδα και από την άλλη να λέτε από πού θα τα δώσετε. Μα απ’ αυτά που εισπράξατε παραπάνω, απ’ αυτά που δανείζεστε, για να τα δίνετε στους ημέτερους, θα μπορούσατε να δώσετε και αυτό το ελάχιστο που το έχουν ανάγκη πράγματι οι οικονομικά ασθενέστερες τάξεις του ελληνικού λαού.
    Αυτό αποδεικνύει, κυρίες και κύριοι συνάδελφοι, ότι οι επιλογές της Νέας Δημοκρατίας, οι επιλογές της Κυβέρνησης είναι διαφορετικές απ’ αυτές που θα έπρεπε να είναι και απ’ αυτές που υποσχέθηκε στον ελληνικό λαό. Αποδείξεις πάρα πολλές. 
    Παρά το ότι εσείς λέγατε ότι θα αυξήσετε τα έσοδα από την καταπολέμηση της διαφθοράς και ένα σωρό άλλα πράγματα προεκλογικά –τα δεκάδες τρισεκατομμύρια που τα αναφέρετε εδώ ως Πρωθυπουργός της χώρας, τότε Αρχηγός της Αξιωματικής Αντιπολίτευσης είναι γνωστά - εμείς σας λέμε για να έχετε έσοδα να μην χαρίζετε χρήματα σε ημέτερους. Και σας υποδεικνύουμε και τρόπους. Θα ήθελα να είναι εδώ ο κ. Δούκας για να ακούσει αυτό που θα πω τώρα γιατί εδώ στη Βουλή απήντησε διαφορετικά. Σας λέμε να εξαντλείτε όπως συνηθιζόταν τουλάχιστον μέχρι σήμερα όλα τα ένδικα μέσα. Και όμως δεν το κάνετε όταν αφορά ημέτερους. Από την άλλη μας λέτε «πού θα βρούμε τα χρήματα». Μα πώς δεν έχετε την δυνατότητα, βασιζόμενοι σε αποφάσεις που βολεύουν ημέτερους, χωρίς να εξαντλείτε τα ένδικα μέσα να χαρίζετε σ’ αυτούς τεράστια κονδύλια από τον κρατικό κορβανά; 
    Κλείνετε τα μάτια στα ολιγοπώλια. Και παρά τις καταγγελίες που υπάρχουν για καρτέλ και ολιγοπώλια στα καύσιμα δεν κάνετε τίποτα. Και μας λέτε ότι κάνατε παρεμβάσεις και βάλατε πολλαπλάσια πρόστιμα. Αλλά δεν μας απαντήσατε πόσα εισπράξατε απ’ αυτά τα πρόστιμα. Και ποια πολιτική υλοποιείτε όταν βάζετε πρόστιμα αλλά στη συνέχεια δεν εισπράττετε τίποτα απ’ όλα αυτά; Είχατε δεσμευθεί για ενιαία φορολόγηση των καυσίμων και ούτε αυτό το προχωρήσατε γιατί δεν βολεύει τους ημέτερους και τους «κουμπάρους». Αυτά όμως δεν τα λέτε στην Αίθουσα αυτή εδώ. Τα κάνετε πράξη. Με τις ερωτήσεις που κάναμε είχατε δεσμευθεί από το τέλος του 2004 ότι το 2005, έστω το 2006 θα προχωρούσατε σ’ αυτή την επιλογή. Δεν κάνατε όμως ούτε αυτό. 
    Και μιλήσατε για διαφθορά στο παρελθόν και προσφεύγετε στην δικαιοσύνη για κάθε καταγγελία που παίρνει δημοσιότητα. Δυστυχώς αυτό κάνατε μόνο. Και κρύβετε όσα δεν παίρνουν το φως της δημοσιότητας που είναι ίσως και τα περισσότερα. Και από την άλλη μιλάτε για λαϊκισμό και αναξιοπιστία. Τον λαϊκισμό και την αναξιοπιστία σας την αντιλαμβάνεται καθημερινά ο ελληνικός λαός. Γι’ αυτό και θα σας πληρώσει ανάλογα στις επικείμενες αλλά και στις επόμενες εκλογικές αναμετρήσεις. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Βασίλειος Κεγκέρογλου.
    ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, η περίφημη επανίδρυση του κράτους που επέλεξε η Κυβέρνηση με την κομματική στελέχωση είναι η κύρια αιτία  που δημιούργησε την αποσύνθεση και τη διάλυση των θεσμών και των ελεγκτικών μηχανισμών. Αυτά τα πρωτοφανή που βιώνει ο έλληνας πολίτης το τελευταίο διάστημα είναι αποτέλεσμα της πολιτικής της Νέας Δημοκρατίας. Προεκλογικά, κύριε Υπουργέ, είχατε εμφανιστεί με κεντρώο προσωπείο επικαλούμενοι των μεσαίο χώρο και την ήπια προσαρμογή με στόχο προφανώς την υποκλοπή της ψήφου των πολιτών. 
    Μετεκλογικά αποκαλύφθηκε το πραγματικό σας κοινωνικά ανάλγητο πρόσωπο. Τη θέση της αντιπολιτευτικής ευαισθησίας πήρε σιγά-σιγά η κυβερνητική αναισθησία. Ξεκινήσατε με την αδιαφανή απογραφή, με πρώτο στόχο την συκοφάντηση του ΠΑ.ΣΟ.Κ. και δεύτερο στόχο να βρείτε μια επαρκή δικαιολογία για την αθέτηση των προεκλογικών υποσχέσεών σας. 
    Και τι καταφέρατε; Συκοφαντήσατε πρώτα-πρώτα τη χώρα στο εξωτερικό και δεύτερον, αυτή την φτηνιάρικη δικαιολογία την στείλατε να την πληρώσουν πανάκριβα οι πολίτες. 
    Ακολούθησαν, να θυμηθούμε: μισθοί απογραφής, συντάξεις απογραφής φόροι απογραφής και άρνηση για κάθε μέτρο στήριξης των οικονομικά αδυνάτων όπως είναι το επίδομα θέρμανσης. Όλα τα φοροεισπρακτικά και κοινωνικά άδικα μέτρα τα φορτώσατε στις πλάτες των οικονομικά ασθενέστερων. Η αύξηση των έμμεσων φόρων είναι σ’ αυτή την κατεύθυνση. Η αύξηση του Ειδικού Φόρου στα καύσιμα, η αύξηση των τιμολογίων της Δ.Ε.Η., των τελών της κινητής τηλεφωνίας και η αύξηση του Φ.Π.Α. Αυξήσεις που τελικά κατέστησαν το επίσημο κράτος τροφοδότη των ανατιμήσεων στην αγορά. 
    Και ενώ αυξήσατε τους φόρους για τους πολλούς εισπράττετε λιγότερα. Και αυτό είναι λογικό από την στιγμή που με το άλλο χέρι χαρίζετε πολλά στους λίγους. Χαρίζετε στις τράπεζες και στις μεγάλες επιχειρήσεις με τα υπερκέρδη. Ξεπουλάτε φθηνά σε τιμή ευκαιρίας τη δημόσια περιουσία για να καλυφθούν τα δημόσια ελλείμματα και ταυτόχρονα αγοράζετε ακριβά προκειμένου να εξυπηρετήσετε σκοπιμότητες και δικούς σας ανθρώπους σε ορισμένες περιπτώσεις. 
      Κυρίες και κύριοι συνάδελφοι, η Κυβέρνηση βλέποντας ότι δεν μπορεί να τα καταφέρει με την πολιτική στα οικονομικά, το έχει ρίξει τελευταία στις ταχυδακτυλουργίες. Έτσι, λοιπόν, ο κ. Αλογοσκούφης μας είπε ότι μέσα σε μία νύχτα πλούτισε η χώρα και ο κάθε Έλληνας κατά 25% περισσότερο. Και αυτή η επιλογή, όπως και η αδιαφανής απογραφή, θα είναι εις βάρος της χώρας και κατά συνέπεια εις βάρος των πολιτών. Έγινε μόνο και μόνο για να μειώσει εικονικά το λεγόμενο έλλειμμα. Η χώρα και στη συνέχεια οι πολίτες θα πληρώσουν με αυξημένες εισφορές προς την Ευρωπαϊκή Ένωση και με απώλεια προγραμμάτων και πόρων. 
      Κυρίες και κύριοι συνάδελφοι, η ανάλγητη εισοδηματική πολιτική της Κυβέρνησης τρία χρόνια τώρα μειώνει τα πραγματικά εισοδήματα των εργαζομένων. Με τις μηδαμινές αυξήσεις στις συντάξεις, οι συνταξιούχοι αναπολούν τα «ψίχουλα». Οι μικρομεσαίοι οδηγούνται σε αδιέξοδο και μια πρωτοφανής ασφυξία επικρατεί στην αγορά. Το εισόδημα των αγροτών για τρίτη συνεχόμενη χρονιά μειώνεται δραματικά και το κόστος παραγωγής ανεβαίνει σταθερά. Ταυτόχρονα, ο καταναλωτής απροστάτευτος πληρώνει πολλά περισσότερα. Οι ελεγκτικοί μηχανισμοί έχουν απαξιωθεί και η συνεχής επίκληση του υγιούς ανταγωνισμού έχει καταντήσει ανέκδοτο. Η ελεύθερη αγορά έγινε ασύδοτη αγορά. Τα διυλιστήρια και οι εταιρίες διανομής εμφανίζουν υπερκέρδη. Ο κάθε πολίτης μπορεί να το διαβάσει στους ισολογισμούς τους.  
      Η Κυβέρνηση μπροστά στα φαινόμενα κερδοσκοπίας, μπροστά στα απανωτά κύματα ακρίβειας, απλώς παρατηρεί και οι πολίτες με το δίκιο τους αναρωτιούνται: «Καλά δεν έχει σχέδιο ή έχει σχέδιο και δεν μπορεί να το εφαρμόσει;» Όποια βέβαια και να είναι η απάντηση σ’ αυτό το ερώτημα, το αποτέλεσμα είναι το ίδιο. Τα βάρη φορτώνονται και στις δύο περιπτώσεις στην πλάτη των αδυνάτων. 
      Κυρίες και κύριοι συνάδελφοι, ο χειμώνας που έρχεται είναι βαρύς και δύσκολος για κάθε οικογενειακό προϋπολογισμό ως αποτέλεσμα της συνολικής πολιτικής που ακολουθείται. Το ΠΑ.ΣΟ.Κ. επιμένει για την καταβολή του επιδόματος, όχι γιατί θέλει να δημαγωγήσει, όπως είπατε, αλλά γιατί έτσι επιτελεί στο ελάχιστο το καθήκον του για τη στήριξη των οικονομικά αδυνάτων που πλήττονται από την πολιτική σας. Χρέος της Κυβέρνησης είναι να υιοθετήσει αυτή την πρόταση νόμου. Το κόστος του επιδόματος το έχει εισπράξει και με το παραπάνω από τους ίδιους στους οποίους θα πρέπει να καταβληθεί. Αν το αρνηθεί, όπως έκανε και πέρσι, τότε ας ετοιμαστεί να περάσει το δικό της βαρύ χειμώνα. Η ετυμηγορία των πολιτών, έτσι ή αλλιώς, δεν θα αργήσει να έρθει.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το  λόγο έχει η συνάδελφος κ. Διαμαντοπούλου.
      ΑΝΝΑ ΔΙΑΜΑΝΤΟΠΟΥΛΟΥ: Κύριε Πρόεδρε, κυρίες και κύριοι συνάδελφοι, είναι σαφές ότι δεν είναι η πρώτη φορά που γίνεται συζήτηση στη Βουλή για το επίδομα θέρμανσης και ο λόγος που το ΠΑ.ΣΟ.Κ. το επαναφέρει, δεν είναι γιατί η επανάληψη είναι «μήτηρ μαθήσεως». Το επαναφέρουμε για πολύ συγκεκριμένους πολιτικούς λόγους. Είναι πολύ σαφές ότι πρέπει να αναδειχθούν συγκεκριμένα πολιτικά ζητήματα. Κάποια από αυτά έχουν να κάνουν με την αντιπολιτευτική περίοδο της Νέας Δημοκρατίας. Πρέπει, λοιπόν, να υπενθυμίσουμε ξανά και ξανά την υποκριτική στάση της κριτικής σας, ιδιαίτερα στο συγκεκριμένο θέμα που συζητούμε σήμερα, αλλά και τις ψευδείς υποσχέσεις σας προς τον λαό. 
      Με περισσή ευκολία, ο κ. Μαγγίνας μίλησε για λαϊκισμό και απέδωσε την επιλογή του θέματος του επιδόματος θέρμανσης από το ΠΑ.ΣΟ.Κ. στο ότι με περισσό λαϊκισμό θα ήθελε ουσιαστικά να δημαγωγήσει πάνω σ’ αυτό το θέμα. Να σας υπενθυμίσουμε, κύριοι συνάδελφοι, ότι λαϊκισμός είναι να θεωρείς μικρό το επίδομα θέρμανσης, όταν το έδινε το ΠΑ.ΣΟ.Κ. και λαϊκό είναι το να δίνεις το επίδομα θέρμανσης σ’ αυτούς που το έχουν ανάγκη.
      Αυτή την επανάληψη του τι είναι λαϊκιστικό και τι λαϊκό, τη ζούμε καθημερινά. Τη ζούμε σε αυτό που εκφράζει ο Νομάρχης της Νέας Δημοκρατίας στη Θεσσαλονίκη. Εκεί έχουμε κατανοήσει πάρα πολύ καλά –το έχει κατανοήσει όλος ο ελληνικός λαός- ποια είναι η διαφορά του λαϊκισμού, που χαϊδεύει τα αυτιά και ποια είναι η πραγματική λαϊκή πολιτική, που στη συγκεκριμένη περίπτωση σήμαινε το να γίνουν ορισμένα έργα.
      Τόσο ο εισηγητής μας όσο και οι συνάδελφοι έχουν βάλει με επάρκεια όλα τα επιχειρήματα και δεν θέλω να τα επαναλάβω. 
      Θέλω μόνο να κάνω δύο πολιτικές παρατηρήσεις. Η μία αφορά τη Νέα Δημοκρατία. Η άλλη αφορά το Κομμουνιστικό Κόμμα της Ελλάδας. 
      Όσον αφορά τη Νέα Δημοκρατία: Στο 6ο Συνέδριο του κόμματός σας ο κ. Καραμανλής είχε πει ότι η Νέα Δημοκρατία εκφράζει το κοινωνικό κέντρο. Και είχε ορίσει ως κοινωνικό κέντρο τους πολίτες που δεν ανέχονται τις ακρότητες, το φασισμό και τη διάρρηξη της κοινωνικής συνοχής, λέγοντας ότι αυτοί οι πολίτες είναι η μεγάλη βάση όχι της Νέας Δημοκρατίας, αλλά του εκλογικού σώματος.
      Κυρίες και κύριοι συνάδελφοι, πιστεύω ότι με το κλείσιμο της Βουλής πριν από τις Δημοτικές Εκλογές, κλείνει και ο εικονικός κύκλος του κοινωνικού κέντρου της Νέας Δημοκρατίας.
      Θα πάρω ένα-ένα τα επιχειρήματα του Πρωθυπουργού.
      Τους δύο τελευταίους μήνες έγινε απολύτως σαφές τι σημαίνει ακρότητα, τι σημαίνει φανατισμός, τι σημαίνει διάρρηξη της κοινωνικής συνοχής. Έγινε κατανοητό τους τελευταίους δύο μήνες. Ήταν το αποτέλεσμα των πολιτικών των δυόμισι χρόνων.
      Ξεκινάω με την ακρότητα. Πώς άραγε ονομάζουμε τον αυταρχισμό, που επιδεικνύει η Κυβέρνηση, απέναντι σε κοινωνικές ομάδες, όπως είναι οι δάσκαλοι, έναν ακραίο αυταρχισμό όσον αφορά τον κοινωνικό διάλογο, όπου δυσφημείται ο αγώνας των δασκάλων και αρνείται κάθε είδους επικοινωνία μαζί τους; Δεν είναι άραγε ακραία πολιτική το ότι επαναφέραμε στο πολιτικό σκηνικό, δια των Υπουργών σας, τη δύναμη της Αστυνομίας και της κρατικής βίας; Κι αν θέλετε στο πολύ συγκεκριμένο και σαφές θέμα, που συζητάμε σήμερα, δεν είναι ακραία η άρνησή σας στο να ανταποκριθείτε στις ανάγκες των πλέον χαμηλών στρωμάτων, όταν μόνο τα έσοδα που πήρατε από το φόρο καυσίμων, είναι αρκετά για να αντιμετωπίσουν το θέμα του επιδόματος θέρμανσης;
      Κλείνω με τον κύκλο των ακραίων πολιτικών και της ακρότητας.
      Έρχομαι στο θέμα του φανατισμού. 
      Η Κυβέρνηση επέδειξε κομματικό φανατισμό και εμπάθεια από τα μείζονα θέματα, όπως είναι το θέμα της απογραφής, που δεν μπορεί πλέον να ερμηνευτεί με άλλον τρόπο, μέχρι τα ζητήματα που αφορούν το φανατισμό που καλλιεργήσατε στους δικούς σας οπαδούς, που δημιούργησαν εντάσεις, τις οποίες είδαμε να δημιουργούν γεγονότα όπως αυτά με το θάνατο του συνδικαλιστού στα ΕΛΤΑ.
      Αυτό είναι ο φανατισμός, τον οποίο καταγγέλλατε και τον οποίο σήμερα έχετε φέρει σε όλα τα επίπεδα του δημόσιου τομέα και του συνδικαλισμού.
      Το τρίτο στοιχείο, στο οποίο αναφέρθηκε ο κ. Καραμανλής, ήταν οι συνθήκες διάρρηξης του κοινωνικού ιστού. Αλήθεια, πώς ονομάζονται όλα αυτά που γίνονται σήμερα; 
      Η ακρίβεια, για την οποία έγινε συζήτηση και σας απάντησε ο Κυβερνητικός μας Εκπρόσωπος, έχει συγκεκριμένα αποτελέσματα. Βεβαίως, υπήρχε πάντοτε ακρίβεια. Όταν, όμως, η αύξηση των αναγκών μιας τετραμελούς οικογένειας υπερβαίνει τα 200 ευρώ μηνιαίως μόνο και μόνο από τα είδη άμεσης ανάγκης, δεν είναι αυτό ένα σοβαρότατο πρόβλημα, που κυρίως αφορά τα χαμηλά οικονομικά στρώματα; Δεν υπάρχει πρόβλημα με τη διάρρηξη του κοινωνικού ιστού όταν με διαδοχικούς προϋπολογισμούς γίνεται μία τεράστια μεταφορά πλούτου από τις χαμηλές οικονομικά τάξεις στις ισχυρές οικονομικά τάξεις; 
      Δεν είναι –για να επανέλθω πάλι στο συγκεκριμένο- πρόβλημα της κοινωνικής συνοχής όταν αρνείστε στις πλέον ορεινές και κατά κανόνα φτωχές περιοχές και στις πλέον χαμηλές οικονομικά τάξεις να δώσετε κάτι, που θα απαλύνει την εξαιρετικά δύσκολη οικονομική περίοδο; 
      Όλα αυτά τα στοιχεία δεν συνιστούν διάρρηξη του κοινωνικού ιστού; 
      Γι’ αυτούς, λοιπόν, ακριβώς τους τρεις λόγους στους οποίους αναφέρθηκε σε ένα από τα πιο σημαντικά συνέδριά σας ο ίδιος ο Πρωθυπουργός, αποδεικνύεται ότι έχετε χάσει τη βάση του εκλογικού σώματος στο οποίο αναφερόσασταν. Τελείωσε η ιστορία του κοινωνικού κέντρου και επανερχόμαστε στον πυρήνα της γνωστής παλαιάς Δεξιάς.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτού)
      Θέλω να κάνω και μία πολιτική παρατήρηση για το Κομμουνιστικό Κόμμα και θα τελειώσω με αυτό, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Δεν έχει ολοκληρωθεί ακόμα ο χρόνος σας. Έχετε ακόμη ένα λεπτό.
      ΑΝΝΑ ΔΙΑΜΑΝΤΟΠΟΥΛΟΥ: Σήμερα το Κομμουνιστικό Κόμμα της Ελλάδας για άλλη μια φορά μίλησε για τις ίδιες πολιτικές. ΠΑ.ΣΟ.Κ. και Νέα Δημοκρατία ίδια πολιτική και στο επίδομα θέρμανσης. Θεωρώ -επειδή είμαι η ίδια κόρη κομμουνιστή και δεν μπορώ να αποδώσω φιλοδεξιά πολιτική στο Κομμουνιστικό Κόμμα- ως ακραίο «αντιπασοκισμό» το να μεταφράζεται η πολιτική που δίνει το επίδομα και ζητά να ξαναδοθεί με τον ίδιο τρόπο με την πολιτική που υπόσχεται το επίδομα και δεν το δίνει. 
      Από αυτό, όμως, το πολύ μικρό στοιχείο μπορούμε να δούμε μία συνολική συμπεριφορά του Κομμουνιστικού Κόμματος, η οποία κατά την άποψή μου έχει πάρει ακραία στοιχεία επίθεσης απέναντι στο ΠΑ.ΣΟ.Κ. και υποστήριξης των πολιτικών της Νέας Δημοκρατίας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Ιωάννης Μανιάτης.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, στα είκοσι πέτρινα χρόνια της αντιπολίτευσης της Νέας Δημοκρατίας, το κόμμα της σημερινής Κυβέρνησης προσπάθησε να δημιουργήσει ένα προσωπείο, το προσωπείο μίας παράταξης «ηθικής παρθενίας» και το προσωπείο μίας παράταξης κοινωνικής ευαισθησίας. Κατάφερε με ένα μαγικό τρόπο αυτή η Κυβέρνηση μέσα σε δυόμισι χρόνια αυτό το προσωπείο να το κάνει κομμάτια και θρύψαλα. Αναφέρομαι πρώτα από όλα στο πρώτο τεκμήριο, στο τεκμήριο της «ηθικής παρθενίας». Σας θυμίζω ότι ξεκινήσατε με διευθυντές γραφείων Υφυπουργών Τουρισμού, συνεχίσατε με «χούπηδες», περάσατε σε παραιτήσεις ή «παραιτήσεις» διευθυνόντων συμβούλων επιχειρήσεων και φτάσατε πρόσφατα σε «Πανάγους και κουμπάρους». Σήμερα σε αυτή την Αίθουσα κρίνεται το δεύτερο τεκμήριο του προσωπείου του κοινωνικού κέντρου, το κομμάτι αυτό που αναφέρεται στην κοινωνική ευαισθησία. 
      Τι λέει με απλά λόγια η πρόταση νόμου του ΠΑ.ΣΟ.Κ.; Σε αυτούς που έχουν ανάγκη, δηλαδή σε αυτούς που αμείβονται με το κατώτατο μεροκάματο, σε αυτούς που παίρνουν το επίδομα του ΕΚΑΣ, στους συνταξιούχους του ΟΓΑ και σε αυτούς που είναι μακροχρόνια άνεργοι να δώσουμε εφάπαξ αυτό που τους παίρνουμε περίπου κάθε μήνα. 
      Η Κυβέρνηση έχει τρεις μόνιμες «κασέτες» στη διάθεσή της, προκειμένου να αντιπαρέλθει τα επιχειρήματα του ΠΑ.ΣΟ.Κ. Η πρώτη «κασέτα» λέει «γιατί το ΠΑ.ΣΟ.Κ. δεν το έκανε τα προηγούμενα είκοσι χρόνια;». Η δεύτερη «κασέτα» λέει «μα, δεν το κάνει η Ευρωπαϊκή Ένωση, γιατί δεν το επιτρέπει η αγορά». Η τρίτη «κασέτα» λέει «δεν το είχαμε υποσχεθεί». 
      Κατά ατυχή σύμπτωση και οι τρεις αυτές «κασέτες» είναι άχρηστες στη συγκεκριμένη πρόταση νόμου για τη χορήγηση του επιδόματος θέρμανσης, διότι δυστυχώς για εσάς, κύριοι της Κυβέρνησης, το κακό ΠΑ.ΣΟ.Κ. χορήγησε επίδομα θέρμανσης σε περίπου δύο εκατομμύρια Έλληνες, ύψους 50.000 δραχμών. Η δεύτερη κασέτα είναι άχρηστη, γιατί οι κουτόφραγκοι δίνουν δυστυχώς επίδομα. Το Βέλγιο έδωσε πέρυσι 300.000.000 ευρώ, η Μεγάλη Βρετανία δίνει, η Ιρλανδία δίνει, η Γαλλία δίνει. Η τρίτη «κασέτα» είναι άχρηστη και θα σας αναφέρω μόνο ένα παράδειγμα.
      Στις 29 Ιανουαρίου του 2004 ο τότε Αρχηγός της αντιπολίτευσης, ο κ. Καραμανλής, σε ομιλία του στη Στυλίδα έλεγε: «Μειώνεται και άλλο η τιμή των καυσίμων και του ρεύματος». Πού βρισκόμαστε σήμερα; Κατά την περίοδο Οκτωβρίου-Μαρτίου του 2005 το μέσο κόστος για πετρέλαιο της ελληνικής οικογένειας ήταν της τάξης των 2.000 ευρώ, όταν το 2004 ήταν περίπου 1.000 ευρώ. Άρα, έχουμε μέσα σε ένα χρόνο -πέρυσι σε σχέση με πρόπερσι- αύξηση κατά περίπου 1.000 ευρώ.
      Δεύτερον, κατά ατυχή σύμπτωση για την Κυβέρνηση, σήμερα ο κ. Γκαργκάνας, ο Διοικητής της Τράπεζας της Ελλάδος, παραδίδοντας την Έκθεση για τη νομισματική πολιτική στην Πρόεδρο της Βουλής, είπε ότι ένας στους πέντε Έλληνες διαβιεί κάτω από το όριο της φτώχειας και ο ίδιος άνθρωπος συμπλήρωσε σήμερα ότι ένα στα οκτώ νοικοκυριά δίνει άνω του 40% του μηνιαίου εισοδήματός του για να αποπληρώσει κάρτες και δάνεια. Πριν ελάχιστες μέρες καταγγείλαμε ως ΠΑ.ΣΟ.Κ. ότι τους τελευταίους τριάντα έξι μήνες το κόστος διαβίωσης της μέσης Ελληνικής οικογένειας αυξήθηκε κατά 27%, όταν το αντίστοιχο μηνιαίο εισόδημα αυξήθηκε μόλις κατά 14%, υπάρχει δηλαδή ένα μηνιαίο έλλειμμα τους τελευταίους τριάντα έξι μήνες στη μέση Ελληνική οικογένεια περίπου 240 ευρώ. Από κάθε Ελληνική οικογένεια λείπουν 240 ευρώ το μήνα. 
      Στο ερώτημα «Υπάρχουν χρήματα;» σας δίνω τις αυτονόητες απαντήσεις. Κωνσταντίνος Καραμανλής, Σεπτέμβρης του 2005, δηλώσεις στο Μέγαρο Μαξίμου: «Αυξήθηκαν κατά 30% πέραν του αναμενομένου τα έσοδα από ιδιωτικοποιήσεις το 2005». Δηλαδή, εισπράχθηκαν περίπου 600.000.000 ευρώ από ιδιωτικοποιήσεις, δηλαδή  παραπάνω από όσα ανέμενε η Κυβέρνηση. Δεύτερον, από την αύξηση των τιμών του πετρελαίου φέτος και πέρυσι υπολογίζονται περίπου 800.000.000 ευρώ από Φ.Π.Α. και φόρους. Ενάμιση δισεκατομμύριο ευρώ δόθηκε στους έχοντες και κατέχοντες, αυτούς δηλαδή οι οποίοι θα φορολογηθούν πολύ λιγότερο στα διανεμόμενα κέρδη των επιχειρήσεων. Η αύξηση του Φ.Π.Α. από το 8% στο 9% και από το 18% στο 19%, η αύξηση στα τσιγάρα, τα ποτά και την κινητή τηλεφωνία και βεβαίως οι προκλητικές -που φτάνουν έως και ποσοστό 100%- αυξήσεις των κερδών διυλιστηρίων και τραπεζών τεκμηριώνουν απολύτως το λαϊκό του αιτήματος.
      Κύριε Υπουργέ, η χορήγηση του επιδόματος θέρμανσης, κατά τη γνώμη μου, αποτελεί τη λυδία λίθο της κατάρρευσης ή της μη κατάρρευσης του έσχατου οχυρού σας περί κοινωνικής ευαισθησίας. Σας ζητάμε να δώσετε μία φορά το χρόνο αυτά που εισπράττετε και έχετε ήδη προεισπράξει κάθε μήνα από τη μέση ελληνική οικογένεια. Εάν δεν απαντήσετε θετικά, τότε η απάντηση του ελληνικού λαού, λυπάμαι, αλλά θα είναι τέτοια που θα σας εκπλήξει.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Ιωάννης Βλατής.
      ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συνηθίσαμε τα δυόμισι τελευταία χρόνια από την Κυβέρνηση -μπροστά στην αδυναμία της να εφαρμόσει αυτά που υποσχέθηκε στον ελληνικό λαό- να αντιπολιτεύεται μόνιμα την Αντιπολίτευση και βέβαια με τη λογική των συμψηφισμών δυστυχώς από το Κομμουνιστικό Κόμμα, όπως το πρόσφατο –δυστυχώς, θα έλεγα- δημοσίευμα, όπου λίγο ως πολύ ο θάνατος του άτυχου συνδικαλιστή ήταν μια μάχη για τη νομή της εξουσίας. Έτσι έλεγε η εφημερίδα του Κομμουνιστικού Κόμματος.
      Όμως το σημερινό φαινόμενο αυτό που ακούσαμε από τον Κοινοβουλευτικό Εκπρόσωπο της Νέα Δημοκρατίας και από συναδέλφους της Νέα Δημοκρατίας να αντιπολιτεύονται το ΠΑ.ΣΟ.Κ. το οποίο έδωσε το επίδομα θέρμανσης στον ελληνικό λαό όταν η τιμή των καυσίμων ήταν στο μισό από την σημερινή τιμή, για τι δεν το έδωσε και τον μεθεπόμενο χρόνο που οι τιμές των καυσίμων είχαν πέσει, ε αυτό φεύγει απ’ τα όρια της λογικής. Και σήμερα που η τιμή αυτή είναι διπλάσια αρνείται να δώσει το επίδομα στον ελληνικό λαό.
      Είναι γεγονός ότι τα τελευταία χρόνια σημειώνεται μία σταθερή ανοδική πορεία στις τιμές του πετρελαίου η οποία στις εξάρσεις της δημιουργεί μεγάλα προβλήματα στην αγορά, δηλαδή φαινόμενα αστάθειας, ακρίβειας, αισχροκέρδειας που είναι καθημερινότητα πλέον στην ελληνική αγορά, μια αγορά που λειτουργεί ανεξέλεγκτα με όρους βαρβαρότητας πολλές φορές αφού οι μηχανισμοί ελέγχου δεν λειτουργούν. Η πολιτεία, οι κρατικοί μηχανισμοί δείχνουν να παρακολουθούν αδιάφοροι αυτά τα φαινόμενα χωρίς τη δυνατότητα ή χειρότερα χωρίς τη θέληση να αντιδράσουν.
      Θα σας δώσω μόνο μία χθεσινή εικόνα όταν εγώ όπως και χιλιάδες άλλοι Έλληνες ταξιδεύοντας στην εθνική οδό άκουσα από τα Δελτία Ειδήσεων του κρατικού ραδιοφώνου μία χαρμόσυνη είδηση για πτώση στις τιμές των καυσίμων και ότι η τιμή της αμόλυβδης- κατά το Υπουργείο Ανάπτυξης- διαμορφώθηκε στα 90,08 λεπτά το λίτρο. Όμως η πραγματικότητα ήταν άλλη. Είδαμε ότι σε κανένα πρατήριο της εθνικής οδού η τιμή της αμόλυβδης δεν ήταν κάτω από 99,09 λεπτά το λίτρο.
      Απ’ αυτήν την κατάσταση κερδίζουν λίγοι και κερδίζουν πολλά. Κερδίζουν οι επιχειρήσεις που ανεβάζουν τις τιμές με προσχηματικό λόγο πολλές φορές την αύξηση των καυσίμων αλλά τις περισσότερες φορές ξεχνούν να τις κατεβάσουν όταν οι τιμές πέφτουν. Κερδίζουν τα διυλιστήρια, κερδίζουν οι εταιρείες, κερδίζουν οι έμποροι και οι πρατηριούχοι. Και τέλος, εισπράττει τεράστια ποσά το κράτος από τον ειδικό φόρο και από τον Φ.Π.Α..
      Όμως αυτοί που χάνουν είναι πολύ περισσότεροι. Και βέβαια δεν μιλώ για τα υψηλά εισοδήματα αλλά για τις 800.000 συνταξιούχων του Ο.Γ.Α., για τις 400.000 συνταξιούχων δικαιούχων του Ε.ΚΑ.Σ., για τις εκατοντάδες χιλιάδες των νοικοκυριών που καλούνται να επιβιώσουν με μισθούς των 600 και των 800 ευρώ το μήνα και τις εκατοντάδες χιλιάδες ανέργων που καλούνται να επιβιώσουν με το επίδομα ανεργίας, όσοι το παίρνουν. Ομιλώ για τους αγρότες και τους κτηνοτρόφους που είναι οι μόνοι που βλέπουν τις τιμές της παραγωγής τους να μειώνονται αλλά όταν αυτή η παραγωγή φτάνει στο ράφι, αυτές οι τιμές ως δια μαγείας παίρνουν την ανηφόρα. Και η «ψαλίδα» αυτή διαρκώς ανοίγει. Ομιλώ για αυτούς που για να ζεσταθούν φέτος θα χρειαστούν ένα και δύο μηνιάτικα παραπάνω ανάλογα με την περιοχή που διαμένουν. Αλλά που να τα βρουν όταν αυτά έχουν εξανεμιστεί πριν τα πάρουν;
      Ποια είναι η απάντηση της πολιτείας, της Κυβέρνησης σε αυτούς τους πολίτες που δοκιμάζονται; Η ελευθερία της αγοράς; Ο ανταγωνισμός που δεν λειτουργεί; Τα διάφορα καρτέλ που κερδοσκοπούν ασύδοτα εις βάρος των καταναλωτών; Η ανικανότητα της Κυβέρνησης που αντί να χτυπήσει το λαθρεμπόριο καυσίμων που ανθίζει επαναπαύεται στα έσοδα της από την ακρίβεια των καυσίμων;
      Κυρίες και κύριοι συνάδελφοι, προέρχομαι από μια περιοχή που τους χειμερινούς μήνες δοκιμάζεται ιδιαίτερα. Ο Νομός Κοζάνης αντιμετωπίζει μια χειμερινή περίοδο που χρειάζεται θέρμανση εφτά έως οκτώ μήνες το χρόνο, που κατά μέσο όρο κάθε χειμώνα περνάει τριάντα μέρες με ολικό παγετό, που η θερμοκρασία, δηλαδή, το εικοσιτετράωρο δεν ξεπερνάει καθόλου τους «0» βαθμούς Κελσίου, που είναι πρωταθλήτρια στην ανεργία μετά την αποβιομηχάνιση της περιόδου ΄91-΄92 και παρ’ όλες τις προσπάθειες, δεν μπορεί να σηκώσει κεφάλι. 
      Πρόκειται για μια περιοχή, όπου οι αγρότες, καπνοπαραγωγοί και τευτλοπαραγωγοί ως επί το πλείστον, δοκιμάζονται άγρια τα τελευταία δύο χρόνια, όπου οι κτηνοτρόφοι βιώνουν καθημερινά τον εκβιασμό της γαλακτοβιομηχανίας και πωλούν το αγελαδινό γάλα από 28 έως 31 λεπτά, ανήμποροι να αντιδράσουν και ανυπεράσπιστοι μπροστά στην καταιγίδα. 
      Για όλους αυτούς τους ανθρώπους, προτείνουμε με τη σημερινή πρόταση νόμου το επίδομα θέρμανσης. Αυτούς θέλουμε να ανακουφίσουμε, σ’ αυτούς πρέπει να αποδείξουμε όλοι μας ότι το κράτος υπάρχει, ότι είναι μηχανισμός αλληλεγγύης και ότι μπορεί να αναδιανέμει τα έσοδα υπέρ των χαμηλών εισοδηματικών στρωμάτων και ότι τέλος πάντων είναι μια ασπίδα προστασίας.
      Κύριοι της Κυβέρνησης, δεν μπορεί να σφυρίζετε αδιάφορα μπροστά σ’ αυτήν την κατάσταση. Δεν μπορεί να συνεχίζετε να σφυρίζετε αδιάφορα ή ακόμα και να κλείνετε τα μάτια στους κερδοσκόπους. Δεν μπορεί να αρνείστε πεισματικά να χορηγήσετε το επίδομα θέρμανσης σ’ όλους τους δοκιμαζόμενους πολίτες. 
      Η  πρόταση νόμου του ΠΑ.ΣΟ.Κ. για τη χορήγηση του επιδόματος θέρμανσης είναι μια ολοκληρωμένη πρόταση που έρχεται να ανακουφίσει τους οικονομικά ασθενέστερους πολίτες αυτής της χώρας, επιστρέφοντας σ’ αυτούς μερικά μόνο από τα αυξημένα έσοδα του κράτους. Δεν έχετε δικαίωμα να αρνηθείτε για άλλη μια φορά μια δίκαιη πρόταση. Άλλο πρόσωπο δείξατε προεκλογικά και γι’ αυτό πολλοί από αυτούς τους πολίτες σας ψήφισαν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, σε λίγα δευτερόλεπτα.
      Για το πώς θα απολογηθείτε σ’ αυτούς τους πολίτες, φυσικά έχετε την απόλυτη ευθύνη και είναι δικό σας πρόβλημα. Ως Κυβέρνηση, όμως, έχετε υποχρέωση να προσπαθείτε για την επίλυση των προβλημάτων τους ή  τέλος πάντων, δεν έχετε κανένα δικαίωμα να αδιαφορείτε γι’ αυτούς.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο συνάδελφος κ. Αθανάσιος Παπαγεωργίου.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, τούτες τις μέρες ζούμε όλοι το άγχος των συμπολιτών μας να αντιμετωπίσουν το κόστος του επερχόμενου χειμώνα, το κόστος που επιφέρει η δραματική αύξηση των τιμών των καυσίμων.
      Αυτές τις μέρες, ζούμε μαζί με τους συμπολίτες μας την προσπάθειά τους να εφεύρουν τρόπους για να αντιμετωπίσουν το πρόβλημα. Και πρέπει να σας πω ότι πολλοί από τους συμπολίτες μας έβαλαν τα μολύβια κάτω και φυσικά, επιστράτευσαν τη φαντασία τους για να βρουν τρόπους να αντιμετωπίσουν το χειμώνα. Ιδιαίτερα εμείς που ερχόμαστε από τη βόρεια Ελλάδα, στα ορεινά χωριά οι αγρότες μας, οι χαμηλόμισθοι συνταξιούχοι με το μακρύ χειμώνα, έχουν εφεύρει  πολύ περισσότερους τρόπους για να αντιμετωπίσουν το πρόβλημα. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πάρα πολλοί επιστρατεύουν τις παλιές σόμπες, ενώ άλλοι καταφεύγουν στα τζάκια. Ελάτε όμως που, όπως είπε ο κ. Πετσάλνικος νωρίτερα, έχουν αυξηθεί οι τιμές του ξύλου κατά 20% γιατί η αγορά αντιλαμβάνεται ότι το πετρέλαιο είναι ένα δισεπίλυτο μέγεθος για το εισόδημα και ότι αν κάνουν χρήση του πετρελαίου, προφανώς θα έχουν μεγαλύτερα προβλήματα με τον οικογενειακό προϋπολογισμό. Αυτή είναι η κατάσταση και φυσικά την περιγράφουμε, την ξέρουμε και τη βιώνουμε. Επικαλούμαστε την εντοπιότητά μας και την καταγωγή μας γιατί το ζούμε με πιο έντονο τρόπο στα χωριά και ιδιαίτερα με τους αγρότες.
      Η μόνη που δεν το αντιλαμβάνεται, είναι η Κυβέρνηση. Προφανώς, η Κυβέρνηση θεωρεί ότι αν δώσει αυτό το επίδομα, θα είναι μηδενικής αξίας. Δεν αντιλαμβανόμαστε γιατί δεν υιοθετεί την πρόταση και το νόμο που φέραμε εμείς σήμερα στη Βουλή. Φαίνεται πως η Κυβέρνηση ζει σε άλλο κόσμο. Δεν αντιλαμβάνεται ότι η πολιτική της επέφερε δραματικές εξελίξεις και καταστάσεις στους πολίτες, στους χαμηλόμισθους συνταξιούχους και σε μεγάλα τμήματα της κοινωνίας μας.
      Η πολιτική σας η περιοριστική πολιτική στους μισθούς και στις συντάξεις. Οι μισθοί και οι συντάξεις που δίνονται τα δύο-τρία τελευταία χρόνια, είναι κάτω από τον πληθωρισμό της χώρας. Η φοροεπιδρομή και η φοροεπέλαση που αφαίμαξε το εισόδημα των χαμηλοσυνταξιούχων, των φτωχών ανθρώπων, η αύξηση της φορολογίας των έμμεσων φόρων αλλά και η μη τιμαριθμοποίηση, επέδρασαν δραματικά στα μικρά εισοδήματα. Η ακρίβεια που ροκανίζει τα εισοδήματα όλων αυτών των συμπολιτών μας. Η αύξηση του πετρελαίου, και όλα αυτά τα στοιχεία κατά τη γνώμη μου επέφεραν δραματικές εξελίξεις σε αυτούς τους πολίτες, τους περιθωριοποίησαν με τη βίαιη ανακατανομή του πλούτου που γίνεται εις βάρος των φτωχών και μεσαίων εισοδημάτων.
      Φυσικά η Κυβέρνηση επικαλέστηκε δύο λόγους σήμερα. Ο ένας είναι αυτός που λέει ότι εμείς ακολουθούμε μια συνολική πολιτική, έχουμε στρατηγική για το πώς θα αναπτυχθεί και πώς θα κατανεμηθεί καλύτερα το εισόδημα. Να όμως που τα δύο χρόνια κατέδειξαν το αντίθετο. Θεωρεί δηλαδή ότι το μέτρο του επιδόματος θέρμανσης φέτος ή του χρόνου είναι αποσπασματική προσέγγιση και δεν συμβάλλει στην ανάπτυξη, στην κατανομή του πλούτου και δεν ελαφρύνει τα εισοδήματα και τους οικογενειακούς προϋπολογισμούς. Ελάτε όμως που γίνεται το εντελώς το αντίθετο και αυτό το επίδομα σε αυτές τις συνθήκες είναι κρίσιμο για να βγάλει ο πολίτης που πιέζεται τη φετινή χρονιά.
      Ανακάλυψε και κάτι άλλο η Κυβέρνηση. Λέει ότι δεν είναι καλή η οικονομική κατάσταση και φυσικά ισχυρίζεται ότι την κακή οικονομική κατάσταση της χώρας δεν τη δημιούργησε αυτή. Ξεχνάει όμως κάτι άλλο η Κυβέρνηση. Αυτό που λέει ο ελληνικός λαός και που είναι η εμπειρία του, η παράστασή του και το βίωμα, ότι για να χτίσεις ένα οικοδόμημα χρειάζεσαι χρόνο, ιδρώτα, κόπο ενώ για να το γκρεμίσεις, ιδιαίτερα με τους σύγχρονους τρόπους, χρειάζεσαι ένα δυναμίτη στα θεμέλια. Δεν ήταν λοιπόν λίγος ο χρόνος για να γκρεμίσει το οικονομικό οικοδόμημα που έχτισε η Κυβέρνηση του ΠΑ.ΣΟ.Κ τα τελευταία χρόνια. Είναι πολύ τα δυόμιση χρόνια για να καταστραφεί το οικονομικό κλίμα, οι οικονομικές επιδόσεις, να επιδεινωθούν οι οικονομικές συνθήκες που παρήγαγαν αυτά τα αρνητικότατα φαινόμενα της περιθωριοποίησης μεγάλων κοινωνικών στρωμάτων, δημιούργησαν τη νέα φτώχεια και αυτά επέδρασαν τελικά σε πάρα πολλά κοινωνικά στρώματα. Μην θεωρεί ότι είμαστε όλοι κουτόφραγκοι σε αυτή τη χώρα και δεν αντιλαμβανόμαστε πώς καταστρέφεται μια χώρα, πώς χαλάει ένα κλίμα στην οικονομία.
      Έρχομαι και σε κάτι άλλο, κύριε Υπουργέ. Υπάρχει ένα ηθικό ζήτημα σε αυτή την πολιτική  που αφορά τη χορήγηση του επιδόματος θέρμανσης. Η αύξηση των εσόδων του προϋπολογισμού προήλθε τα δύο χρόνια από την αύξηση των τιμών στο πετρέλαιο. Είναι αναλογική η αύξηση των εσόδων με την αύξηση των τιμών. Όταν αυξάνονται οι τιμές, αυξάνονται τα έσοδα του προϋπολογισμού. Αυτά τα έσοδα τα πήρατε από τους πολλούς ανθρώπους, τους φτωχούς και πρέπει να τα δώσετε πίσω. Εάν εσείς είστε ανίκανοι να φέρετε έσοδα στον προϋπολογισμό -έχει καταρρεύσει ο προϋπολογισμός γιατί δεν μπορείτε να ελέγξετε την φοροδιαφυγή, γιατί απαλλάσσετε τους μεγάλους και τα μεγάλα εισοδήματα από την υποχρέωσή τους να προσφέρουν στον ισολογισμό- δεν σας φταίει κανένας άλλος, δεν σας φταίει ο φτωχός. Κάνετε απανωτές αυξήσεις φόρων. Υπάρχει αύξηση των τιμών του πετρελαίου, που έφερε φοβερά έσοδα στον προϋπολογισμό, και αυτό τον στήριξε. Μάλιστα πάρα πολλοί οικονομολόγοι περιπαιχτικά λένε ότι εάν δεν υπήρχε αυτή η αύξηση, δεν θα μπορούσατε να μιλάτε σήμερα για προϋπολογισμό, θα ήταν τα ελλείμματα τραγικά. Δεν μπορεί πάλι με υποζύγιο αυτούς τους ανθρώπους που πληρώνουν μέσω της αύξησης των πετρελαιοειδών, να χτίζεται ο προϋπολογισμός και να στρέφεται την πλάτη σε αυτούς τους ανθρώπους τώρα. Πρέπει να σταθείτε στο πρόβλημα και είναι μια ευκαιρία αφού το επαναφέρουμε με τον έναν ή τον άλλον τρόπο. Και δεν είναι οι μικροεγωισμοί αυτοί που πρέπει να πρυτανεύσουν σε αυτήν τη συζήτηση, πρέπει να σταθείτε πραγματικά στη δεινή οικονομική κατάσταση των συμπολιτών μας. 
      Ένα τελευταίο όσον αφορά στους αγρότες. 
      Κύριε Υπουργέ, επειδή μας κατηγορείτε. Εμείς δεν δώσαμε μόνο το επίδομα θέρμανσης στους χαμηλόμισθους, χαμηλοσυνταξιούχους. Ήταν το 2003 που δώσαμε σε τιμές πετρελαίου θέρμανσης το πετρέλαιο κίνησης των αγροτών, μια πράξη η οποία χαιρετίστηκε από τους αγρότες. 
      ‘Όμως τώρα είστε σε μια συζήτηση να ενοποιήσετε τους δύο τύπους του πετρελαίου. Οι αγρότες έρχονται με προτάσεις και σας λένε ότι θα πρέπει να δείτε ιδιαίτερα τους συντελεστές φορολόγησης να επιστρέφετε τον ειδικό φόρο κατανάλωσης στους αγρότες αν θέλετε να προσφέρετε στην κατάσταση του αγροτικού τομέα ο οποίος καθημερινά πλήττεται από την αύξηση του κόστους παραγωγής. Είναι δραματικές οι συνθήκες. Το κόστος παραγωγής έχει εκτιναχθεί η ανταγωνιστικότητα έχει μηδενιστεί. Σε μια περίοδο προσαρμογής στα νέα δεδομένα, ο αγροτικός τομέας αντί να έχει τη βοήθεια με τη μείωση του κόστους που πρέπει να του προσφέρει η πολιτεία, εσείς δεν κάνετε τίποτα. Επιδεινώνεται η κατάσταση με τα πετρελαιοειδή γιατί η αύξηση των τιμών επέδρασε και στην παραγωγική διαδικασία όχι μόνο στο κόστος διαβίωσης από την οικογενειακή χρήση του πετρελαίου θέρμανσης, αλλά και στο κόστος παραγωγής. Ειδικά σε μερικές κατηγορίες όπως είναι τα θερμοκήπια που είναι εντάσεως καυσίμων θα πρέπει να το δείτε με διαφορετικό τρόπο. 
      Θα σας έλεγα δε και για μια εμπειρία που πρέπει να τη λάβετε υπ’ όψιν στη συζήτηση που γίνεται. Η εμπειρία λέει το εξής, ότι η χρήση του πετρελαίου θέρμανσης, επειδή δεν είναι της ίδιας ποιότητας με το πετρέλαιο κίνησης έχει επιφέρει προβλήματα στις μηχανές στις μηχανικές υποδομές. Είναι κακό πετρέλαιο και επιφέρει αλλοίωση στα μηχανήματα και στην εσωτερική τους καύση. Φυσικά και περιβαλλοντικά το πετρέλαιο θέρμανσης είναι πιο επιβαρυντικό απ’ ό,τι το πετρέλαιο κίνησης. Τώρα λοιπόν που σκέπτεστε -που όλη η Ευρώπη το κάνει- να τυποποιήσετε τους δύο τύπους και να τους κάνετε έναν πετρέλαιο κίνησης και πετρέλαιο θέρμανσης για τη γεωργία, είναι ευκαιρία να συζητήσετε την πρόταση που σας κάνουν οι οργανώσεις των αγροτών και να βρούμε δύο συντελεστές επιστροφής του Φ.Π.Α. για να μπορούν να απαλλαγούν από τα βάρη και να διευκολύνετε την παραγωγική διαδικασία. Άρα, βάζω και αυτήν την πρόταση κοντά στην πρόταση που κάνει το ΠΑ.ΣΟ.Κ. διά του νόμου για το επίδομα θέρμανσης να δείτε και το πετρέλαιο για τους αγρότες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Ο εισηγητής της Νέας Δημοκρατίας κ. Γιαννάκης έχει το λόγο για να δευτερολογήσει για τέσσερα λεπτά.
      ΜΙΧΑΛΗΣ ΓΙΑΝΝΑΚΗΣ: Κύριε Πρόεδρε, παρακολουθήσαμε σε όλη τη διάρκεια της συζήτησης μια προσπάθεια αγωνιώδη θα έλεγα από τη μεριά των συναδέλφων της Αξιωματικής Αντιπολίτευσης να μας πείσουν πόσο κοινωνικά ευαίσθητοι είναι απέναντι στους συμπολίτες μας που πραγματικά έχουν ανάγκη σήμερα. Και δεν καταλαβαίνω αυτήν την αγωνία τους ή μάλλον την καταλαβαίνω γιατί είχαν τη δυνατότητα δέκα χρόνια στην κυβέρνηση, στην πράξη να αποδείξουν αυτήν την ευαισθησία τους. Γιατί νομίζω ότι σ’ αυτήν την Αίθουσα κανένας δεν είναι πιο κοινωνικά ευαίσθητος από τον άλλο. Οι πολιτικές είναι αυτές που κάνουν τη διαφορά και νομίζω ότι την πολιτική του ΠΑ.ΣΟ.Κ. την καταδίκασε ο ελληνικός λαός στις 7 Μαρτίου 2004 και πολύ σύντομα όταν έρθουν οι επόμενες εκλογές θα πάρουν την ίδια απάντηση γιατί όλο αυτό το διάστημα δεν υπήρξε ίχνος αυτοκριτικής πώς διαχειρίστηκαν τα δημόσια οικονομικά και την πολιτική κατάσταση στην πατρίδα μας. Ποιος όλα αυτά τα χρόνια ανέπτυξε νοοτροπίες που προσπαθούμε σήμερα να ξεπεράσουμε και που όλοι τις καταδικάζουμε; Και ποιοι είναι υπεύθυνοι για την οικονομική κατάσταση σήμερα της πατρίδας μας; ‘Αρα, λοιπόν η αγωνία τους είναι δικαιολογημένη αλλά δεν θα πρέπει να ξεχνάμε πού οδήγησε αυτή η οικονομική πολιτική τα τελευταία χρόνια και πώς οδήγησε συμπολίτες μας σήμερα το 1/5 να είναι κάτω από το όριο της φτώχειας. 
      Επίσης, θα ήθελα να πω ότι φάνηκε καθαρά και από τη σημερινή συζήτηση η απουσία ουσιαστικών θέσεων και προτάσεων στα μεγάλα ζητήματα της κοινωνίας και της οικονομίας. Γιατί η συζήτηση εξελίχθηκε πέρα από το επίδομα θέρμανσης και στη γενικότερη πολιτικοοικονομική κατάσταση που σήμερα επικρατεί στην πατρίδα μας και τα μεγάλα προβλήματα που αντιμετωπίζει η κοινωνία και η πολιτεία. Και σ’ αυτό το σημείο φάνηκε η γύμνια των θέσεων η οποία δεν είναι σημερινή. Και αν το ΠΑ.ΣΟ.Κ. βρίσκεται στην κατάσταση που βρίσκεται σήμερα σε πολιτική αδυναμία να διατυπώσει αυτές τις θέσεις και να κερδίσει αν θέλετε την εμπιστοσύνη των συμπολιτών μας, είναι ακριβώς επειδή δεν υπάρχουν ξεκάθαρες θέσεις. Τι μας λέει για την παιδεία; Τι μας λέει για την οικονομία γενικότερα; Ποια πρωτοβουλία πήρε που να πείσει ότι κάτι διαφορετικό μας παρουσιάζει και μας προτείνει σήμερα; Τίποτα απολύτως. Μια κριτική στείρα η οποία δεν οδηγεί πουθενά. Και είναι φανερή αυτή η έλλειψη όχι μόνο θέσεων και προτάσεων αλλά κύρια ιδεολογικής σύγχυσης. 
      Γιατί, αναρωτιόμαστε όλοι και αναρωτιέται και η κοινωνία σήμερα ποιο είναι το ιδεολογικό στίγμα του ΠΑ.ΣΟ.Κ.; Είναι σοσιαλιστικό κόμμα; Είναι σοσιαλδημοκρατικό κόμμα; Είναι φιλελεύθερο κόμμα; Τι είναι σήμερα το ΠΑ.ΣΟ.Κ.; Αν ρωτήσετε έξω το μέσο Έλληνα πολίτη, δεν έχει να δώσει απάντηση, γιατί πρώτα τα ίδια τα στελέχη και η ηγεσία του ΠΑ.ΣΟ.Κ. δεν έχουν να δώσουν ξεκάθαρη απάντηση. Και εκεί είναι το μεγάλο πρόβλημα. 
      Ευτυχώς γι’ αυτούς, αλλά και για εμάς θα έλεγα, αυτό το κενό της πολιτικής Αντιπολίτευσης έρχονται να το καλύψουν σήμερα τα Μέσα Μαζικής Ενημέρωσης με μια λυσσαλέα κριτική απέναντι στη νέα διακυβέρνηση. Εμένα προσωπικά με ευχαριστεί αυτή η κριτική, όσο σκληρή και αν είναι, γιατί όλοι μας και ιδιαίτερα η Κυβέρνηση γίνεται καλύτερη και με λιγότερα λάθη. Μακάρι το ένα εκατοστό της κριτικής που ασκεί σήμερα ο Τύπος  και τα Μέσα Μαζικής Ενημέρωσης να είχε ασκηθεί τότε, επί των ημερών του ΠΑ.ΣΟ.Κ.! Τότε τα λάθη θα ήταν λιγότερα. Τότε η πολιτική των διακυβερνήσεων του ΠΑ.ΣΟ.Κ. θα ήταν πιο αποτελεσματική. 
      Και επειδή ακούστηκε εδώ ότι η σημερινή Κυβέρνηση ενδιαφέρεται για τους λίγους ισχυρούς παίρνοντας χρήματα από τις ασθενέστερες τάξεις, νομίζω πως αυτό μόνο γέλιο μπορεί να προκαλέσει. Γιατί όλοι ξέρουμε σε αυτήν την Αίθουσα -και καλύτερα από εμάς ξέρει ο ελληνικός λαός- πότε τα μεγάλα συμφέροντα έκαναν πάρτι, πότε έγινε η μεγαλύτερη ανακατανομή εισοδήματος στην πατρίδα μας, υπέρ ποιων και εναντίον, δυστυχώς, των πολλών, αυτών που έχουν φθάσει σήμερα σε αυτήν την κατάσταση, τη δύσκολη οικονομική κατάσταση. 
      Και εδώ πραγματικά συγκρούονται δυο πολιτικές φιλοσοφίες: Τη μία φιλοσοφία τη ζήσαμε στο παρελθόν. Είναι μια οικονομική πολιτική επιδοματική και αποσπασματική, η οποία δεν οδηγεί πουθενά. Μόνο «μπάλωμα» μπορούμε να χαρακτηρίσουμε το επίδομα θέρμανσης που μια χρονιά δόθηκε επί των κυβερνήσεων του ΠΑ.ΣΟ.Κ., ενώ και τις άλλες χρονιές υπήρχε ανάγκη. Υπήρχαν συμπολίτες μας που είχαν ανάγκη το επίδομα θέρμανσης και κανείς δεν μπορεί να το αρνηθεί αυτό. 
      Αυτό δείχνει μια πολιτική αποσπασματική, επιδοματική, «μπαλωματική» θα έλεγα και από την άλλη πλευρά μια πολιτική αναπτυξιακή, που θέλει να μειώσει τις ανισότητες και να δώσει περισσότερες ευκαιρίες κοινωνικής ενσωμάτωσης στους συμπολίτες μας, που πραγματικά αγωνιούν, που περνούν δύσκολες ώρες, με την ανεργία να καλπάζει και τις ασθενέστερες τάξεις να έχουν αγωνία. Μια αγωνία που είναι και δική μας αγωνία. Είναι αγωνία της σημερινής Κυβέρνησης και πιστεύω ότι η οικονομική πολιτική που εφαρμόζεται σήμερα έρχεται να δώσει λύσεις στα προβλήματα και απαντήσεις στις αγωνίες των συμπολιτών μας. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γιαννάκη. 
      Το λόγο έχει ο εισηγητής του ΠΑ.ΣΟ.Κ. κ. Γεωργακόπουλος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, έχω ακούσει χιλιάδες ομιλίες σε αυτήν την Αίθουσα. Πιο κενή περιεχομένου ομιλία για ένα θέμα που βάζουμε και ξαναβάζουμε για δεύτερη φορά απ’ αυτές που άκουσα σήμερα από τους συναδέλφους της Νέας Δημοκρατίας δεν είχα ξανακούσει! Τίποτα για την ταμπακιέρα! Είμαστε ευαίσθητοι. Κροκοδείλια δάκρυα για την ευαισθησία, αλλά δεν μπορούμε να το δώσουμε. Τι να κάνουμε;	Φταίει το κακό ΠΑ.ΣΟ.Κ. που δεν μας άφησε την οικονομία σε καλή κατάσταση, για να μπορούμε να ικανοποιήσουμε τις υποσχέσεις που σας δώσαμε. Αυτό μας λέει συνέχεια. «Εμείς είμαστε ευαίσθητοι και καταλαβαίνουμε τον πόνο σας, αλλά κλάψτε με τον πόνο σας» λέτε στον ελληνικό λαό. 
      Αυτή είναι η πολιτική  της Νέας Δημοκρατίας; Δηλαδή απευθύνεται στα κατώτερα κοινωνικά στρώματα που, κύριε Υπουργέ; Τους πήρατε τα χρήματα αυτά. Τα πήρατε τα χρήματα από τον ελληνικό λαό! 
      Εκείνο για το οποίο πραγματικά ανατρίχιασα, όταν το άκουσα, ήταν όταν άκουσα τον κ. Δούκα να μας λέει το εξής καταπληκτικό επιχείρημα: Ναι μεν εισπράξαμε παραπάνω, εισπράξαμε αυτά τα οποία λέτε από την αύξηση του Φ.Π.Α. από τα καύσιμα, αλλά επειδή μειώθηκε το διαθέσιμο εισόδημα των καταναλωτών, δεν είχαν να αγοράσουν άλλα αγαθά. Και, βεβαίως, επειδή δεν είχαν να αγοράσουν άλλα αγαθά, χάσαμε το Φ.Π.Α. από τα άλλα αγαθά που θα εισπράτταμε! Άρα, δεν πήραμε τίποτα! 
      Αυτές είναι καινοφανείς ιδέες. Γιατί προφανώς δεν θα έχει διαβάσει την έκθεση του διοικητού της Τράπεζας Ελλάδας που μιλάει για 70.000.000.000 χρέη των νοικοκυριών. Τόσα είναι τα καταναλωτικά χρέη των νοικοκυριών. Απλώς και μόνο για να διατηρήσει το επίπεδο διαβίωσής του ο ελληνικός λαός, προσέφυγε στα καταναλωτικά δάνεια. Βεβαίως, τώρα καλείται να τα πληρώσει και η δυσκολία είναι ακόμη μεγαλύτερη. 
    Και αντί να έρθει η Κυβέρνηση αρωγός σε αυτήν τη δυσκολία που αντιμετωπίζει ο ελληνικός λαός και να του δώσει αυτά τα 200, 300 και 400 ευρώ, που προτείνουμε, ως επίδομα θέρμανσης, τι λέει; «Όχι, δεν τα δίνουμε, γιατί προφανώς τα προτείνει το ΠΑ.ΣΟ.Κ.». Όταν κάνετε κάτι αρνητικό και σας το επισημαίνουμε, ψάχνετε και λέτε «Ναι, αλλά αυτό το είχε κάνει το ΠΑ.ΣΟ.Κ., ή το έκανε και το ΠΑ.ΣΟ.Κ., ή σκέφτηκε να το κάνει το ΠΑ.ΣΟ.Κ., αλλά δεν το έκανε». Αυτά μας λέτε. Και τώρα που σας λέμε «Κάντε αυτό που έκανε το ΠΑ.ΣΟ.Κ.», δεν το κάνετε, γιατί δεν προστρέχετε στις κοινωνικές τάξεις εκείνες οι οποίες πράγματι έχουν ανάγκη. Είναι καταπληκτικά τα πράγματα που ακούσαμε εδώ σήμερα, κύριε Πρόεδρε. Θα ήταν προτιμότερο να πείτε,  όπως είπε ο κ. Καραμανλής στη Θεσσαλονίκη, δεν το δίνουμε, δεν μπορούμε, δεν θέλουμε... .., δεν ξέρω, και όχι να ακούμε τέτοια επιχειρήματα εδώ, έτσι ώστε να μην καταλαβαίνουμε τι θέλετε να πείτε. 
    Ο κύριος συνάδελφος μας έλεγε προηγουμένως ότι το ΠΑ.ΣΟ.Κ. δεν έχει προτάσεις, δεν έχει θέσεις, δεν έχει ιδεολογικό στίγμα και άλλα τέτοια. Έχουν καμία σχέση αυτά με το επίδομα θέρμανσης; Εμείς είπαμε συγκεκριμένα πράγματα, από πού θα πάρετε τα χρήματα, ποιες άλλες χώρες το δίδουν -και ήμουν πάρα πολύ ήπιος στην πρωτολογία μου- και βάλαμε συγκεκριμένα πέντε πράγματα. «Δώστε το επίδομα, κύριε Υπουργέ, το έχει ανάγκη η ελληνική κοινωνία. Δεν είναι τόσο μεγάλο το κόστος που δεν μπορεί να το σηκώσει ο Προϋπολογισμός. Φέρτε δικό σας νόμο -μην ψηφίζετε την πρόταση του ΠΑ.ΣΟ.Κ.- και δώστε αυτό το επίδομα, υποφέρει η κοινωνία».
    Κι εσείς, κύριε παριστάμενε Υπουργέ, που κατάγεστε από μία περιοχή του Πειραιά και περπατάτε –και το ξέρω ότι περπατάτε- στις γειτονιές βλέπετε τους ανθρώπους ότι έχουν ανάγκη αυτό το επίδομα. Μη μας λέτε «έχουμε ευαισθησία, αλλά δεν μπορούμε να τα δώσουμε», γιατί σας είπαμε –και δεν θέλω να τα επαναλάβω και τελειώνω, κύριε Πρόεδρε-  πόσα δισεκατομμύρια ευρώ δώσατε στους έχοντες και κατέχοντες. Μόνο για τους μη έχοντες δεν έχει η Κυβέρνηση και για τους έχοντες έχει; Πού θα πάει αυτή η κατάσταση;
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργακόπουλο.
	Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο. 
    ΑΝΤΩΝΗΣ ΣΚΥΛΛΑΚΟΣ: Εμείς θα συνεχίσουμε να πολεμάμε τις πολιτικές λιτότητας, ή τις πολιτικές στήριξης των εταιρειών πετρελαίου, ή των διυλιστηρίων, ή γενικότερα των μεγαλοεπιχειρηματιών, όταν στηρίζονται από τις κυβερνήσεις με συγκεκριμένα μέτρα και όταν στηρίζονται και από τις Αξιωματικές Αντιπολιτεύσεις με την πολιτική που ακολουθούν και παλαιότερα και τώρα. 
    Θα συνεχίσουμε σταθερά, επίσης, να αξιολογούμε και τις επιμέρους προτάσεις, οι οποίες εμφανίζονται σαν φιλολαϊκές, είτε λέγεται επίδομα θέρμανσης από την πλευρά του ΠΑ.ΣΟ.Κ., είτε αύξηση του Ε.Κ.Α.Σ. και στις συντάξεις του Ο.Γ.Α., που είναι πρόταση της Νέας Δημοκρατίας. Ο καθένας προσπαθεί να δείξει και το κοινωνικό πρόσωπο σε επιμέρους ζητήματα, ενώ η σταθερή πολιτική  μείωσης του εισοδήματος συνεχίζεται. 
    Σταθερά θα συνεχίσουμε, λοιπόν, να κάνουμε κριτική και στα δύο κόμματα. Εξάλλου, αυτήν την κριτική δεν την κάνουμε μόνο εμείς, την κάνει και η κοινωνία. Οι σφυγμομετρήσεις –και το ξέρετε πολύ καλά- δείχνουν πολύ υψηλά ποσοστά που λένε ότι τα δύο κόμματα ταυτίζονται. Και αυτό το ποσοστό της αμφισβήτησης και της Κυβέρνησης και της Αξιωματικής Αντιπολίτευσης αυξάνει στην ελληνική κοινωνία. 
    Είναι εύκολο να λένε από την πλευρά του ΠΑ.ΣΟ.Κ. ότι όταν κάνουμε κριτική ευνοούμε τη Νέα Δημοκρατία. Δεν είναι σοβαρά αυτά τα πράγματα. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Είναι σοβαρά αυτά που λέτε εσείς; 
    ΑΝΤΩΝΗΣ ΣΚΥΛΛΑΚΟΣ:  Αν το ίδιο αρχίσει να λέει και η Νέα Δημοκρατία ότι ευνοούμε το ΠΑ.ΣΟ.Κ., δεν τελειώνουμε ποτέ με αυτήν την υπόθεση. Και ποιον θα φοβίσετε μ' αυτό που λέτε; Θα φοβίσετε το Κ.Κ.Ε. να σταματήσει να κάνει κριτική; Δεν έχετε ευθύνες; Δεν ήσασταν με την  ολιγαρχία όλα τα χρόνια που κυβερνούσατε; Έχετε αλλάξει τακτική σε σχέση με την εισοδηματική πολιτική; Εγώ υπέγραψα αύξηση 77 λεπτά; Το Κ.Κ.Ε. υπέγραψε αύξηση 77 λεπτά στη ΓΣΕΕ και δώσατε και συγχαρητήρια και εσείς και η Νέα Δημοκρατία; Ποιος τα υπέγραψε αυτά τα πράγματα; 
     Και μία τελευταία παρατήρηση: Ασκήθηκε κριτική από ένα συνάδελφο ότι δεν είμαστε σωστοί στο πώς τοποθετηθήκαμε για το θάνατο του συνδικαλιστή. Ο συνάδελφος πρέπει να είναι πιο προσεκτικός, να διαβάζει και τις ανακοινώσεις του γραφείου τύπου του κόμματος και τις δηλώσεις του κ. Μαυρίκου, που είναι από τους επικεφαλής συνδικαλιστές μας και πρόεδρος της Νομαρχιακής Αυτοδιοίκησης, όπως επίσης πρέπει να διαβάζει και τα ρεπορτάζ της εφημερίδας μας. 
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκυλλάκο.
     Το λόγο έχει ο Υφυπουργός Ανάπτυξης κ. Νεράντζης, με την αγόρευση του οποίου ολοκληρώνεται η συνεδρίαση.
     ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
     Λόγοι ευπρεπείας μου επιβάλλουν να παραφράσω εκείνο το γνωστό δημώδες, ότι το πολύ της θλίψεως γεννά –δεν θα πω βέβαια παραφροσύνη- αστοχίες, γεννά προβολή επιχειρημάτων που δεν στέκονται, γεννά αμοιβαίες επαινετικές ρήσεις, παραδείγματος χάριν όπως είπε ο κύριος συνάδελφος τάδε, ο κύριος συνάδελφος δείνας, γεννά κακοδοξία, γεννά απορία. 
     Ας δούμε μερικά από τα επιχειρήματα που διατυπώθηκαν και τη σύντομη αντίκρουσή τους. Ο απουσιάζων Κοινοβουλευτικός Εκπρόσωπος του ΠΑΣΟΚ απέδωσε στον Κοινοβουλευτικό Εκπρόσωπο της Νέας Δημοκρατίας ότι κατασκευάζει ερωτήματα που δεν ετέθησαν και απαντά ο ίδιος. Τι το μεμπτόν; 
     Δεν ομιλώ απλώς για ρητορικές ερωτήσεις, που και αυτές είναι παραδεκτές. Νομικός ο ίδιος έπρεπε να ξέρει ότι στην πολιτική δικονομία –ο κ. Σκυλλάκος παρά το ότι είναι γνωστός ποινικολόγος και δόκιμος, ξέρει και καλή πολιτική δικονομία- υπάρχουν οι καθ’ υποφορά απαντήσεις. Είναι θεσμός αναγνωριζόμενος στην πολιτική δικονομία. Δεν μπορείς, λοιπόν, να κατηγορείς ένα ρήτορα, επειδή διατυπώνει ερώτημα, το οποίο μάλιστα αντλεί από το περιεχόμενο των όσων ελέχθησαν και να τον κατακεραυνώνεις με μακρά σειρά λόγων. 
     Άλλο επιχείρημα του ιδίου Κοινοβουλευτικού Εκπροσώπου: Γιατί σε άλλες ευρωπαϊκές χώρες η αύξηση της τιμής του πετρελαίου δεν επέφερε τέτοια αναστάτωση και δεν είχε τέτοιες επιπτώσεις; Χρειάζεται απάντηση; Γιατί καμία άλλη χώρα δεν έχει τόσο πολύ, ως επίκεντρο το πετρέλαιο όσο η δική μας. Γιατί δεν φρόντισαν οι προηγούμενες κυβερνήσεις του ΠΑ.ΣΟ.Κ. να ψηφίσουν και να θεσπίσουν ένα νόμο, ένα συγκροτημένο δικαιϊκό σύστημα, για τις Ανανεώσιμες Πηγές Ενέργειες. 
     Γιατί, η Ελλάδα, χώρα του φωτός και του ηλίου, έχει μηδέν συντελεστή στα φωτοβολταϊκά τόξα, όταν η Γερμανία και τα Σκανδιναβικά κράτη που δεν έχουν καθόλου ήλιο, έχουν πολύ σημαντική πρόοδο. Γιατί, όσα καταφέρατε στις Ανανεώσιμες Πηγές Ενέργειας στα δέκα τελευταία χρόνια, υπερδιπλασιάστηκαν στα δυόμισι χρόνια της παρούσας Κυβέρνησης. Να, γιατί οι τιμές του πετρελαίου και οι αυξήσεις τους δεν είχαν την ανάλογη, σχεδόν καμία επίδραση σε άλλες χώρες όπως εδώ στην Ελλάδα. 
     Είναι τόσο η αδυναμία σας να στηρίξετε αυτήν την πρότασή σας με επιχειρήματα, ώστε θελήσατε να τη μετατρέψετε σε επερώτηση και να αναφερθείτε σε πλήθος άλλων, ασχέτων προς την ερώτηση, θεμάτων, όχι βεβαίως στερημένων αξίας. 
     Παραδείγματος χάρη, μιλήσατε για την αναθεώρηση των δεικτών, η οποία έγινε πρόσφατα. Σας είπε ο Υφυπουργός κ. Δούκας ότι, απ’ αυτήν, κανείς δεν έγινε πλουσιότερος, ότι αυτή ήταν η υποχρέωσή  μας. Είπε ο εκπρόσωπός σας ότι εμείς δήθεν επιδαψιλεύουμε τιμές σε όλους και υποσχόμαστε σε όλους. Ποιος άραγε υπόσχεται; Εμείς, που δηλώνουμε αδυναμία και δεν μπορούμε να ικανοποιήσουμε το αίτημα ή τα αιτήματα κάποιων κοινωνικών τάξεων ή εκείνοι οι οποίοι, με μεγάλη προθυμία, πλειοδοτώντας και παραγνωρίζοντας την όποια δυνατότητα υπάρχει, έρχονται να υποσχεθούν –παλιά συνήθεια, κόσκινο- την ικανοποίησή τους; 
     Μας είπανε, επίσης, ότι θέλετε ανοιχτά σχολεία. Πώς, όμως θέλετε ανοιχτά σχολεία, όταν ο ένας πολιτικός αρχηγός από την Αντιπολίτευση –δεν αφορά το κόμμα σας, κύριε Σκυλλάκο αυτό- προαναγγέλλει τις καταλήψεις, ο δε άλλος πολιτικός αρχηγός δέχεται ότι μπορεί να δοθεί αύξηση, σε μία συμπαθή, κατά τα άλλα, κοινωνική ομάδα, της τάξεως του 47,5%, γιατί αυτό ζητείται στην ουσία;
      Ένας άλλος συνάδελφός μας από την Αξιωματική Αντιπολίτευση ισχυρίζεται ότι υπάρχουν χρήματα. Αυτό τι σημαίνει; Σημαίνει ότι η κατάσταση της οικονομίας είναι αρίστη και ότι είμαστε ηλίθιοι εμείς που κυβερνούμε αφού, ενώ υπάρχουν χρήματα, αφήνουμε ταξικά αιτήματα ανικανοποίητα. Διαλέξτε, επιτέλους, τι είναι αυτά που υποστηρίζετε.
      Ένας άλλος συνάδελφός μας, πάλι από την Αξιωματική Αντιπολίτευση, είπε: «Μας θεωρείτε κουτόφραγκους; Νομίζετε ότι δεν ξέρουμε πώς καταστρέφεται μία οικονομία»; Ασφαλώς και ξέρει καλά το ΠΑ.ΣΟ.Κ. πώς καταστρέφεται μια οικονομία. Ο κ. Γεωργακόπουλος, ο οποίος κατέβαλε φιλότιμες προσπάθειες ως Υφυπουργός Οικονομικών -και αναγνωρίστηκε ευρύτερα- είναι μία εξαίρεση. Ο κανόνας είναι ότι η οικονομία δεν πήγε καλά επί ΠΑ.ΣΟ.Κ. και τα βλέπουμε τώρα. Άρα, λοιπόν, εμείς δεν ισχυρισθήκαμε ποτέ ότι αγνοείτε πως καταστρέφεται η οικονομία. Το μάθαμε πάρα πολύ καλά, δυστυχώς. 
      Και στο τέλος φθάσαμε στο σημείο να μας αποδίδετε, να μας αποδίδει το ΠΑ.ΣΟ.Κ. δήθεν εύνοια για τους πλουσίους. Μα, ξεχάσατε το Χρηματιστήριο; Ξεχάσατε ότι 35.000.000.000 δραχμές άλλαξαν χέρια και πήγαν σε ανθρώπους, οι οποίοι ήταν προσυνεννοημένοι, ειδοποιημένοι, υποψιασμένοι; Ξεχάσατε το  σκάνδαλο της «ΔΕΚΑ»; Ξεχάσατε τα θέματα με τα οπλικά συστήματα, που, ευτυχώς για σας, ήλθε η παραγραφή –και ξέρουμε πώς ήρθε- για να φθάσουμε σ’ αυτό το σημείο; Και τολμάτε μετά να λέτε σ’ εμάς, ότι ευνοήσαμε συγκεκριμένες τάξεις; Δεν θέλω να πάω στα «δώρα» του Μαυράκη, να μιλήσω περί Δ.Ε.Η., διότι θα πάω πολύ πίσω, εάν μιλήσω για εκείνο το «δωράκι» των  500.000 δολαρίων.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Μην το λέτε αυτό.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είπα ότι δεν θέλω να το πω και δεν το λέω. Δεν το λέω, όχι για κανέναν άλλο λόγο, αλλά γιατί δεν έχω χρόνο.
      Τώρα όσον αφορά το θάνατο του συνδικαλιστή, από τον οποίο ιατροδικαστικώς αποκλείσθηκε η αιτιώδης συνάφεια, –είπαν ότι δεν υπάρχει καμία-  δεν κατάλαβα καμία σχέση αυτών των δύο, δεν καταλαβαίνω τι μπορεί να σημαίνει αυτό το θλιβερό συμβάν. 
      Και κάποια άλλη εκλεκτή συνάδελφός μας από το ΠΑ.ΣΟ.Κ. δεξιολόγησε, αλλά αδέξια. Μας είπε ότι ο πατέρας της είναι κομμουνιστής. Δηλαδή πλίνθοι και κέραμοι ατάκτως εριμμένα. Δεν είναι αυτά στοιχεία που μπορούν να στηρίξουν ένα συγκεκριμένο διάβημα σαν κι αυτό. 
      Εγώ αντιλαμβάνομαι ότι η εμμονή σας είναι δημαγωγική. Γιατί; Γιατί εμείς σας είπαμε ότι δεν είναι δυνατόν αυτήν τη στιγμή να δώσουμε αύξηση της τάξεως του 47% στους εκπαιδευτικούς ενώ ούτε και σ’ αυτήν την περίπτωση την οποία θίγετε, επιτρέπουν τα οικονομικά μας να το δώσουμε το επίδομα. Όταν εσείς επιμένετε γι’ αυτό το θέμα, δύο τινά σημαίνει: Ή ότι δημαγωγείτε ή ότι δεν αντιλαμβάνεσθε ότι κάθε ικανοποίηση παρομοίων αιτημάτων, που δεν εμπίπτουν σε μια γενικότερη θεώρηση, δημιουργεί κλυδωνισμούς. Ο Πρωθυπουργός ήταν σαφής: Είπε ότι δεν είναι διατεθειμένος να προβεί σε οποιαδήποτε ενέργεια, έστω και αν αυτή μπορεί να θεωρηθεί ότι είναι ευχάριστη ή και ανακουφιστική, όταν αυτή θέτει σε κίνδυνο τη γενικότερη προοπτική της οικονομίας.
      Κύριοι συνάδελφοι, υπάρχουν πολλά σημεία, στα οποία μπορείτε να αντιπολιτευτείτε την Κυβέρνηση. Κανείς δεν ισχυρίζεται ότι εμείς είμαστε τέλειοι και ενεργούμε τα τέλεια. Υπάρχουν όμως και ορισμένα όρια. Αυτά τα όρια είναι εκείνα που αναφέρονται στις αντοχές της οικονομίας, είναι τα όρια που συνέχονται με την κοινή μνήμη, είναι τα όρια που ακουμπούν τις εντυπώσεις που δημιουργήθηκαν και τα έργα που αφήσατε, κατά τη διάρκεια της εικοσαετούς σχεδόν διακυβερνήσεως της χώρας από τις δικές σας κυβερνήσεις. Εμείς αυτά θέλουμε να τα ξεχάσουμε. Μην μας υποχρεώνετε να τα ενθυμούμεθα, γιατί η απάντηση θα είναι σκληρή και γιατί ο λαός έχει και μνήμη κι έχει και λογική και αυτή επέδειξε και θα επιδείξει. Είμαστε βέβαιοι.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών: «Επίδομα θέρμανσης».
      Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73, παράγραφος 3 του Συντάγματος.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.00΄ λύεται η συνεδρίαση για την Τρίτη 24 Οκτωβρίου 2006 και ώρα 18.00΄ με αντικείμενο εργασιών του Σώματος: νομοθετική εργασία, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                            ΟΙ ΓΡΑΜΜΑΤΕΙΣ


