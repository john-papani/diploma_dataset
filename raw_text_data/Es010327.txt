

ΣΥΝΕΔΡΙΑΣΗ ΡΜΖ' 
Τρίτη 27 Μαρτίου 2001_ 
ΠΙΝΑΚΑΣ ΠΕΡΙΕΧΟΜΕΝΩΝ_
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. 'Αδεια απουσίας των Βουλευτών Σ. Καλαντζάκου και Π. Αυγερινού,
σελ.
3. Ανακοινώνεται του ότι τη συνεδρίαση πρακολουθούν μαθητές από το
57ο Γυμνάσιο Αθηνών και το 2ο Τ.Ε.Ε. Κομοτηνής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση δελτίου επικαίρων ερωτήσεων της Τετάρτης 28 Μαρτίου
2001, σελ.
4. Συζήτηση αναφορών και ερωτήσεων: 
α) Προς τον Υπουργό Υγείας και Πρόνοιας: i) σχετικά με ό,τι αφορά τη στελέχωση, τη λειτουργία και την κάλυψη σε επείγουσες αερομεταφορές του Κέντρου Υγείας της 'Ανδρου, σελ.
ii) σχετικά με τις προθέσεις της Κυβέρνησης για τη δημιουργία
Ιατροδικαστικής Υπηρεσίας στο νομό Καβάλας, σελ.
β) Προς τον Υπουργό Εμπορικής Ναυτιλίας, σχετικά με τη λήψη μέτρων απορρύπανσης της θαλάσσιας περιοχής Πάρου και Αντιπάρου, από τα καύσιμα του ναυαγίου του πλοίου "ΕΞΠΡΕΣ ΣΑΜΙΝΑ", σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίου νόμου: 
Οι Υπουργοί Εθνικής Παιδείας και Θρησκευμάτων, Εσωτερικών, Δημόσιας
Διοίκησης και Αποκέντρωσης και Οικονομικών κατέθεσαν σχέδιο νόμου: "Διάρθρωση της Ανώτατης Εκπαίδευσης και ρύθμιση θεμάτων του τεχνολογικού τομέα αυτής", σελ.
2. Ψήφιση πεί της αρχής των άρθρων και του συνόλου των σχεδίων νόμων του Υπουργείου Εθνικής Οικονομίας: i) Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για οικονομική συνεργασία", σελ.
ii) "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων", σελ.
iii) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Οργάνωσης για την Απελευθέρωση της Παλαιστίνης (PLO) για την Παλαιστινιακή Εθνική Αρχή για οικονομική και τεχνολογική συνεργασία", σελ.
iv) "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Δημοκρατίας της Κένυας για οικονομική και τεχνική συνεργασία", σελ.
3. Ψήφιση επί της αρχής των άρθρων και του συνόλου των σχεδίων νόμων του Υπουργείου Εξωτερικών: 
i) "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των Κρατών-Μελών της αφ' ενός και της Ελβετικής Συνομοσπονδίας αφ' ετέρου μετά της Τελικής Πράξης", σελ.
ii) "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης", σελ.
4. Ψήφιση επί της αρχής των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων 'Εργων: "Κύρωση του Μνημονίου Κατανοήσεως μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του περιβάλλοντος", σελ.
5. Συνέχιση της συζήτησης επί των άρθρων του σχεδίου νόμου του
Υπουργείου Εσωτερικών, Δημόσιας Διοίκησης και Αποκέντρωσης: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση", σελ.
ΟΜΙΛΗΤΕΣ
Α. Επί των αναφορών και ερωτήσεων:
ΚΑΚΛΑΜΑΝΗΣ Ν., σελ.
ΚΑΛΑΝΤΖΗΣ Γ., σελ.
ΠΑΠΟΥΤΣΗΣ Χ., σελ. 
ΣΚΟΠΕΛΙΤΗΣ Σ., σελ.
ΣΠΥΡΑΚΗ Χ., σελ.
Β. Επί των σχεδίων νόμων του Υπουργείου Εξωτερικών: 
ΚΑΝΕΛΛΗ Λ., σελ.
ΠΑΠΑΖΩΗ Ε., σελ.
Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΚΡΙΒΑΚΗΣ Α., σελ.
ΑΝΔΡΕΟΥΛΑΚΟΣ Α., σελ. 
ΔΑΒΑΚΗΣ Α., σελ. 
ΚΑΡΑΣΜΑΝΗΣ Γ., σελ. 
ΚΟΛΟΖΩΦ Ο., σελ. 
ΚΟΥΒΕΛΗΣ Φ., σελ. 
ΠΑΠΑΝΔΡΕΟΥ Β., σελ. 
ΠΑΥΛΙΔΗΣ Α., σελ. 
ΠΟΛΥΔΩΡΑΣ Β., σελ. 
ΣΠΥΡΙΟΥΝΗΣ Κ., σελ. 
ΤΖΑΜΤΖΗΣ Ι., σελ. 
ΤΖΑΝΗΣ Λ., σελ. 
ΤΖΕΚΗΣ Α., σελ. 
ΤΣΙΟΚΑΣ Θ., σελ.
ΧΑΙΤΙΔΗΣ Ε., σελ.

ΠΡΑΚΤΙΚΑ ΒΟΥΛΗΣ_
Ζ' ΑΝΑΘΕΩΡΗΤΙΚΗ ΒΟΥΛΗ_
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)_
ΣΥΝΟΔΟΣ Α'_
ΣΥΝΕΔΡΙΑΣΗ ΡΜΖ'_
Τρίτη 27 Μαρτίου 2001_
---_

Αθήνα, σήμερα στις 27 Μαρτίου 2001, ημέρα Τρίτη και ώρα 18.11'
συνήλθε στην Αίθουσα των συνεδριάσεων του Βουλευτηρίου η Βουλή σε
ολομέλεια για να συνεδριάσει υπό την προεδρία του Α' Αντιπροέδρου αυτής
κ. _ΚΩΝΣΤΑΝΤΙΝΟΥ ΓΕΙΤΟΝΑ.
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το
Σώμα.
(Ανακοινώνονται προς το Σώμα από τον κ. Νικήτα Κακλαμάνη, Βουλευτή Α'
Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Κυρίες και κύριοι συνάδελφοι, έχω
την τιμή να ανακοινώσω στο Σώμα το δελτίο των επικαίρων ερωτήσεων της
Τετάρτης 28 Μαρτίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 και 3 Καν. Βουλής)
1. Η με αριθμό 778/21.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Νικολάου Σαλαγιάννη προς τους
Υπουργούς Εθνικής Οικονομίας, Περιβάλλοντος, Χωροταξίας και Δημοσίων 'Εργων, σχετικώς με τη χορήγηση καλλιεργητικών δανείων στους αγρότες από την Αγροτική Τράπεζα κλπ.
2. Η με αριθμό 777/21.3.2001 επίκαιρη ερώτηση του Βουλευτή της Νέας
Δημοκρατίας κ. Αθανάσιου Γιαννόπουλου προς τον Υπουργό Υγείας-Πρόνοιας, σχετικώς με την αποκατάσταση των ζημιών που υπέστη το Νοσοκομείο "'Αγιοι Ανάργυροι" Κηφισιάς από το σεισμό του 1999, τη λήψη μέτρων για την επαναλειτουργία του κλπ.
3. Η με αριθμό 772/21.3.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με το πρόσφατο εργατικό ατύχημα στο δεξαμενόπλοιο "ΜΑΡΙΑΝΝΑ" στην περιοχή των διϋλιστηρίων της ΜΟΤΟR-OIL κλπ. 
4. Η με αριθμό 782/21.3.2001 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Παναγιώτη Λαφαζάνη προς τον Υπουργό Εθνικής Οικονομίας, σχετικώς με τη διεύρυνση του ελλείμματος στο
ισοζύγιο πληρωμών και το εμπορικό ισοζύγιο της χώρας.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2 και 3 Καν. Βουλής)
1. Η με αριθμό 784/21.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Αναστάσιου Μαντέλη προς τους Υπουργούς Εργασίας και Κοινωνικών Ασφαλίσεων, Μεταφορών και Επικοινωνιών, σχετικώς με τον τρόπο καταβολής των συντάξεων στους ασφαλισμένους του Ιδρύματος Κοινωνικών Ασφαλίσεων (Ι.Κ.Α.) κλπ.
2. Η με αριθμό 783/21.3.2001 επίκαιρη ερώτηση του Βουλευτή της Νέας
Δημοκρατίας κ. Ευγένιου Χαϊτίδη προς τον Υπουργό Γεωργίας, σχετικώς με τη χορήγηση καλλιεργητικών δανείων στους αγρότες από την Αγροτική Τράπεζα. 
Κύριοι συνάδελφοι, έχω την τιμή να ανακοινώσω στο Σώμα ότι οι
Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης και Οικονομικών κατέθεσαν σχέδιο νόμου: "Διάρθρωση της Ανώτατης Εκπαίδευσης και ρύθμιση θεμάτων του τεχνολογικού τομέα αυτής".
Παραπέμπεται στην αρμόδια Διαρκή Επιτροπή.
_ΠΡΟΕΔΡΕΥΩΝ (Κωνσταντίνος Γείτονας):_ Κύριοι συνάδελφοι, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ_
Αναφορές-ερωτήσεις πρώτου κύκλου:
Πρώτη είναι η με αριθμό 5956/22.2.2001 ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Υγείας και Πρόνοιας, σχετικώς με τη λήψη μέτρων για την εύρυθμη λειτουργία του Πανεπιστημιακού Νοσοκομείου Ηρακλείου.
Λόγω κωλύματος του κυρίου Βουλευτή δεν θα συζητηθεί και διαγράφεται. Δεύτερη είναι η με αριθμό 4837/4.1.2001 ερώτηση του Βουλευτή της Νέας
Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με ό,τι αφορά τη στελέχωση, τη λειτουργία και την κάλυψη σε επείγουσες αερομεταφορές του Κέντρου Υγείας της 'Ανδρου.
Η ερώτηση του κ. Κακλαμάνη έχει ως εξής:
"Ενδιαφερόμενος ιδιαίτερα για την υγειονομική περίθαλψη των κατοίκων της γενέτειράς μου, της 'Ανδρου, θα ήθελα να πληροφορηθώ ορισμένες λεπτομέρειες που αφορούν τόσο τη στελέχωση και λειτουργία του Κέντρου Υγείας όσο και τις επείγουσες αερομεταφορές. 
Κατόπιν των ανωτέρω ερωτάται ο κύριος Υπουργός:
1. Πόσες και ποιες είναι οι οργανικές θέσεις του Κέντρου Υγείας
'Ανδρου;
2. Πόσες απ' αυτές τις θέσεις είναι συμπληρωμένες και τι πρόκειται να γίνει με τις κενές θέσεις (εφόσον υπάρχουν);
3. Πόσα και ποιας χρονολογίας είναι τα αυτοκίνητα του ΕΚΑΒ στο νησί; 4. Καλύπτεται η 'Ανδρος από τα νέα ελικόπτερα παντός καιρού και αν
ναι, ποια είναι η έδρα του συγκεκριμένου ελικοπτέρου;"
Η Υφυπουργός Υγείας και Πρόνοιας κα Σπυράκη έχει το λόγο.
_ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας):_ Ευχαριστώ, κύριε
Πρόεδρε.
Οι ερωτήσεις είναι ιδιαίτερα σαφείς. Δεν ξέρω κατά πόσο οι απαντήσεις θα είναι ικανοποιητικές. Εμένα προσωπικά δεν με ικανοποιούν, γιατί η στελέχωση πραγματικά δεν είναι αυτή που θα θέλαμε.
Aναφέρομαι στις θέσεις γιατρών κατ' αρχάς. Οι προβλεπόμενες θέσεις είναι δώδεκα και υπηρετούν αυτήν τη στιγμή -από τις προβλεπόμενες θέσειςπέντε, εκ των οποίων οι δύο είναι γενικοί γιατροί. Υπάρχει ένας παιδίατρος, ένας καρδιολόγος και ένας οδοντίατρος. Επιπλέον υπάρχουν πέντε αγροτικοί γιατροί στο Κέντρο Υγείας, ενώ στα περιφερειακά ιατρεία υπάρχουν άλλοι πέντε. Δηλαδή στην 'Ανδρο υπάρχει ένα σύνολο δεκαπέντε γιατρών. Οι κενές θέσεις είναι επτά.
Αυτήν τη στιγμή θα έλεγα ότι είμαστε σε μία κατάσταση αντιμετώπισης των ιδιαίτερα αυξημένων αναγκών κατά τη διάρκεια του καλοκαιριού -επειδή ψηφίστηκε πρόσφατα ο νόμος με τους επικουρικούς γιατρούς- και ήδη έχουμε στείλει προσκλήσεις ούτως ώστε να μπορέσουμε να βρούμε άτομα που θέλουν να πάνε στην 'Ανδρο.
Εγώ προτείνω κατά προτεραιότητα να πάει ένας μικροβιολόγος και ένας
ορθοπεδικός. Μικροβιολόγος χρειάζεται οπωσδήποτε να υπάρχει. Επίσης ορθοπεδικός, διότι το καλοκαίρι και με τα μηχανάκια υπάρχει αυξημένη ανάγκη, λόγω ατυχημάτων.
'Οσον αφορά τις θέσεις του λοιπού προσωπικού και εδώ η κατάσταση δεν
είναι ρόδινη. Από τις τριάντα δύο προβλεπόμενες θέσεις καλυμμένες είναι έντεκα. 'Εχουν δοθεί από την κατανομή που κάναμε δύο επιπλέον θέσεις νοσηλευτών. Η μία είναι ΤΕ και η άλλη ΔΕ.
'Οσον αφορά το θέμα της τρίτης ερώτησης, σχετικά με τα αυτοκίνητα του ΕΚΑΒ, θα ήθελα να πω τα εξής: Υπάρχουν τρία αυτοκίνητα εκ των οποίων το ένα είναι ηλικίας τριών ετών και προέρχεται από δωρεά. Το άλλο είναι ηλικίας δεκαπέντε ετών, το οποίο έχει παραχωρηθεί στο Δήμο Υδρούσας για την εξυπηρέτηση των περιφερειακών ιατρείων Γαυρίου και Μπατσίου. Και υπάρχει και άλλο ένα ηλικίας οκτώ ετών που εξυπηρετεί το Περιφερειακό Ιατρείο Κορθίου. Και αυτό βέβαια ανήκει στην κοινότητα.
'Ετσι όπως έχει η κατάσταση σήμερα, θα πρέπει το αίτημα του Κέντρου
Υγείας να πάει στο Νοσοκομείο της Σύρου και η Σύρος να διαθέσει. Θα δοθούν σίγουρα κάποια αυτοκίνητα. Είναι μέσα στον προγραμματισμό. Γνωρίζετε ότι μέχρι το Σεπτέμβριο θα έχουν δοθεί περίπου εκατόν ογδόντα αυτοκίνητα τέτοιου είδους. Θα προσπαθήσουμε και η 'Ανδρος, η οποία είναι και νησί αλλά και ορεινό νησί, να έχει μία καλύτερη κάλυψη, γιατί το ένα αυτοκίνητο είναι δεκαπέντε χρονών.
Σχετικά με τα ελικόπτερα για τις αεροδιακομιδές, υπάρχουν τα
ελικόπτερα τα οποία σταθμεύουν στη Μυτιλήνη, στη Ρόδο και στην Αθήνα και ανάλογα με το ποιο είναι διαθέσιμο εξυπηρετεί τις ανάγκες. Συνήθως η Αθήνα φαίνεται να είναι πιο κοντά για να εξυπηρετεί.
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Νικήτας Κακλαμάνης έχει το λόγο.
_ΝΙΚΗΤΑΣ ΚΑΚΛΑΜΑΝΗΣ:_ Κυρία Υφυπουργέ, ευχαριστώ πολύ για την απάντηση. Πράγματι ήσασταν ειλικρινής. Εγώ βέβαια είμαι Βουλευτής Αθηνών αλλά
γεννήθηκα και μεγάλωσα στην 'Ανδρο και είναι αυτονόητο να ενδιαφέρομαι για την πατρίδα μου, ανεξάρτητα που το κόμμα μου έχει μάλιστα και έναν καλό συνάδελφο, τον κ. Χωματά, Βουλευτή Κυκλάδων.
Κοιτάξτε, τα ασθενοφόρα είναι τέσσερα. Δεν είναι τρία. Και είναι και τα τέσσερα από δωρεές. Κανένα δεν έχει δώσει το κράτος. Και είναι ηλικίας πράγματι, όπως είπατε, από τρεισήμησι έως είκοσι ετών. 
Το πρόβλημα δεν είναι τώρα να στείλετε ένα ή δύο καινούρια για να αντικαταστήσουν δύο παλιά. Είναι ότι τα ασθενοφόρα αυτά έχουν μόνο δύο οδηγούς. Αντιλαμβάνεσθε, λοιπόν, ότι είναι αδύνατον να λειτουργήσουν τα τέσσερα ασθενοφόρα με δύο οδηγούς. Αποτέλεσμα είναι ο ιδιώτης γείτονας να κάνει τον οδηγό στο ασθενοφόρο που εδρεύει στην κοινότητα, για να τον πάει στο Κέντρο Υγείας στη χώρα εάν είναι ελαφρύ ή στο λιμάνι να φύγει με το καράβι ή εάν πάει το ελικόπτερο, ή καμιά φορά -και είναι προς τιμήν τους- και οι εργαζόμενοι, αλλά όχι οι οδηγοί, από τα κέντρα υγείας.
Η στελέχωση είναι αυτή που είπατε.
Σχετικά με το ελικόπτερο, θέλω να πω τα εξής: Εδώ υπάρχει ένα μπέρδεμα. Τυπικά φαίνεται ότι εξυπηρετεί το νησί το ελικόπτερο που εδρεύει στη Ρόδο. Σήμερα μάλιστα, επειδή πέρναγε η πρώτη ΠΕΣΥάρχης, η οποία είναι στις Κυκλάδες, έβαλα το θέμα. Και πράγματι υπάρχει ακόμη μπέρδεμα. 'Αλλοι λένε ότι τελικά θα είναι της Σύρου, όταν η υποδομή στήριξης του ελικοπτέρου επιτρέψει να εγκαθίσταται. Νομίζω, όμως, ότι το καλύτερο είναι να εξυπηρετείται από την Αθήνα. Δεν είναι δυνατόν να έρχεται από τη Μυτιλήνη, να διασχίζει όλο το Αιγαίο, να πηγαίνει στην 'Ανδρο για να πάρει ασθενή και να τον φέρει στην Αθήνα ή να τον πάει στη Σύρο. Αυτό θα πρέπει να ξεκαθαρισθεί.
Είχε δημιουργηθεί ένα πρόβλημα προσφάτως, από κακή συνεννόηση. Εγώ χαίρομαι που θα στείλετε, έστω δύο νοσηλευτές. Είναι σωστό το μέτρο για τους επίκουρους γιατρούς, το είχαμε στηρίξει και εμείς. Μακάρι να βρεθεί ένας μικροβιολόγος -συμφωνώ- και ενδεχομένως ορθοπεδικός. Σε ό,τι αφορά όμως τα ασθενοφόρα, πρέπει να στείλετε οπωσδήποτε άλλον έναν οδηγό, κυρία Υφυπουργέ, γιατί αλλιώς είναι δώρον άδωρον. Θα έχουν ένα επιπλέον ασθενοφόρο καινούριο, δεν θα υπάρχει κανείς να το οδηγήσει και θα κάθεται κάτω από το υπόστεγο.
_ΠΡΟΕΔΡΕΥΩΝ (Κωνσταντίνος Γείτονας):_ Κύριε Κακλαμάνη, γνωρίζουμε ότι η 'Ανδρος είναι η γενέτειρά σας και δεν μπορούμε να σας κατηγορήσουμε για "εισπήδηση" σε άλλη εκλογική περιφέρεια!
Η κα Σπυράκη έχει το λόγο.
_ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας):_ Ευχαριστώ πολύ,
κύριε Πρόεδρε, και ευχαριστώ τον κ. Κακλαμάνη που θέτει το θέμα του
οδηγού, αλλά σύμφωνα με τα στοιχεία που έχω εδώ δεν βλέπω να προβλέπεται
θέση οδηγού. Θέλω να το κοιτάξω, να δω τι μπορεί να γίνει, διότι πραγματικά δεν έχει νόημα, να δοθούν αυτοκίνητα αν δεν υπάρχουν οδηγοί. 
'Οσον αφορά το ελικόπτερο των Αθηνών συμφωνώ, γιατί είναι και
οικονομικά συμφερότερο, με την έννοια ότι ξαναγυρίζει στη βάση του, ενώ το άλλο κάνει μια μεγαλύτερη διαδρομή, ουσιαστικά διπλή. 
'Ενα άλλο στοιχείο που θα ήθελα να σας πω, αν και νομίζω ότι το ξέρετε, είναι ότι επισκεπτόμενη κάποια κέντρα υγείας στις Κυκλάδες παρατήρησα και εγώ ότι τα άτομα αυτά στηρίζονται αρκετά στην τηλεϊατρική και έχουν δυνατότητες τηλεϊατρικής τα Κέντρα Υγείας. Απ' ό,τι έμαθα, υπάρχει και στην 'Ανδρο άτομο που ενδιαφέρεται, γιατί χρειάζεται να βρεθεί κάποιος που να του αρέσει τουλάχιστον αρχικά και μετά βλέπει ότι μπορεί να βοηθηθεί από αυτό.
Με τον τρόπο αυτόν προσεγγίζουμε κάπως τις ανάγκες. 
_ΠΡΟΕΔΡΕΥΩΝ (Κωνσταντίνος Γείτονας):_ Επόμενη είναι η τρίτη με αριθμό 737/16.11.2000 αναφορά του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με τη λήψη μέτρων απορρύπανσης της θαλάσσσιας περιοχής Πάρου και Αντιπάρου, από τα καύσιμα του ναυαγίου του πλοίου "EΞΠΡΕΣ ΣΑΜΙΝΑ".
Η αναφορά του κ. Σκοπελίτη σε περίληψη έχει ως εξής:
"Το Δημοτικό Συμβούλιο Πάρου, που συνήλθε σε δημόσια έκτακτη συνεδρίαση στις 29.9.2000, ζήτησε από το ΥΕΝ να ληφθούν όλα τα απαραίτητα μέτρα απορρύπανσης των νησιών Πάρου και Αντιπάρου από τα λάδια και τα καύσιμα του ναυαγισμένου Ε/Γ-Ο/Γ "ΕΞΠΡΕΣ ΣΑΜΙΝΑ", αίτημα που παραμένει επίκαιρο μέχρι σήμερα, δεδομένου ότι ακόμα δεν έχει γίνει η ανέλκυση του ναυαγίου".
Ο Υπουργός Εμπορικής Ναυτιλίας κ. Χρήστος Παπουτσής έχει το λόγο. 
_ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας):_ Ευχαριστώ κύριε
Πρόεδρε.
Ο αξιότιμος Βουλευτής κατέθεσε την αναφόρα αυτή στις 16 Οκτωβρίου και η απάντηση που έλαβε από το Υπουργείο και από εμένα ήταν δυστυχώς ένα μήνα μετά, εκτός των προθεσμιών, και θέλω ενώπιον του Σώματος να ζητήσω συγγνώμη γι' αυτήν την καθυστέρηση, αλλά ελπίζω να έχω την κατανόηση του κυρίου Βουλευτή, δεδομένου ότι εκείνη η περίοδος ήταν μετά τα τραγικά γεγονότα και όλες οι υπηρεσίες του Υπουργείου ήταν αδύνατον να ανταποκριθούν στις απαιτήσεις του χρόνου.
Πράγματι και εμείς λάβαμε γνώση της ανησυχίας, την οποία εξέφρασε το Δημοτικό Συμβούλιο Πάρου, αλλά πρέπει να πω ότι αυτή η ανησυχία ήταν υπερβολική όσον αφορά τα μέτρα απορρύπανσης.
'Οσον αφορά την κατάδυση του συγκεκριμένου δύτη, αυτό ήταν ένα
γεγονός το οποίο ελέγχθηκε αμέσως από τις δυνάμεις του Λιμενικού Σώματος, οι οποίες είχαν και την ευθύνη στην περιοχή. 'Ο,τι όργανα μπορούσε να χρησιμοποιήσει ελέγχθηκαν και διαπιστώθηκε ότι δεν είχε γίνει καμία απολύτως χρήση στο ναυάγιο.
Πέραν αυτού, όταν στη συνέχεια άρχισε να καταδύεται, σύμφωνα με τις εντολές που είχε από την εταιρεία στην οποία είχε προσληφθεί, σε όλες τις περιπτώσεις συνοδεύετο από δύτες των ειδικών δυνάμεων του Λιμενικού Σώματος και πάντοτε υπό την αστυνόμευση των δυνάμεων του Λιμενικού Σώματος.
'Οσον αφορά το περιβάλλον και την απάντληση όλων των καυσίμων, αυτή
ολοκληρώθηκε κατά 100%, με απόλυτη επιτυχία.
Γι' αυτόν το λόγο ο Δήμαρχος Πάρου με έγγραφό του όχι μόνο ευχαρίστησε αλλά και συνεχάρη το Υπουργείο Εμπορικής Ναυτιλίας για τις υπηρεσίες του και την αποτελεσματικότητα των ενεργειών του.
Ευχαριστώ, κύριε Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας)_: Ο κ. Σκοπελίτης έχει το λόγο. 
_ΣΤΑΥΡΟΣ ΣΚΟΠΕΛΙΤΗΣ_: Ευχαριστώ κύριε Πρόεδρε.
Κύριε Υπουργέ, όπως είδατε το υπόμνημα το υπογράφουν όλοι οι φορείς
του νησιού, οι πολιτικές οργανώσεις, οι μαζικοί φορείς κλπ. Με αυτό εκφράζουν την ανησυχία τους για τις τυχόν μολύνσεις του περιβάλλοντος αλλά και την απαίτησή τους για την ανέλκυση του ίδιου του ναυαγίου. Και έχει περάσει ένα μεγάλο χρονικό διάστημα από τότε που εκφράστηκαν. 
Πάντως, κύριε Υπουργέ, εκείνο που εγώ θέλω να πω είναι ότι έπρεπε
μέχρι σήμερα να έχετε υποχρεώσει την εταιρεία να προχωρήσει στην ανέλκυση του "ΣΑΜΙΝΑ EΞΠΡΕΣ". Είναι και ηθική υποχρέωση απέναντι σε αυτούς τους ανθρώπους, ικανοποίηση του αιτήματός τους. Οι άνθρωποι αυτοί, όπως ειπώθηκε πολλές φορές μέσα στην Αίθουσα, έδωσαν μαθήματα αυτοθυσίας και
αλτρουϊσμού σε όλους μας.
Αν είχαν κινηθεί γρήγορα οι διαδικασίες, δεν θα υπήρχε καμία ανησυχία για μόλυνση του περιβάλλοντος και από την άλλη θα ριχνόταν άπλετο φως στις συνθήκες κάτω από τις οποίες προξενήθηκε το ναυάγιο που στοίχισε τόσες ζωές.
'Εστω και τώρα, κύριε Υπουργέ, πρέπει να διατάξετε την εταιρεία να προβεί στην ανέλκυση του ναυαγίου. Είναι ανάγκη να γίνει αυτό για να ικανοποιήσουμε την απαίτηση αυτών των ανθρώπων, της Πάρου και της Αντιπάρου, αλλά κύρια για να πέσει, επαναλαμβάνω, άπλετο φως στην υπόθεση αυτή του δραματικού ναυαγίου.
Σας ευχαριστώ.
_ΠΡΟΕΔΡΕΥΩΝ (Κωνσταντίνος Γείτονας)_: Ο κ. Παπουτσής έχει το λόγο. 
_ΧΡΗΣΤΟΣ ΠΑΠΟΥΤΣΗΣ (Υπουργός Εμπορικής Ναυτιλίας)_: Ευχαριστώ, κύριε
Πρόεδρε.
'Οσον αφορά όλα τα μέτρα προστασίας για την πιθανή ρύπανση, επαναλαμβάνω αυτό που είπα και προηγουμένως, ότι όλες οι εργασίες έχουν ολοκληρωθεί με απόλυτη επιτυχία και για το λόγο αυτόν έχουμε τη συγχαρητήριο επιστολή του Δημάρχου της Πάρου και του δημοτικού συμβουλίου.
'Οσον αφορά την ανέλκυση του ναυαγίου, αυτό είναι ένα θέμα το οποίο το Υπουργείο και εγώ προσωπικά το υποστηρίζουμε θερμότατα. Για το λόγο αυτόν, έχουμε ήδη στείλει τις ανάλογες επιστολές μας προς την εταιρεία επανειλημμένως, προκειμένου να είναι έτοιμη όταν θα ολοκληρωθεί η δικαστική έρευνα να κινήσει τη διαδικασία ανέλκυσης.
'Ομως, κύριε Πρόεδρε, θα ήθελα να σημειώσω, για να μην υπάρχει καμία παρεξήγηση, ότι αυτήν τη στιγμή συνεχίζεται η έρευνα από τον εφέτη ανακριτή και τον πραγματογνώμονα που ο ίδιος έχει ορίσει. Και η διαδικασία ανέλκυσης δεν μπορεί να ξεκινήσει εάν δεν ολοκληρωθεί η δικαστική έρευνα. Μόνο λοιπόν μετά την αποδέσμευση του πλοίου από τη δικαστική έρευνα μπορεί να ξεκινήσει η διαδικασία ανέλκυσης.
Πάντως θέλω να σας διαβεβαιώσω ότι από τη στιγμή που θα ολοκληρωθεί η δικαστική έρευνα, το Υπουργείο Εμπορικής Ναυτιλίας θα είναι εκείνο που ασφυκτικά θα πιέσει την εταιρεία προκειμένου να γίνει αμέσως η ανέλκυση του ναυαγίου.
Κατανοώ την ευαισθησία των Παριανών. Κατανοώ επίσης τη σημασία που
έχει για τον τουρισμό στην ευρύτερη περιοχή, έστω και συμβολικά, να παραμένει εκεί το ναυάγιο. Γι αυτόν το λόγο έχουμε δεσμευτεί -κι εγώ προσωπικά με την επίσκεψή μου στην Πάρο- ότι θα κινήσουμε αμέσως τη διαδικασία ανέλκυσης. Ούτως ή άλλως ο νόμος, τον οποίον ψηφίσαμε πριν από δύο μήνες εδώ στη Βουλή, δίνει τη δυνατότητα στις ίδιες τις Αρχές να πάρουν εκείνες τις απαραίτητες πρωτοβουλίες όταν καθυστερεί μία εταιρεία και να μεταφέρουν το κόστος ή στην ναυτιλιακή εταιρεία ή στην ασφαλιστική εταιρεία.
Σας ευχαριστώ, κύριε Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας)_: Αναφορές-ερωτήσεις δεύτερου
κύκλου:
Πρώτη είναι η με αριθμό 5265/24.1.2001 ερώτηση του Βουλευτή της Νέας Δημοκρατίας κ. Γεωργίου Καλαντζή προς τον Υπουργό Υγείας και Πρόνοιας, σχετικώς με τις προθέσεις της Κυβέρνησης για τη δημιουργία Ιατροδικαστικής Υπηρεσίας στο Νομό Καβάλας.
Η ερώτηση του κ. Καλαντζή έχει ως εξής:
"Δεν επιτρέπεται η Καβάλα και οι όμοροι νομοί να μη διαθέτουν Ιατροδικαστική Υπηρεσία. Κάθε περιστατικό θανάτου αντιμετωπίζεται από έναν αξιόλογο μεν αλλά μοναδικό ιατροδικαστή, που έχει την έδρα του στο Νομαρχιακό Νοσοκομείο Σερρών. Δηλαδή κάθε φορά που πρέπει να γίνει νεκροψία ή νεκροτομή απαιτείται η μεταφορά του νεκρού ή της νεκρής στην εκεί νοσοκομειακή μονάδα ή την έλευση του ιατροδικαστή στην πόλη μας. 'Οπως είναι κατανοητό εκτός από τον πόνο τους οι συγγενείς πρέπει να υποστούν περαιτέρω ταλαιπωρία για να βγάλουν το πιστοποιητικό θανάτου. 'Ισως μέχρι τώρα οι αρμόδιοι φορείς να μην έχουν δει τις πραγματικές διαστάσεις του θέματος. Βέβαια δεν είναι αργά να αποκτήσει η Καβάλα Ιατροδικαστική Υπηρεσία, η οποία θα μπορούσε να στεγαστεί στο κεντρικό κτίριο του νοσοκομείου ή στο ένα από τα δύο παραρτήματά του.
Γι'αυτό ερωτάσθε κύριε Υπουργέ:
Προτίθεσθε να συμβάλετε στη δημιουργία Ιατροδικαστικής Υπηρεσίας στο Νομό Καβάλας;"
Η Υφυπουργός Υγείας και Πρόνοιας κα Χριστίνα Σπυράκη έχει το λόγο. 
_ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας):_ Ευχαριστώ, κύριε
Πρόεδρε.
Δυστυχώς δεν μπορώ να απαντήσω σαφώς στην ερώτησή σας, γιατί το θέμα όπως τίθεται είναι αρμοδιότητας του Υπουργείου Δικαιοσύνης.
_ΠΡΟΕΔΡΕΥΩΝ (Κωνσταντίνος Γείτονας):_ Είναι σαφές. 
_ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας):_ Στο ν. 2721, ο
οποίος αναφέρεται σε θέματα του ποινικού κώδικα, της ποινικής δικονομίας κλπ, υπάρχει το άρθρο 39, το οποίο αναφέρεται συγκεκριμένα στη σύσταση ιατροδικαστικών υπηρεσιών. Σύμφωνα μ' αυτό το άρθρο εκτός από τις ιατροδικαστικές υπηρεσίες που υπάρχουν στην Αθήνα, στον Πειραιά, δίνεται η δυνατότητα να αναπτυχθούν ιατροδικαστικές υπηρεσίες εκεί όπου υπάρχουν έδρες εφετείων. 'Ετσι μπορεί να γίνει στη Λάρισα και νομίζω ότι έχουν γίνει στη Θεσσαλονίκη, στο Ναύπλιο, στη Θράκη, στη Κέρκυρα, στα Ιωάννινα, στο Αιγαίο, στη δυτική Μακεδονία και στα Δωδεκάνησα, αλλά δεν προβλέπεται για την Καβάλα.
Αυτό το οποίο θα μπορούσε να γίνει από πλευράς Υπουργείου Υγείας θα ήταν η σύσταση θέσεων ιατροδικαστών στα νοσηλευτικά ιδρύματα, όχι όμως να συστήσει ιατροδικαστική υπηρεσία. Για να γίνει κάτι τέτοιο χρειάζεται να βγει ένα προεδρικό διάταγμα ανάμεσα σε τέσσερις Υπουργούς: Υγείας, Εσωτερικών, Δικαιοσύνης και Εθνικής Παιδείας.
Υπάρχει πράγματι αίτημα, όχι μόνο από το Νοσοκομείο Καβάλας αλλά και από άλλα νοσοκομεία, να γίνει η σύσταση τέτοιων θέσεων. Σε αυτήν τη φάση, όπως θα γνωρίζετε, δεν είμαστε έτοιμοι να προχωρήσουμε στη σύσταση νέων θέσεων για δύο λόγους: Αφ'ενός μεν διότι θα θέλαμε να γίνουν πρώτα οι οργανισμοί οι καινούριοι και οι κανονισμοί λειτουργίας των νοσοκομείων, του οποίους επεξεργάζεται τώρα μία επιτροπή και μας δίνει τη δυνατότητα ο νέος νόμος να το προχωρήσουμε και αφ'ετέρου υπάρχουν τόσες πολλές ανάγκες σε άλλες θέσεις, που αντιλαμβάνεσθε ότι έστω και αν συσταθούν, θα έχουμε μια πολύ μεγάλη δυσκολία να καλύψουμε τις ιατροδικαστικές ανάγκες σε σχέση με τις ανάγκες της καλούμενης μάχιμης ιατρικής.
Τι συμβαίνει μέχρι στιγμής; 'Οταν υπάρχουν περιστατικά τα οποία απαιτούν ποινική αξιολόγηση και ανακριτική διερεύνηση, όπως είναι ανθρωποκτονίες από πρόθεση ή από αμέλεια, τότε αυτά ανατίθενται στους ιατροδικαστές της Θεσσαλονίκης, όπως γνωρίζετε. 'Οταν όμως χρειάζεται να γίνει μια ιατροδικαστική πράξη ρουτίνας, τότε ορισμένοι γιατροί στο συγκεκριμένο νοσοκομείο μπορούν να το προχωρήσουν.
Τα περιστατικά τα οποία χρειάζονται πραγματικά τέτοιες διαδικασίες,
όπως σε περίπτωση ανθρωποκτονίας, δεν είναι πολλά, είναι ελαχιστότατα. Επομένως οι ανάγκες αυτές καθαυτές για πιστοποιητικά θανάτου καλύπτονται σε ένα μεγάλο βαθμό.
_ΠΡΟΕΔΡΕΥΩΝ (Κωνσταντίνος Γείτονας):_ Κύριε Καλαντζή, θα μπορούσατε να είχατε απευθύνει την ερώτησή σας και στον Υπουργό Δικαιοσύνης.
Ορίστε, έχετε το λόγο.
_ΓΕΩΡΓΙΟΣ ΚΑΛΑΝΤΖΗΣ:_ Ευχαριστώ, κύριε Πρόεδρε.
Κυρία Υφυπουργέ, νομίζω ότι εσείς ως καθηγήτρια της φαρμακολογίας και
εγώ ως απόφοιτος της Φαρμακευτικής Σχολής του Πανεπιστημίου Αθηνών, μπορούμε να βρούμε έναν κοινό δρόμο που τον υποδείξατε κατ'αρχήν. Νομίζω ότι μπορούμε να προχωρήσουμε και να ξεκινήσει από εσάς το προεδρικό διάταγμα με το οποίο θα συσταθούν στα νοσοκομεία και θα
συμπεριλαμβάνονται στο νέο νόμο οι θέσεις ιατροδικαστών, ώστε να δίνονται άμεσες λύσεις σε όλα αυτά τα προβλήματα.
Καταλαβαίνετε το μεγάλο πρόβλημα τόσο της επίτασης της αγωνίας όσο
και του πόνου, αλλά και της ταλαιπωρίας που υφίστανται οι συγγενείς των προσώπων που έχουν αυτά τα δυστυχώς κακά περιστατικά. Με θάνατο έχουμε να κάνουμε και καταλαβαίνετε ότι όλα αυτά κάνουν πιο έντονα τα συναισθήματα, τα οποία δυστυχώς είναι πολύ βαριά και πολύ άσχημα για όλους. Γι'αυτό θεωρώ ότι πρέπει να το προχωρήσετε, ώστε να λυθεί αυτό το θέμα.
Η Καβάλα είναι κομβικό σημείο. Είναι το κέντρο της περιφέρειας, άσχετα εάν για άλλους λόγους μεταφέρθηκε η έδρα της περιφέρειας στην Κομοτηνή. Είναι το σημείο το οποίο βρίσκεται στο κέντρο και είναι και συγκοινωνιακός κόμβος, γι'αυτό έχουμε και πολλά τροχαία που συμβαίνουν σε 
αυτήν την περιοχή. Νομίζω ότι γι'αυτόν το λόγο πρέπει να προχωρήσετε. Πρέπει να καταλάβουμε όλοι μας ότι δεν πρέπει να περιμένουμε τους
νόμους, όταν μπορούμε να δώσουμε λύσεις σε θέματα τα οποία άπτονται της ζωής και της ανθρώπινης ευαισθησίας, διότι έχουμε να κάνουμε με ανθρώπους, έχουμε να κάνουμε με ανθρώπινα αισθήματα και γι' αυτό όσο μπορούμε, τουλάχιστον εμείς που διακονούμε την ιατρική είτε ως γιατροί 
είτε ως φαρμακοποιοί, πρέπει την ευαισθησία μας να τη δείχνουμε έμπρακτα. Ωραία είναι τα λόγια αλλά πρέπει να τα κάνουμε και πράξη. Νομίζω ότι μπορούμε να το κάνουμε. Πάντως, αν προχωρήσει η πρότασή σας, είναι προς
τη σωστή κατεύθυνση. Παρακαλώ προχωρήστε την, για να λυθεί αυτό το θέμα
το οποίο θα ωφελήσει. 
_ΠΡΟΕΔΡΕΥΩΝ (Κωνσταντίνος Γείτονας):_ Η κυρία Υφυπουργός έχει το λόγο. 
_ΧΡΙΣΤΙΝΑ ΣΠΥΡΑΚΗ (Υφυπουργός Υγείας και Πρόνοιας):_ Εμείς έχουμε αυτήν
την προσέγγιση και θα το προχωρήσουμε. Απλώς δεν νομίζω ότι μπορεί να
δοθεί άμεση λύση. Ξέρετε ότι υπάρχει και μία ένδεια ιατροδικαστών. Σε ορισμένα περιστατικά οι ιατροδικαστές εφόσον δεν υπάρχει υπηρεσία θα ταλαιπωρηθούν λίγο. Πάντως στοχεύουμε προς την ίδια κατεύθυνση. 
_ΠΡΟΕΔΡΕΥΩΝ (Κωνσταντίνος Γείτονας):_ Ολοκληρώθηκε η συζήτηση των
αναφορών και ερωτήσεων.
Η Βουλευτής Μεσσηνίας, κα Σοφία Καλαντζάκου ζητά ολιγοήμερη άδεια
απουσίας στο εξωτερικό.
Ομοίως, ολιγοήμερη άδεια απουσίας στο εξωτερικό ζητά και ο Βουλευτής Επικρατείας κ. Παρασκευάς Αυγερινός.
Εγκρίνει η Βουλή;
_ΟΛΟΙ ΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς η Βουλή ενέκρινε τις
ζητηθείσες άδειες.
_ΠΡΟΕΔΡΕΥΩΝ (Κωνσταντίνος Γείτονας):_ Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ_
Θα γίνει η προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείου Εσωτερικών, Δημόσιας Διοίκησης και Αποκέντρωσης.
Συνέχιση της συζήτησης επί των άρθρων και του συνόλου του σχεδίου
νόμου: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση."
Το νομοσχέδιο θα συζητηθεί κατά τη σημερινή συνεδρίαση.
Υπουργείου Εθνικής Παιδείας και Θρησκευμάτων.
Συνέχιση της συζήτησης επί των άρθρων και του συνόλου του σχεδίου
νόμου: "Ρυθμίσεις θεμάτων εισαγωγής στην τριτοβάθμια εκπαίδευση και άλλες διατάξεις."
Θα συνεχισθεί η συζήτηση του σχεδίου νόμου σε επόμενη συνεδρίαση.
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Ρυθμίσεις θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις."
Ερωτάται το Σώμα: Γίνεται δεκτό το νομοσχέδιο;
_ΜΕΡΙΚΟΙ ΒΟΥΛΕΥΤΗΣ:_ Κρατείται.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Εθνικής Οικονομίας.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για οικονομική συνεργασία."
Το νομοσχέδιο αυτό έχει ψηφισθεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
_ΟΛΟΙ ΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς, το νομοσχέδιο του Υπουργείου Εθνικής Οικονομίας: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για οικονομική συνεργασία" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων".
Το νομοσχέδιο αυτό έχει ψηφισθεί ομοφώνως στη Διαρκή Επιτροπή, όπου
δεν παρέστη ο Συνασπισμός.
Ερωτάται το Σώμα: Γίνεται δεκτό το νομοσχέδιο;
_ΟΛΟΙ ΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το νομοσχέδιο του
Υπουργείου Εθνικής Οικονομίας: "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Οργάνωσης για την Απελευθέρωση της Παλαιστίνης (PLO) για την Παλαιστινιακή Εθνική Αρχή για οικονομική και τεχνολογική συνεργασία".
Το νομοσχέδιο αυτό έχει ψηφισθεί ομοφώνως στην αρμόδια Διαρκή
Επιτροπή.
Ερωτάται το Σώμα: Γίνεται δεκτό το νομοσχέδιο;
_ΟΛΟΙ ΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το νομοσχέδιο του Υπουργείου Εθνικής Οικονομίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Οργάνωσης για την Απελευθέρωση της Παλαιστίνης (PLO) για την Παλαιστινιακή Εθνική Αρχή για οικονομική και τεχνολογική συνεργασία" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κένυας για οικονομική και τεχνική συνεργασία".
Το νομοσχέδιο αυτό έχει ψηφισθεί ομοφώνως στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
_ΟΛΟΙ ΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το νομοσχέδιο του Υπουργείου Εθνικής Οικονομίας: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κένυας για οικονομική και τεχνική συνεργασία" έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Να καταχωρισθεί το κείμενο του νομοσχεδίου)_
_ΠΡΟΕΔΡΕΥΩΝ (Κωνσταντίνος Γείτονας):_ Υπουργείου Εξωτερικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των Κρατών-Μελών της αφ'ενός και της Ελβετικής Συνομοσπονδίας αφ'ετέρου μετά της Τελικής Πράξης".
Το νομοσχέδιο αυτό έχει ψηφισθεί κατά πλειοψηφία στη Διαρκή Επιτροπή
από το ΠΑ.ΣΟ.Κ., από τη Νέα Δημοκρατία και από το Συνασπισμό.
Το Κομμουνιστικό Κόμμα είχε επιφυλάξεις.
Θέλετε το λόγο;
_ΛΙΑΝΑ ΚΑΝΕΛΛΗ:_ Ναι, κύριε Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας):_ Ορίστε, κυρία Κανέλλη, έχετε το
λόγο.
_ΛΙΑΝΑ ΚΑΝΕΛΛΗ:_ Κύριε Πρόεδρε, είχαμε εκφράσει τις επιφυλάξεις μας στη Διαρκή Επιτροπή. Ευτυχώς υπήρξε ο απαραίτητος χρόνος για να μελετηθεί ενδελεχώς αυτή η συμφωνία. Θεωρητικά και πρακτικά κοιτώντας την στις
λεπτομέρειες μοιάζει να είναι άκρως ελκυστική για πληθώρα εργαζομένων ελευθέρων επαγγελματιών, επαγγελματιών οι οποίοι δουλεύουν στις παραμεθόριες περιοχές της Ελβετίας. Κανείς δεν μπορεί να αγνοήσει -άλλωστε δεν το αγνοεί αυτή καθαυτή η συμφωνία- την έννοια της γεωγραφικής κινητικότητας για την αντιμετώπιση της οποίας φαίνεται να μεριμνά αυτή η συμφωνία αλλά και ένα πλέγμα άλλων συμφωνιών.
'Ομως οι ενστάσεις μας και οι επιφυλάξεις μας έχουν αμιγώς και καθαρά πολιτικό χαρακτήρα. 'Αλλωστε στα παραρτήματα και στο τέλος της συμφωνίας η ίδια η ελβετική κυβέρνηση, το ελβετικό κράτος δεσμεύεται να επανεξετάσει τη συμφωνία τον έβδομο χρόνο, σε μια συμφωνία της οποία η διάρκεια ούτως ή άλλως -για την ανανέωσή της- προβλέπεται κατ' αρχήν επταετής.
Φαίνεται ότι στην Ευρωπαϊκή 'Ενωση και ειδικώς στις Βρυξέλλες πάρθηκε η απόφαση ότι επτά χρόνια είναι αρκετά και η συμφωνία και το πλέγμα των συμφωνιών επαρκώς ελκυστικό για να καμφθεί η μέχρι σήμερα εκφρασθείσα και διά δημοψηφίσματος βούληση του ελληνικού λαού να μην προσχωρήσει στις ευρωπαϊκές κοινότητες, να μην εισέλθει στον παράδεισο της ΟΝΕ. 
Βρισκόμαστε σε μια χώρα ευρωπαϊκή, η οποία έχει ζήσει τις πολύ
έντονες αντιρρήσεις τουλάχιστον της Δανίας και είδαμε πως χρειάστηκαν δύο δημοψηφίσματα, εξαντλητικές πιέσεις, τρομακτικές εκστρατείες διαφημιστικές με χρήματα απίστευτα, μέχρις ότου καμφθεί η συγκεκριμένη αντίσταση. Το λιγότερο που θα μπορούσε να κάνει το Κομμουνιστικό Κόμμα είναι να συμπαρασταθεί, σεβόμενο τη θέληση του ελβετικού λαού.
Αυτή η συμφωνία ενέχει τον εξής πολύ σοβαρό κίνδυνο: Διευκολύνοντας
-και με συγκεκριμένο αριθμό, γιατί υπάρχει συγκεκριμένος αριθμός παρεχομένων διευκολύνσεων σε Ελβετούς πολίτες ή σε πολίτες που θα κάνουν χρήση προνομίων κοινοτικών, κεκτημένων κοινοτικών, εισερχόμενοι ή εξερχόμενοι οι εργαζόμενοι, μετακινούμενοι ως κεφαλαιούχοι ή ως αναζητούντες εργασία, κομίζοντες ή μη κομίζοντες τα μέλη των οικογενειών τους- θα δημιουργηθεί μία αίσθηση η οποία ούτως ή άλλως ατύπως και κατά παράδοση ιστορική ισχύει για την Ελβετία. Δεν θα έπρεπε να ξεχνάμε εδώ ότι η Ελβετία είναι έδρα όλων των ουδετέρων παγκοσμίων οργανισμών παροχής υπηρεσιών συμβουλών ή μελετών. Από πού να αρχίσει κανένας; Από την Παγκόμια Οργάνωση Υγείας και να καταλήξει στην ΟΥΕΦΑ ή στη ΦΙΦΑ ή στη ΦΙΜΠΑ; 'Η να καταλήξει κάποιος στην 'Ενωση Ελβετικών Τραπεζών και στον τρόπο με τον οποίο χειρίζονται τα ζητήματα; Ωστόσο πίσω από μια ουδετερότητα, πίσω από μια συγκρότηση συγκεκριμένη στην καρδιά της Ευρώπης, ενός κράτους το οποίο είναι και υποδοχέας πληθώρας αντικρουομένων συμφερόντων εντός της Ευρωπαϊκής 'Ενωσης, η άρνηση του ελβετικού λαού να συμμετέχει σε αυτόν τον παράδεισο, σε αυτήν την αστερόεσσα την καινούρια, την Ευρωπαϊκή, είναι εκπεφρασμένη πολιτικά. Δεν μπορούμε εμείς να συναινέσουμε λοιπόν στην παροχή "τυρού για να γίνει ωραιοτέρα η φάκα", ας μου επιτραπεί η έκφραση. Να το πω έτσι πολύ απλά. Είναι λοιπόν διευκολυντικό.
Είναι παράξενο, αν προσέξει κανείς τη σύμβαση σε όλες της τις
λεπτομέρειες και καθήσει και μελετήσει και την πληθώρα των παραρτημάτων και των συμφωνιών που συνοδεύουν την παρούσα συμφωνία στις λεπτομέρειές τους με πολύ προσεκτική μετάφραση, ότι θα δει πως ο χαρακτήρας της είναι κατ' εξοχήν οικονομικός και διασφαλιστικός των φορολογικών ζητημάτων, και μάλιστα εδώ αφήνοντας όλο το περιθώριο εξαντλητικής αντιμετώπισης της διπλής φορολογίας.
Αναρωτιέται λοιπόν κανείς, μια συμφωνία η οποία υπεγράφη διμερώς απ' όλα τα κράτη-μέλη της Ευρωπαϊκής 'Ενωσης και την Ελβετία αποφασισμένη να διαπραγματεύεται και να διακινεί πρόσωπα -γιατί αυτό αφορά τη συμφωνία στην πραγματικότητα, την ελεύθερη διακίνηση προσώπων ως εργαζομένων μονάδων, ως οικονομικών φορολογητέων, φορολογήσιμων ή φοροαρπακτικών και παραγωγικών χρήματος μονάδων- μήπως δημιουργείται η εντύπωση να αισθανθούν και οι Ελβετοί κάποια στιγμή, ότι στον τόπο τους είναι, ακίνδυνα είναι, τα σύνορα δεν τα χρειάζονται; Κι έχουμε δει τι σημαίνει "καταργούμε τα σύνορα". Δεν διευκρινίζει ποια θα είναι η εφαρμογή για την ελεύθερη διακίνηση των πολιτών στην περίπτωση εφαρμογής της Σένγκεν. Εδώ τα προβλήματα που ανοίγουν ενισχύουν τη θέση μας να επιθυμούμε σεβόμενοι τη βούληση -επαναλαμβάνω την εκφρασθείσα με δημοψήφισμα, όχι από εικασία
ή από δημοσκοπήσεις ή από τάσεις- του ελβετικού λαού, για να του επιτρέψουμε να έχει την άνεση και πέραν των επτά ετών να κρίνει εκείνος
το καλύτερο και το συμφέρον για τον ίδιο. Γι' αυτό και δεν θα την ψηφίσουμε.
_ΠΡΟΕΔΡΕΥΩΝ (Κωνσταντίνος Γείτονας):_ Η Αναπληρωτής Υπουργός Εξωτερικών κα Παπαζώη έχει το λόγο.
_ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών):_ Κύριε Πρόεδρε, κυρίες και κύριοι συνάδελφοι, απλώς μία φράση θα πω, για να καθησυχάσω
τις συνειδησιακές ανησυχίες του Κομμουνιστικού Κόμματος Ελλάδος και της κας Κανέλλη, ότι στις 21.5.2000 η Ελβετία διενήργησε δημοψήφισμα για την αποδοχή των διμερών τομεακών συμφωνιών, το οποίο απέληξε στο θετικό αποτέλεσμα του 67,2%. 'Οπως ξέρετε, αυτή η συμφωνία η οποία είναι μία από τις επτά συμφωνίες -οι άλλες δεν χρειάζεται να κυρωθούν, διότι αφορούν κοινοτικό κεκτημένο και δεν αφορούν θέματα που χειρίζονται τα κράτη-μέλη έγινε αποδεκτή με 67,2% από τον ελβετικό λαό. Σας το λέω απλώς, για να μην ανησυχείτε γι' αυτό.
Τώρα οι γενικότερες αντιδράσεις για το ρόλο της Ευρωπαϊκής 'Ενωσης
και η διαφωνία σας είναι γνωστή.
Σας ευχαριστώ.
_ΠΡΟΕΔΡΕΥΩΝ (Κωνσταντίνος Γείτονας):_ Η κα Κανέλλη έχει το λόγο.
_ΛΙΑΝΑ ΚΑΝΕΛΛΗ:_ Θα είμαι πάρα πολύ σύντομη.
Θα ήθελα να καθησυχάσω κι εγώ με τη σειρά μου την κυρία Υπουργό, διότι οι ανησυχίες δεν είναι συνειδησιακές ούτε ψυχολογικές. Είναι απολύτως πολιτικές.
Επιβεβαιώσατε, κυρία Υπουργέ, με την τοποθέτησή σας τη θέση μου περί του ελκυστικού τυρού, ίνα πέσει ο ελβετικός λαός στην παγίδα ενός κατά την κρίση σας παραδείσου, που είναι η Ευρωπαϊκή 'Ενωση. Σας παρακαλώ πάρα πολύ, δεν θα ήθελα να εμμείνετε στη συνειδησιακή ερμηνεία ή την ψυχολογική ερμηνεία πολιτικών τοποθετήσεων. Το Κομμουνιστικό Κόμμα δεν έχει συνειδησιακά προβλήματα. Πολιτική αντίρρηση έχει και γι' αυτό καταψηφίζει τη συμφωνία. 
_ΠΡΟΕΔΡΕΥΩΝ (Κωνσταντίνος Γείτονας):_ Η κυρία Υπουργός έχει το λόγο. 
_ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών):_ Θα ήθελα απλώς να
διευκρινίσω, και αυτό έκανα, ότι δεν υπάρχει δημοψήφισμα ενάντια σ' αυτές τις συμφωνίες. Και επειδή είπατε ότι θέλετε να συμπαρασταθείτε στον ελβετικό λαό, σας λέω ότι ο ελβετικός λαός αποφάσισε με 67,2% υπέρ αυτών των συμφωνιών. Τίποτε άλλο.
_ΠΡΟΕΔΡΕΥΩΝ (Κωνσταντίνος Γείτονας):_ Ερωτάται το Σώμα: Γίνεται δεκτό το νομοσχέδιο του Υπουργείου Εξωτερικών: "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των Κρατών-Μελών της αφ' ενός και της Ελβετικής Συνομοσπονδίας αφ' ετέρου,
μετά της Τελικής Πράξης" ;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς, το νομοσχέδιο του Υπουργείου Εξωτερικών: "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των Κρατών-Μελών της αφ' ενός και της Ελβετικής Συνομοσπονδίας αφ' ετέρου, μετά της Τελικής Πράξης" έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων. 
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Κωνσταντίνος Γείτονας):_ Παρεσχέθη η ζητηθείσα εξουσιοδότηση. 
Του ιδίου Υπουργείου. 
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης".
Στη Διαρκή Επιτροπή εγκρίθηκε κατά πλειοψηφία. Η Νέα Δημοκρατία
ψήφισε, ο Συνασπισμός είχε επιφυλάξεις οι οποίες ήρθησαν και το Κομμουνιστικό Κόμμα Ελλάδος έχει αντιρρήσεις.
Ορίστε, κυρία Κανέλλη, έχετε το λόγο.
_ΛΙΑΝΑ ΚΑΝΕΛΛΗ:_ Οι εξελίξεις στη Βαλκανική και οι πολύ πρόσφατες
εξελίξεις στην Πρώην Γιουσκοσλαβική Δημοκρατία της Μακεδονίας συνετέλεσαν τα μάλα και μάλιστα σε γνώση όλων των κρατών, αν θέλετε, των Βαλκανίων και ούτε μόνο της Ελλάδος και εκτός του δικού μας Κοινοβουλίου, στο να ενισχύσουμε όχι απλώς τις επιφυλάξεις μας αλλά τις εντονότατες αντιρρήσεις μας.
Για να δούμε: Κατ' αρχήν, να εκφραστεί κάποιος για τον Ευρωπαϊκό Οργανισμό Ανασυγκρότησης και μάλιστα να έχει έδρα τη Θεσσαλονίκη και η Ελλάδα να είναι μέλος του Ευρωπαϊκού Οργανισμού Ανασυγκρότησης, να είναι μέλος της Ευρωπαϊκής 'Ενωσης, να συμμετέχει εσχάτως και στη Νομισματική 'Ενωση και να αναγνωρίζεται ως χώρα η οποία θα έχει έδρα αυτού του Οργανισμού εδώ και χρειάζεται οι εργαζόμενοι σε αυτόν, οι προσληφθησόμενοι επιτοπίως, δηλαδή οι 'Ελληνες που θα πιάσουν δουλειά στη Θεσσαλονίκη, δεν θα απολαμβάνουν μεν των προνομίων διπλωματικής ασυλίας. 'Ενα παράξενο πράγμα: Γιατί επιστρατεύονται οι αποφάσεις για την ασυλία και αντιμετωπίζονται ως διπλωμάτες, ωσάν να είναι σε ξένη χώρα, σε ξένο έδαφος αυτοί οι οποίοι θα εργαστούν; Βεβαίως είναι σαφές, ένα από τα άρθρα το λέει ρητά, "ανεξαρτήτως ιθαγενείας". Προφανώς για να καλυφθούν οι ανάγκες κυριολεκτικά στράτευσης για τους σκοπούς με τους οποίους διαφωνούμε τα μάλα και το γνωρίζετε πάρα πολύ καλά. Αυτή η παρεμβατική, διεισδυτική προσπάθεια της Ευρωπαϊκής 'Ενωσης να ελέγξει τα Βαλκάνια, έτσι όπως τα ελέγχει, με το μακρύ χέρι του ΝΑΤΟ, μας βρίσκει βεβαίως αντιθέτους.
'Ομως εδώ βλέπουμε μια συμφωνία στην οποία -προσέξτε- θα απολαμβάνουν ετεροδικίας για αδικήματα που θα διαπράττονται στην άσκηση των καθηκόντων τους, ακόμα και οι 'Ελληνες που θα προσληφθούν στη Θεσσαλονίκη. Μήπως είναι άγνωστο στο πλατύ κοινό τι έχει συμβεί κατά την άσκηση καθηκόντων σε καθεστώτα ελληνικά αντιμετώπισης ετεροδικίας, όπως οι βάσεις, όπως οι ξένες υπηρεσίες, οι οποίες απολαμβάνουν κάποιων προνομίων; Αυτό επί του πρακτέου. Επί του ουσιαστικού πολιτικού ζητήματος, πώς θα κυρώσουμε εμείς μια συμφωνία η οποία από το πρώτο της άρθρο αναγνωρίζει μια πρωτοφανή διεθνή οντότητα, στην οποία, στην πραγματικότητα, εκχωρεί πληθώρα κεκτημένων δυνατοτήτων και προοπτικών της Ευρωπαϊκής 'Ενωσης; Δηλαδή τι κάνουμε; Βάζουμε τα χέρια μας και βγάζουμε τα μάτια μας. Υπογράφουμε εναντίον αυτών για τα οποία διαμαρτυρόμαστε μέχρι σήμερα.
Ποια είναι αυτά: Διεθνές δίκαιο. Ποιο διεθνές δίκαιο; Το διεθνές
δίκαιο υποτίθεται ότι το εφαρμόζουν οι διεθνώς αναγνωρισμένες αρχές. Είμαστε και ζούμε σε μια κοινωνία και σε μια Βαλκανική Χερσόνησο, όπου ο
ΟΗΕ, που είναι παγκοσμίως αναγνωρισμένος οργανισμός, μπήκε στην μπάντα οψέποτε χρειάστηκε για να υπερασπιστεί τα συμφέροντά του ή τα ανθρωπιστικά του ιδεώδη το ΝΑΤΟ ή η Ευρωπαϊκή 'Ενωση. Και ερχόμαστε εμείς εδώ στο πρώτο άρθρο, κύριε Πρόεδρε, και αναγνωρίζουμε τον Οργανισμό να έχει διεθνή νομική προσωπικότητα; Γιατί; Και διεθνής νομική προσωπικότητα όπως ξέρετε, χωρίς έδρα, είναι περίπου αδύνατο να υπάρξει. Λοιπόν θα έχουμε μια οντότητα η οποία, παρακάτω θα το δείτε, θα συγκροτείται από ανεξαρτήτως ιθαγενείας πρόσωπα, θα αντιμετωπίζεται κάτι ανάμεσα σε βάση με ετεροδικία, ξένη υπηρεσία, ξένη πρεσβεία και σε ό,τι αφορά τη διπλωματική ασυλία λαμβάνει ιδιαιτέρα μέριμνα για τα αυτοκίνητα. 'Ολη η ανασυγκρότηση της ευρωπαϊκής προοπτικής στα Βαλκάνια θα είναι τι; Τα αυτοκίνητα; Μήπως δεν έχουν πινακίδες διπλωματικού σώματος; Για όλους αυτούς τους είκοσι τέσσερις ανθρώπους;
Και το μείζον πρόβλημα: Αν προκύψουν διαφορές, διαφορές παρεμβατικές, -γιατί κατά την άποψή μας αυτός ο οργανισμός εκεί που θα είναι θα ασκεί ουσιαστικά παραδιπλωματικό και παραπολιτικό έργο, υπό το κάλυμμα του οικονομικού, τραπεζικού και συγκροτησιακού ενδιαφέροντος, και προσέξτε εφευρίσκουμε και άλλο δικαστήριο τώρα και δεν μας φτάνει η Χάγη που τη χρηματοδοτεί ο κ.Σόρος ή οι διάφορες ιδιωτικές πηγές ή οι ΗΠΑ- θα έχουμε όπως λέει και μια επιτροπή ad hoc. Θα φτιάξουμε και ένα δικαστήριο που θα 
αφορά στην έδρα και στον Ευρωπαϊκό Οργανισμό Ανασυγκρότησης και δεν φτάνει που θα το φτιάξουμε, θα συμφωνούν, λέει, τα δύο μέρη και θα επιλύουν τις διαφορές. Και αν δεν μπορούν να τις επιλύσουν, θα πηγαίνουν στο
δικαστήριο των Ευρωπαϊκών Κοινοτήτων. Προς τι, κύριε Πρόεδρε και αγαπητοί συνάδελφοι; Αν θέλαμε να επιλύονται οι διαφορές, θα μπορούσαμε να
βρίσκαμε τους φορείς που επιλύουν τις διαφορές με βάση το Διεθνές Δίκαιο. Φτιάχνουμε και επιτροπή ad hoc και δικαστήριο, δηλαδή, καινούριο,
φτιάχνουμε μια έδρα για έναν οργανισμό ο οποίος δεν έχει προσωπικότητα
και θα την αποκτήσει επί του πρακτέου και θα τη δούμε στη συνέχεια και να φιλοδοξούμε όλα αυτά να είναι αναπτυξιακά για τη Θεσσαλονίκη.
Η κυρία Υπουργός μας είχε πει στην επιτροπή, είκοσι τέσσερα άτομα είναι όλα και όλα αυτά τα οποία εργάζονται εκεί και ένας διευθυντής τον οποίο δεν ελέγχει κανείς. Παρ'ότι η έδρα του θα είναι στη Θεσσαλονίκη -ίσως γι'αυτό να χρειάζεται και η ετεροδικία- θα μας υποβάλλει απλώς έναν κατάλογο και θα λέει, προσέλαβα αυτούς, απέλυσα αυτούς, ήλθαν αυτοί, έφυγαν οι άλλοι.
Να το χαιρόμαστε το άντρο -οι όσοι το επιθυμούν- εμείς πάντως δεν το θέλουμε και δεν θα ψηφίσουμε την κύρωση της συμφωνίας.
_ΠΡΟΕΔΡΕΥΩΝ (Κωνσταντίνος Γείτονας)_: 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, σαράντα οκτώ μαθητές και δύο συνοδοί του 57ου Γυμνασίου Αθηνών.
Η Βουλή τους καλωσορίζει!
(Χειροκροτήματα απ' όλες τις πτέρυγες)_
Η κα. Παπαζώη έχει το λόγο.
_ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών)_: Κύριε Πρόεδρε, κυρίες και κύριοι συνάδελφοι, απλώς να διευκρινίσω μερικά πράγματα, που νομίζω ότι προκύπτουν απολύτως από τη σχετική σύμβαση. 
Πρώτα απ'όλα, δεν πρόκειται για καμία πρωτοφανή διεθνή οντότητα. Πρόκειται για ακόμα ένα Κοινοτικό Οργανισμό από τους πολλούς που έχουμε
σε όλες τις χώρες της Ευρώπης απ'αυτούς που διεκδικούνται πολλές φορές με μεγάλη ένταση από τις διαφορετικές χώρες. Και ξέρετε ότι το θέμα της έδρας του Οργανισμού Ανασυγκρότησης των Βαλκανίων και το γεγονός ότι εξασφαλίσαμε την έδρα για τη Θεσσαλονίκη υπήρξε μια μεγάλη επιτυχία για την Ελλάδα. 'Ο,τι ισχύει γι' αυτούς τους κοινοτικούς οργανισμούς ισχύει και για το συγκεκριμένο Οργανισμό.
Θα ήθελα εδώ να πω ότι βεβαίως αντιπαρέρχομαι αυτά που ελέχθησαν για το γεγονός ότι η Ευρωπαϊκή 'Ενωση θέλει να ελέγξει τα Βαλκάνια. Να θυμίσω απλώς ότι μέγιστο αίτημα, ανεξαρτήτως μάλιστα πολιτικού φρονήματος, απ' όλα τα κόμματα όλων των χωρών των Βαλκανίων είναι η ένταξή τους στην Ευρωπαϊκή 'Ενωση, είναι η σύνδεσή τους όσο γίνεται πιο γρήγορα μέσα από τις συμφωνίες σύνδεσης και σταθεροποίησης στην Ευρωπαϊκή 'Ενωση. Εάν τώρα κάποιοι θεωρούν ότι εκφράζουν καλύτερα τις επιθυμίες αυτών των λαών, αυτό είναι διαφορετικό ζήτημα.
Θα ήθελα εδώ απλώς να θυμίσω τι κάνει αυτός ο Οργανισμός και το γεγονός ότι πρόσφατα η Ελλαδα πέτυχε το αντικείμενο του Οργανισμού να επεκταθεί πέρα από το Κόσοβο στο σύνολο της Γιουγκοσλαβίας και για τη Σερβία και για το Μαυροβούνιο.
Ο Οργανισμός αυτός, ο οποίος θεωρήθηκε ιδιαίτερα πετυχημένος και έτσι καταφέραμε να επεκτείνουμε το αντικείμενό του, έχει πετύχει στην περίπτωση του Κοσσυφοπεδίου, δηλαδή στην ανασυγκρότηση του Κοσσυφοπεδίου, πριν απ' όλα την επισκευή θερμοηλεκτρικού εργοστασίου με το οποίο κατάφερε πραγματικά να ηλεκτροδοτηθεί η περιοχή από την οποία είχε διακοπεί η ηλεκτροδότηση. Στο θέμα της στέγασης, επισκεύασε και συμπλήρωσε δώδεκα χιλιάδες σπίτια. Στο θέμα των μεταφορών επισκευάστηκε το οδικό δίκτυο γύρω στα εκατόν ογδόντα χιλιόμετρα. Στο θέμα της ύδρευσης, επισκευάστηκε το υπάρχον δίκτυο ύδρευσης, χορηγήθηκαν δάνεια και τεχνικές βοήθειες. Βοηθήθηκε ο αγροτικός τομέας με λιπάσματα και άλλα. Στα θέματα της περίθαλψης και εκπαίδευσης επίσης χρηματοδοτήθηκαν και έγινε και η αποναρκοθέτηση. Αυτό, λοιπόν, θα έλεγα ότι είναι ένα πραγματικά εκπληκτικό έργο, το οποίο ο Οργανισμός κατάφερε να κάνει μέσα σε ένα ελάχιστο χρονικό διάστημα.
Για τα στελέχη του Οργανισμού, που είναι κοινοτικοί υπάλληλοι, ισχύει ό,τι ισχύει για τους κοινοτικούς υπαλλήλους σε οποιοδήποτε μέρος του κόσμου και οπωσδήποτε στις κοινοτικές χώρες. Η αντιπροσωπεία δηλαδή της Ευρωπαϊκής 'Ενωσης εδώ στην Ελλάδα, οι κοινοτικοί υπάλληλοι, έχουν ακριβώς τις ίδιες δυνατότητες, τις ίδιες ασυλίες που έχουν και οι
τέσσερις-πέντε κοινοτικοί υπάλληλοι που υπάρχουν στον Οργανισμό. 
Για το επιτόπιο προσωπικό, αυτούς που προσλαμβάνονται επί τόπου και
για τους 'Ελληνες, δεν υπάρχει ασυλία, υπάρχουν όμως εκείνες οι διευκολύνσεις που προβλέπονται, όπως σας είπα, σε όλους τους κοινοτικούς οργανισμούς. 
Θεωρώ, λοιπόν, ότι αυτό ήταν εξαρχής, απ' τη στιγμή που πήραμε την έδρα, μια υποχρέωσή μας προφανής, που δεν έχει τίποτα το εξαιρετικό και ειδικό. Και αυτήν την υποχρέωσή μας καλύπτουμε σήμερα μετά από κάποιους μήνες από τη στιγμή που άρχισε να λειτουργεί -και λειτουργεί πραγματικά υποδειγματικά- ο Οργανισμός Ανασυγκρότησης Θεσσαλονίκης.
_ΠΡΟΕΔΡΕΥΩΝ (Κωνσταντίνος Γείτονας)_: Η κα. Κανέλλη έχει το λόγο.
_ΛΙΑΝΑ ΚΑΝΕΛΛΗ_: Ευχαριστώ, κύριε Πρόεδρε.
Πρώτον, το να βαφτιστεί ένας οργανισμός "Οργανισμός Ανασυγκρότησης", ενώ στην πραγματικότητα είναι οργανισμός διάλυσης, είναι ηλίου φαεινότερο, αλλά μπορεί να γίνει. Οι επενδύσεις και όλες οι ανασυγκροτήσεις που έγιναν στο Κόσοβο θυμίζω ότι έγιναν μετά από εγκληματικούς βομβαρδισμούς. Δεν μπορεί λοιπόν κάποιος να επαίρεται ότι χρησιμοποίησε χρήματα, όταν ο ίδιος ως χώρα έχει συμμετάσχει στον οργανισμό που βομβάρδισε! Δεν μπορεί! Είναι σαν να λέει κάποιος ότι πρέπει να ευγνωμονεί το σφαγέα του, επειδή του επέδεσε το τραύμα. 'Αρα, αυτό το θαυμάσιο και υπέροχο έργο στο Κόσοβο δεν προέκυψε από πολιτική παρθενογένεση, προέκυψε μετά από μία καταστροφή.
Δεύτερον, για την επεμβατικότητα στα Βαλκάνια έχω δύο πρόχειρα παραδείγματα, γιατί τώρα ήρθα από την περιοχή για να σας τα πω:
Πρώτον, πώς λέγεται το ιδιωτικό σχολείο το χρηματοδοτούμενο με
ευρωπαϊκά και αμερικανικά κεφάλαια στο Τέτοβο, για το οποίο γίνεται τόσος λόγος και χύνεται ήδη αίμα; Βαντερστούλ λέγεται! Αυτή ήταν η επίδραση! 
Δεύτερον, για ποιο Κόσοβο μιλάμε; Στην πραγματικότητα μιλάμε για την
Τρέπτσκα, μιλάμε για το τεράστιο πλέγμα ορυχείων, τρίτο στην Ευρώπη και έβδομο στον κόσμο, το οποίο μετά τον πόλεμο έχει κοπεί στη μέση και το ελέγχει το ΝΑΤΟ. 
Και για να δούμε τι μορφή έχει αυτή η ανασυγκρότηση, θυμίζω ότι το οικονομικό τμήμα του Οργανισμού Ανασυγκρότησης που βρίσκεται εκεί από το 1999, μετά τις εβδομήντα οκτώ μέρες που τα ισοπέδωσαν όλα -παιδιά που κοιμόντουσαν το βράδυ στα σπίτια τους- βγήκε και είπε ότι για να λειτουργήσει αυτό -το ίδιο ορυχείο, με τα συμφέροντα του κ. Μυτιληναίου
και πολλών άλλων Ελλήνων τε και ξένων- πρέπει να περιφραχθεί, να
ελέγχεται από το ΝΑΤΟ και από στρατιωτικές δυνάμεις και ήδη εγκαταστάθηκε εκεί βρετανική holding company με Βρετανό μάνατζερ.
Αυτή είναι η ουσία της ανασυγκρότησης, πώς θα πάρουμε τα χρήματα από
εκεί. Κύριε Πρόεδρε, πολύ απλό. Απ'όλα όσα βομβαρδίστηκαν στη
Γιουγκοσλαβία ένα είναι άθικτο. 'Ενα εργοστάσιο παραγωγής σίδηρου, επειδή είναι ασφαλισμένο στα Λόϊντς. Αν η ανασυγκρότηση είναι να μην πληρώνουν οι Ευρωπαίοι τις καταστροφές, αλλά να τις πληρώνουν οι λαοί των Βαλκανίων,
ε, τότε να συμμετέχουμε και εμείς με αυτού του τύπου τη συμφωνία. 
_ΠΡΟΕΔΡΕΥΩΝ (Κωνσταντίνος Γείτονας):_ Κυρία Υπουργέ, θέλετε να
συμπληρώσετε κάτι;
_ΕΛΙΣΑΒΕΤ ΠΑΠΑΖΩΗ (Αναπληρωτής Υπουργός Εξωτερικών):_ 'Οχι, κύριε
Πρόεδρε.
_ΠΡΟΕΔΡΕΥΩΝ (Κωνσταντίνος Γείτονας):_ Κηρύσσεται περαιωμένη η συζήτηση. Ερωτάται το Σώμα: Γίνεται δεκτό το σχέδιο νόμου: "Κύρωση της
Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης";
_ΠΟΛΛΟΙ ΒΟΥΛΕΥΤΕΣ:_ Δεκτό,δεκτό.
_ΑΓΓΕΛΟΣ ΤΖΕΚΗΣ:_ Κατά πλειοψηφία.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το νομοσχέδιο του Υπουργείου Εξωτερικών: "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών
ως προς την ψήφιση στο σύνολο του παραπάνω νομοσχεδίου.
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Κωνσταντίνος Γείτονας):_ Παρεσχέθη η ζητηθείσα εξουσιοδότηση.
Υπουργείου Οικονομικών.
Μόνη συζήτηση επί της αρχής, των άρθρων και του συνόλου του σχεδίου νόμου: "Κύρωση του Πρωτοκόλλου, με βάση το άρθρο Κ.3 της Συνθήκης για την Ευρωπαϊκή 'Ενωση, σχετικά με το πεδίο εφαρμογής της νομιμοποίησης εσόδων από παράνομες δραστηριότητες στη Σύμβαση σχετικά με τη χρήση της πληροφορικής στον τελωνειακό τομέα, καθώς και σχετικά με την προσθήκη του αριθμού καταχώρισης των μέσων μεταφοράς στη Σύμβαση".
Στην αρμόδια επιτροπή εγκρίθηκε κατά πλειοψηφία. Η Νέα Δημοκρατία το εψήφισε, το Κ.Κ.Ε. δεν το ψήφισε και ο Συνασπισμός της Αριστεράς και της Προόδου είχε επιφυλάξεις.
Ερωτάται το Σώμα: Γίνεται δεκτό το νομοσχέδιο;
_ΜΕΡΙΚΟΙ ΒΟΥΛΕΥΤΕΣ:_ Κρατείται.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Μεταφορών και Επικοινωνιών.
Μόνη συζήτηση επί της αρχής, των άρθρων και του συνόλου του σχεδίου
νόμου: "Προσαρμογή στις διατάξεις της Οδηγίας 94/56/Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας -Ενίσχυση της κρατικής εποπτείας επί των Προτύπων Ασφάλειας Πτήσεων και ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.)". 
Ερωτάται το Σώμα: Γίνεται δεκτό το νομοσχέδιο;
_ΜΕΡΙΚΟΙ ΒΟΥΛΕΥΤΕΣ:_ Κρατείται.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων 'Εργων.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση του Μνημονίου Κατανοήσεως μεταξύ της Ελληνικής
Δημοκρατίας και της Δημοκρατίας της Τουρκίας σχετικά με τη συνεργασία για την προστασία του Περιβάλλοντος".
Το νομοσχέδιο εγκρίθηκε ομόφωνα στη Διαρκή Επιτροπή.
Ερωτάται το Σώμα: Γίνεται δεκτό το νομοσχέδιο;
_ΟΛΟΙ ΟΙ ΒΟΥΛΕΥΤΕΣ:_ Δεκτό, δεκτό.
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων 'Εργων: "Κύρωση του Μνημονίου Κατανοήσεως μεταξύ της Ελληνικής Δημοκρατίας και της Δημοκρατίας της Τουρκίας σχετικά με τη συνεργασία για την προστασία του Περιβάλλοντος", έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
_ΠΟΛΛΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Κωνσταντίνος Γείτονας):_ Παρεσχέθη η ζητηθείσα εξουσιοδότηση.
Του ιδίου Υπουργείου.
Μόνη συζήτηση επί της αρχής, των άρθρων και του συνόλου του σχεδίου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιίας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο Τ.Ε.Ο. Α.Ε.". 
Ερωτάται το Σώμα: Γίνεται δεκτό το νομοσχέδιο;
_ΜΕΡΙΚΟΙ ΒΟΥΛΕΥΤΕΣ:_ Κρατείται.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο κρατήθηκε και θα συζητηθεί κατά τον Κανονισμό.
Υπουργείου Υγείας και Πρόνοιας.
Μόνη συζήτηση επί της αρχής, των άρθρων και του συνόλου του σχεδίου
νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και
άλλες διατάξεις".
Ερωτάται το Σώμα: Γίνεται δεκτό το νομοσχέδιο;
_ΜΕΡΙΚΟΙ ΒΟΥΛΕΥΤΕΣ:_ Κρατείται.
_ΠΡΟΕΔΡΕΥΩΝ (Κωνσταντίνος Γείτονας):_ Το νομοσχέδιο κρατήθηκε και θα συζητηθεί κατά τον Κανονισμό.
Επανερχόμαστε στο νομοσχέδιο του Υπουργείου Εσωτερικών,
Δημόσιας Διοίκησης και Αποκέντρωσης.
Συνέχιση της συζήτησης επί των άρθρων και του συνόλου του σχεδίου νόμου: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση.
Κυρίες και κύριοι συνάδελφοι, έχουν ψηφιστεί τα άρθρα 1 έως 59 του
νομοσχεδίου πλην των άρθρων 34 και 57, για τα οποία έχει κηρυχθεί περαιωμένη η συζήτηση και απομένει η διατύπωσή τους από την κυρία Υπουργό και η ψήφισή τους. Απομένουν για συζήτηση και ψήφιση τα άρθρα 60 έως 76 ακροτελεύτιο και τρεις τροπολογίες Υπουργών. Υπάρχουν επίσης επτά εμπρόθεσμες τροπολογίες Βουλευτών και έξι εκπρόθεσμες. Να προχωρήσουμε στην ψήφιση των άρθρων;
_ΒΥΡΩΝ ΠΟΛΥΔΩΡΑΣ:_ Δεν είναι ακριβώς έτσι, κύριε Πρόεδρε. 
_ΠΡΟΕΔΡΕΥΩΝ (Κωνσταντίνος Γείτονας):_ Είναι έτσι όπως μου το δίνει και
η υπηρεσία, με βάση τα Πρακτικά.
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, επί των κρατηθέντων άρθρων 34 και 57 η συνεννόησή μας είναι ότι θα γίνει κάποια αναδιατύπωση, επί της οποίας
θα εκφέρουμε γνώμη.
_ΠΡΟΕΔΡΕΥΩΝ (Κωνσταντίνος Γείτονας):_ Η συζήτηση, όπως προκύπτει από τα Πρακτικά, έχει κηρυχθεί περαιωμένη, κύριε -και έμπειρε κοινοβουλευτικέΠολύδωρα. Τώρα, αν με την τελική διατύπωση προκύπτει ανάγκη νέας
συζήτησης, θα το δούμε.
_ΒΥΡΩΝ ΠΟΛΥΔΩΡΑΣ:_ Μπορεί να είναι και έτσι, να είναι κατά το τυπικό περαιωμένη, αλλά τότε ποιο νόημα παίρνει η συνεννόηση ότι θα γίνει μια αναδιατύπωση επί της οποίας θα εκφέρουμε γνώμη; 
_ΠΡΟΕΔΡΕΥΩΝ (Κωνσταντίνος Γείτονας):_ Δεν είναι θέμα αν θα πάρουν οι εισηγητές το λόγο για ένα-δύο λεπτά -να μην επεκτείνουμε τη συζήτηση- να πουν την άποψή τους. 'Ηταν κοινή απαίτηση -απ'ό,τι θυμάμαι- ακόμα και του Προεδρείου να κρατηθεί ιδιαίτερα το άρθρο 34 και να αναδιατυπωθεί.
Κυρία Υπουργέ, πριν προχωρήσουμε, προτείνω το εξής: Συμφωνείτε να
ολοκληρώσουμε σήμερα τη συζήτηση επί των άρθρων και να συζητήσουμε αύριο τις τροπολογίες; Και αν έχετε αναδιατυπώσεις ή έχετε κάτι άλλο, να προτείνετε να ενημερώσετε το Σώμα.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Κύριε Πρόεδρε, θα ήθελα στο άρθρο 14 να γίνει μία νομοτεχνική παρατήρηση, παρ'όλο που έχει ψηφιστεί. Απλώς θέλω να σας τη διαβάσω και αύριο, όταν θα ψηφίσουμε στο σύνολο, νομίζω ότι θα μπορέσουμε να το δούμε.
Θα προστεθεί η εξής παράγραφος: "Η είσοδος αλλοδαπού στην Ελλάδα για την παρακολούθηση αδιαβάθμητου εκπαιδευτικού επιπέδου προγραμμάτων σε εργαστήρια ελευθέρων σπουδών επιτρέπεται, εφόσον ο αλλοδαπός γίνει δεκτός από αυτά και η σχετική βεβαίωση του εργαστηρίου ότι γίνεται δεκτός και για τη διάρκεια των σχετικών προγραμμάτων θεωρηθεί από την αρμόδια υπηρεσία της οικείας Νομαρχιακής Αυτοδιοίκησης".
_ΠΡΟΕΔΡΕΥΩΝ (Κωνσταντίνος Γείτονας):_ Εφόσον δεν υπάρχει αντίρρηση σε αυτό, από τα κόμματα κυρία Υπουργέ, καλώς. Καταγράφηκε η νομοτεχνική βελτίωση στα Πρακτικά και θα ψηφιστεί με την ψήφιση του νομοσχεδίου στο σύνολο.
Συνεχίστε.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Το άρθρο 34 έχει κρατηθεί. Γνωρίζω ότι υπάρχει ένας προβληματισμός και εμείς έχουμε πράγματι έναν προβληματισμό και γι'αυτό κάναμε και τις κυρώσεις πάρα πολύ αυστηρές, γιατί σε καμία περίπτωση δεν θέλουμε να προωθήσουμε, αντίθετα στόχος αυτού του άρθρου είναι να αποθαρρύνει την οποιαδήποτε δυνατότητα για εκμετάλλευση είτε γυναικών είτε ανηλίκων. Γι'αυτό και οι προϋποθέσεις για να πάρουν την άδεια εργασίας, αλλά και οι κυρώσεις που προβλέπονται είναι εξαιρετικά αυστηρές.
Θα ήθελα να επισημάνω ότι αν δεν υπάρχει αυτό το άρθρο, τότε διευκολύνεται η οποιαδήποτε δυνατότητα εκμετάλλευσης, είτε με τα άλλα άρθρα που αναφέρονται στους πραγματικούς καλλιτέχνες, όπου εκεί η είσοδος
και η παραμονή είναι με πολύ πιο ελαστικούς όρους, είτε με τα άρθρα που αναφέρονται στο σύνολο του νομοσχεδίου για τους οικονομικούς μετανάστες, γιατί όπως γνωρίζετε πολύ καλά κάποιος μπορεί να δηλώσει ότι θέλει κάποιους για υπαλλήλους και να τους απασχολήσει σε άλλες δραστηριότητες. Γι'αυτό, παρ'όλο που έχει γίνει αυτή η συζήτηση και ακούω ότι υπάρχουν ακόμη αντιρρήσεις, θα ήθελα ειλικρινά να το σκεφθούμε. Εγώ δεν έχω καμία αντίρρηση να βρούμε τον οποιονδήποτε τρόπο που θα διασφαλίσει τη μη αξιοποίηση από τους εργοδότες των δυνατοτήτων να εκμεταλλευθούν είτε ανήλικα άτομα είτε γυναίκες.
Επαναλαμβάνω ότι αν δεν υπάρχουν αυτές οι προβλέψεις, φοβάμαι ότι διευκολύνουμε αυτήν την κατάσταση αντί να την αποθαρρύνουμε. Γι'αυτό μία προσθήκη που γίνεται στην παράγραφο 2 είναι στοιχεία από τα οποία αποδεικνύεται η ιδιότητα του αλλοδαπού ως καλλιτέχνη. 
Ειλικρινά σας μιλάω, δεν μπόρεσα να βρω κάτι διαφορετικό, γιατί υπάρχει πάντα η δυνατότητα να φέρουν κάποιο πτυχίο. Δηλαδή εάν δεν υπάρχει αυτό το άρθρο θα μπορεί να έρχεται κάποιος ως ηθοποιός ή ως χορευτής με ένα χαρτί, το οποίο εμείς δεν θα μπορούμε να ελέγξουμε και θα διευκολύνουμε αυτές τις καταστάσεις.
Θα παρακαλούσα, λοιπόν, τους συναδέλφους να το ξανασκεφθούν και αύριο που θα το ξανασυζητήσουμε, να το δούμε. Εγώ θέλω σε αυτό το άρθρο να υπάρχει σύμφωνη γνώμη. Εάν δεν υπάρξει, θα το αποσύρω. Αλλά σας λέω ότι η απόσυρση του άρθρου διευκολύνει αυτό που θέλουμε να αποτρέψουμε. Γι'αυτό παρακαλώ να γίνουν οι όποιες προτάσεις.
_ΠΡΟΕΔΡΕΥΩΝ (Κωνσταντίνος Γείτονας):_ Κυρία Υπουργέ, είναι σε εκκρεμότητα και το άρθρο 57. 'Εχετε να πείτε κάτι σε αυτό, ώστε να τοποθετηθούν οι εισηγητές συνολικά;
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Ο κύριος Υφυπουργός έχει να πει κάτι σε αυτό. _ΠΡΟΕΔΡΕΥΩΝ (Κωνσταντίνος Γείτονας):_ Ορίστε, κύριε Τζανή. Πείτε τις
παρατηρήσεις σας, για να γίνει συζήτηση πάνω σε αυτά τα δύο άρθρα. _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Κύριε Πρόεδρε, έχει υπάρξει επιφύλαξη από συναδέλφους για την έννοια της παραγράφου 2 του άρθρου 57, κυρίως γι' αυτήν, για το αν δηλαδή υπάρχει κίνδυνος να θεωρηθεί ότι κάθε πλοίαρχος ή κυβερνήτης πλοίου είτε στο εσωτερικό είτε στο εξωτερικό εμπίπτει σ' αυτήν τη διάταξη. 
Είναι αναγκαία η διευκρίνιση και παρακαλώ στον τρίτο στίχο της παραγράφου 2 του άρθρου 57 μετά τη λέξη "μεταφορά" να τεθούν οι λέξεις "στο εξωτερικό". 'Αρα η παράγραφος γίνεται: "Πλοίαρχοι ή κυβερνήτες πλοίου, πλωτού μέσου ή αεροπλάνου και οδηγοί κάθε είδους μεταφορικού μέσου υποχρεούνται να μη δέχονται για μεταφορά στο εξωτερικό ..." κλπ. Δηλαδή αναφερόμαστε σ' αυτήν την πράξη μεταφοράς και όχι σε εσωτερικές μετακινήσεις των πλοίων.
_ΒΥΡΩΝ ΠΟΛΥΔΩΡΑΣ:_ Να γίνει "από και στο".
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Ναι, έχετε δίκιο, να γίνει "από και στο εξωτερικό". 
_ΠΡΟΕΔΡΕΥΩΝ (Κωνσταντίνος Γείτονας):_ Διατυπώνεται λοιπόν "από και στο
εξωτερικό". Παρακαλώ να το διατυπώσετε γραπτώς και να το καταθέσετε για
τα Πρακτικά.
Κύριε Πολύδωρα, έχετε το λόγο και στη συνέχεια ο κ. Κουβέλης. 
_ΒΥΡΩΝ ΠΟΛΥΔΩΡΑΣ:_ Η αναγκαία διευκρίνιση στο άρθρο 57 πρέπει να
ικανοποιεί τις αιτιάσεις, να διασκεδάζει τις ενστάσεις οι οποίες είχαν διατυπωθεί, διότι ήταν ανέφικτο. Εγένετο μακρύς λόγος προχθές για την αντικειμενική ευθύνη του ποινικού δικαίου, του πλοιάρχου, για το πώς θα ελέγχει κλπ. Εκτιμώ ότι με την προσθήκη -διευκρίνιση της κινήσεως του μεταφορικού μέσου, πλοίου, αεροπλάνου, χερσαίου μέσου από το εξωτερικό και προς το εξωτερικό τακτοποιείται το θέμα επαρκώς, κατά τη γνώμη μου. 
Επί του άρθρου 34, μετέχω και εγώ στον προβληματισμό που διετύπωσε η
κυρία Υπουργός. Αλλά ο εντονότερος προβληματισμός που επεκράτησε στην Αίθουσα στην προηγούμενη συνεδρίαση, ισχύει. Και με εντιμότητα λόγου και πολιτικού επιχειρήματος έρχεται στο νου μου το ότι είναι μια τουριστική χώρα, το ότι είναι δυσεπίλυτη ή δυσανάγνωστη και δυσαπόδεικτη η ιδιότητα του καλλιτέχνη.
Από την άλλη μεριά όμως θέλω να επισημάνω προς την κυρία Υπουργό, κύριε Πρόεδρε, ότι ο διάλογος που κάνουμε τώρα, έχει εκφύγει των ορίων αυτής της Αιθούσης και δικαίως και έχει μεταφερθεί στην κοινωνία και στη
δημόσια αγορά. Απασχολεί ενδιαφέρουσες κοινωνικές ομάδες, οι οποίες έστειλαν ήδη τα μηνύματά τους σε μας και στην κυρία Υπουργό, πιστεύω ότι πρέπει σ' αυτήν την Αίθουσα να εγερθεί το ανάχωμα κατά της μεταμφιεσμένης πορνείας.
_ΠΡΟΕΔΡΕΥΩΝ (Κωνσταντίνος Γείτονας):_ Επιχειρηματολογήσαμε όλοι την
άλλη φορά. Μην ξαναρχίζουμε πάλι τη συζήτηση επ' αυτού. Πείτε μας αν έχετε κάτι πάνω στην πρόταση της κυρίας Υπουργού, για να διευκολύνουμε τη συζήτηση.
_ΒΥΡΩΝ ΠΟΛΥΔΩΡΑΣ:_ Βεβαίως, δεν επαναλαμβάνω την επιχειρηματολογία μου. Μάλιστα έρχεται πολλές φορές και για πολλά θέματα η ομολογία της
ανικανότητας του κράτους να ελέγξει μια κατάσταση. Και όταν δεν μπορεί να ελέγξει μια κατάσταση, ενδίδει νομοθετικά. Κι αυτό για λόγους αρχής
πρέπει το νομοθετικό σώμα να το απορρίψει.
_ΠΡΟΕΔΡΕΥΩΝ (Κωνσταντίνος Γείτονας):_ Ποια είναι η πρότασή σας;
_ΒΥΡΩΝ ΠΟΛΥΔΩΡΑΣ:_ Γιατί τόση αδημονία, κύριε Πρόεδρε; 
_ΠΡΟΕΔΡΕΥΩΝ (Κωνσταντίνος Γείτονας):_ Το λέω για να προχωρήσουμε. 
_ΒΥΡΩΝ ΠΟΛΥΔΩΡΑΣ:_ Μένω στην πρόταση που έκανε η κυρία Υπουργός να το
δούμε έστω και αύριο το θέμα. Σημειώνω από σήμερα ότι η διευκρίνιση του να υπάρχουν και έγγραφα που να αποδεικνύουν την ιδιότητα του καλλιτέχνη, δεν μας πείθει. Είναι πολύ αναιμική διευκρίνιση. Συνεπώς για απόψε, στο διά ταύτα, θα έλεγα ότι κρατείται μέχρι και αύριο.
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Κουβέλης έχει το λόγο.
_ΦΩΤΗΣ ΚΟΥΒΕΛΗΣ:_ Κύριε Πρόεδρε, θα αναφερθώ στο άρθρο 34. 
Κύριε Υπουργέ, σας προτείνω να το αποσύρετε. Και να το αποσύρετε για δύο λόγους. Ο ένας λόγος αφορά μια ευρεία συζήτηση που γίνεται στην Ευρωπαϊκή 'Ενωση με συγκεκριμένες πρωτοβουλίες που έχουν αναληφθεί, προκειμένου το ζήτημα της κεκαλυμμένης πορνείας -και όπως καταγράφεται σήμερα σε ολόκληρη την Ευρώπη- να αντιμετωπιστεί με έναν ενιαίο τρόπο. Επομένως νομίζω ότι η απόσυρση υπαγορεύεται και από αυτόν το λόγο, με
την έννοια ότι πρέπει να αναμείνουμε το συντονισμό δράσης σε επίπεδο Ευρωπαϊκής 'Ενωσης για την αντιμετώπιση αυτού του ζητήματος.
Ο δεύτερος λόγος, κυρία Υπουργέ, για τον οποίον πρέπει να αποσύρετε
τη διάταξη του άρθρου 34: Αν θέλουμε καλλιτέχνες εκ του εξωτερικού στην Ελλάδα, έχετε την άλλη διάταξη. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ 'Οχι. Δεν είναι καλλιτέχνες αυτοί.
_ΦΩΤΗΣ ΚΟΥΒΕΛΗΣ:_ Κατά συνέπεια, εφόσον έχουμε ...
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Κύριε Κουβέλη, εκεί πρόκειται για πραγματικούς καλλιτέχνες.
_ΦΩΤΗΣ ΚΟΥΒΕΛΗΣ:_ Ακούστε με λίγο. Επειδή πρέπει να θέλουμε μόνο πραγματικούς καλλιτέχνες, αυτούς τους πραγματικούς καλλιτέχνες αναφορικά με την είσοδό τους τους αντιμετωπίζει η συγκεκριμένη διάταξη, κύριε Πρόεδρε, του νομοσχεδίου. Εάν τώρα δεν θέλουμε μη πραγματικούς καλλιτέχνες -και φαίνεται να μη θέλουμε μη πραγματικούς καλλιτέχνες- τότε να βγάλουμε τη διάταξη του άρθρου 34.
Δεν μπορούμε, κατά συνέπεια, να δώσουμε πρόφαση νομοθετική, κύριοι συνάδελφοι, για να έρχονται μη πραγματικοί καλλιτέχνες και να ονομάζονται καλλιτέχνες. Το πώς θα έρχονται στην Ελλάδα οι πραγματικοί καλλιτέχνες, κύριε Πρόεδρε, ορίζεται από άλλο άρθρο του νομοσχεδίου. Κατά συνέπεια θα είναι νομοθετική υποκρισία να μην επιθυμούμε την έλευση στη χώρα μας μη πραγματικών καλλιτεχνών, να το γνωρίζουμε, να το συνομολογούμε και παρ' όλα αυτά να διαλαμβάνουμε διάταξη υπό τον τίτλο "καλλιτέχνες σε κέντρα" και να μην είναι πραγματικοί καλλιτέχνες.
Επομένως θέλουμε μόνο πραγματικούς καλλιτέχνες. Υπάρχει όμως, κύριοι συνάδελφοι, η άλλη διάταξη του άρθρου 34 που αναφέρεται σε "μη πραγματικούς καλλιτέχνες" -για να χρησιμοποιήσω τη διατύπωση της κυρίας Υπουργού- δεν χρειάζεται.
_ΠΡΟΕΔΡΕΥΩΝ (Κωνσταντίνος Γείτονας):_ Για το άρθρο 57 έχετε παρατήρηση; 
_ΦΩΤΗΣ ΚΟΥΒΕΛΗΣ:_ 'Εχω.
_ΠΡΟΕΔΡΕΥΩΝ (Κωνσταντίνος Γείτονας):_ Το δέχεστε;
_ΦΩΤΗΣ ΚΟΥΒΕΛΗΣ:_ 'Οχι, έχω επιφυλάξεις.
_ΠΡΟΕΔΡΕΥΩΝ (Κωνσταντίνος Γείτονας):_ Στην προσθήκη που έκανε ο κύριος
Υφυπουργός έχετε επιφύλαξη; 
_ΦΩΤΗΣ ΚΟΥΒΕΛΗΣ:_ 'Εχω επιφύλαξη για τον εξής λόγο. Δεν έχει αρθεί εκείνο το οποίο έθεσα: πώς θα δημιουργήσουμε ευθύνη στον πλοίαρχο που
οδηγεί το πλοίο ή στον πιλότο, για το εάν μεταφέρονται ή δεν μεταφέρονται λαθρομετανάστες.
Περαιτέρω, κύριε Υφυπουργέ, στο άρθρο 57 στην παράγραφο 1 ομιλείτε
για κάθειρξη. Απειλείται δηλαδή ποινή καθείρξεως, κύριε Πρόεδρε, για τις περιπτώσεις που διαλαμβάνονται στην παράγραφο 1. 
Κύριοι συνάδελφοι, για τους μη νομικούς, κάθειρξη είναι από πέντε
έως είκοσι έτη. Γιατί δεν το αφήνετε -και για το ενιαίο της ρυθμίσεως- στην ποινή φυλακίσεως, που αναφέρεται σε άλλες διατάξεις, για κάθε άτομο χωριστά; Γιατί εδώ θέλετε να βάλετε την ποινή της καθείρξεως; Θα δημιουργήσετε προβλήματα. 'Εχετε ρύθμιση εξαιρετικά αυστηρή, με την οποία προβλέπεται η επιβολή ποινής φυλακίσεως για κάθε άτομο χωριστά. Εάν κατά συνέπεια, κάποιος μεταφέρει πέντε ανθρώπους, θα του επιβληθεί μία πολύ μεγάλη ποινή, κύριε Πρόεδρε, η οποία θα είναι ποινή φυλακίσεως. 
_ΠΡΟΕΔΡΕΥΩΝ (Κωνσταντίνος Γείτονας):_ Ο κ. Κολοζώφ έχει το λόγο. 
_ΟΡΕΣΤΗΣ ΚΟΛΟΖΩΦ:_ Κύριε Πρόεδρε, στο άρθρο 57 και εμείς έχουμε
ανάλογες επιφυλάξεις με εκείνες του κ. Κουβέλη. 
Σχετικά με το άρθρο 34, -για να μην επαναλαμβάνουμε τη συζήτηση που
ήδη έχει γίνει- δεχόμαστε την πρόταση της κυρίας Υπουργού να συζητηθεί αύριο, εμμένοντας όμως σταθερά στην άποψή μας ότι το άρθρο αυτό πρέπει να αποσυρθεί.
_ΠΡΟΕΔΡΕΥΩΝ (Κωνσταντίνος Γείτονας):_ Καλώς.
Κυρία Υπουργέ, θέλετε να προσθέσετε κάτι για να προχωρήσουμε στα άλλα
άρθρα;
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Κύριε Πρόεδρε, είπα ότι ειδικά σε αυτό το άρθρο, εγώ θέλω συναίνεση. Σε καμία περίπτωση ούτε η Κυβέρνηση ούτε εγώ προσωπικά θέλουμε να προωθήσουμε, αντίθετα θέλουμε να αποθαρρύνουμε τέτοιες δραστηριότητες. Αν δεν βρούμε κάποια διατύπωση που να ικανοποιεί την Αίθουσα, θα το
αποσύρω το άρθρο. Απλώς, θέλω να επισημάνω ότι πιθανόν αυτό να οδηγήσει σε αυτό που πάμε να αποφύγουμε. Εγώ όμως μόνο με συναίνεση θα προχωρήσω αυτό το άρθρο.
_ΠΡΟΕΔΡΕΥΩΝ (Κωνσταντίνος Γείτονας):_ Μετά και απ' αυτά που δήλωσε η κυρία Υπουργός και τις προτάσεις που ακούστηκαν, κηρύσσεται περαιωμένη η συζήτηση επί του άρθρου 34 και αύριο θα δούμε την οριστική πρόταση της κυρίας Υπουργού. Θα προχωρήσουμε τότε στην ψήφιση, εφόσον δεν αποσυρθεί. 
Συνεπώς αναβάλλεται η ψήφιση του άρθρου 34 για αύριο, εκτός αν
αποσυρθεί.
Για το άρθρο 57 έχετε να προσθέσετε κάτι, κύριε Υφυπουργέ;
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Είναι σωστή η παρατήρηση του κ. Κουβέλη. Επομένως η προσθήκη που έχει ήδη γίνει στην παράγραφο 1 του άρθρου 57, σύμφωνα με την οποία "πλοίαρχοι ή κυβερνήτες πλοίων και πλωτών μέσων που μεταφέρουν τους προαναφερόμενους αλλοδαπούς υπό συνθήκες που θέτουν σε κίνδυνο τη ζωή και την ασφάλειά τους τιμωρούνται με ποινή κάθειρξης", αλλάζει σε "τιμωρούνται με ποινή φυλάκισης τουλάχιστον δύο ετών, ανά μεταφερόμενο αλλοδαπό". Πρακτικά αυτό σημαίνει ότι η άθροιση των ποινών θα οδηγήσει σε μέγιστο όριο ποινής δέκα χρόνια. 

_ΠΡΟΕΔΡΕΥΩΝ (Κωνσταντίνος Γείτονας):_ Οι συμπληρώσεις που κάνετε νομίζω γίνονται εν μέρει αποδεκτές. Προχωρούμε στην ψήφιση του άρθρου.
Ερωτάται το Σώμα: Γίνεται δεκτό το άρθρο 57, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.

_ΑΓΓΕΛΟΣ ΤΖΕΚΗΣ:_ Κατά πλειοψηφία. _ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Κωνσταντίνος Γείτονας):_ Συνεπώς το άρθρο 57 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.

Προχωρούμε στη συζήτηση των υπολοίπων άρθρων 60 έως 76, ως μία
ενότητα.
Κύριοι συνάδελφοι, για τη σημερινή συζήτηση το Κομμουνιστικό Κόμμα Ελλάδος ορίζει ως ειδικό αγορητή το Βουλευτή κ. 'Αγγελο Τζέκη.
Το λόγο έχει ο εισηγητής της Πλειοψηφίας κ. Τσιόκας.
_ΘΕΟΧΑΡΗΣ ΤΣΙΟΚΑΣ:_ Ευχαριστώ, κύριε Πρόεδρε.
Στην ουσία μπαίνουμε στη συζήτηση που αφορά τις πολιτογραφήσεις και τις μεταβατικές διατάξεις, προκειμένου να εφαρμοστεί το νέο πλαίσιο για τη μεταναστευτική πολιτική.
Με το άρθρο 60 προβλέπονται οι γενικές προϋποθέσεις για την

πολιτογράφηση του αλλοδαπού. Οι προϋποθέσεις αυτές αφ' ενός μεν είναι η νόμιμη διαμονή στη χώρα μας για δέκα χρόνια, κατά την τελευταία δωδεκαετία, πριν από την υποβολή της αίτησης και αφ' ετέρου η επαρκής γνώση της ελληνικής γλώσσας. Το χρονικό όριο της δεκαετίας μειώνεται στο μισό, εφόσον πρόκειται για πρόσφυγες ή ανιθαγενείς. Ελάχιστος χρόνος διαμονής δεν απαιτείται για εκείνους που οι σύζυγοί τους έχουν ελληνική καταγωγή και ιθαγένεια, έχουν αποκτήσει μαζί τους παιδιά και διαμένουν στην Ελλάδα.
Με το άρθρο 61 προβλέπονται τα δικαιολογητικά που πρέπει να προσκομίσει ο αλλοδαπός, που επιθυμεί να πολιτογραφηθεί ως 'Ελληνας. Υπάρχει βέβαια στο άρθρο αυτό το ζήτημα του παραβόλου, για το οποίο ηγέρθησαν προβληματισμοί, αλλά είναι μία πρακτική που εφαρμόζεται σχεδόν σε όλες τις χώρες της Ευρωπαϊκής 'Ενωσης, προβλέπεται στις αντίστοιχες νομοθεσίες και κυμαίνεται περίπου στα ίδια ύψη.
Το άρθρο 62 προβλέπει τη διαδικασία πολιτογράφησης. Η διαδικασία αυτή έχει μία ουσιαστική διαφορά έναντι των πρακτικών που υπήρξαν μέχρι τώρα. Εφαρμόζεται ένα αποκεντρωμένο σύστημα. Κατ' αρχήν το θέμα το εξετάζει το αντίστοιχο τμήμα της περιφέρειας. Η αίτηση και τα δικαιολογητικά που απαιτούνται για την πολιτογράφηση υποβάλλονται από τον ενδιαφερόμενο
πρώτα στο δήμο ή στην κοινότητα του τόπου κατοικίας του αλλοδαπού. Ο δήμος ή η κοινότητα τα διαβιβάζει στην περιφέρεια και αφού εξεταστούν όλα τα τυπικά προσόντα, τότε ο Γενικός Γραμματέας της περιφέρειας απορρίπτει το αίτημα, εφόσον δεν συγκεντρώνει τα τυπικά προσόντα. Εάν όμως συντρέχουν οι προϋποθέσεις, τότε για να συζητηθεί επί της ουσίας το αίτημα της πολιτογράφησης μεταβιβάζεται στο Υπουργείο Εσωτερικών, Δημόσιας Διοίκησης και Αποκέντρωσης.
Με αυτόν τον τρόπο τα δευτερεύοντα ζητήματα κρατούνται στην περιφέρεια και στο δήμο, τα ουσιαστικά ζητήματα της πολιτογράφησης μεταφέρονται πλέον στο Υπουργείο Εσωτερικών, Δημόσιας Διοίκησης και Αποκέντρωσης.
Για να επιτευχθεί ουσιαστική αξιολόγηση του υποψήφιου προς πολιτογράφηση στο Υπουργείο Εσωτερικών, Δημόσιας Διοίκησης και Αποκέντρωσης, δημιουργείται η Επιτροπή Πολιτογράφησης, η οποία αναλαμβάνει να καλέσει σε συνέντευξη τον ενδιαφερόμενο, προκειμένου να διαπιστώσει την επάρκεια των προϋποθέσεών του.
Με το άρθρο 63 προβλέπεται ότι η πολιτογράφηση γίνεται με απόφαση του Υπουργού Εσωτερικών, Δημόσιας Διοίκησης και Αποκέντρωσης και ότι έχει τη δυνατότητα ο Υπουργός Εσωτερικών, Δημόσιας Διοίκησης και Αποκέντρωσης να απορρίψει χωρίς αιτιολογία στο μέτρο που κρίνει, οποιοδήποτε αίτημα. 
_ΟΡΕΣΤΗΣ ΚΟΛΟΖΩΦ:_ Δεν αιτιολογεί λέει.
_ΘΕΟΧΑΡΗΣ ΤΣΙΟΚΑΣ:_ Μπορεί να μην αιτιολογήσει την απόφαση λέει. 
Ακριβώς.
_ΠΡΟΕΔΡΕΥΩΝ (Κωνσταντίνος Γείτονας):_ Παρακαλώ να το πει ο κ. Κολοζώφ στο μικρόφωνο για να ακουστεί, εφόσον επέτρεψε ο κύριος συνάδελφος τη διακοπή.
_ΟΡΕΣΤΗΣ ΚΟΛΟΖΩΦ:_ Μου επιτρέπετε, κύριε συνάδελφε;
_ΘΕΟΧΑΡΗΣ ΤΣΙΟΚΑΣ:_ Ορίστε, κύριε Κολοζώφ.
_ΟΡΕΣΤΗΣ ΚΟΛΟΖΩΦ:_ Εσείς ήδη τον αιτιολογήσατε για λόγους ασφάλειας ή ό,τι άλλο είπατε. Εδώ λέει "δεν αιτιολογείται".

_ΠΡΟΕΔΡΕΥΩΝ (Κωνσταντίνος Γείτονας):_ Καλώς. Συνεχίστε, κύριε Τσιόκα. _ΘΕΟΧΑΡΗΣ ΤΣΙΟΚΑΣ:_ Είναι μια διαφωνία που είχε εκφραστεί και στην
επιτροπή. Η απόφαση του Υπουργού αφορά τον ενδιαφερόμενο. Ο Υπουργός έχει στη βάση των κανόνων αυτών το δικαίωμα αυτό και πολιτικά μπορεί, με βάση το εσωτερικό δίκαιο, να απολογηθεί στα κόμματα, στην κοινωνία ή οπουδήποτε άλλού.
Το άρθρο 64 ορίζει ότι η πολιτογράφηση ολοκληρώνεται με την
ορκωμοσία από τον πολιτογραφούμενο και καθορίζει και τον τύπο του όρκου που πρέπει να δώσει.
Με το άρθρο 65 ορίζεται η διαδικασία πολιτογράφησης των ομογενών ή
αλλοδαπών που διαμένουν στο εξωτερικό.
Το άρθρο 66 προβλέπει τη σύσταση -και αυτό είναι το σημαντικό-
πενταμελούς επιτροπής πολιτογράφησης. Πρόκειται για καινοτομία, με την οποία θεωρώ ότι εκσυγχρονίζεται το σύστημα πολιτογράφησης. Σε αυτήν την πενταμελή επιτροπή συμμετέχουν ανώτερα διοικητικά στελέχη του Υπουργείου Εσωτερικών, προκειμένου να ασκήσουν το ρόλο τους με βάση τη νομοθεσία που διατυπώνουμε σήμερα.
To άρθρο 67 καθορίζει τις μεταβατικές διατάξεις και το καθεστώς που θα ισχύσει για την εξέταση των εκκρεμών αιτήσεων για τη θεώρηση εισόδου, για τη χορήγηση άδειας παραμονής στους μετανάστες.
Ειδικότερα προβλέπονται τα εξής: Εκκρεμείς υποθέσεις κατά την έναρξη ισχύος του παρόντος νόμου στα ελληνικά προξενεία για τη χορήγηση άδειας εισόδου στην Ελλάδα θα εξετασθούν, σύμφωνα με τις προϋποθέσεις και την διαδικασία που προβλέπεται στο νομοσχέδιο αυτό.
Εκκρεμείς, κατά την έναρξη ισχύος του παρόντος νόμου, αιτήσεις για τη χορήγηση ή την ανανέωση κάρτας παραμονής περιορισμένης χρονικής διάρκειας -μιλάω για την πράσινη κάρτα- και προσφυγές κατά αποφάσεων των αρμοδίων οργάνων του ΟΑΕΔ κλπ. θα εξετασθούν, σύμφωνα με τις διατάξεις του προεδρικού διατάγματος.
Εκκρεμείς κατά την έναρξη ισχύος του παρόντος νόμου αιτήσεις για τη
χορήγηση ή την ανανέωση άδειας παραμονής πλην της πράσινης κάρτας, διαβιβάζονται στις υπηρεσίες που είναι πλέον αρμόδιες, σύμφωνα με τις διατάξεις του νομοσχεδίου αυτού για να εξετασθούν.
Αιτήσεις αλλοδαπών, κατόχων θεώρησης άδειας εισόδου για τη χορήγηση άδειας εργασίας ή άδειας άσκησης ανεξάρτητης οικονομικής δραστηριότητας 
ή άδειας παραμονής υποβάλλονται στις υπηρεσίες που είναι πλέον αρμόδιες, σύμφωνα με τις διατάξεις του συγκεκριμένου νόμου.
Στο ίδιο άρθρο προβλέπεται ότι οι άδειες παραμονής και οι πράσινες
κάρτες που θα ισχύσουν κατά την έναρξη ισχύος του νέου νόμου και οι οποίες θα λήγουν το αργότερο -εδώ θέλω να κάνω μια παρατήρηση- μέχρι τη δημοσίευση του νόμου, παρατείνονται αυτοδικαίως για ένα επιπλέον εξάμηνο, για να δοθεί ο αναγκαίος και απαραίτητος χρόνος στις νέες υπηρεσίες να οργανωθούν, ώστε να λειτουργήσουν αποτελεσματικά.
Με το άρθρο 68 προβλέπεται η διαδικασία νομιμοποίησης αλλοδαπών, που διαμένουν παράνομα στην Ελλάδα. Η πρόβλεψη αυτής της διαδικασίας κρίθηκε αναγκαία για να αντιμετωπισθεί ένα έντονο κοινωνικό πρόβλημα στην Ελλάδα, δηλαδή το γεγονός ότι ένας μεγάλος αριθμός αλλοδαπών διαμένει παράνομα στην Ελλάδα, δεν συμμετέχει ισότιμα στη οικονομική και κοινωνική ζωή του τόπου με τους 'Ελληνες και τους νόμιμους αλλοδαπούς και αυτό δημιουργεί πολλαπλές παρενέργειες, τις οποίες συζητήσαμε στα προηγούμενα άρθρα.
Με αυτήν την έννοια, λοιπόν, το άρθρο 68 ορίζει τη διαδικασία
νομιμοποίησης.
Ποια είναι η διαδικασία; Δικαίωμα νομιμοποίησης έχουν όσοι αλλοδαποί είναι κάτοχοι κάρτας παραμονής περιορισμένης χρονικής διάρκειας, λευκής ή πράσινης, ή άδειας παραμονής που έχει λήξει και διαμένουν μετά τη λήξη αποδεδειγμένα στη χώρα μας.
'Οσοι έχουν ασκήσει προσφυγή κατά των αποφάσεων των αρμοδίων οργάνων του ΟΑΕΔ ενώπιον της ειδικής επιτροπής του άρθρου 5 του αντίστοιχου προεδρικού διατάγματος και επιθυμούν να παραιτηθούν από την προσφυγή προκειμένου να υπαχθούν στη διαδικασία του άρθρου αυτού.
'Οσοι έχουν υποβάλει αίτηση για τη χορήγηση κάρτας παραμονής περιορισμένης χρονικής διάρκειας για σοβαρούς ανθρωπιστικούς λόγους. 
'Οσοι αποδείξουν ότι διαμένουν στη χώρα μας, νόμιμα ή παράνομα,
συνεχώς επί δύο έτη.
Αυτοί οι αλλοδαποί οφείλουν μέσα σε αποκλειστική προθεσμία δύο μηνών από την έναρξη ισχύος του συγκεκριμένου νόμου να υποβάλουν στο δήμο ή την κοινότητα του τόπου διαμονής τους ή στον ΟΑΕΔ την αίτηση με τα προβλεπόμενα στη διάταξη δικαιολογητικά. 
Με το άρθρο 69 προβλέπεται διαδικασία νομιμοποίησης μελών οικογενειών που συγκατοικούν με αλλοδαπό, ο οποίος διαμένει νόμιμα ή παράνομα στην Ελλάδα. 
Συγκεκριμένα στην παράγραφο 1 προβλέπεται ότι ο αλλοδαπός που διαμένει στην Ελλάδα δύο τουλάχιστον έτη κατά την έναρξη ισχύος του παρόντος νόμου έχει άδεια παραμονής ή κάρτα περιορισμένης χρονικής διάρκειας ... και του οποίου τα μέλη της οικογένειας συγκατοικούν μαζί του και στερούνται θεώρησης εισόδου ή άδειας παραμονής, οφείλει να υποβάλει αίτηση για τη χορήγηση άδειας παραμονής για τα μέλη της οικογένειάς του προκειμένου να υπάρξει οικογενειακή συνένωση.
Στην παράγραφο 2 προβλέπεται ότι τα παρανόμως διαμένοντα στην Ελλάδα μέλη της οικογένειας αλλοδαπών, ο οποίος έχει λάβει εξάμηνη άδεια παραμονής, καλύπτονται απ' αυτήν την άδεια, εφόσον κατά την έναρξη ισχύος του νόμου συγκατοικούν μαζί του. Ο αλλοδαπός οφείλει μέχρι τη λήξη του
εξαμήνου να υποβάλει αίτηση χορήγησης άδειας παραμονής για τα μέλη της οικογένειας που χρειάζονται την οικογενειακή συνένωση. Η άδεια παραμονής για οικογενειακή συνένωση χορηγείται ταυτόχρονα με την ανανέωση της άδειας παραμονής του αλλοδαπού, σύμφωνα με το προηγούμενο άρθρο.
Στο άρθρο 70 ορίζεται ότι οι αλλοδαποί που υποβάλλουν αιτήσεις με
βάσει τις προηγούμενες διατάξεις, καθώς και τα μέλη των οικογενειών τους, δεν επιτρέπεται να απελαθούν λόγω έλλειψης άδειας παραμονής μέχρις ότου εκδοθεί η απόφαση. 
Τέλος στο άρθρο 71 προσδιορίζονται οι διατάξεις με τις οποίες θα εξεταστούν οι εκκρεμείς κατά την έναρξη ισχύος του νόμου αιτήσεις πολιτογράφησης. 
Συγκεκριμένα στην παράγραφο 1 προβλέπεται ότι εκκρεμείς αιτήσεις για πολιτογράφηση που έχουν υποβληθεί μέχρι τις 15.11.2000 εξετάζονται με τις διατάξεις που ίσχυαν πριν από την έναρξη του ισχύοντος νόμου.

Τώρα βέβαια επειδή στην ουσία έχουμε δαπανήσει πάρα πολύ χρόνο
συζήτησης, νομίζω ότι η ημερομηνία αυτή πρέπει να αλλάξει και να πάει μέχρι τη δημοσίευση του παρόντος νόμου. Οι εκκρεμείς αιτήσεις για πολιτογράφηση, που θα υποβληθούν μέχρι αυτήν την ημερομηνία, να εξετάζονται σύμφωνα με τις διατάξεις του συγκεκριμένου νόμου.

Στην παράγραφο 2 του ίδιου άρθρου προβλέπεται ότι οι νέες αιτήσεις
για πολιτογράφηση που θα υποβληθούν, ύστερα από την απόρριψη της προηγούμενης αίτησης πολιτογράφησης με βάση το ισχύον άρθρο 4 μπορούν να υποβληθούν μετά την παρέλευση ενός έτους προκειμένου να ξαναεξεταστούν. 
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. _ΑΝΝΑ ΜΠΕΝΑΚΗ-ΨΑΡΟΥΔΑ_)
Δεν έχω να κάνω σχόλιο για τα υπόλοιπα άρθρα. Νομίζω ότι στην ουσία
σήμερα διατυπώνουμε από τη μία πλευρά τους όρους εκσυγχρονισμού της πολιτογράφησης -οι διατάξεις και στην επιτροπή βρήκαν μια βάση αποδοχής-και από την άλλη πλευρά οι μεταβατικές διατάξεις προκειμένου να δοθεί μια δεύτερη ευκαιρία στους παράνομα διαμένοντες μετανάστες, και να υπάρξει μια καλύτερη λειτουργία και προσφορά με την παρουσία τους εδώ των μεταναστών και η ελληνική πολιτεία να ρυθμίσει καλύτερα τα ζητήματα ασφάλειας.
Σας ευχαριστώ.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Κυρία Πρόεδρε, το λόγο παρακαλώ.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ορίστε, κυρία Υπουργέ, έχετε το λόγο.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Θέλω να κάνω ορισμένες τροποποιήσεις στο άρθρο 68.
Στην παράγραφο 1 δ' λέει: "Αποδείξουν ότι διαμένουν στη χώρα νόμιμα ή παράνομα συνεχώς επί δύο έτη μέχρι την 15.11.2000.
Και γίνεται "Αποδείξουν ότι διαμένουν στη χώρα νόμιμα ή παράνομα συνεχώς επί ένα έτος μέχρι τη δημοσίευση του νόμου".
_ΕΥΓΕΝΙΟΣ ΧΑΙΤΙΔΗΣ:_ Γιατί το αλλάζετε;
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Το αλλάζουμε για να μπορέσουμε να καταγράψουμε όσο το δυνατόν περισσότερους, για να μην έχουμε παράνομους.
_ΙΟΡΔΑΝΗΣ ΤΖΑΜΤΖΗΣ_:_ 'Ολοι θα είναι νόμιμοι.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ 'Οχι, λέμε να είναι ένα χρόνο πριν από τη δημοσίευση του νόμου.
Εκεί που αναφέρεται έγγραφα βέβαιης χρονολογίας στην παράγραφο 2ββ', αν από το διαβατήριο ή από το ταξιδιωτικό έγγραφο δεν συνάγεται ο χρόνος παραμονής του αλλοδαπού στην Ελλάδα, απαιτούνται έγγραφα βέβαιης χρονολογίας ή λογαριασμοί ΔΕΗ, ΟΤΕ, ΕΥΔΑΠ, κινητής τηλεφωνίας και ασφαλιστήρια συμβόλαια, από τα οποία αποδεικνύεται ότι διέμεναν στη χώρα τουλάχιστον ένα έτος πριν από την έναρξη ισχύος του παρόντος.
Στην παράγραφο 2γ' γίνεται η ίδια αλλαγή "προκειμένου για αλλοδαπούς της περίπτωσης δ' της παραγράφου 1" προστίθενται οι λέξεις "αν από το διαβατήριο ή από το ταξιδιωτικό έγγαφο δεν συνάγεται ο χρόνος παραμονής του αλλοδαπού στην Ελλάδα, επιπλέον απαιτούνται έγγραφα βέβαιης χρονολογίας, επιπλέον λογαριασμοί ΔΕΗ, ΟΤΕ, ΕΥΔΑΠ, κινητής τηλεφωνίας, καθώς και ασφαλιστήρια συμβόλαια".
_ΒΥΡΩΝ ΠΟΛΥΔΩΡΑΣ:_ Καλύτερη είναι η διατύπωση που είναι τώρα και μην κάνουμε περιπτωσιολογία.

_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ 'Οχι, για να έχουμε οποιοδήποτε έγγραφο.
_ΒΥΡΩΝ ΠΟΛΥΔΩΡΑΣ:_ 'Εγγραφα βέβαιης χρονολογίας... και υπονοείται όταν δεν αποδεικνύεται από το ισχυρότερο έγγραφο, που είναι το διαβατήριο. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ 'Οπως είναι διατυπωμένα, κύριε Πολύδωρα, είναι προσθετικά και όχι εναλλακτικά. Εμείς θέλουμε να είναι εναλλακτικά.
Στο τέλος της παραγράφου 2γ' εκεί που λέει "όλο το διάστημα της διετίας", γίνεται "όλο το διάστημα του ενός έτους" και όπου λέει "διετία" γίνεται "ένα έτος".
Στο άρθρο 68 παράγραφος 2 προστίθεται εδάφιο δ' και έχει ως εξής: "Οι
αλλοδαποί της παραγράφου 1 μπορούν να αναγνωρίσουν ασφαλιστική
προϋπηρεσία για μικτή ασφάλιση για το απαιτούμενο χρονικό διάστημα του ενός έτους ελάχιστο αριθμό ημερών ασφάλισης διακόσιες πενήντα ημέρες
χωρίς προσαύξηση για το διάστημα αυτό".
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα): _ Ο κ. Δαβάκης έχει το λόγο. _Κυρία Υπουργέ, παρακαλώ το κείμενο αυτό να το διανείμετε για να το
παρακολουθήσουν οι συνάδελφοι.
(Στο σημείο αυτό η Υπουργός Εσωτερικών, Δημόσιας Διοίκησης και
Αποκέντρωσης κα Παπανδρέου καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
"ΝΟΜΟΤΕΧΝΙΚΕΣ ΒΕΛΤΙΩΣΕΙΣ_
Στο σχέδιο νόμου "Είσοδος και παραμονή αλλοδαπών στην ελληνική
επικράτεια._
Κτήση της ελληνικής ιθαγένειας με πολιτογράφηση"_
1. 'Αρθρο 68 του σχεδίου νόμου
- Η περίπτωση δ' της παραγράφου 1 αντικαθίσταται ως εξής:
"δ. Αποδείξουν ότι διαμένουν στην χώρα νόμιμα ή παράνομα συνεχώς επί ένα έτος μέχρι την έναρξη ισχύος του παρόντος."
- Η υποπερίπτωση ββ της περίπτωσης β της παρ. 2i αναδιατυπώνεται ως
εξής:
"ββ. Αν από το διαβατήριο ή το ταξιδιωτικό έγγραφο δεν συνάγεται ο
χρόνος παραμονής του αλλοδαπού στην Ελλάδα, έγγραφα βέβαιης χρονολογίας ή λογαριασμοί ΔΕΗ, ΟΤΕ, ΕΥΔΑΠ και κινητής τηλεφωνίας καθώς και ασφαλιστήρια συμβόλαια, από τα οποία αποδεικνύεται ότι διέμεναν στην χώρα τουλάχιστον ένα έτος πριν από την έναρξη ισχύος του παρόντος. Για τη διαπίστωση του χρόνου παραμονής του αλλοδαπού, τα προσκομιζόμενα έγγραφα δεν είναι απαραίτητο να καλύπτουν συνεχόμενα όλο το διάστημα του έτους. Εύλογα ενδιάμεσα διαστήματα μπορεί να τεκμαίρονται."
- Η περίπτωση γ' της παρ. 2 αντικαθίσταται ως εξής:
γ. Προκειμένου για αλλοδαπούς της περ. δ' της παρ. 1, αν από το
διαβατήριο ή από το ταξιδιωτικό έγγραφο δεν συνάγεται ο χρόνος παραμονής του αλλοδαπού στην Ελλάδα, επιπλέον λογαριασμοί ΔΕΗ, ΟΤΕ, ΕΥΔΑΠ και κινητής τηλεφωνίας καθώς και ασφαλιστήρια συμβόλαια, από τα οποία αποδεικνύεται η τουλάχιστον ετήσια παραμονή τους στην Ελλάδα ή απόφαση δημοτικού ή κοινοτικού συμβουλίου δήμων ή κοινοτήτων, των οποίων ο πληθυσμός δεν υπερβαίνει τους 20.000 κατοίκους, με την οποία βεβαιώνεται ο χρόνος παραμονής του αλλοδαπού στην περιφέρειά του. Για τη διαπίστωση του χρόνου παραμονής του αλλοδαπού, τα προσκομιζόμενα έγγραφα δεν είναι απαραίτητο να καλύπτουν συνεχόμενα όλο το διάστημα του έτους. Εύλογα ενδιάμεσα διαστήματα μπορεί να τεκμαίρονται."
- Στην παρ. 2i προστίθεται περ. δ που έχει ως εξής:
"δ. Οι αλλοδαποί της παραγράφου 1 μπορούν να αναγνωρίσουν ασφαλιστική προϋπηρεσία για μικτή ασφάλιση για το απαιτούμενο χρονικό διάστημα του ενός έτους με ελάχιστο αριθμό ημερών ασφάλισης διακοσίων πενήντα χωρίς προσαύξηση για το διάστημα αυτό".")
_ΑΘΑΝΑΣΙΟΣ ΔΑΒΑΚΗΣ_: Κυρία Πρόεδρε, πριν ξεκινήσω το σχολιασμό των συγκεκριμένων άρθρων της ενότητος αυτής, δεν μπορώ παρά να εκφράσω την έκπληξή μου, όταν η κυρία Υπουργός, πριν λάβει η Νέα Δημοκρατία το λόγο έρχεται να κάνει μια άρδην, θα έλεγα, αλλαγή σε ένα συγκεκριμένο στοιχείο που καθορίζει φυσιογνωμικά το άρθρο 68, που είναι ο χρόνος παραμονής από όπου θα μετριέται η εξάρτηση της νομιμοποίησης του αλλοδαπού. Πιστεύω ότι έπρεπε εξαρχής και να μας είχε διανεμηθεί η συγκεκριμένη βελτίωση-αλλαγή κατά την κυρία Υπουργό, για να μπορούμε να τοποθετηθούμε πληρέστερα, ευκρινέστερα και πιο σωστά. Δεν μπορεί να συζητούμε προφορικά αυτήν τη στιγμή επί άρθρων και επί βελτιώσεων συγκεκριμένων στα οποία πρέπει να
πάρουμε μια πολιτική και μια συγκεκριμένη θέση.
Θα παρακαλούσα, όσο το δυνατόν νωρίτερα να μας διανεμηθούν αυτές οι αλλαγές για να μπορούμε συγκεκριμένα, εγγράφως να δούμε περί τίνος πρόκειται. Δεν μπορεί να υπαγορεύει η κυρία Υπουργός και να γράφουμε εμείς, για να μπορέσουμε να το αλλάξουμε. Αντιλαμβάνεστε ότι είναι πάρα πολύ...
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης)_: Μου επιτρέπετε;
_ΑΘΑΝΑΣΙΟΣ ΔΑΒΑΚΗΣ_: Παρακαλώ.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Πράγματι θα ήταν καλύτερα αν είχα το γραπτό κείμενο. Αλλά οι αλλαγές είναι τα δύο χρόνια που ζητούσαμε παραμονή να αποδείξουν ότι έμεναν εδώ μέχρι τις 15.11.2000, γίνεται ένας χρόνος μέχρι τη δημοσίευση του νόμου. Νομίζω ότι είναι σαφές.
Στα δικαιολογητικά βέβαιης χρονολογίας που να αποδεικνύουν την παραμονή τους εδώ για ένα χρόνο, προστίθεται "λογαριασμοί ΔΕΗ, ΕΥΔΑΠ, ασφαλιστήρια συμβόλαια, λογαριασμός κινητής τηλεφωνίας" κλπ.
Και η τρίτη προσθήκη είναι ότι μπορούν να πληρώσουν αναδρομικά τη μικτή ασφάλιση στα ασφαλιστικά ταμεία για τον ένα χρόνο αυτό που θέλουν να αποδείξουν ότι είναι εδώ και οι μέρες της ασφάλισης δεν μπορεί να είναι λιγότερες από διακόσιες πενήντα. Δίνουμε τη δυνατότητα στα ασφαλιστικά ταμεία χωρίς προσαυξήσεις μόνο για το διάστημα αυτό ώστε κάποιος μπορεί να πάει να πληρώσει την ασφάλισή του και να μπορεί να παραμείνει.
_ΠΡΟΕΔΡΕΟΥΣΑ ('Αννα Μπενάκη-Ψαρούδα)_: Εν πάση περιπτώσει, κυρία Υπουργέ, οι συνεργάτες σας μπορούν να δώσουν αυτές τις διατυπώσεις, ώστε κατά τη διάρκεια της συζητήσεως να συμβουλευτούν το κείμενο οι συνάδελφοι.
_ΑΘΑΝΑΣΙΟΣ ΔΑΒΑΚΗΣ_: Κυρία Υπουργέ, μια χαρακτηριστική φυσιογνωμία του άρθρου 68 και ένα μείζον μειονέκτημα θα έλεγα, είναι η συλλήβδην νομιμοποίηση των ευρισκομένων τη στιγμή της δημοσιεύσεως του νόμου παρανόμων μεταναστών. Και γι αυτό λέω ότι έπρεπε να είχαμε μια εκ των προτέρων ειδοποίηση, τουλάχιστον οι εισηγητές, για να μπορούμε να τοποθετηθούμε καλύτερα. 
Εν πάση περιπτώσει περιμένουμε να διανεμηθεί η αλλαγή για να μπορέσουμε να έχουμε μια συγκεκριμένη στάση σε αυτό το θέμα. 
Θα κάνω μερικές επισημάνσεις, η πλειοψηφία των οποίων είχε κατατεθεί
εκ μέρους μου και στην επιτροπή. Στα άρθρα 60, 61 και 62 δεν έχω κάποια παρατήρηση. Στο άρθρο 63 θα παρατηρούσα στην παράγραφο 1 να προστεθεί ότι η απόφαση του Υπουργού Εσωτερικών, Δημόσιας Διοίκησης και Αποκέντρωσης περί πολιτογράφησης, να δημοσιεύεται και στην Εφημερίδα της Κυβέρνήσεως. Είναι μια νομοτεχνική παρατήρηση.
Στο άρθρο 64 δεν θα κάνω κάποια συγκεκριμένη παρέμβαση. Στο άρθρο
65β, που αφορά την πολιτογράφηση ομογενών που διαμένουν στο εξωτερικό, νομίζω ότι θα μπορούσε να γίνει η διαδικασία, όπως γίνεται και στους ομογενείς που διαμένουν στην Ελλάδα. Να προβλεφθεί δηλαδή η αποδοχή του αιτήματος του ομογενούς που μένει στο εξωτερικό να πολιτογραφηθεί κατόπιν διατύπωσης γνώμης της επιτροπής πολιτογράφησης, όπως γίνεται και για τους ομογενείς, που είναι στη χώρα μας.
Στο άρθρο 66 υπάρχει προβληματισμός εκ μέρους μας, σχετικά με το να περιληφθεί στην πενταμελή επιτροπή πολιτογράφησης και έκτο μέλος, που θα εκπροσωπεί την Ελληνική Αστυνομία ή εν πάση περιπτώσει η υπηρεσία του Υπουργείου Δημοσίας Τάξεως, για περιπτώσεις, όπως αντιλαμβάνεστε που ενδεχομένως θα προσκρούουν στο Ποινικό Δίκαιο, θα υπάρχουν βεβαρημένες ποινικές καταστάσεις-αποδείξεις του συγκεκριμένου υπό πολιτογράφηση αλλοδαπού κλπ.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Από το ποινικό μητρώο.
_ΑΘΑΝΑΣΙΟΣ ΔΑΒΑΚΗΣ_: Από πού θα φαίνεται το ποινικό μητρώο; Ποιος θα το προσκομίζει; Από που θα έρχεται;
_ΠΡΟΕΔΡΕΟΥΣΑ ('Αννα Μπενάκη-Ψαρούδα)_: Δεν θα σας απαντήσει τώρα, κύριε Δαβάκη. Μετά η κυρία Υπουργός θα πάρει το λόγο και θα απαντήσει επί όλων των ερωτημάτων.
_ΑΘΑΝΑΣΙΟΣ ΔΑΒΑΚΗΣ:_ Στο δέκατο πέμπτο κεφάλαιο μπαίνουμε στις μεταβατικές διατάξεις. Στο άρθρο 67 σχετικά με τις εκκρεμείς αιτήσεις για θεώρηση εισόδου και άδεια παραμονής, στην παράγραφο 2, στο δεύτερο εδάφιο
έχω να παρατηρήσω το εξής: Εδώ υπάρχει μία διάταξη νομοτεχνικά άκυρη καθόσον προβλέπει την κατάργηση ενός κανόνα δικαίου -το είχα πει και στην επιτροπή- υπό αναβλητική αίρεση αβέβαιου χρονικά γεγονότος. Πρέπει να προσεχθεί αυτό εκ μέρους της κυρίας Υπουργού διότι δεν ξέρω ποια έννοια έχει.
Κυρία Πρόεδρε, εάν υπάρχει μεταξύ της κυρίας Υπουργού και του κυρίου Υπουργού συζήτηση, πρέπει να απαντώ. Θέλετε να γίνει έτσι ελεύθερα η συζήτηση;
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ 'Οχι, δεν μπορεί να γίνει. Ο Κανονισμός δεν το επιτρέπει. 'Οποτε θέλει να παρέμβει η κυρία Υπουργός, θα παρέμβει. 'Εχει το δικαίωμα.
_ΑΘΑΝΑΣΙΟΣ ΔΑΒΑΚΗΣ:_ Θυμίζει το συναινετικό κλίμα της επιτροπής. 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Τα ερωτήματά σας καταγράφονται
και όταν τελειώσετε και θέλει η κυρία Υπουργός να παρέμβει, θα παρέμβει. 
_ΑΘΑΝΑΣΙΟΣ ΔΑΒΑΚΗΣ:_ Στην παράγραφο 6 του άρθρου 67 υπάρχει επίσης μια,
ας πούμε πάλι, νομοτεχνικά άκυρη διάταξη, γιατί προβλέπει δυνητική
εφαρμογή διατάξεων όταν λέει ότι κατά το πρώτο εξάμηνο εφαρμογής του παρόντος νόμου μπορεί να μην εφαρμόζονται οι διατάξεις των παραγράφων 2 και 3 του άρθρου 19 αυτού του νόμου. Τι πάει να πει "μπορεί";
Κι ερχόμαστε στο άρθρο 68: Υπάρχει μία συγκεκριμένη αλλαγή στάσης της κυρίας Υπουργού, η οποία πραγματικά έχει συντμήσει το χρόνο που εξαρτά την πολιτογράφηση στον ένα χρόνο. Παρ' όλα αυτά, κυρία Πρόεδρε, δεν παύει να παραμένει η βασική ουσία της αδυναμίας αυτού του νομοσχεδίου και του μείζονος μειονεκτήματος, το οποίο έχει.
Σύμφωνα με αυτήν τη διάταξη, του άρθρου 68, οι παράνομοι μετανάστες λαμβάνουν άδεια παραμονής εξάμηνης διάρκειας υποχρεούμενοι απλώς να αποδείξουν ότι διαμένουν επί διετία -τώρα επί ένα έτος μετά την αλλαγή της κυρίας Υπουργού- στη χώρα. Μάλιστα ως σχετικό αποδεικτικό μέσο, όπως αναφέρει το άρθρο, σύμφωνα με την παράγραφο 2, εδάφιο γ, αρκεί και μία σχετική βεβαίωση του δημοτικού ή κοινοτικού συμβουλίου του τόπου όπου διαμένουν ακόμη και παράνομα οι αλλοδαποί. Είναι το αρχικώς "εξ ιδίας αντιλήψεως", το οποίο μετά από δική μας παρέμβαση, κυρία Υπουργέ, χαιρόμαστε που αλλάξατε και το μεταφέρετε, το μετακυλίετε στο δημοτικό ή κοινοτικό συμβούλιο.
Πιστεύω ότι η βάση συνεχίζει να υπάρχει, διότι και το δημοτικό και κοινοτικό συμβούλιο θα διέπεται από την ίδια στάση απέναντι στον άνθρωπο, ο οποίος θα έρθει στον εργοδότη-ψηφοφόρο του δημάρχου ή του κοινοτάρχη, ο οποίος θα ζητήσει την παράνομη ή την παράτυπη νομιμοποίηση των συγκεκριμένων αλλοδαπών.
Η χαλάρωση αυτών των διαδικασιών και των κριτηρίων απόκτησης της
άδειας εργασίας και παραμονής από τους ευρισκομένους στην Ελλάδα παράνομους μετανάστες καθώς και η θεσπισθείσα, πολύ ασφυκτική, προθεσμία των δύο μηνών θα οδηγήσει σε μία ταυτόχρονη υποβολή δεκάδων και χιλιάδων ή εκατοντάδων αιτήσεων θα έλεγα, οι οποίες δεν ξέρω κατά πόσον θα μπορέσουν να αντιμετωπίσουν το συγκεκριμένο, το υπάρχον σύστημα του ΟΑΕΔ κυρίως. Είναι σημαντικό το ζήτημα και δεν ξέρω κατά πόσον θα μπορέσει να δώσει μία απάντηση το συγκεκριμένο νομοσχέδιο.
Πιστεύω εν τέλει ότι όλη αυτή η διαδικασία, η οποία θα βραχυκυκλωθεί με τις χιλιάδες αιτήσεις νομιμοποιήσεως, θα βραχυκυκλώσει ακόμη περισσότερο την κατάσταση και θα δημιουργήσει στη χώρα μας ένα νέο ρεύμα μεταναστών, που δεν γνωρίζουμε πού θα οδηγήσει. Αυτά ήθελα να πω κι επανέρχομαι στην αρχική μου θέση ότι πραγματικά πρέπει κάποτε να παύσει αυτή η κατάσταση: Δεν μπορεί δηλαδή πριν ξεκινήσουμε να τοποθετούμεθα επί των άρθρων και επί της ουσίας των μεταβατικών διατάξεων, που είναι το άρθρο 68, να γίνεται αυτή η ουσιώδης μεταβολή.
Σας ευχαριστώ.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Το λόγο έχει ο κ. Τζέκης.
_ΑΓΓΕΛΟΣ ΤΖΕΚΗΣ:_ Ευχαριστώ, κυρία Πρόεδρε.
Συζητάμε σήμερα για το δέκατο τέταρτο και δέκατο πέμπτο κεφάλαιο,
που αφορούν τόσο στην κτήση της ελληνικής ιθαγένειας με πολιτογράφηση όσο και σε διάφορες μεταβατικές διατάξεις.
Συγκεκριμένα στο άρθρο 60 για τις προϋποθέσεις πολιτογράφησης: Θέλουμε να τονίσουμε ότι στην παράγραφο 2, εδάφιο α, εκεί που μιλάει για τη δεκαετία στα τελευταία δώδεκα χρόνια, θα μπορούσαν κατά τη δική μας άποψη να γίνουν και λιγότερα.
Και βέβαια πιστεύουμε ότι και σε λιγότερα από δέκα χρόνια υπάρχει όλος
εκείνος ο χρόνος για να έχει αφομοιωθεί πλήρως μέσα από την ελληνική κοινωνία. Είναι μία αδικία να περιμένουμε τα τελευταία δέκα χρόνια για να γίνει η σχετική πολιτογράφηση.
'Εχουμε ακόμη την άποψη ότι θα μπορούσε για τους νόμιμους να είναι οκτώ χρόνια και, αν θέλετε, για τους παράνομους να ισχύσει η δεκαετία, τα τελευταία δώδεκα χρόνια.
Το άρθρο 61 αφορά τα παράβολα. Πιστεύουμε ότι το ύψος των πεντακοσίων χιλιάδων (500.000) είναι ένα απαγορευτικό ποσό για πολλούς μετανάστες. Και πιστεύουμε ότι αυτό το αντιμετωπίζετε και εσείς. Και το αντιμετωπίζετε και εσείς, γιατί θα πρέπει να τονισθεί μέσα στην Αίθουσα αυτή ότι οι συγκεκριμένοι για να περάσουν τα σύνορα της χώρας βρίσκονται στα δίχτυα ενός δικτύου δουλεμπόρων, που εκεί πληρώνουν χιλιάδες δολάρια για να έρθουν στη χώρα. Και βέβαια πληρώνουν και ένα νόμιμο χαράτσι, κατά τη δική μας γνώμη, προκειμένου να πετύχουν την πολιτογράφηση. Και είναι ένα ποσό που για πολλούς είναι απαγορευτικό.
Πιστεύουμε ότι υπάρχουν περιθώρια από την Κυβέρνηση, από το Υπουργείο να δει το συγκεκριμένο θέμα.
Το άρθρο 62 αφορά τη διαδικασία πολιτογράφησης. Στην παράγραφο 2 συγκεκριμένα, στο τελευταίο εδάφιο, αναφέρεται το εξής: "Στη συνέχεια ο φάκελος της υπόθεσης διαβιβάζεται στο Υπουργείο Εσωτερικών, Δημόσιας Διοίκησης και Αποκέντρωσης μαζί με τα απαραίτητα δικαιολογητικά και τη γνώμη της αστυνομικής αρχής του νομού για τα θέματα που αφορούν στη δημόσια τάξη και ασφάλεια της χώρας".
Πιστεύουμε ότι έτσι όπως ακριβώς αναφέρεται υπάρχει μία γενικότητα όπου μέσα σε αυτήν τη γενικότητα μπορεί να περικλείει πάρα πολλούς λόγους. Δεν καταλαβαίνουμε σε τι σκοπεί αυτό το ζήτημα για λόγους δημόσιας τάξης και ασφάλειας. Μήπως δηλαδή θα πρέπει και γι' αυτούς τους μετανάστες, γι' αυτούς οι οποίοι διεκδικούν το να νομιμοποιηθούν, να έχει γίνει παρακολούθηση για τυχόν κοινωνική, πολιτική και συνδικαλιστική δράση, τη στιγμή που το άρθρο 60, παράγραφος 1γ' αναφέρει αναλυτικά και σωστά τους όρους απόκτησης της ελληνικής ιθαγένειας, αν και ορισμένες εκεί είναι υπό συζήτηση;
Θα πρέπει να επεκτείνουμε εμείς ως Κομμουνιστικό Κόμμα Ελλάδας ότι
κάτι τέτοιο δεν είναι άσχετο και με το νόμο που προωθείται περί τρομοκρατίας, το γνωστό ως τρομονόμο, αλλά και το σχέδιο νόμου που προωθείται και πάλι από την Κυβέρνηση για απαγόρευση συγκεντρώσεων και τις πορείες είτε πολιτικές είτε συνδικαλιστικές είτε κοινωνικές. Αυτό βέβαια μας βάζει σε σοβαρές σκέψεις για το τι θέλει πραγματικά να πει εδώ η Κυβέρνηση για τη δημόσια τάξη και ασφάλεια της χώρας. Θα μπορούσε βέβαια η κυρία Υπουργός να αναφερθεί και σε αυτό πιο αναλυτικά.
'Αρθρο 63, παράγραφος 2: Θεωρούμε ότι θα πρέπει να γίνεται η απόρριψη και να αιτιολογείται. Εάν πάρει την απόφαση να απορρίψει, λοιπόν, ένα αίτημα πολιτογράφησης, είναι δημοκρατικό να ξέρει και αυτός ο οποίος έχει κάνει την αίτηση για πιο λόγο απορρίπτεται η αίτησή του. Πιστεύουμε ότι εάν μείνει έτσι είναι αντιδημοκρατικό και δεν συνάδει, εάν θέλετε, με το κράτος δικαίου, το οποίο συχνά επικαλείσθε και στην Αίθουσα αυτή, αλλά και έξω από την Αίθουσα αυτή. Και βέβαια θα πρέπει και τα ατομικά δημοκρατικά δικαιώματα να γίνονται σεβαστά. Να ξέρει δηλαδή αυτός ο 
οποίος καταθέτει το αίτημα πολιτογράφησης για πιο λόγο δεν γίνεται δεκτό. Το άρθρο 64 αφορά την ορκωμοσία. Εκεί έχουμε μία μόνο επιφύλαξη στην
παράγραφο 2, στο τελευταίο εδάφιο, όπου λέει τα εξής: "Η απόφαση πολιτογράφησης ανακαλείται αν ο όρκος δεν δοθεί μέσα στην ετήσια προθεσμία". Εάν αυτό γίνει με ευθύνη του Υπουργείου, είναι δυνατόν η απόφαση να ανακληθεί; Θα πρέπει να μπει ξεκάθαρα. Εάν δηλαδή το Υπουργείο καθυστερήσει πάνω από ένα χρόνο, χάνεται το δικαίωμα και ανακαλείται η πολιτογράφηση; Και αυτό το σημείο πιστεύουμε ότι το Υπουργείο θα πρέπει

να το δει ιδιαίτερα.
'Οσον αφορά το άρθρο 65 ισχύει και εδώ η μη αιτιολόγηση της απόρριψης του αιτήματος και όσα είπαμε για το άρθρο 63.
'Ερχομαι τώρα στο ζήτημα των μεταβατικών διατάξεων, άρθρα 67 και 68
και ιδίως για τους παράνομους αλλοδαπούς.
Με τις αλλαγές που έχει κάνει η κυρία Υπουργός πιστεύουμε ότι είναι σε μία θετική κατεύθυνση. Και είναι σε θετική κατεύθυνση από τη δική μας άποψη, γιατί διευρύνει έναν αριθμό, του δίνει δηλαδή το δικαίωμα να ζητήσει την πολιτογράφησή του.
Αυτό αποδεικνύει αν θέλετε, κυρία Πρόεδρε, ότι υπήρχαν πραγματικά οι
δυνατότητες για ένα πιο αποφασιστικό βήμα στο να διευρυνθεί αυτός ο κύκλος των μεταναστών, οι οποίοι ζητούν να νομιμοποιηθούν, ούτως ώστε να μην αφήσουμε κανένα περιθώριο παράνομης μετανάστευσης.
Σε αυτό το ζήτημα βέβαια, το κύμα των μεταναστών, στο οποίο αναφέρθηκε και άλλος συνάδελφος σε αυτήν την Αίθουσα, θα πρέπει να το προσεγγίσουμε με πολύ προσεκτική σκέψη. Διότι όταν υπάρχει αυτή η επέμβαση των ιμπεριαλιστών στην ευρύτερη περιοχή των Βαλκανίων και όταν οι χώρες αυτές ισοπεδώνονται από την εκμετάλλευση συγκεκριμένων δυνάμεων και χωρών, αλλά και πολυεθνικών εταιρειών, είναι επόμενο αυτά τα μεταναστευτικά ρεύματα να προχωρήσουν προς τα κάτω.
'Αρα, λοιπόν, μπαίνει ζήτημα πολιτικής πρώτα αντιμετώπισης του ζητήματος, να καταδικαστούν εκείνες οι ιμπεριαλιστικές δυνάμεις είτε είναι το ΝΑΤΟ είτε είναι η Ευρωπαϊκή 'Ενωση, που με την ωμή, βάρβαρη και εγκληματική τους παρέμβαση φέρνουν σε αδιέξοδο αυτές τις χώρες, φέρνουν σε αδιέξοδο τους πληθυσμούς, ισοπεδώνουν ολόκληρη υποδομή, μένουν δεκάδες, εκατοντάδες, χιλιάδες άνεργοι και είναι φυσικό επακόλουθο αυτοί να ζητήσουν εργασία, να ζητήσουν να βγάλουν το ψωμί τους σε άλλες χώρες. 
Και μην ξεχνάμε -και θα πρέπει να προσεγγίζουμε αυτό το ζήτημα με
πολύ μεγάλη σοβαρότητα- ότι υπήρξε στη δεκαετία του 1960 και σε άλλες εποχές, μεγάλο μεταναστευτικό ρεύμα της χώρας μας προς τρίτες χώρες.
Σε αυτό το σημείο πιστεύουμε ότι το Κομμουνιστικό Κόμμα Ελλάδας έχει κάνει κατ' επανάληψη προτάσεις για τη νομιμοποίηση όλων των μεταναστών με τις προϋποθέσεις στις οποίες έχουμε αναφερθεί κατά καιρούς, διότι πιστεύουμε ότι είναι και ανθρωπιστικό δικαίωμα και λόγοι ανθρωπιστικοί, αλληλεγγύης, αλλά και ίσων δικαιωμάτων μεταξύ των ξένων και ντόπιων εργατών. Και αν θέλετε, αυτό θα δώσει και μία λύση, γιατί ξέρουμε λίγοπολύ ότι όλοι δουλεύουν χωρίς ασφάλιση.
Σε αυτό το σημείο θα θέλαμε να τονίσουμε ότι οι διακόσιες πενήντα ημέρες ασφάλισης τον τελευταίο χρόνο είναι ένα απαγορευτικό για πολλούς ξένους εργάτες. Και γνωρίζουμε όλοι σε αυτήν την Αίθουσα ότι πολλοί δουλεύουν ανασφάλιστοι. Επομένως τον τελευταίο χρόνο δεν πρόκειται να καλύψουν και τα διακόσια πενήντα μεροκάματα στην ασφάλιση.
'Ετσι, λοιπόν, θα πρέπει να προσεγγίσουμε το ζήτημα, γιατί έτσι θα έχουμε κοινωνική ασφάλιση στα ταμεία. 'Αλλωστε αυτό είναι το ζητούμενο από το εργατικό κίνημα ότι δηλαδή θα πρέπει να ασφαλιστούν και οι ξένοι εργάτες, να νομιμοποιηθούν. 'Ετσι θα υπάρχει και η φορολογία, έτσι θα υπάρξουν και έσοδα, έτσι θα αναπτυχθεί το μικροεμπόριο κλπ. Πιστεύουμε ότι αυτά θα μπορούσαν να γίνουν, καθώς και άλλα βήματα, ώστε να νομιμοποιηθούν όλοι οι μετανάστες.
Το άρθρο 69 αφορά την οικογενειακή συνένωση σε δύο χρόνια. Θα
προτείναμε, εφόσον καλύπτονται οι προϋποθέσεις που θέτονται στα πιο πάνω άρθρα, να του δίνεται η δυνατότητα να φέρνει την οικογένειά του. Εάν, λοιπόν, καλύπτονται οι παραπάνω όροι, γιατί να περιμένουμε τα δύο χρόνια για να γίνει η συνένωση της οικογένειας και να μη γίνεται άμεσα, ούτως ώστε με το δέσιμο αυτής της οικογένειας να μπορεί και αυτή να μεγαλώνει 
τα παιδιά σε ένα διαφορετικό περιβάλλον; Να μην υπάρχει δηλαδή το χρονικό όριο των δύο ετών που πραγματικά εμποδίζει, αν θέλετε, την ανάπτυξη της οικογένειας για λόγους κοινωνικούς, πολιτιστικούς κλπ.
Πιστεύουμε -και κάνουμε και τη συγκεκριμένη πρόταση- ότι πρέπει να
ανασταλεί η δίωξη με το ν. 1975/1991 για παράνομη είσοδο κλπ., ώστε να μην απελαθούν και να τους δοθεί η ευκαιρία νομιμοποίησης.
Τέτοια ρύθμιση άλλωστε είχε γίνει και με τα ανάλογα προεδρικά διατάγματα για την πράσινη κάρτα. Υπάρχουν δηλαδή πολλά περιθώρια για να μπορέσουμε να μεγαλώσουμε τον αριθμό των μεταναστών, που θα μπορούν να νομιμοποιηθούν.
Στο άρθρο 71, λέει ότι οι εκκρεμείς αιτήσεις για πολιτογράφηση που
έχουν υποβληθεί μέχρι τις 15.11.2000, εξετάζονται σύμφωνα με τις διατάξεις που ίσχυαν πριν από την έναρξη ισχύος του παρόντος νόμου. Εφόσον, λοιπόν, τώρα αυτές είναι σε μια εκκρεμότητα -και εδώ πρέπει να το εξετάσουμε καλοπροαίρετα εάν η εκκρεμής αίτηση κάποιου σκοντάφτει σε προηγούμενο νόμο επειδή ήταν χειρότερος και υπάρχουν τώρα πιο ευνοϊκές διατάξεις γι'αυτήν τη συγκεκριμένη περίπτωση- εμείς βάζουμε ένα αίτημα: Γιατί να μην εξεταστεί με τον ισχύοντα νόμο, με αυτόν το νόμο που θα
ψηφιστεί, η συγκεκριμένη αίτηση; Θέλει δηλαδή μια εξέταση με προσοχή, ούτως ώστε να είναι πιο ευνοϊκή για τον αιτούντα της πολιτογράφησης. 
Επίσης στο άρθρο 73 για τα παράβολα, πιστεύουμε ότι και εκεί
πραγματικά υπάρχει αυξημένο παράβολο για κάθε κατηγορία και υπάρχει η δυνατότητα αν θέλετε να το δει το Υπουργείο, να κάνει μια πιο ευνοϊκή ρύθμιση παίρνοντας υπόψη και την κατάσταση των μεταναστών.
Στο άρθρο 75 εκεί που λέει ότι συνιστάται νομικό πρόσωπο ιδιωτικού
δικαίου με την επωνυμία "Κέντρο Μελέτης της Μετανάστευσης", έχουμε
σοβαρές επιφυλάξεις. Δεν μπορούμε να εξουσιοδοτήσουμε έτσι εν λευκώ την Κυβέρνηση, το Υπουργείο, ενώ γνωρίζουμε ότι υπάρχει και μια πρόθεση να βάλει φραγμό στη νομιμοποίηση όλων των μεταναστών. Δεν μπορούμε δηλαδή να συμφωνήσουμε να κανονίζει το Υπουργείο με προεδρικά διατάγματα τις αρμοδιότητες του κέντρου αυτού, τα όργανα, τον τρόπο διορισμού, τη διάρθρωση των υπηρεσιών και όλα τα σχετικά. 
Πιστεύουμε ότι υπάρχουν οι διευθύνσεις του Υπουργείου, που μπορούν να αναλάβουν ένα τέτοιο έργο και δεν χρειάζεται να δημιουργηθεί ένα νέο Κέντρο Μελέτης και Μετανάστευσης. Αρκετά τέτοια κέντρα υπάρχουν, τα οποία λειτουργούν σε μια κατεύθυνση που χαράσει πάντοτε το Υπουργείο.
Αυτά θέλαμε να πούμε για το 15ο κεφάλαιο. Θα περιμένουμε και από την
κυρία Υπουργό να δώσει ορισμένες απαντήσεις.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα ογδόντα χρόνια ενσωμάτωσης της Θράκης στην Ελλάδα, τα εξής σχολεία: Τριάντα οκτώ μαθητές και τρεις καθηγητές του 57ου Γυμνασίου Αθηνών και είκοσι οκτώ μαθητές και δύο καθηγητές του 2ου Τ.Ε.Ε. Κομοτηνής.
Τους καλωσορίζουμε.
(Χειροκροτήματα απ'όλες τις πτέρυγες)_
Το λόγο έχει ο Κοινοβουλευτικός Εκπρόσωπος του Συνασπισμού της
Αριστεράς και της Προόδου κ. Φώτης Κουβέλης.
_ΦΩΤΗΣ ΚΟΥΒΕΛΗΣ:_ Κυρία Πρόεδρε, αναφερόμενος στο άρθρο 60 και στις προϋποθέσεις πολιτογράφησης, θέλω να επισημάνω ότι για την πολιτογράφηση του αλλοδαπού που είναι αλλογενής, μαζί με τις άλλες προϋποθέσεις
τάσσεται και η ειδικότερη προϋπόθεση να έχει επαρκή γνώση της ελληνικής γλώσσας, της ελληνικής ιστορίας και γενικά του ελληνικού πολιτισμού. 
Νομίζω, κυρία Πρόεδρε, ότι αυτές οι προϋποθέσεις αφ' ενός μεν είναι
γενικές και αόριστες, αφ' ετέρου δεν εξυπηρετούν σε τίποτα. Αν έχει όλες τις άλλες προϋποθέσεις που τάσσει η παράγραφος 2 του άρθρου 60, είναι προφανές ότι δεν είναι αναγκαίο να εξετάσουμε τον υπό πολιτογράφηση, τον αιτούντα την πολιτογράφηση εάν έχει επάρκεια γλώσσας ή αν γνωρίζει την ελληνική ιστορία ή τον ελληνικό πολιτισμό, διότι φοβάμαι -και επιτρέψτε μου το σχόλιο- ότι αν ίσχυε αυτή η προϋπόθεση για πολλούς συμπατριώτες
μας γηγενείς, δηλαδή να τους εξετάσουμε αν γνωρίζουν επαρκώς την ελληνική γλώσσα ή την ελληνική ιστορία και τον πολιτισμό, θα έπρεπε να χάσουν πάρα πολλοί την ελληνική υπηκοότητα.
_ΑΡΙΣΤΟΤΕΛΗΣ ΠΑΥΛΙΔΗΣ:_ Κύριε Κουβέλη!
_ΦΩΤΗΣ ΚΟΥΒΕΛΗΣ:_ Κύριε Παυλίδη, η αλήθεια είναι πικρή, αλλά πρέπει να λέγεται. Αν θέλετε να εξωραϊσετε πατριωτικά τις απόψεις τις οποίες λέω, πάρτε το λόγο και πέστε το. Αλλά σας παρακαλώ πάρα πολύ, αφήστε τις πατριωτικές πλειοδοσίες.
'Οσον αφορά τα δικαιολογητικά στο άρθρο 61 θεωρώ ότι είναι
υπερβολικά τα παράβολα. Δεν μπορούμε να ζητάμε γι' αυτόν που επιθυμεί να πολιτογραφηθεί κατάθεση παραβόλου, το οποίο ανέρχεται σε ένα πολύ σημαντικό ποσό.
'Οσον αφορά το άρθρο 63 για την απόφαση πολιτογράφησης είχα τη δυνατότητα, όταν ομιλούσα επί της αρχής του νομοσχεδίου αλλά και στη Διαρκή Επιτροπή, να αιτιολογήσω την άποψή μου γιατί θέλω η απόφαση που απορρίπτει αίτημα πολιτογράφησης να αιτιολογείται. Δεν απεμπολείται κυριαρχικό δικαίωμα της χώρας μας από την ώρα που θα παρατίθεται αιτιολογία στην απόφαση που απορρίπτει το αίτημα πολιτογράφησης. Αντιθέτως αναδεικνύει υπευθυνότητα απέναντι σε μια νομιμότητα που κυρίως πρέπει να εκφράζεται σε τέτοιες περιπτώσεις από το ελληνικό κράτος.
Σε ό,τι αφορά την επιτροπή πολιτογράφησης και τη σύνθεσή της μεταξύ
των άλλων, κυρία Υπουργέ, προβλέπεται ότι στην επιτροπή πολιτογράφησης θα πρέπει να είναι και ένα μέλος ΔΕΠ στο γνωστικό αντικείμενο της ψυχολογίας
Ανωτάτου Εκπαιδευτικού Ιδρύματος. Θα μπορούσε να είναι και ένα τέτοιο μέλος, αλλά δεν μπορώ να αντιληφθώ την απουσία από την επιτροπή πολιτογράφησης ενός καθηγητή, επί παραδείγματι διεθνολόγου. Ορθώς σας λέω ότι προβλέπετε τη συμμετοχή μέλους ΔΕΠ, που έχει ως αντικείμενο την κοινωνιολογία. Αλλά ορθώς θα προβλέπετε, -εάν συμφωνείτε- και τη συμμετοχή ενός καθηγητή πανεπιστημίου, που είναι διεθνολόγος, όταν η πολιτογράφηση είναι μια πράξη του ελληνικού κράτους, που ευθέως αναφέρεται όχι μόνο στο εσωτερικό, αλλά και στο εξωτερικό της χώρας, στις διεθνείς με άλλα λόγια σχέσεις της χώρας.
Σε ό,τι άφορά το άρθρο 68 κάνατε πάρα πολύ καλά, κυρία Υπουργέ, που περιορίζετε το χρονικό διάστημα της διαμονής στη χώρα προκειμένου

κάποιος να λάβει την άδεια παραμονής. Από δύο έτη το κάνατε ένα έτος
και μάλιστα μέχρι τη δημοσίευση του συζητουμένου σχεδίου νόμου, ως νόμου πλέον στην Εφημερίδα της Κυβερνήσεως. Και κάνατε ορθά, διότι έτσι περιορίζετε τον αριθμό των αλλοδαπών, οι οποίοι δεν θα είχαν τις προϋποθέσεις των δύο ετών, θα παρέμεναν στη χώρα θα εκινούντο στο κοινωνικό και οικονομικό περιθώριο και θα πολλαπλασίαζαν τα προβλήματα τόσο τα δικά τους όσο και μιας κοινωνίας, όπως είναι η ελληνική, η οποία έχει ξένους πολίτες που διαβιούν -αλλά διαβιούν- παράνομα στη χώρα μας. Θα σας έλεγα ότι πρέπει να τολμήσετε ακριβώς στη λογική ότι πρέπει να περιοριστούν όλοι εκείνοι που θα ζουν στο οικονομικό και κοινωνικό περιθώριο, επειδή θα είναι νομιμοποιημένοι. Εν πάση περιπτώσει κάνατε

ένα σημαντικό βήμα και εμείς είμαστε υποχρεωμένοι να καταγράψουμε ότι είναι θετική επιλογή αυτό το οποίο σήμερα προτείνατε ως τροποποίηση της συγκεκριμένης διατάξεως.
Σε ό,τι αφορά την οικογενειακή συνένωση στο άρθρο 69, εκτιμώ ότι για
την ταυτότητα του λόγου, σύμφωνα με τα όσα προανέφερα θα πρέπει να περιορίσετε τη διετία σε ένα χρόνο. Δηλαδή όποιος ζει στην Ελλάδα ένα χρόνο να έχει τη δυνατότητα δικής του συνένωσης με τα άλλα μέλη της οικογένειάς του.
Κυρία Υπουργέ, επιτρέψτε μου να επιστρέψω και πάλι στο άρθρο 60 και
να σας ρωτήσω το εξής: Θέτετε ως προϋπόθεση τα δέκα έτη για την πολιτογράφηση του αλλογενή. Και σας ερωτώ, πιστέψτε με εξαιρετικά καλοπροαίρετα; 'Εχετε μια διακεκριμένη περίπτωση πνευματικού δημιουργού. Γιατί να μην έχει τη δυνατότητα η επιτροπή πολιτογράφησης και εν συνεχεία ο Υπουργός σε τέτοιες διακεκριμένες περιπτώσεις να δίδει την
πολιτογράφηση χωρίς την προϋπόθεση των δέκα ετών παραμονής στην Ελλάδα. Νομίζω ότι πρέπει να φύγουμε από την ανελαστικότητα της ρύθμισης και να ορίσετε αυτό ως δυνατότητα, προκειμένου περί διακεκριμένων προσωπικοτήτων πνευματικών δημιουργών και ό,τι άλλο σχετικό.
Περαιτέρω, κυρία Υπουργέ, κυρία Πρόεδρε, αναφέρομαι στο άρθρο 71. 
Είναι σωστή η παρατήρηση που έγινε από τον προλαλήσαντα συνάδελφο. Γιατί δεν εφαρμόζετε την αρχή ισχύος της ευνοϊκοτέρας ρυθμίσεως; Εάν δηλαδή με τον παρόντα νόμο διαμορφώνονται συνθήκες ευνοϊκότερες για πολιτογράφηση
σε σύγκριση με εκείνες που ίσχυαν στο παρελθόν, γιατί να μην εφαρμοστούν οι διατάξεις του παρόντος νομοσχεδίου;
Σε ό,τι αφορά το παράβολα του άρθρου 73, για τη χορήγηση και την ανανέωση των αδειών παραμονής και εργασίας, θεωρώ ότι όντως, κυρία Υπουργέ, εδώ είναι υπερβολικά. Ζητάτε πενήντα χιλιάδες (50.000) δραχμές για άδειες διαρκείας μέχρι ενός έτους. Ζητάτε παράβολο εκατό χιλιάδων (100.000) δραχμών για άδειες διαρκείας από ένα έτος μέχρι δύο έτη, σαν να έχουμε χρονομίσθωση. Και από εκεί και πάνω ζητάτε παράβολο εκατόν πενήντα χιλιάδων (150.000) δραχμών ή και τριακοσίων χιλιάδων (300.000) δραχμών για άδειες διαρκείας άνω των έξι ετών.
Το παράβολο δεν είναι αντίτιμο για την άδεια που του χορηγείτε. Το παράβολο, εξ όσων γνωρίζω και γνωρίζετε, είναι συμμετοχή σε μια δαπάνη που έχει σχέση με τις διαδικασίες που αναπτύσσονται όχι μόνο για την έκδοση της συγκεκριμένης διοικητικής πράξης, αλλά για την έκδοση της κάθε διοικητικής πράξης. Δεν είναι, επαναλαμβάνω, αντίτιμο.
Κατά συνέπεια περιορίστε το παράβολο στο ελάχιστο, με το πρόσθετο δεδομένο ότι υπάρχουν αλλοδαποί πολίτες που ζουν στη χώρα μας κάτω από συγκεκριμένες οικονομικές συνθήκες και δεν έχουν τη δυνατότητα καταβολής αυτού του παραβόλου.
Σε ό,τι αφορά το άρθρο 75, την πρόβλεψη σύστασης νομικού προσώπου ιδιωτικού δικαίου με την επωνυμία Κέντρο Μελέτης και Μετανάστευσης,

υπεστήριξα στη Διαρκή Επιτροπή, υποστηρίζω και σήμερα ότι δεν μας χρειάζεται ένα ακόμη κέντρο. Νομίζω ότι πρέπει να αξιοποιήσετε το υπάρχον δυναμικό του Υπουργείου Εσωτερικών, όπου είναι εξαιρετικά ικανό στην πλειοψηφία του. Εκεί ενδεχομένως να συστήσετε ειδική διεύθυνση για τη μελέτη των προβλημάτων της μετανάστευσης.
Κυρία Πρόεδρε, με αυτές τις σκέψεις έχω ολοκληρώσει.
_ΠΡΟΕΔΡΕΥΟΥΣΑ ('Αννα Μπενάκη Ψαρούδα):_ Το λόγο έχει η κυρία Υπουργός. _ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Θα ήθελα στις παρατηρήσεις που έγιναν να πω όσον αφορά τις προτάσεις του κ. Δαβάκη για τη δημοσίευση στο ΦΕΚ, ότι αυτό μπορούμε να
το βάλουμε. Δηλαδή στην παράγραφο 1 του άρθρου 63 να πούμε "που δημοσιεύεται στην Εφημερίδα της Κυβέρνησης".
'Οσον αφορά την επιτροπή πολιτογράφησης, που προτείνετε να υπάρχει εκπρόσωπος της Αστυνομίας, δεν νομίζω ότι θα πρέπει να συμμετέχει γιατί κατά το άρθρο 62 παράγραφος 2 γίνεται συνεργασία της περιφέρειας με την αστυνομική αρχή του νομού για τα θέματα δημόσιας ασφάλειας.
_ΒΥΡΩΝ ΠΟΛΥΔΩΡΑΣ:_ Θα έπρεπε να το είχατε ήδη μέσα.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Γίνεται συνεργασία και άρα δεν νομίζουμε ότι είναι απαραίτητο.
'Οσον αφορά το άρθρο 67, θα με συγχωρήσετε αλλά δεν κατάλαβα ακριβώς
τι προτείνατε.
Στο άρθρο 67 η παράγραφος 6 αντικαθίσταται ως εξής: "οι διατάξεις των
παραγράφων 2 και 3 του άρθρου 19 αυτού του νόμου δεν εφαρμόζονται κατά
τον πρώτο χρόνο ισχύος του παρόντος νόμου". Και αυτό γιατί είναι δύσκολο μέσα σε ένα εξάμηνο ο ΟΑΕΔ να έχει μια συνολική πρόταση για τις ανάγκες. Γι' αυτό είχε δίκιο ο κ. Δαβάκης, όσον αφορά τη λέξη "μπορεί".
'Οσον αφορά στα θέματα της πολιτογράφησης έχουμε πει για τους αλλοδαπούς ότι θα πρέπει μεταξύ των άλλων να ομιλούν την ελληνική γλώσσα. Αλίμονο εάν κάποιος, ο οποίος ζει και εργάζεται δέκα χρόνια στη χώρα μας και ζητά να πάρει την ελληνική ιθαγένεια, δεν έχει στοιχειώδη γνώση της ελληνικής γλώσσας και της ελληνικής ιστορίας. Δεν νομίζω ότι είναι παράλογο αυτό.
Το θέμα της τιμητικής πολιτογράφησης ισχύει. Η προϋπόθεση των δέκα χρόνων είναι για τις κανονικές περιπτώσεις. Υπάρχει διάταξη σε ισχύ στο ισχύον νομικό πλαίσιο, στην οποία προβλέπεται η τιμητική πολιτογράφηση
για άτομα τα οποία έχουν προσφέρει ειδικές υπηρεσίες και θέλει η χώρα να τους τιμήσει.
'Οσον αφορά στο παράβολο δεν θεωρώ ότι πεντακόσιες χιλιάδες (500.000) είναι πολλές για κάποιον -επαναλαμβάνω- ο οποίος έχει ζήσει και έχει εργασθεί τουλάχιστον δέκα χρόνια στη χώρα και θέλει να γίνει 'Ελληνας πολίτης. Σε άλλες χώρες τα παράβολα είναι πολύ πιο υψηλά.
Το θέμα της ευχέρειας του Υπουργού Εσωτερικών να μην αιτιολογεί την απόφασή του για μη αποδοχή πολιτογράφησης, νομίζω ότι το έχουμε συζητήσει επανειλημμένως και στην επιτροπή. Είναι ένα κυριαρχικό δικαίωμα, είναι άσκηση δημόσιας εξουσίας και θεωρώ ότι σήμερα δεν υπάρχει κανένα νομικό πρόβλημα. Υπάρχει η νομολογία του Συμβουλίου της Επικρατείας, αλλά και του Διεθνούς Δικαστηρίου. 
Υπάρχουν λόγοι για τους οποίους θα πρέπει να έχει την ευχέρεια ο Υπουργός, όπως και ο πρόξενος, ο μεν πρόξενος να μη δίνει βίζα, ο δε Υπουργός να μη δικαιολογεί γιατί δεν δέχεται την πολιτογράφηση κάποιων ατόμων. Οι λόγοι μπορεί να είναι γενικότεροι και να μην αναφέρονται στο συγκεκριμένο άτομο, γι' αυτό και δεν χρειάζεται να υπάρχει αυτή η δικαιολόγηση.
Για την οικογενειακή συνένωση είχα πει και στην επιτροπή, όταν έγινε η συζήτηση, ότι έχουμε δύο χρόνια. Γνωρίζω ότι υπάρχει συζήτηση στα πλαίσια της Ευρωπαϊκής 'Ενωσης για να γίνει ένας χρόνος και είπα ότι μόλις αυτή η πρόταση της επιτροπής γίνει οδηγία της Ευρωπαϊκής 'Ενωσης, σίγουρα και εμείς θα προσαρμοσθούμε σε αυτήν την οδηγία. Δεν θεωρώ ότι αυτή τη στιγμή είναι σκόπιμο, κάτι το οποίο δεν ισχύει σε ευρωπαϊκό επίπεδο, να προστρέξουμε εμείς να το εφαρμόσουμε εδώ, όταν προτεραιότητά μας αυτή τη στιγμή είναι να ξεκαθαρίσουμε την κατάσταση, η οποία έχει διαμορφωθεί με χιλιάδες παράνομους. Πιστεύω ότι σε δύο-τρία χρόνια -δεν ξέρω πότε θα ψηφισθεί αυτή η οδηγία από το Ευρωπαϊκό Συμβούλιο- θα μπορούμε, αφού και εμείς θα έχουμε ένα ξεκαθάρισμα της κατάστασης εδώ, αλλά και θα είμαστε και υποχρεωμένοι να προχωρήσουμε στην υλοποίηση της

οδηγίας της Ευρωπαϊκής 'Ενωσης, όταν αυτή αποφασισθεί.
Τέλος, σχετικά με το Κέντρο Μελέτης της Μετανάστευσης θα ήθελα να πω στον κ. Κουβέλη ότι το Υπουργείο Εσωτερικών σίγουρα έχει υπαλλήλους και προσωπικό ικανό, οι οποίοι κάνουν καλή δουλειά, όμως το κέντρο έχει άλλο στόχο: Τη διαμόρφωση στρατηγικής για τη μετανάστευση, να κάνει μελέτες, να συνεργάζεται με τα διάφορα πανεπιστήμια, με τα διάφορα ινστιτούτα και να δίνει το αναγκαίο υλικό και στο εσωτερικό και στο εξωτερικό στην εκάστοτε κυβέρνηση για να διαμορφώσει τη μεταναστευτική πολιτική της. 
Κάτι τέτοιο δεν μπορούν να το κάνουν οι υπηρεσίες του Υπουργείου. Οι
υπηρεσίες του Υπουργείου μαζί με την πολιτική ηγεσία με βάση τις αναλύσεις, τις προτάσεις, τις μελέτες του κέντρου και του Κοινοβουλίου, θα διαμορφώσουν τη συγκεκριμένη πολιτική, αλλά όλη αυτή η δουλειά δεν μπορεί να γίνει από τις υπηρεσίες.
Ευχαριστώ.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Χαϊτίδης έχει το λόγο. 
_ΕΥΓΕΝΙΟΣ ΧΑΙΤΙΔΗΣ_: Η ενότητα των άρθρων 60 έως 76 είναι σημαντικότατη
διότι εφαρμοζομένη θα έχει ως συνέπεια την αύξηση σε συντομότατο χρονικό διάστημα του πληθυσμού της χώρας κατά τρόπο ανεξέλεγκτο χωρίς να έχει διασφαλιστεί καμιά απολύτως προϋπόθεση ομαλής υποδοχής και ενσωμάτωσης αυτού του νέου πληθυσμού.
Αυτή η ενότητα των άρθρων αποπνέει μια σπουδή της Κυβέρνησης να δοθεί
η ιθαγένεια σε αγνώστους, ανθρώπους, αγνώστων προθέσεων. Αυτήν την άποψη την ενισχύει και το απαράδεκτο και αντικοινοβουλευτικό γεγονός της συμπεριφοράς της κυρίας Υπουργού, η οποία μας έφερε σωρεία βασικοτάτων τροποποιήσεων και προσθηκών, τις οποίες επί τόση ώρα δεν μας τις έχει δώσει εγγράφως για να τις εκτιμήσουμε και να λάβουμε θέση επ' αυτών. 'Ολα αυτά αποδεικνύουν ότι υπάρχει προχειρότητα, αλλά και σκοπιμότητα ώστε να εγκατασταθούν πάση θυσία στην Ελλάδα κάποιοι, για να εξυπηρετήσουν, δεν ξέρω πώς, τους σκοπούς και τους προγραμματισμούς της Κυβέρνησης.
Βλέπω όμως ότι υπάρχει μια διάθεση να παραπλανηθεί και να συσκοτιστεί όλη η συζήτηση εδώ, ώστε να μην μπορέσουμε να έχουμε αντικειμενική αντίληψη περί του τι ακριβώς πρόκειται να νομοθετήσει η Κυβέρνηση.
Σε αυτή, λοιπόν, την ενότητα των άρθρων δεν προβλέπονται ορισμένες
βασικές προϋποθέσεις, τις οποίες οι περισσότερες πλευρές τουλάχιστον της Βουλής είχαν θέσει. Δεν προβλέπεται ανώτατος αριθμός αλλοδαπών, για δεδομένο χρονικό διάστημα, τους οποίους μπορούμε να δεχθούμε ασφαλώς για μας και επωφελώς γι' αυτούς, εδώ στη χώρα μας. Είναι εντελώς ανεξέλεγκτη και απρόβλεπτη η εξέλιξη του αριθμού τους.
'Οταν προ ημερών, συζητώντας την πρώτη ενότητα, είχα αναφερθεί σε έναν αναμενόμενο αριθμό τεσσάρων έως πέντε εκατομμυρίων αλλοδαπών, έσπευσαν οι γνωστοί λασπολόγοι να με κατηγορήσουν ως ακραίο και ως υπερβολικό. Σας αναφέρω μαθηματικά δύο απλά νούμερα. Το ένα εκατομμύριο που προβλέπεται να νομιμοποιηθεί με το συζητούμενο νομοσχέδιο είναι ένας αριθμός που τον δεχόμαστε όλοι. Με τα άρθρα 28 και 69 που προβλέπουν τεχνηέντως την συνένωση των οικογενειών με την επίκληση ανθρωπιστικών λόγων, εισάγονται αυτομάτως άλλα τρία έως τέσσερα εκατομμύρια, που θα είναι μέλη των οικογενειών τους. Μαθηματικά λοιπόν, ακόμη και για απόφοιτο του δημοτικού, αποδεικνύεται πως η Κυβέρνηση μεθοδεύει -πρέπει να τα ξέρουμε αυτά για να αναλάβει ο καθένας τις ευθύνες του- την ταχύτατη πολιτογράφηση ενός αριθμού τεσσάρων έως πέντε εκατομμυρίων αλλοδαπών.
Το ότι προβλέπεται η προϋπόθεση της δεκαετίας διαψεύδεται από την
Ευρωβουλευτή του κυβερνώντος κόμματος την κα Καραμάνου, η οποία σε προχθεσινή εκπομπή της ΝΕΤ είπε ότι κατά την άποψή της η χρονική προϋπόθεση πρέπει να μειωθεί στα πέντε χρόνια. Κανείς δεν μας εγγυάται ότι ύστερα από ένα χρόνο δεν θα έχουμε ένα νέο παρόμοιο νόμο, ο οποίος με ακόμη πιο συνοπτικές διαδικασίες θα νομιμοποιεί νέα κύματα μεταναστών. 
Ερωτώ την Κυβέρνηση εάν όλη αυτή η σπουδή και η μεθόδευση έχει καμιά
σχέση -μήπως υπάρχει κάποιο non paper- με κάποιους πιθανούς μετανάστες, οι οποίοι θα δημιουργηθούν με τα τραγικά γεγονότα στην περιοχή των Σκοπίων; Μήπως έχετε αναλάβει δέσμευση να δεχθείτε κύμα μεταναστών από εκεί;
Μερικές ακόμα παρατηρήσεις στα επιμέρους άρθρα. Στο άρθρο 60 δεν μας λέτε εάν μπορεί να πολιτογραφηθεί κάποιος υπόδικος. Εάν καταδικαστεί μετά
την πολιτογράφησή του θα του αφαιρεθεί η ιθαγένεια και θα ακυρωθεί η πολιτογράφηση;
Δεν μας λέτε, αν και ερωτηθήκατε, κύριε Υφυπουργέ, τι θα γίνει με τους εκατόν πενήντα χιλιάδες ανιθαγενείς, οι οποίοι εστερήθησαν την ελληνική ιθαγένεια για συγκεκριμένες εγκληματικές πράξεις και διότι εδήλωσαν ότι δεν είναι 'Ελληνες, αλλά είναι τσάμηδες, σλαβομακεδόνες, τούρκοι. Θα αποδώσετε σε αυτoύς με τις διαδικασίες του συζητούμενου νομοσχεδίου την ελληνική ιθαγένεια; Θα τους πολιτογραφήσετε 'Ελληνες, ναι ή όχι; Δεν μας το λέτε και απορώ γιατί αρνείσθε.
Επίσης να αναφέρομαι στο άρθρο 62. Θα συσταθούν οι κατάλληλες
επιτροπές σε αριθμό και σε επάρκεια γνωστικού αντικειμένου τόσο στους δήμους όσο και στις περιφέρειες, ώστε να ελέγξουν τις προϋποθέσεις τις οποίες νομοθετούμε σήμερα;
Κάτι άλλο. Εν όψει της προεκλογικής περιόδου για τις δημοτικές και νομαρχιακές εκλογές αντιλαμβάνεσθε, κύριε Υφυπουργέ, σε τι πειρασμό βάζετε τους δημάρχους και τους άλλους εμπλεκομένους σε αυτήν τη διαδικασία, ώστε να συναλλαγούν ή και να χρηματισθούν, προκειμένου να εξυπηρετήσουν εργοδότες ή άλλους ενδιαφερομένους; 
Με όλα αυτά, λοιπόν, τα οποία δεν αποτελούν ούτε υπερβολές ούτε φαντασιώσεις, σας εφιστώ την προσοχή, γιατί οι συνέπειες του τρόπου με τον οποίο νομοθετείτε θα είναι τραγικές. Το συμπέρασμα δεν το βγάζω μόνο εγώ, αλλά επικαλούμαι κυβερνητικά έντυπα, ότι "χτίζουν με αίμα κράτος λαθρεμπόρων στα Βαλκάνια", ότι "ένα τέρας γεννιέται στα Βαλκάνια" και ότι "υπάρχουν μαύρες μπίζνες του πολέμου" και δεν ξέρω κατά πόσο αυτή η ελεύθερη διακίνηση αγνώστων λαθρομεταναστών μεταξύ Ελλάδος και Βαλκανίων έχει κάποια σχέση και με τα όσα δικές σας εφημερίδες καταγγέλουν ότι τεκταίνονται στα Βαλκάνια. 
Βεβαίως δεν έγινε καμία αναφορά στη στεγανοποίηση και στην ασφάλεια
των συνόρων, ώστε να μην υπάρχει αυτή η ανεξέλεγκτη είσοδος και ροή λαθρομεταναστών στη χώρα μας!
Ευχαριστώ.

_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο κ. Σπυριούνης έχει το λόγο. _ΚΥΡΙΑΚΟΣ ΣΠΥΡΙΟΥΝΗΣ:_ Στα άρθρα που συζητούμε σήμερα το όντι γίνεται
πραγματικότητα η εκ προϊμίου δυαδική θέση του Υπουργείου ότι, ναι στην είσοδο αλλοδαπών για εποχιακούς και άλλους λόγους ευρύτερους, αλλά υπό όρους. Πιστεύω ότι το Υπουργείο έρχεται να την υλοποιήσει με την ομάδα
των άρθρων που συζητούμε σήμερα, με τον τίτλο "πολιτογράφηση και συνένωση οικογενειών" και με τις προβλεπόμενες μέσα διαδικασίες.
Η συνολική συζήτηση μπορεί να ισορροπηθεί σε ορισμένα συμπεράσματα με αντιτιθέμενες αποχρώσεις. 
Το πρώτο συμπέρασμα είναι ότι υπεστηρίχθη απ' όλες τις πλευρές, με ιδιαίτερη μάλιστα επιμονή, η αναίρεση σχεδόν του συνόλου των όρων της εισόδου και παραμονής αλλοδαπών στην πατρίδα μας. Εάν δηλαδή κάποιος ερμηνεύσει το πνεύμα που ετέθη από τη δεξιά πτέρυγα, όπως σας βλέπω -εξάλλου νομίζω ότι είναι προϊόν χωρίς ουσία το "δεξιός, αριστερός" του 1792, όπου στη Γαλλική Εθνοσυνέλευση, όπως κάθησαν, οι μεν ονομάσθησαν "αριστεροί" και οι δε "δεξιοί"- στο σύνολο της ιστορίας των εβδομήντα ετών, τότε βρίσκουμε ότι εκείνη η σύμπτωση εν πολλοίς σήμερα οδηγεί σε χρησιμότατα συμπεράσματα.
'Ενα άλλο σημείο που θέλω να πω είναι ότι εξεφράσθη από την άλλη
πλευρά μια υπερβάλουσα ανησυχία. Εγώ επιλέγω την ενδιάμεση θέση. Αν όλα ήταν ήρεμα και χριστιανικά, με την έννοια της γαλήνης και της καλής προαίρεσης και η πατρίδα μας μπορούσε να φιλοξενήσει τόσο κόσμο, να έμπαιναν χωρίς όρους. Αλλά η ιστορία διδάσκει ότι δεν είναι όλα καλής προαιρέσεως. Θα σας πω ότι, και το γνωρίζετε, οι μειονότητες ποικιλοτρόπως χρησιμοποιήθηκαν για τις εκρήξεις πολέμων και του Α' και του Β' Παγκόσμιου Πολέμου. Του Α' Παγκόσμιου Πολέμου ήταν εμφαντικό το παράδειγμα, η αφορμή στο Σαράγιεβο που εδολοφονήθη ο αρχιδούκας με τα γνωστά αποτελέσματα και είχαμε την έναρξη του Α' Παγκόσμιου Πολέμου.
Η πατρίδα μας και μετά τη Μικρασιατική καταστροφή κράτησε το δυαδικό της χαρακτήρα, τη διφυή όψη της, του Ελληνισμού, της επικράτειας και του απόδημου ελληνισμού. 'Εχουμε συμφέρον να κρατήσουμε τον απόδημο ελληνισμό στις εστίες του. Και με ανησυχεί ότι ακολουθείται τα τελευταία χρόνια μια πολιτική ξεριζωμού του απόδημου ελληνισμού από ορισμένες περιοχές του περίγυρού μας. Είναι μέγιστο εθνικό λάθος.
Από την άλλη μεριά οι διαμορφωθείσες μετά το διπολισμό καταστάσεις
οδήγησαν στην έκρηξη των κυμάτων αυτών και προσπαθεί σήμερα η πατρίδα μας να απορροφήσει ομαλά-ομαλά τις πιέσεις που εκπέμπονται από διάφορες περιοχές.
Στα συγκεκριμένα άρθρα νομίζω ότι το άρθρο 60 ξεκαθαρίζει με ικανοποιητικούς όρους τις προϋποθέσεις πολιτογράφησης, τη διαδικασία στο άρθρο 62, τα δικαιολογητικά στο άρθρο 61, τη διαδικασία στο άρθρο 62. Δεν θα συμφωνήσω με την αφαίρεση αυτής της ευχέρειας στον Υπουργό να παίρνει αποφάσεις χωρίς ειδική αιτιολογία, γιατί θα υπάρχουν καταστάσεις που θα αποτελούν την αιτιολογία, που δεν θα χρειάζεται να φαίνονται σε ένα κομμάτι χαρτί -και με αντιλαμβάνεσθε όλοι τι εννοώ.
Για την ορκομωσία θέλω να παρακαλέσω εκείνος που δίνει όρκο για να γίνει 'Ελληνας να προστεθεί και η αφοσίωση στη δημοκρατία, κύριε Υπουργέ. Και το λέω αυτό, το συνδυάζω με το ακροτελεύτιο άρθρο του Συντάγματος, όπου αποτελεί θεμελιώδη υποχρέωση κάθε 'Ελληνα η πίστη και η αφοσίωση
στην πατρίδα και τη δημοκρατία. 
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Ο χρόνος σας έχει ολοκληρωθεί,
κύριε Σπυριούνη.
_ΚΥΡΙΑΚΟΣ ΣΠΥΡΙΟΥΝΗΣ:_ Τελειώνω, κυρία Πρόεδρε. 'Αλλωστε είμαστε λίγοι
και έχουμε χρόνο μπροστά μας. 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Απλώς σας το υπενθυμίζω.
_ΚΥΡΙΑΚΟΣ ΣΠΥΡΙΟΥΝΗΣ:_ Σας παρακαλώ μη μας πιέζετε εμάς τους Βουλευτές. Αφήστε μας να μιλήσουμε λίγο. 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Κύριε Σπυριούνη, μια υπενθύμιση
σας έκανα ότι ο χρόνος ολοκληρώθηκε.
_ΚΥΡΙΑΚΟΣ ΣΠΥΡΙΟΥΝΗΣ:_ Μα είναι πέντε λεπτά για δέκα άρθρα, κυρία
Πρόεδρε και το δεχόμαστε!
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Αυτό το χρόνο κρατάμε στο
νομοσχέδιο από την αρχή της συζητήσεως. 
_ΚΥΡΙΑΚΟΣ ΣΠΥΡΙΟΥΝΗΣ:_ Μα, δεν είναι όλα γράμμα κενό. Είναι η ουσία το
πρώτο πράγμα! 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Συνεχίστε παρακαλώ. Μη χάνετε
το χρόνο σας. 
_ΚΥΡΙΑΚΟΣ ΣΠΥΡΙΟΥΝΗΣ:_ Είναι τομή το άρθρο 66, η επιτροπή
πολιτογράφησης. Και νομίζω ότι ο κοινωνιολόγος και ο ψυχολόγος που προβλέπεται μέσα, καλύπτει ευρύτατα την αναζήτηση των ουσιαστικών προσόντων. Είναι μια πραγματικότητα οι παράνομοι αλλοδαποί στην πατρίδα μας και έρχεται το άρθρο 66 να βάλει κάποιους όρους για να κάνει πράξη ότι θα έρθεις, θα μείνεις υπό όρους, κύριε ξένε. Δεν είναι ξέφραγο αμπέλι δηλαδή η Ελλάδα. 
Η οικογενειακή συναίνεση, νομίζω, καλά διαρθρώνεται με τη διετία και τις προϋποθέσεις, που αναγράφονται στο άρθρο 69. 
Οι εκκρεμείς αιτήσεις πολιτογράφησης είναι ένα θέμα. Εγώ θα προτιμούσα να εξαλειφθεί ο ενδέκατος του 2000 και να κριθούν οι πάντες με τον τρέχοντα νόμο. Να ανασταλούν οι μέχρι τώρα κρίσεις και να έχει εφαρμογή ο καινούριος νόμος, που θα ισχύει σε λίγο και να μην υπάρχει καμία ημερομηνία. Σταματούν οι πολιτογραφήσεις, σταματούν οι άδειες παραμονής, σταματούν όλες οι διαδικασίες έως ότου αρχίσει να εφαρμόζεται ο νέος νόμος.
Το άρθρο 75 που προβλέπει το Κέντρο Μελέτης Μετανάστευσης νομίζω ότι έχει μία χαρακτηριστική πρόνοια και δίνει λύση σε ένα πολύ σοβαρό κενό που υπάρχει στις διαδικασίες για τη συγκρότηση στρατηγικής μετανάστευσης που τόσο την έχει ανάγκη η πατρίδα μας. 
Ευχαριστώ, κυρία Πρόεδρε.
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Το λόγο έχει ο κ. Τζαμτζής. _ΙΟΡΔΑΝΗΣ ΤΖΑΜΤΖΗΣ:_ Κύριε Υπουργέ, στο άρθρο 65, σχετικά με την
πολιτογράφηση των ομογενών που διαμένουν στο εξωτερικό θα ήθελα να σταθώ διότι υπάρχει, θεωρώ, ένα πολύ μεγάλο κενό. Κατ' αρχήν θα πρέπει να δούμε ποιοι είναι οι ομογενείς. Ομογενής είναι αυτός ο οποίος με πλάγιο τρόπο, πληρώνοντας και παίρνοντας κάποια έγγραφα γράφεται και λέγεται Πόντιος, ενώ είναι Τσετσένος, ενώ είναι Ρώσος. Αυτός χαρακτηρίζεται ως ομογενής και τι κάνει. Κάνει τη δήλωση πολιτογράφησης εκεί στο προξενείο στον 'Ελληνα πρόξενο και στη συνέχεια πολιτογραφείται 'Ελληνας υπήκοος. Δίχως να χρειάζεται να έρθει ούτε μία μέρα στην Ελλάδα συμμετέχει διαμέσου της επιστολής ψήφου στις εκλογές και ψηφίζει. Το άρθρο αυτό, κύριε Υπουργέ,
είναι ύποπτο. Μπορεί να δημιουργήσει στρατιές ανθρώπων, οι οποίοι θα πολιτογραφηθούν 'Ελληνες για να ψηφίσουν και μόνο. Δεν υπάρχει υποχρέωση παραμονής τους στην Ελλάδα, κύριε Υπουργέ. 
'Εχουμε το προηγούμενο όλων αυτών, οι οποίοι ήρθαν στη χώρα, δεν γνώριζαν να πουν ούτε μία ελληνική λέξη, δεν γνώριζαν πού βρίσκεται το μέρος το οποίο περπατούσαν, δεν ήξεραν ούτε καν το όνομα και κλήθηκαν μόνο να ψηφίσουν στις εκλογές και στη συνέχεια ξαναγύρισαν πίσω. Τους δίνονταν δε και μπόνους γι' αυτές τις ενέργειες. Το άρθρο αυτό, κύριε Υπουργέ, πραγματικά είναι απαράδεκτο. Ανοίγει την πόρτα, δίνει τη δυνατότητα σε σας να δημιουργήσετε στρατιές ολόκληρες αλλοδαπών, οι οποίοι παράνομα θα γραφτούν, θα πολιτογραφηθούν ως 'Ελληνες και θα ψηφίζουν.
'Ενα δεύτερο θέμα, κύριε Υπουργέ, στο άρθρο 68, νομιμοποίηση
παράνομων αλλοδαπών. Ερωτώ, γιατί δεν γίνεται κατανοητό: Αναφέρεστε και στους εποχιακούς; Δεν καταλαβαίνω για ποιο λόγο αυτή η επιμονή σας να 
νομιμοποιήσετε κάποιους, οι οποίοι είναι παράνομοι αυτήν τη στιγμή. Τελείωσε η άδεια παραμονής τους, αφήστε τους να γυρίσουν με το καλό στην
πατρίδα τους. Οι άνθρωποι αυτοί δεν είναι δυνατό να συνεχίσουν να μένουν στη χώρα.
Λέτε στην παράγραφο δ' του άρθρου άρθρου 68: Να αποδείξουν ότι
διαμένουν στη χώρα νόμιμα ή παράνομα συνεχώς και αλλάξατε, κυρία Υπουργέ, και τα δύο έτη τα κάνατε ένα έτος πριν τη δημοσίευση του νόμου. 'Εχετε την εντύπωση ότι, αν ένας πολίτης ψηφοφόρος κάποιου δημάρχου πάει και πει στο δήμαρχο, σου υπογράφω και δήλωση του ν. 1599 ότι τους είχα, ότι ήταν δύο χρόνια εδώ, δεν θα τη δεχθεί τη δήλωση αυτός ο δήμαρχος; Θα τη δεχθεί. Δεν μπορεί να το ψάξει το θέμα. Γιατί, λοιπόν, βάζουμε τέτοιους όρους; 
Αναφέρεται πιο πίσω -και έγινε μάλιστα και τροποποίηση, η οποία μας δόθηκε τώρα από την κυρία Υπουργό- να χρησιμοποιούμε και τις διάφορες αποδείξεις της Δ.Ε.Η. Μα, καλά, κυρία Υπουργέ, αποδείξεις της Δ.Ε.Η. από παράνομους αλλοδαπούς; Είναι δυνατόν η Δ.Ε.Η. να έχει δώσει ρεύμα σε παράνομους αλλοδαπούς; Είναι δυνατόν να υπάρχουν σε ονόματα αλλοδαπών λογαριασμοί; Δεν μπορούμε να σκεφτούμε κάτι τέτοιο. Θα πρέπει λογικά ο λογαριασμός της Δ.Ε.Η. να είναι στο όνομα του ιδιοκτήτη. Πού αλλού ο παράνομος αλλοδαπός έχει ρεύμα; Σε ένα κράτος όμως με μία Κυβέρνηση ΠΑ.ΣΟ.Κ. όλα μπορεί να γίνουν. Ταλαιπωρείται ο 'Ελληνας πολίτης και δεν μπορεί να πάρει ρεύμα στην κατοικία του και είναι δυνατόν ο παράνομος αλλοδαπός να έχει πάρει ρεύμα στο όνομά του.
Τέλος, θα ήθελα να σταθώ σε κάτι το οποίο ξεκόλλησα από έναν τοίχο καθ' οδόν προς τη Βουλή. Είναι μία κάρτα, κυρία Υπουργέ, η οποία λέει "ανάληψη υποθέσεων αλλοδαπών - διεκπεραιώσεις, νομιμοποιήσεις, πράσινη κάρτα, νομικές υποθέσεις". 'Εχει τηλέφωνα, διευθύνσεις, μέχρι και ονόματα. Θα την καταθέσω στα Πρακτικά της Βουλής, για να καταλάβετε ότι 
έχει δημιουργηθεί μία ολόκληρη βιομηχανία πάνω σε αυτούς τους ανθρώπους. 'Εχει δημιουργηθεί μια βιομηχανία παράνομων νομιμοποιήσεων. 'Εχει δημιουργηθεί μία βιομηχανία, όπου δίνονται κάρτες παράνομα και οι
άνθρωποι αυτοί πληρώνουν αδρά για να νομιμοποιηθούν. Με αυτήν τη διαδικασία θα έχουμε ουσιαστικά παράνομες πολιτογραφήσεις στη χώρα μας. 
(Στο σημείο αυτό ο Βουλευτής κ. Τζαμτζής καταθέτει για τα Πρακτικά
την προαναφερθείσα κάρτα, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
_ΠΡΟΕΔΡΕΥΟΥΣΑ ('Αννα Μπενάκη-Ψαρούδα):_ Το λόγο έχει ο κ. Ανδρεουλάκος. _ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Κυρία Πρόεδρε, θα αναφερθώ στο άρθρο 60. Κυρία Υπουργέ, δεν αντιλαμβάνομαι τι νόημα έχει το τρίτο εδάφιο της
περίπτωσης α' της παραγράφου 2, που λέει "η χρονική αυτή προϋπόθεση δεν απαιτείται γι' αυτόν που έχει γεννηθεί και κατοικεί συνεχώς στην Ελλάδα". Αυτός όμως που έχει γεννηθεί και κατοικεί στην Ελλάδα, εφόσον προϋπόθεση
για να πολιτογραφηθεί είναι να έχει συμπληρώσει το 18ο έτος της ηλικίας του, πληροί τη χρονική προϋπόθεση των δέκα ετών και με το παραπάνω. 
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. _ΠΑΝΑΓΙΩΤΗΣ ΣΓΟΥΡΙΔΗΣ)
Επίσης, θα ήθελα να τεθεί οπωσδήποτε ένα χρονικό όριο παραμονής στην Ελλάδα και για τους συζύγους Ελλήνων ή Ελληνίδων. Το "διαμένουν" θα πρέπει να γίνει "κατοικούν", διότι διαμονή δεν σημαίνει εγκατάσταση, δεν
σημαίνει ότι έχουν καταστήσει την Ελλάδα κέντρο των βιοτικών τους σχέσεων. 
Θα πρέπει, λοιπόν, να τεθεί ένα χρονικό όριο παραμονής στην Ελλάδα, γιατί μπορεί να ήρθε κάποιος στην Ελλάδα, να παντρεύτηκε και η σύζυγος να συνέλαβε στο εξωτερικό και να ήρθε να γεννήσει εδώ και να έχει μόνο δύο μήνες παραμονής. Δεν πρέπει να υπάρχει ένα χρονικό όριο παραμονής στην Ελλάδα, για να αποκτήσει κάποιο δεσμό με τη χώρα της οποίας την ιθαγένεια θα αποκτήσει; Δεν φτάνει το ότι παντρεύτηκε και το ότι γέννησε, πρέπει να έχει μία διετία μονίμου εγκαταστάσεως στην Ελλάδα.
Επίσης για τις συζύγους ή τους συζύγους Ελλήνων διπλωματικών
υπαλλήλων λέτε ότι "προσμετράται για τη συμπλήρωση του παραπάνω χρόνου και ο χρόνος παραμονής τους στο εξωτερικό, λόγω της υπηρεσίας των Ελλήνων συζύγων τους".
Μπορεί να είναι σύζυγος 'Ελληνα διπλωμάτη, αλλά δεν αρκεί αυτό. Προτιμώ να βάλετε ένα χρονικό περιορισμό μιας διετίας παραμονής ή
μονίμου εγκαταστάσεως στην Ελλάδα και να απαλείψουμε το ότι ο πρεσβευτής θα βεβαιώνει τη διαμόρφωση της ελληνικής συνείδησης. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Δεν αρκεί μόνο αυτό;
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Φτάνει ότι παντρεύτηκε και αμέσως διαμόρφωσε ελληνική συνείδηση; Να έχουμε ένα αντικειμενικό στοιχείο πέραν του
γάμου, γιατί σήμερα παντρεύεσαι και αύριο χωρίζεις. Δεν είναι άλυτος ο γάμος. Βάλετε κάποιο χρονικό περιορισμό και απαλείψτε αυτό που λέει "πρόταση του έλληνα πρεσβευτή ότι διαμόρφωσε εθνική συνείδηση". Το βλέπω λίγο τραβηγμένο.
Στο πεδίο εφαρμογής του άρθρου 65 και στο πεδίο εφαρμογής των διατάξεων του άρθρου 60 παράγραφος 1 δεν υπάρχει ταύτιση. Προφανώς θέλετε να πείτε ότι το άρθρο 60 παράγραφος 1 εφαρμόζεται για τους ομογενείς που κατοικούν στην Ελλάδα, αν δεν κάνω λάθος.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Ναι.
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Και το άρθρο 65 εφαρμόζεται στους ομογενείς που ζουν στο εξωτερικό. Θα ήθελα όμως να πω το εξής. Η έννοια του ομογενούς και η απόδειξή της, κυρία Υπουργέ, δεν πρέπει να προσδιορίζεται; Πώς θα αποδεικνύεται; Κατά δήλωση ή θέλουμε και κάποιο αποδεικτικό στοιχείο; Νομίζω ότι είναι καίριο και χρήσιμο να προσδιορισθεί.
Επίσης το άρθρο 61 παράγραφος 1 εδάφιο δ' αναφέρει ότι "άδεια
παραμονής ή άλλο αποδεικτικό έγγραφο νόμιμης παραμονής του στην Ελλάδα". Για να έχουμε νόμιμη παραμονή στην Ελλάδα, πρέπει να έχουμε άδεια παραμονής. Το άλλο αποδεικτικό έγγραφο τι νόημα έχει; Υπάρχει περίπτωση
να είσαι νόμιμα στην Ελλάδα χωρίς άδεια παραμονής; Δεν υπάρχει περίπτωση. Γιατί βάζετε και το "ή άλλο αποδεικτικό έγγραφο";
Στην περίπτωση στ' του ιδίου άρθρου αναφέρεται "εκκαθαριστικό
σημείωμα ή αντίγραφο δήλωσης φορολογίας εισοδήματος του τελευταίου οικονομικού έτους". Γιατί του τελευταίου οικονομικού έτους; Μιλάμε για μια εγκατάσταση δέκα ετών. Δηλαδή μόνο το τελευταίο έτος θα τους φορολογείτε; Για να δούμε και την ποιότητα αυτού του πολίτη. Θέλει να γίνει 'Ελληνας πολίτης. Δεν πρέπει να έχει μερικά χρόνια φορολογούμενος; Τι έκανε; Δούλευε, δηλαδή, στο έγκλημα και δεν φορολογείτο; Γιατί ένα έτος; Ποιες είναι οι δύο υποχρεώσεις του κάθε 'Ελληνα πολίτη; Να στρατεύεται -και αυτό πάει βέβαια περίπατο με τις ρυθμίσεις που κάνουμεκαι να φορολογείται, να πληρώνει, για να συντηρηθεί αυτό το κράτος.
Η περίπτωση η' αναφέρει "σημείωμα δακτυλοσκόπησης από το αστυνομικό
τμήμα του τόπου κατοικίας του". Καλώς το βάζετε. Επίσης αυτό το σημείωμα δακτυλοσκόπησης θα έπρεπε να το βάλετε και στην άδεια παραμονής, να μπορεί η έρημη Αστυνομία από ένα δακτυλοσκοπικό στοιχείο να βρει άκρη σε ένα έγκλημα.
'Ερχομαι στα άρθρα 67 και 68. Η πεμπτουσία όλων των ρυθμίσεων είναι τα άρθρα 67 και 68. Με δεδομένο ότι δεν ελέγχουμε και δεν εξασφαλίζουμε το απαραβίαστο των συνόρων, όλη η ουσία είναι τα άρθρα 67 και 68.
Είστε πολύ συνεπής με την αρχή που διέπει αυτό το νομοσχέδιο, δηλαδή με τη νομιμοποίηση αυθαιρέτων και το χρονικό περιορισμό των δύο ετών τον μειώνετε στο ένα έτος, διότι μετά από ένα εξάμηνο θα ήσασταν υποχρεωμένη να φέρετε ένα άλλο τέτοιο νομιμοποιητικό σχέδιο νόμου. Εγώ το είπα. Θα ήταν καλό το νομοσχέδιο αν μπορούσατε να εξασφαλίσετε το απαραβίαστο των
συνόρων. Βάζετε κανόνες. Με ανοικτά όμως τα σύνορα τίποτα δεν κάνετε. Κάθε χρόνο απλώς θα φέρνετε ένα νομοθέτημα για να νομιμοποιείτε τους αυθαιρέτως εισερχομένους.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ Η Γερμανία έχει ενάμισι εκατομμύριο παράνομους. 
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Εντάξει, η Γερμανία, είναι η Γερμανία. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης:_ Η Γερμανία είναι μια χώρα ανεπτυγμένη...
_ΑΠΟΣΤΟΛΟΣ ΑΝΔΡΕΟΥΛΑΚΟΣ:_ Κάντε μας και εμάς ισχυρά Γερμανία και εγώ θα πω το ναι. Αλλά ισχυρά Ελλάδα, όπως την είπατε προεκλογικά, δεν τη βλέπω. 
Ευχαριστώ.
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Παυλίδης έχει το λόγο.
_ΑΡΙΣΤΟΤΕΛΗΣ ΠΑΥΛΙΔΗΣ:_ Πίσω από την παρατήρηση της αγαπητής μας κυρίας Υπουργού, ότι στη Γερμανία υπάρχει ενάμισι εκατομμύριο παρανόμως διαβιούντων αλλοδαπών και ως εκ τούτου αιτιολογείται στην Ελλάδα να
υπάρχει περίπου ένα εκατομμύριο.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ 'Οχι, δεν το είπα έτσι.
_ΑΡΙΣΤΟΤΕΛΗΣ ΠΑΥΛΙΔΗΣ:_ Αυτό βγαίνει.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης:_ Μου επιτρέπετε να σας εξηγήσω;
_ΑΡΙΣΤΟΤΕΛΗΣ ΠΑΥΛΙΔΗΣ:_ Βεβαίως.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ 'Εκανα ένα σχόλιο στον κ. Ανδρεουλάκο, ο οποίος είπε ότι συμφωνεί με τη μείωση του χρόνου, αλλά θα έπρεπε τα σύνορα να είναι κλειστά, για να μην έχουμε καινούριες εισροές. Του είπα, λοιπόν, ότι και στη Γερμανία, που είναι ένα πολύ αναπτυγμένο κράτος, μια αποτελεσματική διοικητική μηχανή, που δεν έχει τα σύνορα που έχουμε εμείς με χώρες με αυτά τα προβλήματα και έχει μια μεταναστευτική πολιτική και ένα θεσμικό πλαίσιο εδώ και δεκαετίες, παρ'όλα αυτά σήμερα υπάρχουν ενάμισι εκατομμύριο παράνομοι. Αυτό είπα.
Θέλω να πω ότι όσο και αποτελεσματική να είναι η Δημόσια Διοίκηση, όσο και αποτελεσματικά μέτρα να πάρεις, δεν σημαίνει ότι σε μια ανώμαλη κατάσταση, όπως είναι τώρα, ότι δεν θα έχεις και κάποιους παράνομους. Αυτό είπα.
_ΑΡΙΣΤΟΤΕΛΗΣ ΠΑΥΛΙΔΗΣ:_ Εγώ αποδέχομαι αυτήν την αιτιολογία, αλλά θέλω να επιμείνω στην αναλογία. Συγχωρήστε μου αυτήν την επιμονή. Στα τόσα εκατομμύρια των Γερμανών κατοίκων...
_ΚΩΝΣΤΑΝΤΙΝΟΣ ΜΗΤΣΟΤΑΚΗΣ:_ Ογδόντα εκατομμύρια τουλάχιστον. 
_ΑΡΙΣΤΟΤΕΛΗΣ ΠΑΥΛΙΔΗΣ:_ Στα ογδόντα εκατομμύρια, όπως λέει ο κύριος
Πρόεδρος -κράτησα επιφύλαξη, διότι δεν έχουν κάνει ακόμα απογραφή, όπως κάναμε εμείς- το ενάμισι εκατομμύριο είναι...
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ Οι παράνομοι, κύριε Παυλίδη. Γιατί οι νόμιμοι είναι γύρω στα επτά εκατομμύρια.
_ΑΡΙΣΤΟΤΕΛΗΣ ΠΑΥΛΙΔΗΣ:_ Οι παράνομοι. Κυρία Υπουργέ, έχετε μετρήσει με την απογραφή, που κάναμε προχθές, πόσοι είναι οι παράνομοι; Πόσους βγάλατε;
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ 'Ολοι μαζί βγήκαν από την απογραφή, το νούμερο περίπου που σας είπα. Εγώ υπολόγισα γύρω στις τριακόσιες πενήντα χιλιάδες, που ήταν
οι νόμιμοι και άλλοι τόσοι οι παράνομοι. 'Αρα, λοιπόν, βγαίνει γύρω στις επακτόσιες με οκτακόσιες χιλιάδες. Το επτακόσιες βγαίνει με τη στατιστική και το οκτακόσιες με κάτι άλλο. Αυτοί είναι οι νόμιμοι και οι παράνομοι, όλοι μαζί.
_ΠΡΟΕΔΡΕΥΩΝ (Παναγιώτης Σγουρίδης):_ Βάζουμε και κάτι παραπάνω. _ΑΡΙΣΤΟΤΕΛΗΣ ΠΑΥΛΙΔΗΣ:_ Στα δέκα εκατομμύρια, περίπου το μισό
εκατομμύριο, με την προσεγγιστική μέθοδο -λέμε εμείς οι μαθηματικοίβγαίνουν, κύριοι συνάδελφοι, οι παρανόμως διαβιούντες στη χώρα μας. Αυτά λένε τα απλά μαθηματικά. Δεν υπάρχει, λοιπόν, καμιά αναλογία.
Ας έρθουμε τώρα στα του νομοσχεδίου. Συμφωνώ και εγώ με το συνάδελφο κ. Ανδρεουλάκο ότι η τακτική πλέον που ακολουθείτε είναι σαφής. 'Οσοι είναι εδώ πολιτογραφούνται ή περίπου πολιτογραφούνται.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης:_ Κύριε Παυλίδη, συγγνώμη που σας διακόπτω.
_ΑΡΙΣΤΟΤΕΛΗΣ ΠΑΥΛΙΔΗΣ:_ Παρακαλώ, ελεύθερα.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης:_ Τι μου λέτε ότι πολιτογραφούνται; Σας είπα ότι για να πολιτογραφηθεί κάποιος, που η πολιτογράφηση σημαίνει να πάρει την ελληνική ιθαγένεια, η προϋπόθεση είναι να έχει τουλάχιστον δέκα χρόνια νόμιμα στην Ελλάδα, να εργάζεται, να κάνει την αίτηση και να θέλουμε και εμείς να του δώσουμε την ελληνική ιθαγένεια. Αυτό που κάνουμε τώρα είναι το εξής: Δίνουμε μια δεύτερη ευκαιρία στους παράνομους μετανάστες που είναι εδώ στην Ελλάδα, να πάνε να δηλωθούν, εφόσον έχουν και μπορούν να το αποδείξουν ότι για ένα χρόνο είναι στην Ελλάδα, τους δίνουμε τη δυνατότητα για έξι μήνες να παραμείνουν και μέσα σ' αυτούς τους έξι μήνες θα πρέπει να αποδείξουν ότι έχουν βρει δουλειά, για να τους δώσουμε άδεια παραμονής και άδεια εργασίας. Η πολιτογράφηση είναι ένα τελείως διαφορετικό θέμα.
_ΑΡΙΣΤΟΤΕΛΗΣ ΠΑΥΛΙΔΗΣ:_ Θα μου επιτρέψετε να αναπτύξω την άποψή μου; Κύριε Πρόεδρε, υποθέτω ότι ο χρόνος αναλόγως ρυθμίζεται.
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Παυλίδη, εσείς σταματημό δεν έχετε. Και ο χρόνος κανονικά να τρέχει, τουλάχιστον τον διπλασιάζετε. 
_ΑΡΙΣΤΟΤΕΛΗΣ ΠΑΥΛΙΔΗΣ:_ Κυρία Υπουργέ, δεν μπορείτε να ξεφύγετε. Εδώ
γνωρίζουμε πώς λειτουργεί το σύστημα. Να είσθε βέβαιοι ότι μετά από την ψήφιση αυτού του νομοσχεδίου, που θα γίνει νόμος του κράτους, κατά
χιλιάδες θα έρχονται στο πρώην Υπουργείο Εσωτερικών οι διάφοροι διαβιούντες εδώ παρανόμως, με αποφάσεις δημοτικών συμβουλίων ή άλλων οργάνων που προβλέπονται και θα σας λέγουν σαν χρόνο διαμονής, ούτε εγώ δεν ξέρω ποιον. Παράνομοι είναι, στοιχεία εισόδου στη χώρα δεν υπάρχουν άρα δηλώνουν χρόνο διαμονής όποιο θέλουν.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Και;
_ΑΡΙΣΤΟΤΕΛΗΣ ΠΑΥΛΙΔΗΣ:_ Τι θα πει "και"; Και εσείς υποχρεούσθε κατά το σχέδιο νόμου που συζητούμε, να δεχθείτε αυτά τα έγγραφα τα οποία σας παρουσιάζουν το χρόνο παραμονής. 'Ετσι λέτε. 
Και μάλιστα κάνετε και ορισμένες τεχνικές επεμβάσεις. Αποδέχεσθε αποφάσεις των δημοτικών συμβουλίων για δήμους σχετικώς μικρούς, είκοσι χιλιάδες κάτοικοι. Και πείτε μου τώρα εσείς ποιος δημοτικός σύμβουλος θα σας πει ότι ο άλφα ή ο δείνα δεν είναι μακράς παραμονής αλλοδαπός εν Ελλάδι, όταν μάλιστα ο υποψήφιος να πολιτογραφηθεί γίνεται αυτόματα και ψηφοφόρος;
Εγώ όμως θα μείνω σε δύο σημεία, τα οποία με έχουν ιδιαιτέρως

ξενίσει. Το μεν ένα είναι αυτό που έθιξε ο κ. Ανδρεουλάκος, τη σχέση δηλαδή με την εφορία. Γιατί δηλαδή ένα χρόνο φορολογική δήλωση ο έχων μακρά παραμονή ή κάποια παραμονή; Μετά από τον πρώτο χρόνο ή έχεις δουλειά και ζεις ή δεν έχεις δουλειά και φεύγεις. Γιατί οι περισσότεροι ήλθαν εδώ για να ζήσουν. Και να ζήσουν εργαζόμενοι νομίμως με την όποια νομιμότητα έχει η εργασία τους.
Το δεύτερο είναι το αναφερόμενο στην πολιτογράφηση ομογενών που
διαμένουν στο εξωτερικό. 
Κύριε Πρόεδρε και κύριοι συνάδελφοι, έχουμε πολύ πικρά πείρα οι Δωδεκανήσιοι από τον τρόπο με τον οποίο εφαρμόσθηκε μέχρι σήμερα η όποια τακτική πολιτογραφήσεως Ελλήνων Δωδεκανησίων, οι οποίοι συνέβη για κάποιους λόγους να ευρίσκονται εκτός ελληνικής επικρατείας, οι εγκατεστημένοι επί χρόνια, επί παραδείγματι, στη Διώρυγα του Σουέζ 
Κάσιοι ή Καστελλορίγιοι εξαναγκασθέντες εις μετανάστευση μετά την κατά τη λήξη του
Β' Παγκόσμιου Πολέμου
πυρκαϊα. Οι Κάσιοι, κάποια στιγμή, μετά την "εθνικοποίηση"
αναγκάσθηκαν να μετακινηθούν. Ορισμένοι ήλθαν στην Ελλάδα, ορισμένοι πήγαν σε άλλες χώρες του εξωτερικού. Επιχείρησαν να αποκτήσουν την ελληνική ιθαγένεια. Βασανίζονται ακόμη μετά από τόσα χρόνια, μετά από την εποχή του Γκαμάλ Αμπντεννάσερ και δεν καταφέρνουν στο Υπουργείο σας να πάρουν ιθαγένεια. Πότε λείπει το ένα χαρτί, πότε λείπει το άλλο. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ Είδατε λοιπόν πόσο δύσκολα παίρνουν την ιθαγένεια; _ΑΡΙΣΤΟΤΕΛΗΣ ΠΑΥΛΙΔΗΣ:_ Ακούστε. Ας δούμε τώρα τα πράγματα. Δεν
ελαφρύνετε τη θέση σας με τις παρατηρήσεις σας.
Κυρία Υπουργέ, απέθανε πριν από δύο χρόνια -και το λέω, κύριε Πρόεδρε, για να καταγραφεί στα Πρακτικά- ο Παναγιώτου Ιωάννης του Εμμανουήλ από την Κάρπαθο, πολεμιστής για την απελευθέρωση της χώρας μας,

εθελοντής εγκατεστημένος τότε στις Ηνωμένες Πολιτείες, με παιδιά εδώ, με περιουσία στην Κάρπαθο, με ιστορία, με προσφορά. Και δεν του έδωσαν την ελληνική ιθαγένεια, γιατί έλειπε το πιστοποιητικό γεννήσεως. Πότε; Γεννηθείς επί τουρκοκρατίας στα Δωδεκάνησα. Ψάχναμε να βρούμε πιστοποιητικό γεννήσεως. Αν αγαπάτε το Θεό σας!
_ΠΡΟΕΔΡΕΥΩΝ (Παναγιώτης Σγουρίδης):_ Μου επιτρέπετε μια διακοπή;
_ΑΡΙΣΤΟΤΕΛΗΣ ΠΑΥΛΙΔΗΣ:_ Βεβαίως. 
_ΠΡΟΕΔΡΕΥΩΝ (Παναγιώτης Σγουρίδης):_ Μου γεννάται η εξής απορία: Σας άκουσα σε προηγούμενες ομιλίες που ήσασταν λαύρος για τον τρόπο με τον οποίο δίνουμε ιθαγένεια στους αλλοδαπούς, για το ότι έχει γεμίσει ο κόσμος με ξένους κλπ. Και τώρα λέτε ότι εδώ ένας άνθρωπος, ένας
'Ελληνας δεν μπορεί να την πάρει. Αυτό είναι αντίφαση.
_ΑΡΙΣΤΟΤΕΛΗΣ ΠΑΥΛΙΔΗΣ:_ Λάθος μέγα και ευχαριστώ για τη διακοπή. _ΠΡΟΕΔΡΕΥΩΝ (Παναγιώτης Σγουρίδης):_ Αυτό σημαίνει ότι πολύ δύσκολα
δίνονται οι ιθαγένειες και γίνονται οι πολιτογραφήσεις και οτιδήποτε. 
_ΑΡΙΣΤΟΤΕΛΗΣ ΠΑΥΛΙΔΗΣ:_ Κύριε Πρόεδρε, παρακαλώ να με ακούσετε. 
Αναφέρομαι σε πολιτογράφηση, άρθρο 65, ομογενών που διαμένουν στο
εξωτερικό και όχι σε όλους αυτούς τους γκάνγκστερ που η Κυβέρνησή σας τους
έκανε πιο 'Ελληνες από τους ήρωες. Σ' αυτούς αναφέρομαι. Δεν
καταλαβαίνετε; Βασανίζουν τον αθώο.
'Εχουμε στην Κάσο σήμερα κάποιον ονόματι Αρβανίτη. Του έχουν ζητήσει
μέχρι τώρα τι να σας πω; Από τη Βίβλο, του Αβραάμ και του Ισαάκ να φέρει τα χαρτιά. Γυρίσαμε τα προξενεία της Αλεξάνδρειας, αναζητήσαμε στοιχεία στο Πορτ Σαϊδ, στο Πορτ Τεουφίκ. Για όνομα του Θεού!
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Είσθε με τη Συνθήκη προσχώρησης των Δωδεκανήσων. Τι να κάνουμε; 
_AΡΙΣΤΟΤΕΛΗΣ ΠΑΥΛΙΔΗΣ:_ Τι θα πει "είμαστε με συνθήκη";
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ 'Οτι υπάρχει άλλος νόμος.
_AΡΙΣΤΟΤΕΛΗΣ ΠΑΥΛΙΔΗΣ:_ Ας τον αλλάξετε. Νόμο κάνετε τώρα, πρόβλεψη. Να τροποποιήσουμε το νόμο περί "αναγνωρίσεως" -διότι περί αυτής
πρόκειται- της Ελληνικής Ιθαγενείας των Δωδεκανησίων της Διασποράς.
Κυρία Υπουργέ, τι είναι αυτά που μας λέτε; Νόμο θα κάμετε τώρα. Ποιος εμποδίζει τη Βουλή να μεταβάλει ένα λανθασμένο καθεστώς; Να
διορθώσει ένα στρεβλό σύστημα. Θα νομιμοποιήσετε με τον τρόπο που νομιμοποιείτε όλους αυτούς, οι οποίοι κατέφυγαν στη χώρα μας αλλά μεταξύ αυτών γνωρίζουμε και τι γίνεται. Συγκινούμεθα γιατί γνωρίζουμε ότι κάποιοι ζήτησαν καταφύγιο, εδώ και σ'αυτούς δεν λέμε εμείς όχι. Είμασθε πρόσφυγες κι' εμείς πρώτα από όλα. Κυρία Υπουργέ, να ξέρετε ότι εμένα η οικογένειά μου και από τις δύο πλευρές είναι πρόσφυγες, από πλευράς μητρός και από πλευράς πατρός και αυτός είναι ένας λόγος παραπάνω να έχω μία ευαισθησία. Αλλά από του σημείου αυτού μέχρι της ασυδοσίας...
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Αυτό το θέμα είναι κάπως ειδικό. Να το κουβεντιάσουμε άλλη ώρα.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κάνετε λάθος μεγάλο.
_ΑΡΙΣΤΟΤΕΛΗΣ ΠΑΥΛΙΔΗΣ:_ Κανένα λάθος δεν κάνω. Πολιτογράφηση ομογενών. Τι είναι, δηλαδή, οι της διασποράς Δωδεκανήσιοι; Νόμο φτιάχνουμε τώρα. Θέτω θέμα.
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Παυλίδη, έχετε επί των
άρθρων άλλα θέματα;
_ΑΡΙΣΤΟΤΕΛΗΣ ΠΑΥΛΙΔΗΣ:_ Θέλω να ζητήσω, κύριε Πρόεδρε, συγγνώμη από το συνάδελφο κ. Φώτη Κουβέλη για την παρέμβασή μου προηγουμένως. Αναγνωρίζω

ότι έχει δίκιο σε μεγάλη έκταση, αλλά όχι στην πλήρη έκταση, γι' αυτό, δηλαδή, που είπε ότι αν κάποιους τους εξετάσουμε καθ' όσον αφορά στη γνώση της γλώσσας και της ιστορίας, πολλοί θα χάσουν την ιθαγένεια. Επιβεβαίωση αυτού το άρθρο 71, όπου καθορίζονται τα των "Εκκρεμών αιτήσεων πολιτογράφησης". Ακούστε, λοιπόν, κύριε Κουβέλη και εσείς αγαπητοί μου συνάδελφοι και κύριε Πρόεδρε τι λέγει: "Εκκρεμείς αιτήσεις για πολιτογράφηση που θα υποβληθούν μετά την ως άνω ημερομηνία εξετάζονται...". Πρώτη φορά ακούω ότι μία υπόθεση είναι σε εκκρεμότητα πριν ακόμη εκδηλωθεί.
Κύριε Κουβέλη, έχετε δίκιο μερικώς και γι' αυτό σας ζητώ και πάλι
συγγνώμη από αυτού εδώ του Βήματος.

(Χειροκροτήματα από την πτέρυγα της Νέας Δημοκρατίας)_ _ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Υπουργέ, έχετε το
λόγο.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Κύριε Πρόεδρε, ας κάνουμε μία διευκρίνιση που είναι αναγκαία. Πρώτον, ο κ. Παυλίδης με ένα τρόπο που απέσπασε χειροκροτήματα -και τον συγχαίρω γι' αυτό- αλλά δυστυχώς δεν απηχεί την ουσία των πραγμάτων, κάνει κάποιο λάθος, κατά τη γνώμη μου, είναι αναγκαίο να διορθωθεί.
Η σύγχυση αφορά το καθεστώς που προβλέπεται από το ν. 517 της 3ης Ιανουαρίου του 1948 περί της ιθαγενείας των κατοίκων της Δωδεκανήσου ή εκ ταύτης καταγομένων, νόμος ο οποίος εξακολουθεί να ισχύει. Αν υπάρχουν τέτοιες εκκρεμότητες, όπως λέει ο κ. Παυλίδης, είναι κάτι το οποίο μπορούμε να το δούμε, αλλά δεν έχει καμία σχέση με το συζητούμενο νομοσχέδιο. Καμία απολύτως!
_ΑΡΙΣΤΟΤΕΛΗΣ ΠΑΥΛΙΔΗΣ:_ Η γνώμη σας είναι αυτή. Εδώ είμαστε νομοθετικό Σώμα.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Δεύτερον: Για μία ακόμη φορά, κύριε Πρόεδρε, αυτή η αμφισβήτηση -και θα έλεγα η αμφισβήτηση με έναν τρόπο που πρέπει κάποια στιγμή να προβληματίσει την παράταξη της Νέας Δημοκρατίας- των ομογενών παλιννοστούντων από τις χώρες της πρώην Σοβιετικής 'Ενωσης, που συλλήβδην χαρακτηρίζονται εντός της Βουλής ή και εκτός αυτής με όρους και χαρακτηρισμούς περί την εθνικότητά τους, που θα έλεγα ότι και ο Χάϊντερ ίσως θα δίσταζε να χρησιμοποιήσει...
_ΑΡΙΣΤΟΤΕΛΗΣ ΠΑΥΛΙΔΗΣ:_ Τι είναι αυτά που μας λέτε, κύριε Υπουργέ; _ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Αυτό που σας λέω, κύριε Παυλίδη.
Αποκαλούνται Τσετσένοι, αποκαλούνται Ρώσοι, αποκαλούντοι μαφιόζοι. Επιτέλους, δεν είναι όλοι έτσι ή αν κάποιοι είναι έτσι δεν χαρακτηρίζουν το σύνολο. Ας το σεβαστούμε κάποια στιγμή αυτό και ας μην πληγώνουμε ανθρώπους, οι οποίοι στην αρμόδια Επιτροπή Αποδήμου Ελληνισμού ... 
_ΑΡΙΣΤΟΤΕΛΗΣ ΠΑΥΛΙΔΗΣ:_ Κύριε Υπουργέ, δημαγωγείτε. Δημαγωγείτε και
λυπούμαι που αναγκάζομαι να παρέμβω.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ ....και την ελληνικότητά τους απέδειξαν και το παράπονό τους...
_ΑΡΙΣΤΟΤΕΛΗΣ ΠΑΥΛΙΔΗΣ:_ Δημαγωγείτε και μας αναγκάζετε να γυρίσουμε
στα όσα προεκλογικά κάνατε.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ ... για την αμφισβήτηση της ελληνικότητάς τους κατέθεσαν εκεί. Επιτέλους, σεβαστείτε αυτό το δικαίωμά τους να είναι 'Ελληνες και
να το δηλώνουν!
Δεν αφορά, λοιπόν, η διάταξη του άρθρου 65, στην οποία αναφέρθηκε και ο κ. Τζαμτζής, τους παλιννοστούντες ομογενείς από τις χώρες της πρώην Σοβιετικής 'Ενωσης για τους οποίους υπάρχει ειδικό καθεστώς, υπάρχει ειδικός νόμος, που ψήφισε η Νέα Δημοκρατία. Μην τα ξεχνάμε αυτά. Διότι κάποια στιγμή αυτή η αντίφαση της Νέας Δημοκρατίας να θέλει να καταργήσει τον εαυτόν της οδηγεί σε διακωμώδηση και της ίδιας της πολιτικής.
Λέω λοιπόν, ότι η ίδια διάταξη του άρθρου 65 για πολιτογράφηση
ομογενών που διαμένουν στο εξωτερικό, που αναφέρεται στα παιδιά των ομογενών μας στην Αμερική και αλλού που είναι Ελληνόπουλα δεύτερης και τρίτης γενιάς και στα οποία πρέπει να δοθεί κάποια διευκόλυνση, για να αποκτήσουν την ελληνική ιθαγένεια -και αυτό κάνει το άρθρο 65- η ίδια λοιπόν διάταξη υπάρχει και στο δικό σας νόμο, στο ν. 2130 του '93, άρθρο 4, παράγραφος 2, όπου αναφέρεται ότι: "Για τον ομογενή αλλοδαπό που διαμένει στο εξωτερικό η δήλωση -εννοείται η δήλωση πολιτογράφησης -μπορεί να γίνει στον 'Ελληνα πρόξενο του τόπου κατοικίας του, ο οποίος τη διαβιβάζει στο Υπουργείο Εσωτερικών με σχετική έκθεσή του".
Δηλαδή ό,τι όριζε συνοπτικά η διάταξη του άρθρου 4 παράγραφος 2 του δικού σας ν. 2130/1993, ορίζει το άρθρο 65 πιο αναλυτικά. Τώρα, λοιπόν, αιτιάστε τον εαυτό σας για διευκόλυνση των "Τσετσένων" και των "Μογγόλων" και των "Ρώσων" που όπως υποστηρίζετε υπό το μανδύα των δήθεν Ελλήνων νομιμοποιούνται και διευκολύνονται να μπουν στην Ελλάδα; Εάν αιτιάστε και τον εαυτό σας, πείτε μας να το ξέρουμε.
_ΠΡΟΕΔΡΕΥΩΝ (Παναγιώτης Σγουρίδης)_: Ο κ. Ακριβάκης έχει το λόγο.
_ΑΛΕΞΑΝΔΡΟΣ ΑΚΡΙΒΑΚΗΣ_: Κύριε Πρόεδρε, κατ' αρχήν θέλω να χαιρετίσω την τροποποίηση που έκανε η κυρία Υπουργός στο άρθρο 68, που τη διετία την περιόρισε σε ένα έτος. Είναι πάρα πολύ σημαντικό και βοηθάει
αναμφισβήτητα στη νομιμοποίηση όσο το δυνατόν περισσότερων μεταναστών. Βεβαίως αυτή έτυχε, αν θέλετε, της έγκρισης και του Συνασπισμού και
του Κομμουνιστικού Κόμματος. Η Νέα Δημοκρατία ή μέρος της Νέας Δημοκρατίας υποθέτω ότι αυτήν την τροποποίηση δεν την είδε με καλό μάτι. 
Θα ήθελα, επίσης, να πω ότι θεωρώ πολύ σημαντική την τροποποίηση που
αφορά στον τρόπο απόδειξης παραμονής του μετανάστου επί ένα έτος στην Ελλάδα. Δηλαδή, προσετέθησαν και αυτές οι αποδείξεις λογαριασμών ΔΕΗ, ΟΤΕ, ΕΥΔΑΠ κλπ. γιατί πιστεύω ότι υπάρχει πρόβλημα στο θέμα της απόδειξης. 
Χωρίς να είμαι αντίθετος, σίγουρα δεν ακούγεται καλά το ότι το δημοτικό συμβούλιο σε πόλεις κάτω των είκοσι χιλιάδων κατοίκων θα αποφασίζει ότι ο τάδε έχει συμπληρώσει το ένα έτος. Δεν μου αρέσει σαν διαδικασία. Θα έλεγα δηλαδή το δημοτικό συμβούλιο να αποφασίζει και να διαπιστώνει -γιατί διαπιστωτική πράξη θα κάνει το δημοτικό συμβούλιο- ότι ο τάδε μετανάστης αλλοδαπός βρίσκεται ένα έτος εκεί πέρα. Σαν θέμα του δημοτικού συμβουλίου δεν μου ηχεί καλά στα αυτιά μου. 'Ισως θα έπρεπε αυτή η αρμοδιότητα να είναι αποκλειστικά στο δήμαρχο ή στον πρόεδρο της κοινότητας, ο οποίος μπορεί να εκδίδει κάποιες διαπιστωτικές πράξεις. Το θεωρώ πιο εύχρηστο και ότι πηγαίνει περισσότερο στις αρμοδιότητες του δημάρχου ή του προέδρου του κοινοτικού συμβουλίου, γιατί πράγματι θα υπάρξει πρόβλημα στο θέμα της απόδειξης, γιατί και χαρτιά βεβαίας χρονολογίας είναι δύσκολο να βρεθούν στους μετανάστες αλλοδαπούς. Εν πάση περιπτώσει, η προσθήκη που έγινε και αυτή με τους λογαριασμούς τη βρίσκω εξαιρετικά θετική.
Θα επιχειρήσω να κάνω δύο τρεις παρατηρήσεις σε αυτά που είπαν οι
συνάδελφοι. 
Η άποψη που εξέφρασε ο κ. Κουβέλης για το άρθρο 60, να απαλειφθούν οι προϋποθέσεις περί επαρκούς γνώσης της ελληνικής γλώσσας, της ιστορίας και του πολιτισμού, με βρίσκει αντίθετο γιατί εδώ δεν μιλούμε για την άδεια παραμονής, ομιλούμε για την ελληνική ιθαγένεια. Παίρνει την ελληνική ιθαγένεια. Αυτός που διεκδικεί να πάρει την ελληνική ιθαγένεια διά της πολιτογράφησης, θα πρέπει να έχει κάτι παραπάνω από τη διαμονή στην Ελλάδα. Αυτό το κάτι παραπάνω -το "κάτι" δεν ξέρω αν είναι εύχρηστη σαν λέξη, αν προσιδιάζει σε αυτό που λέω- είναι μετά από δέκα χρόνια παραμονής στην Ελλάδα μία επαρκής γνώση της ελληνικής γλώσσας -δεν είναι 
δα και τόσο σπουδαίο- ή κάποιες γνώσεις από την ιστορία αυτού του τόπου. Διότι αν το αφήσουμε πολύ ψυχρά μόνο στην απόδειξη της παραμονής του στην Ελλάδα, νομίζω ότι δεν είμαστε συμβατοί με τις έννοιες της πολιτογράφησης ή της λήψης της ελληνικής ιθαγένειας. 
Πράγματι το είχα υποστηρίξει και τότε που μιλούσαμε για τη βίζα ότι κυριαρχικό δικαίωμα της πολιτείας είναι να απορρίψει την πολιτογράφηση, όπως ο πρόξενος μπορεί να απορρίψει την αίτηση για χορήγηση βίζας. Αλίμονο αν θα έπρεπε να δικαιολογούμε την όποια μας απόφαση σαν ελληνική πολιτεία. Σε κανένα κράτος του κόσμου δεν γίνεται αυτό.
Ομολογώ ότι δεν κατάλαβα τη σύνδεση που έκανε ο εκπρόσωπος του Κομμουνιστικού Κόμματος Ελλάδας του νόμου, για την καταπολέμηση της τρομοκρατίας, με το άρθρο 62, παράγραφος 2, που αναφέρεται στο ότι θα πρέπει να εκφράζεται και η γνώμη της αστυνομικής αρχής για το ενδεχόμενο
ή μη κινδύνου για τη δημόσια τάξη και ασφάλεια από την πολιτογράφηση κάποιου αλλοδαπού. Ομολογώ ότι δεν κατάλαβα τη σύνδεση αυτής της διάταξης με το νόμο για την καταπολέμηση της τρομοκρατίας. Είναι τελείως διαφορετικό πράγμα. 
_ΑΓΓΕΛΟΣ ΤΖΕΚΗΣ:_ 'Ετσι λέτε εσείς, κύριε Ακριβάκη.
_ΑΛΕΞΑΝΔΡΟΣ ΑΚΡΙΒΑΚΗΣ:_ 'Ετσι λέω και νομίζω ότι όλοι νοήμονες είμαστε εδώ. 'Ετσι πιστεύω.
Θα ήθελα να αναφερθώ και στα παράβολα, γιατί και γι'αυτά έγινε ένα
θέμα. 'Οσον αφορά την πολιτογράφηση των πεντακοσίων χιλιάδων δραχμών, δεν νομίζω ότι είναι εξαιρετικά υψηλό ποσό. Μια φορά στη ζωή του πιστεύω, ο όποιος αλλοδαπός μετανάστης θα πολιτογραφηθεί στη χώρα και μετά από τουλάχιστον δεκαετή παραμονή.
_ΦΩΤΗΣ ΚΟΥΒΕΛΗΣ:_ Κύριε Ακριβάκη, μου επιτρέπετε;
_ΑΛΕΞΑΝΔΡΟΣ ΑΚΡΙΒΑΚΗΣ:_ Παρακαλώ.
_ΦΩΤΗΣ ΚΟΥΒΕΛΗΣ:_ Μικρό ή μεγάλο το παράβολο, εγώ σας ρωτώ ευθέως, σε
τι αντιστοιχεί; Είναι αντίτιμο ή είναι συμμετοχή σε μια διαδικασία η
οποία έχει ένα κόστος;
_ΑΛΕΞΑΝΔΡΟΣ ΑΚΡΙΒΑΚΗΣ:_ Βεβαίως είναι συμμετοχή σε διαδικασία που έχει κόστος και αν θέλετε, κύριε Κουβέλη, δρα και αποτρεπτικά για κάποιον που δεν έχει τις προϋποθέσεις και όμως κάνει την αίτηση, μήπως πιάσει φωτιά. 
_ΦΩΤΗΣ ΚΟΥΒΕΛΗΣ:_ Κύριε Ακριβάκη, αν μου επιτρέπετε, επομένως
μετατοπίζετε την ιδιότητα του παραβόλου απ'αυτό που ο ιστορικός νομοθέτης ήθελε και θέλει για το παράβολο ή σε επιτίμιο ή σε βάρος για να καθυστερήσει η διαδικασία της πολιτογραφήσεως ή δεν ξέρω σε τι άλλο. Ειλικρινά το λέω, επειδή σας θεωρώ έγκριτο νομικό και πιστέψτε με ότι το εννοώ...
_ΑΛΕΞΑΝΔΡΟΣ ΑΚΡΙΒΑΚΗΣ:_ Ευχαριστώ.
_ΦΩΤΗΣ ΚΟΥΒΕΛΗΣ:_ ...αλλά η έννοια του παραβόλου έτσι, στην κυριολεξία αποσαθρώνεται.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Είναι το μικρότερο παράβολο στην Ευρώπη.
_ΑΛΕΞΑΝΔΡΟΣ ΑΚΡΙΒΑΚΗΣ:_ Το πρόβλημα είναι αν θα λέγεται παράβολο ή θα λέγεται κάτι άλλο; Αλλά αυτό που ενδιαφέρει στην ουσία το κάθε μετανάστη αλλοδαπό, ο οποίος θα ζητήσει την πολιτογράφησή του, δεν είναι αν ορθώς
οι πεντακόσιες χιλιάδες ονομάζονται παράβολο ή επιτίμιο ή αποζημίωση ή κάτι άλλο. Αυτό είναι το τελείως δευτερεύον. Το πρωτεύον πιστεύω ότι είναι αν το ποσό αυτό είναι απαραίτητο να τεθεί.
Εγώ, κύριε Κουβέλη, πιστεύω ότι είναι μικροποσό. Μια φορά στη ζωή του, μετά από δέκα χρόνια παραμονής στην Ελλάδα θα ζητήσει να πάρει την ελληνική ιθαγένεια.
Αλλά θα πω και κάτι άλλο που το ξανάπα και ίσως δεν με ακούσατε. Θα
δράσει αποτρεπτικά η ύπαρξη αυτού του παράβολου των πεντακοσίων χιλιάδων δραχμών στο να κάνει ο οποιοσδήποτε μια αίτηση, ανεξάρτητα αν πληροί ή όχι τις προϋποθέσεις και να ζητήσει να πολιτογραφηθεί. Αν υπάρχει αυτό το παράβολο μ'αυτό το ποσό θα δράσει αποτρεπτικά στον καθένα στο να πετάει μια αίτηση και αν πιάσει φωτιά έπιασε ή δεν έπιασε. Με αυτήν τη ρύθμιση θα έχει όλες τις προϋποθέσεις και τότε θα κάνει την αίτηση. Αλλιώς δεν θα διακινδυνεύσει τις πεντακόσιες χιλιάδες, αν δεν έχει τις προϋποθέσεις. Αυτή είναι η άποψή μου.
Δεν έχω να προσθέσω τίποτε άλλο. Ευχαριστώ, κύριε Πρόεδρε. 
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Πολύδωρας έχει το λόγο.
_ΒΥΡΩΝ ΠΟΛΥΔΩΡΑΣ:_ Κύριε Πρόεδρε, φθάσαμε αισίως στο τέλος της
κατ'άρθρον συζητήσεως του βασικού νομοσχεδίου. Απομένουν οι τροπολογίες για αύριο.
Εφάνη στην ενότητα των άρθρων περί κτήσεως της ελληνικής ιθαγενείας
δια πολιτογραφήσεως ότι εκτός από το ότι δεν υπάρχει μεταναστευτική πολιτική, θέματα και πράγματα που εκθέσαμε αναλυτικά κατά την πρωτολογία μας ή τη συζήτηση επι της αρχής, η πολιτική που εισάγεται είναι πολιτική χαλαρής πολιτογράφησης.
Εγώ θέτω το εξής απλό ερώτημα όσον αφορά την ενότητα των άρθρων 60 έως 64. Ασφαλώς εκθέτω αυτές τις θέσεις πολιτικά, μπορώ να υποθέσω ότι τίποτα δεν αλλάζει, αλλά δικαιούμαι να κάνω αυτές τις επισημάνσεις, όχι απλώς για τα πρακτικά, αλλά κυρίως για τη διαπίστωση της αναγκαιότητας, ότι αυτό το καθεστώς της χαλάρωσης είναι επικίνδυνο.
Γίνεται πιο εύκολη ή πιο δύσκολη η κτήση της ελληνικής ιθαγένειας σήμερα με πολιτογράφηση, όπως προβλέπεται από τις διατάξεις των άρθρων 60 έως 64; Η εκτίμησή μου είναι ότι γίνεται επικινδύνως χαλαρώτερη η πρόνοια για κτήση της ελληνικής ιθαγένειας με πολιτογράφηση.
Εγώ αμφισβητώ ευθέως τον αριθμό "δεκαοκτώ χιλιάδες" που λέει η κυρία Υπουργός ότι στη δεκαετία έχουν κτηθεί, αποκτήσει την ελληνική ιθαγένεια δεκαοκτώ χιλιάδες άνθρωποι. Το αμφισβητώ ευθέως.
'Εχω στα χέρια μου, κύριε Πρόεδρε, για να δείτε ότι ζούμε σε μια διοικητική μηχανή, η οποία κινείται εκτός ελέγχου -αμφιβάλλω αν και οι Υπουργοί, πολιτικοί προϊστάμενοι δηλαδή των υπηρεσιών, ελέγχουν την κατάσταση- απόφαση επιτροπής του ΙΚΑ που εξετάζει τα αναπηρικά. Επρόκειτο για υπόθεση ΩΡΛ. 'Ενα ελληνικό όνομα εκ των τριών ιατρών και δύο μουσουλμανικά ονόματα. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Μπορεί να είναι 'Ελληνες οι δύο Μουσουλμάνοι, κύριε Πολύδωρα. 
_ΒΥΡΩΝ ΠΟΛΥΔΩΡΑΣ_: Ασφαλώς.
Και μπαίνει το ερώτημα τώρα, χωρίς να είμαι άνθρωπος των
προκαταλήψεων, των δεισιδαιμονιών, της ξενοφοβίας. Είναι έτσι εύκολο δύο Μουσουλμάνοι άνθρωποι συμπολίτες μας να αποκτήσουν την ελληνική ιθαγένεια και να αναλάβουν υπηρεσία στις επιτροπές του ΙΚΑ;
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Κύριε Πολύδωρα, μπορώ να σας διακόψω;
_ΠΡΟΕΔΡΕΥΩΝ (Παναγιώτης Σγουρίδης)_: Δια του Προεδρείου, κυρία Υπουργέ. 
_ΒΥΡΩΝ ΠΟΛΥΔΩΡΑΣ_: Δεν πειράζει, κύριε Πρόεδρε.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Στη Θράκη υπάρχει μουσουλμανική μειονότητα, οι οποίοι
είναι 'Ελληνες εκ γεννήσεως. 
_ΒΥΡΩΝ ΠΟΛΥΔΩΡΑΣ_: Φυσικά, δεν αμφισβητώ. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Ε, λοιπόν, πώς ξέρετε εσείς, αν αυτοί οι Μουσουλμάνοι δεν προέρχονται από τη Θράκη; Είναι 'Ελληνες, ελληνικότατοι, Μουσουλμάνοι. 
_ΒΥΡΩΝ ΠΟΛΥΔΩΡΑΣ_: Εντάξει. Εγώ πάντως εντυπωσιάστηκα από το γεγονός
ότι στους τρεις γιατρούς της επιτροπής του ΙΚΑ...
_ΦΩΤΗΣ ΚΟΥΒΕΛΗΣ_: 'Ετυχε, έτυχε. 
_ΒΥΡΩΝ ΠΟΛΥΔΩΡΑΣ_: Εσείς να είσθε όλοι απαθείς, εγώ δεν είμαι! Εγώ δεν είμαι απαθής! Και αν θέλετε να προχωρήσω και ένα βήμα παραπέρα επί της απαντήσεως που προτρέχει η κυρία Υπουργός, ε, δεν ήσαν ούτε εκ της
Θράκης. Και σας ζητώ να το δούμε σοβαρά επιτέλους. Το παράδειγμα το επικαλέσθην εγώ με κάποιο συλλογισμό. Δεν θέλω ούτε να εφησυχάζω ούτε να κάνω τον ανήσυχο, αλλά την απλή λογική, την κοινή λογική δεν την εγκαταλείπω με τίποτα. Χιλιάδες άνεργοι επιστήμονες γιατροί. Στους τρεις της επιτροπής εκείνης -μπορεί να είναι ελάχιστο το στατιστικό δείγμα, αλλά εγώ έχω υποχρέωση να το φωνάξω μέσα στην Αίθουσα και θα φέρω το σχετικό έγγραφο αύριο για την εγκυρότητα των λόγων μου, δεν θα μάκραινα εις το κενό- οι δύο με μουσουλμανικά ονόματα οι άνθρωποι.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και 
Αποκέντρωσης)_: Ναι, αλλά βρείτε σε πόσες επιτροπές θα είναι Μουσουλμάνοι. 
_ΒΥΡΩΝ ΠΟΛΥΔΩΡΑΣ_: Ε, καλά τώρα θα πάμε στο στατιστικό ότι έτυχα στην
περίπτωση. 
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης)_: Ε, βέβαια τύχατε στην περίπτωση. 
_ΒΥΡΩΝ ΠΟΛΥΔΩΡΑΣ_: Γι' αυτό σας λέω ότι εδώ νομοθετούμε και ακόμα περισσότερο έξω από την Αίθουσα στη διοίκησή σας, προβαίνουμε σε άσκηση διοικήσεως, χωρίς έλεγχο της καταστάσεως. Αυτό ήρθα να επισημάνω και στην ενότητα των άρθρων.
Περαιτέρω. Η νομιμοποίηση των ευρισκομένων ήδη παρανόμως ή μη τακτοποιηθέντων. Κινούμεθα χωρίς πυξίδα, τα ερωτήματα ισχύουν, κάνουμε
πως ελέγχθη η νομιμοποίηση των αυθαιρέτων.
Αν ρωτήσω την Κυβέρνηση, έχει καμία εκτίμηση πόσοι είναι οι προς νομιμοποίηση, έχουμε κάπου εκατόν έξι χιλιάδες νομιμοποιηθέντες μέχρι τώρα.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Με πράσινη και λευκή τριακόσιες εβδομήντα χιλιάδες. 
_ΒΥΡΩΝ ΠΟΛΥΔΩΡΑΣ:_ Με πράσινη κάρτα εκατόν έξι χιλιάδες.
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και
Αποκέντρωσης):_ 'Οχι, είναι διακόσιες πενήντα επτά χιλιάδες.
_ΒΥΡΩΝ ΠΟΛΥΔΩΡΑΣ:_ 'Οχι με πράσινη κάρτα. Εγώ τον αριθμό δεν τον λέω από το κεφάλι μου, το διάβασα από την έκθεση της Νομικής Υπηρεσίας. Και κάνει αυτήν την αναφορά. Εγώ μιλάω με στοιχεία. Σας λέω, λοιπόν, ότι τώρα έχουμε επτακόσιες χιλιάδες. Υπάρχει καμιά χονδρική εκτίμηση για το πόσοι θα νομιμοποιηθούν και για το πόσοι θα απελαθούν εν αδυναμία νομιμοποιήσεώς τους;
Με άλλα λόγια είναι συστατικός τύπος της νομιμοποίησης η παραμονή με την κατάθεση της φορολογικής δηλώσεως και της νομίμου απασχολήσεώς τους; 
_ΑΛΕΞΑΝΔΡΟΣ ΑΚΡΙΒΑΚΗΣ:_ Για την πολιτογράφηση; Η φορολογική δήλωση; _ΒΥΡΩΝ ΠΟΛΥΔΩΡΑΣ:_ 'Οχι, για τη νομιμοποίηση παραμονής λέμε.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Παρανόμως ευρισκόμενος εν Ελλάδι αλλοδαπός θα κάνει φορολογική δήλωση;
_ΒΥΡΩΝ ΠΟΛΥΔΩΡΑΣ:_ 'Οχι, για την παραμονή. 'Οσοι δεν μπορούν να δηλώσουν διαμονή ενός έτους με τα παραστατικά που προβλέπουν οι
διατάξεις, αυτοί είναι προς απέλαση ή όχι και πόσοι είναι αυτοί; Καμία εκτίμηση στο νόμο. Θα προχωρήσουμε στα τυφλά. Και είναι βέβαιο ότι θα έχουμε όχι όλο τον αριθμό των ευρισκομένων παρανόμως να επιδιώκουν τη νομιμοποίησή τους, για τον απλούστατο λόγο ότι θα δουλεύουν στο έγκλημα και ότι δε θέλουν να δηλώσουν διαμονή και να συμμορφωθούν προς τις προϋποθέσεις του νόμου. Αυτούς τι τους κάνετε; Τους απελαύνετε ή μετά από λίγο καιρό θα φέρετε άλλο νομοσχέδιο να τους δίνει καινούρια προθεσμία; Εκτιμήσατε τι σημαίνει η μακρά παράνομη παραμονή στη χώρα; Τέλος, κύριε Πρόεδρε, για το άρθρο 65 το οποίο αφορά την πολιτογράφηση ομογενών ευρισκομένων στην αλλοδαπή, ο κ. Τζανής είπε ηρωϊκά, κάνετε αυτοκριτική για διάταξη που είχατε; Απαντώ θαρρετά, αλλάξτε την. Και αυτοκριτική μπορούμε να κάνουμε και να μεταβάλουμε και γνώμη. Διότι μία διάταξη εθεσπίστηκε υπό το κράτος κάποιων δεδομένων για την εποχή εκείνη συνθηκών. Οι συνθήκες μετεβλήθησαν, αυτός είναι ο ρόλος της Βουλής, ενός ευέλικτου σώματος, να παρακολουθήσει τη μεταβολή, τις μεταβληθείσες συνθήκες και να αντιδράσει αναλόγως.
'Ετσι λοιπόν, χωρίς ηρωϊκές διατυπώσεις σας λέω: Είναι επικίνδυνη η
κερκόπορτα αενάως, στο διηνεκές να ισχύει η διάταξη, προξενεία, 
αλλοδαπός, δύο 'Ελληνες, πολιτογράφηση δι'αλληλογραφίας. Δεν είναι σωστό. Να μπει στη διαδικασία των παλιννοστούντων, ναι, να θελήσει επίμονα να αποκτήσει την ιθαγένειά του ερχόμενος εδώ παραμένοντας εδώ, με τη διαδικασία της νομίμου εισόδου ναι, αλλά δι'αλληλογραφίας κτήση της ελληνικής ιθαγένειας με παράσταση, εμφάνιση στο προξενείο του ομογενούς, δεν το καταλαβαίνω. Και αν υπήρξε και υπάρχει διάταξη, σας έδωσα τις εξηγήσεις, άλλες οι συνθήκες, έτσι εκρίθη υπό το κράτος εκείνων των συνθηκών, τώρα αυτό πρέπει να σταματήσει. Και σας ερωτώ ευθέως... 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Κύριε Πρόεδρε, μου επιτρέπετε μια διευκρίνιση; 
_ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Τζανή.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Διευκρίνισα προηγουμένως, κύριε Πολύδωρα, ότι αφορά και στο δικό σας νόμο, που ορθώς θεσπίστηκε, η διάταξη αυτή. 'Εγινε χρήση της δυνατότητας από παιδιά δεύτερης ή τρίτης γενιάς στην Αμερική, στην Αυστραλία. Εκεί που βρίσκονται έχουν την ελληνική ιθαγένεια, είναι παιδιά Ελλήνων, αλλά δεν έχουν τη δυνατότητα να έρθουν στην Ελλάδα ν' αποκτήσουν την ελληνική ιθαγένεια με πολιτογράφηση.
Αυτή λοιπόν η ειδική διάταξη αφορά σ' αυτούς. Εάν έχετε την ανησυχία ότι μέσω αυτής της διάταξης, όπως είπε ο κ. Τζαμτζής, θα πάμε στους Τσετσένους κλπ. για να τους κάνουμε 'Ελληνες, σας θυμίζω ότι πάλι ότι ο ν. 2790, που επαναλαμβάνει προϊσχύσαντα νόμο που εσείς είχατε ψηφίσει, αναφέρεται στους παλιννοστούντες. Ειδικά για τους παλιννοστούντες ομογενείς από τις χώρες της τέως Σοβιετικής 'Ενωσης κλπ. είναι άλλο το καθεστώς και παρακαλώ μην το συγχέετε με το άρθρο 65.
_ΒΥΡΩΝ ΠΟΛΥΔΩΡΑΣ:_ Και γι' αυτό το άρθρο και για την αρχή της κτήσης της ελληνικής ιθαγένειας διά πολιτογραφήσεως δεν έχω λάβει απάντηση -και αναμένω, κι αυτή είναι η τελευταία λέξη μου- από την κυρία Υπουργό για το πόσους 'Ελληνες, είτε από την τάξη-κατηγορία των ομογενών εν τη αλλοδαπή είτε από τη γενική διαδικασία της κτήσεως της ιθαγένειας διά πολιτογραφήσεως, για πόσες πολιτογραφήσεις η ελληνική διοίκηση είναι έτοιμη να απαντήσει καταφατικά.
Διότι υπάρχει μία νομική σύγχυση: 'Οταν πληροί τις προϋποθέσεις ένας αλλοδαπός για ν' αποκτήσει την ελληνική ιθαγένεια διά πολιτογραφήσεως γεννάται δικαίωμα σ' αυτόν και υποχρέωση στο κράτος να του δώσει; 
_ΠΡΟΕΔΡΕΥΩΝ (Παναγιώτης Σγουρίδης):_ 'Οχι.
_ΒΥΡΩΝ ΠΟΛΥΔΩΡΑΣ:_ 'Η τι είδους σχέση είναι αυτή, η υποβολή δηλαδή της συννόμου αιτήσεως...
_ΒΑΣΩ ΠΑΠΑΝΔΡΕΟΥ (Υπουργός Εσωτερικών, Δημόσιας Διοίκησης και Αποκέντρωσης):_ Δεν είναι έτσι. Ο Υπουργός μπορεί να απορρίπτει άνευ δικαιολογίας.
_ΒΥΡΩΝ ΠΟΛΥΔΩΡΑΣ:_ Μην το λέτε με τόση ευκολία. Το σέβομαι κι εγώ ότι θα κρίνει το κράτος. Αλλά πρέπει πίσω απ' αυτήν την κρίση του κράτους να υπάρχει πολιτική μεταναστεύσεως, η οποία θα λέει με λόγο, με δήλωση, με δέσμευση για τον αριθμό ιθαγενειών που αντέχει η χώρα ή που μπορεί να δώσει. Το πώς θα οριστεί αυτό το "μπορεί" είναι επιστημονικό ζήτημα από
την υπόθεση την εθνολογική, από την υπόθεση την οικονομική, την εργασιακή, από τα πάντα, απ' όλες αυτές τις παραμέτρους. Πρέπει αργά ή γρήγορα να μιλήσει επιτέλους η ελληνική πολιτεία για το πόσες ιθαγένειες μπορούν ν' αποκτήσουν άνθρωποι με τη διαδικασία της πολιτογραφήσεως. 
Ευχαριστώ.
_ΠΡΟΕΔΡΕΥΩΝ (Παναγιώτης Σγουρίδης):_ Καλώς, κύριε Πολύδωρα.
Ορίστε, κύριε Κολοζώφ, έχετε το λόγο.
_ΟΡΕΣΤΗΣ ΚΟΛΟΖΩΦ:_ Κύριε Πρόεδρε, με το νομοσχέδιο που εξετάζουμε νομίζω ότι έκλεισε ο κύκλος της συζήτησης, σε ό,τι αφορά στα μέτρα που προτείνονται και που εγκρίθηκαν από το ελληνικό κοινοβούλιο, ώστε να προστατευθούν τα σύνορά μας από την παράνομη είσοδο μεταναστών. Ας κάνουμε την υπόθεση ότι τα μέτρα αυτά θα είναι πράγματι αποτελεσματικά. Εν πάση περιπτώσει ας πούμε ότι θα περιορίσουν κατά πολύ την παράνομη πια είσοδο των μεταναστών στη χώρα μας.
Παραμένει να λύσουμε το άλλο πρόβλημα που κατά τη γνώμη μου είναι και το σημαντικότερο γιατί απ' αυτό θα εξαρτηθεί η ομαλοποίηση της κατάστασης και η δυνατότητα, εάν υπάρχει, να ελέγξουμε καλύτερα και τη ροή των μεταναστών στο εσωτερικό της χώρας μας από τις γειτονικές χώρες. 
Παραμένει το θέμα του τι κάνουμε μ' αυτούς που ήδη βρίσκονται εδώ κι
ένα δεύτερο ζήτημα, το οποίο έχει σχέση, όχι όμως άμεση, με το κύμα αυτό των μεταναστών που βρέθηκε στη χώρα μας: Είναι το ζήτημα της κτήσης της ελληνικής ιθαγένειας με πολιτογράφηση.
Οι αριθμοί που δίνει το Υπουργείο νομίζω ότι ανταποκρίνονται περίπου στην πραγματικότητα. Είναι πολύ μικροί αυτοί οι αριθμοί και αφορούν σε πολίτες, οι οποίοι αποδεδειγμένα έχουν ενσωματωθεί στην ελληνική κοινωνία.
Αν δεν είναι ένας ενσωματωμένος στην ελληνική κοινωνία δεν προχωρεί
στο βήμα αυτό της αναζήτησης της ιθαγένειας, δεν θα έχει και τις προϋποθέσεις -κατά τεκμήριο δεν θα έχει και τις προϋποθέσεις- εάν δεν είναι άνθρωπος ο οποίος έχει ήδη ενσωματωθεί, εν πάση περιπτώσει βρίσκεται σε μια προωθημένη κατάσταση.
Από την άποψη αυτή η παρατήρηση που έχω να κάνω είναι σχετικά με το
άρθρο 60 στην παράγραφο 2 στο β', σχετικά με την επαρκή γνώση της ελληνικής γλώσσας, της ελληνικής ιστορίας και γενικά του ελληνικού πολιτισμού. Δεν είναι κακό να είναι έτσι τα πράγματα. Αλλά στην πραγματικότητα δεν θα είναι έτσι σε μεγάλο αριθμό ανθρώπων που θα ζητήσουν να αποκτήσουν την ελληνική ιθαγένεια. 'Ομως πρέπει κανένας να λάβει υπόψη του ότι δεν μιλάμε μόνο γι' αυτόν. Πίσω απ' αυτόν υπάρχει μια ολόκληρη οικογένεια συνήθως, όπου τα παιδιά και πιθανόν και όλο το υπόλοιπο περιβάλλον είναι ήδη ενσωματωμένο, έχει αποκτήσει εκείνα τα συστατικά στοιχεία που απαιτούνται για έναν 'Ελληνα και στην πλειοψηφία αυτών των ανθρώπων, οι νέοι άνθρωποι που έρχονται και που δίνουν εν πάση περιπτώσει τις ενέργειές τους για την ανάπτυξη της δικής μας κοινωνίας, έχουν κατά πολύ ενσωματωθεί στην ελληνική κοινωνία. Πιστεύω δηλαδή ότι υπάρχει μια υπερβολή στην ανάδειξη των κινδύνων. Δεν λέω ότι δεν υπάρχουν και τέτοιες περιπτώσεις. Αλλά στην πλειοψηφία των περιπτώσεων που πάμε να συζητήσουμε και να λύσουμε αυτό το ζήτημα, δεν αφορά τέτοιες περιπτώσεις που κατά τη γνώμη μου είναι οι εξαιρέσεις, τυχοδιώκτες ή άλλα στοιχεία τα οποία ζητούν να δώσουν λύση στο πρόβλημά τους με κομπίνες και τέτοια πράγματα.
Αυτός ο νόμος απευθύνεται στην πλειοψηφία των ανθρώπων που είναι ενσωματωμένοι, προσφέρουν στην ελληνική κοινωνία, προσφέρουν στην ελληνική οικονομία και πολύ πιθανόν να προσφέρουν και στον πολιτισμό αυτής της χώρας.
Σχετικά τώρα με το παράβολο, θα μπορούσε κανένας να ισχυριστεί αυτό που είπε και ο Κοινοβουλευτικός Εκπρόσωπος της Πλειοψηφίας, ότι εν πάση περιπτώσει μια φορά θα κάνει τη θυσία. Αυτό μπορεί κανένας να το δεχεί μέχρι ένα σημείο. Εγώ δεν δέχομαι κατ' αρχήν το γεγονός, ότι οι πεντακόσιες χιλιάδες μπαίνουν για να μπει φραγμός. Γιατί ένας ο οποίος έχει ενσωματωθεί στην ελληνική κοινωνία και έχει έναν τέτοιο φραγμό, θα το ξεπεράσει πολύ εύκολα, ακόμα και αν είναι ενσωματωμένος και κάνει μια δουλειά που δεν έχει μεγάλο εισόδημα, αλλά του φτάνει για να ζήσει, δεν του περισσεύει όμως, θα βρει τη δυνατότητα τις πεντακόσιες χιλιάδες να τις βρει.
Εκείνο το οποίο πιστεύω όμως εγώ ότι είναι υπερβολικό αυτό το αίτημα σε σχέση με τις διαδικασίες που ακολουθούνται ή αν θέλετε να σας πω και
κάτι το πολύ συγκεκριμένο. Θα μου πείτε είναι λίγες αυτές οι περιπτώσεις. Μα έτυχε σε φιλικό μου περιβάλλον, Κύπρια παντρεμένη, εγκατεστημένη εδώ
από χρόνια, ετοιμαζόταν να πάρει την ελληνική υπηκοότητα και ξαφνικά στην οικογένειά της μπαίνει ένα πρόστιμο να το πω έτσι, των πεντακοσίων χιλιάδων σε μια διαδικασία που θεωρούσε φυσιολογική, κανονική. Εν πάση περιπτώσει νομίζω ότι θα μπορούσε να εξεταστεί το ζήτημα της μείωσης.
Το δεύτερο ζήτημα που και εδώ έχω μια σοβαρή διαφωνία με τον εισηγητή της Πλειοψηφίας όπως το δικαιολόγησε και θα ήθελα να ήταν δυνατόν να λείψει αυτή η διατύπωση, αφορά σχετικά με την πολιτογράφηση ότι στο τελευταίο στάδιο πηγαίνει στην Αστυνομία, στην Αστυνομική Αρχή του νομού για θέματα που αφορούν δημόσια τάξη και ασφάλεια της χώρας. Το λέω αυτό, κύριε Πρόεδρε, γιατί οι μετανάστες έχουν δικαιώματα και θα τα διεκδικήσουν μέσα από τα ελληνικά συνδικάτα μέσα από τις κινητοποιήσεις που θα κάνουν, εφόσον βρίσκουν δυσκολίες για την υλοποίηση μιας σειράς δικών τους ζητημάτων. 'Εχουν το δικαίωμα οι μετανάστες να έχουν συνδικαλιστική δραστηριότητα στη χώρα μας; Και βεβαίως έχουν. Κανένας δεν μπορεί να τους το αφαιρέσει αυτό το δικαίωμα. Είναι θεμελιώδες δικαίωμα του ανθρώπου.
Αυτοί οι άνρθωποι οι οποίοι δημιουργούν προβλήματα στους εργοδότες
στο νομό τους εκεί πέρα, δεν θα είναι στη διακρική ευχέρεια της αστυνομίας να πουν ότι ο κύριος αυτός διαταράσσει τη δημόσια τάξη; Και αυτό το λέω, κύριε Πρόεδρε, γιατί εμείς έχουμε βιώσει τέτοια πράγματα σαν ελληνική κοινωνία και τέτοιες διατυπώσεις έτσι ασαφείς δίνουν τη δυνατότητα ιδιαίτερα στις διωκτικές αρχές για διαφορετικές σκοπιμότητες να προχωρούν σε αυθαίρετες πράξεις. Με αυτήν την έννοια το λέω. Εάν βρίσκατε έναν άλλο τρόπο να το διατυπώσετε για να εξασφαλίσετε αυτό που θέλετε, εμείς θα ήμασταν υπέρ του να αφαιρεθεί αυτή η ασάφεια. Τη βλέπουμε επικίνδυνη ιδιαίτερα για το μαζικό κίνημα. Είμαι σίγουρος ότι αυτό τελικά θα λειτουργήσει σε βάρος των μεταναστών, που πρωτοπόροι θέλουν να θεμελιώσουν δικαίωμα στην εργασία.
Στο άρθρο 63, το ότι δεν αιτιολογείται η απόρριψη δεν νομίζω ότι
είναι ο μόνος τρόπος για να εξασφαλίσει κανένας την εθνική του κυριαρχία. Εγώ κατανοώ τις εισηγήσεις που υπάρχουν στο Υπουργείο από διάφορες υπηρεσίες αυτού του Υπουργείου που έχουν ανησυχίες. Πιστεύω όμως ότι αυτές οι ανησυχίες αφορούν μονάδες ανθρώπων. Εάν, όμως, αυτές οι
ανησυχίες πάνε προς την κατεύθυνση που ειπώθηκε κάποια στιγμή στη συζήτηση στην επιτροπή, να έχει το δικαίωμα το ελληνικό κράτος να ανοίξει τη στρόφιγγα και να πει επιτρέπω στους Βούλγαρους και να πει δεν επιτρέπω στους Αλβανούς, ύστερα να κλείσει στους Βούλγαρους και να ανοίξει στους Αφρικανούς, ένα τέτοιο παιγνίδι, μία τέτοια αρμοδιότητα να την ασκήσει με τον τρόπο του και να φαίνεται σαν μία αυθαιρεσία, είτε του προξένου σε εκείνη την περίπτωση είτε του Υπουργού σε αυτήν την περίπτωση που εξετάζουμε σήμερα στα ζητήματα πολιτογράφησης, εγώ θα ήθελα να σας υπενθυμίσω -το έκανα και στη συζήτηση που είχαμε επί της αρχής- ότι αυτά τα ζητήματα δεν κρύβονται. Αυτά τα ζητήματα δεν κρύβονται και σήμερα με το δίκαιο που θεμελιώνεται με την ενσωμάτωση στην Ευρωπαϊκή 'Ενωση και με τον τρόπο που λειτουργούν τα πράγματα στην Ευρωπαϊκή 'Ενωση, θα βρεθείτε εσείς μπροστά σε σοβαρότατα προβλήματα, όχι μόνο με την Ευρωπαϊκή 'Ενωση και με τον τρόπο λειτουργίας της, αλλά και με τις γειτονικές χώρες προς τις οποίες πιθανόν να θελήσετε να ασκήσετε μονομερείς ενέργειες αποκλεισμού των πολιτών τους προς τη χώρα μας, είτε για την
πολιτογράφηση είτε για την είσοδο. Πιστεύω δηλαδή ότι δεν είναι ούτε αποτελεσματικό.
Το πιο σωστό θα ήταν εάν, υπάρχουν σοβαρές τέτοιες αντιρρήσεις, να είναι αιτιολογημένες και να μπορεί ο καθένας να τις αντιμετωπίσει, να είναι τόσο ισχυρές, που κανένας δεν θα μπορεί και να τις ανατρέψει. 
Στο άρθρο 68 θα ήθελα να πω ότι με ευχάριστη έκπληξη είδαμε ότι
μετακινήθηκε η Κυβέρνηση, σχετικά με το θέμα των παράνομων αλλοδαπών στη χώρα μας. Το πρόβλημα είναι αυτό. Δηλαδή, έχουμε έναν αριθμό ανθρώπων που έτσι ή αλλιώς, το θέλουμε ή δεν το θέλουμε αυτήν τη στιγμή είναι παράνομοι. Οι δυνατότητες που έχουμε ποιες είναι; 'Η να νομιμοποιήσουμε ένα μέρος τους, όπως κάνει το νομοσχέδιο και με τη θετική αναδιατύπωση
στο ένα έτος που μπαίνει σήμερα, πάλι ένα μέρος νομιμοποιείται και ένα μέρος δεν νομιμοποιείται. Αυτό το μέρος που δεν νομιμοποιείται, τι θα γίνει; Αυτό το μέρος θα ζει στην παρανομία. Και για να άρουν αυτήν την παρανομία θα κινηθούν οι διωκτικές αρχές να το μαζέψουν και να το βγάλουν έξω από τη χώρα; Γνωρίζετε καλά ότι η διεθνής πείρα δείχνει ότι κάτι τέτοιο δεν μπορεί να γίνει, όσες "σκούπες" και να κάνετε.
Επομένως, ξεκινώντας από το ότι πάρθηκαν ορισμένα μέτρα, που θα μειώσουν τη ροή εισόδου στη χώρα μας, δεν θα την εξαλείψουν, μια νομιμοποίηση συνολικά του πληθυσμού αυτού, θα δώσει τη δυνατότητα και -ζήτημα που ανησυχεί πάρα πολύ τη δεξιά πτέρυγα- να απομονωθούν οι εγκληματίες από τους ανθρώπους που αναζητούν μια οικονομική διέξοδο στη χώρα μας και θα είναι μια τόνωση σε μια σειρά ζητήματα της ελληνικής οικονομίας, παίρνοντας υπόψη ότι χιλιάδες κόσμος από αυτούς τους παράνομους, όντας νομιμοποιημένος πια, θα επιδιώξει να στήσει το νοικοκυριό του, κάτι που θα τονώσει ιδιαίτερα τα μεσαία στρώματα της ελληνικής κοινωνίας και θα είναι επί πλέον, όφελος. Φυσικά, κρίνουμε θετική αυτή την μετατόπιση.
(Στο σημείο αυτό κτυπάει το κουδούνι λήξης του χρόνου ομιλίας του
κυρίου Βουλευτή)
_Τέλος, στο ίδιο άρθρο, νομίζω ότι οι γραφειοκρατικές διαδικασίες των δύο μηνών θα είναι πολύ στενές. Δεν φτάνουν, δεν προλαβαίνουν οι άνθρωποι, δεν έχουν τις δυνατότητες και τις προσβάσεις. Δεν ξέρω και πότε θα το μάθουν ότι υπάρχει αυτή η δυνατότητα. Εγώ θα έλεγα ότι πρέπει να είναι ένα εξάμηνο ή εν πάση περιπτώσει, μια ανεκτικότητα από μέρους των διωκτικών αρχών, όσον αφορά αυτό το ζήτημα.
Επειδή ο κύριος Πρόεδρος μου υπενθύμισε ότι παραβίασα κατά πολύ το
χρόνο, σταματάω εδώ. Ευχαριστώ.
_ΦΩΤΗΣ ΚΟΥΒΕΛΗΣ:_ Κύριε Πρόεδρε, παρακαλώ το λόγο.
_ΠΡΟΕΔΡΕΥΩΝ (Παναγιώτης Σγουρίδης):_ Για να οργανώσουμε λίγο τη
συζήτηση, είναι γραμμένοι δύο συνάδελφοι.
_ΦΩΤΗΣ ΚΟΥΒΕΛΗΣ:_ Παρακαλώ το λόγο για μισό λεπτό.
_ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Κουβέλη, έχετε το λόγο.
_ΦΩΤΗΣ ΚΟΥΒΕΛΗΣ:_ Κύριε Πρόεδρε, θα είμαι πάρα πολύ σύντομος. Δεν
επιθυμώ να επαναλάβω πράγματα τα οποία έχουν ακουστεί.
Απλώς ήθελα να μείνω λίγο στην Επιτροπή Πολιτογράφισης του άρθρου 66. Κυρία Υπουργέ, σας βεβαιώνω ότι δεν πρόκειται για σχολαστικισμό όταν σας ζητώ να διευρύνετε τον αριθμό των μελών της Επιτροπής Πολιτογράφισης και
να συμπεριλάβετε και έναν καθηγητή, ένα μέλος ΔΕΠ του δικαίου. 'Εχετε μέλος ΔΕΠ στο γνωστικό αντικείμενο της ψυχολογίας και σας προτείνω τουλάχιστον να προσθέσετε ένα μέλος ΔΕΠ με γνωστικό αντικείμενο το δίκαιο, κατά προτίμηση το Διεθνές Δίκαιο. 'Αλλωστε, η διεύρυνση της Επιτροπής Πολιτογράφησης με ένα ακόμα μέλος νομίζω ότι περισσότερα εχέγγυα, περισσότερο πλουραλισμό κατά την έκδοση των αποφάσεων θα εξασφαλίζει.
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Χαϊτίδης έχει το λόγο για να δευτερολογήσει.
_ΕΥΓΕΝΙΟΣ ΧΑΙΤΙΔΗΣ_: Κύριε Πρόεδρε, αγαπητοί συνάδελφοι, έχω ρωτήσει μέχρι τώρα τρεις ή τέσσερις φορές κατά τη διάρκεια των συζητήσεων αυτού
του νομοσχεδίου διάφορα πράγματα στα οποία η παριστάμενη κατά διαστήματα κυρία Υπουργός και ο κύριος Υφυπουργός ή αδυνατούν ή απαξιούν να απαντήσουν.
Μου δίνεται μια τελευταία ευκαιρία να ρωτήσω και πιστεύω, ότι αυτήν, τη φορά θα έχω την τιμή να τύχω απαντήσεως. Πρώτον, έχετε σκεφτεί, έχετε πιθανολογήσει ανώτατο όριο αντοχής της ελληνικής οικονομίας, της ελληνικής κοινωνίας υποδοχής μεταναστών. Δηλαδή, αν πω -για να υπερβάλω λιγάκι- ότι εάν με τον τρόπο και τη ροή αυτήν την ανεξέλεγκτη έλθουν στην Ελλάδα άλλοι τόσοι όσοι είμαστε, θα τους δεχθούμε; 'Εχουμε αυτήν τη δυνατότητα ή θα βουλιάξουμε όλοι μαζί; Ερώτημα πρώτον: Ποιο είναι το ανώτατο όριο μεταναστών που νομίζετε ότι αντέχουμε να φιλοξενήσουμε στη χώρα μας; Μακάρι να μπορούσαμε να φιλοξενήσουμε όλους τους δυστυχείς της γης.
Δεύτερον, δεν απαντήσατε, ενώ έχω ρωτήσει τουλάχιστον τρεις φορές εάν αυτούς οι οποίοι στερήθηκαν την ελληνική ιθαγένεια και είναι ανιθαγενείς ή έχουν λάβει εν τω μεταξύ την ιθαγένεια ενός άλλου κράτους, θα τους
δεχθείτε με τη διαδικασία αυτού του νομοσχεδίου; Και αναφέρομαι σε
Τσάμηδες, σε Θρακομακεδόνες και σε Τούρκους. Δεν απαντήσατε σ' αυτή μου την ερώτηση.
Σας ρώτησα και δεν απαντήσατε: οι νομιμοποιούμενοι με την όποια διαδικασία ξεκινώντας από την απλούστερη, από την πρώτη που είναι η πράσινη κάρτα θα φορολογούνται; 
Μιλάτε για δυνατότητα ασφάλισης στο ΙΚΑ εφόσον εξασφαλίσουν διακόσια (αγορασμένα ενδεχομένως) ένσημα. Σας ερωτώ: 'Εχετε ερευνήσει, έχετε συνεννοηθεί με το ΙΚΑ αν αντέχει, (το οποίο ήδη καταρρέει) μια τέτοια συνολική και σχεδόν αυτόματη ασφάλιση εκατοντάδων χιλιάδων νεών ασφαλισμένων; 'Εχετε ερευνήσει αν τα νοσοκομεία μας έχουν τη δυνατότητα να περιθάλψουν αμέσως ένα τέτοιον μεγάλο αριθμό νέων κατοίκων της Ελλάδας;
Λέτε, ότι μεταξύ των στοιχείων εκείνων τα οποία θα δεχθείτε ως αποδεικτικά παραμονής τουλάχιστον για ένα έτος -βλέπετε εδώ έχουμε και εκπτώσεις, τα δυο χρόνια έγιναν ένα- θα είναι και στοιχεία από ΔΕΗ, ΕΥΔΑΠ και εταιρείες κινητών τηλεφώνων. Είναι δυνατόν η ΔΕΗ, η ΕΥΔΑΠ ή οι όποιες ιδιωτικές εταιρείες να συνάψουν συμβόλαια χωρίς να ζητήσουν αριθμό φορολογικού μητρώου και κυρίως ταυτότητα; Εγώ δεν μπορώ να το διανοηθώ αυτό, γιατί αν συνέβησαν, αποτελούν ποινικό αδίκημα. Προειδοποιώ απ' αυτού του επισήμου βήματος όποιον τολμήσει ή όποιον τόλμησε να διαπράξει αυτό το ποινικό αδίκημα.
Επομένως οποιοδήποτε στοιχείο θα σας προσκομιστεί ή θα είναι πλαστό ή θα είναι παράνομο. 
Η ίδια παρατήρηση αφορά και εκείνους τους δημάρχους και δημοτικούς συμβούλους, οι οποίοι θα τολμήσουν να βεβαιώσουν παραμονή αλλοδαπών επί ένα ή περισσοτέρα έτη στην περιοχή τους διότι θα είναι ψέματα. Δεν θα είναι δυνατόν να παρακολουθούν σε ένα δήμο πόσες χιλιάδες παράνομοι βρίσκονται, οι οποίοι συνήθως κρύβονται. Πώς θα βεβαιώσουν οι δημοτικοί άρχοντες; Δεν θα έχουν διαπράξει και το άλλο αδίκημα, το να γνωρίζουν ότι κάποιος παρανόμως βρίσκεται εδώ και να μη τον αναφέρουν στις
αρμόδιες αρχές;
Καταλαβαίνετε, ότι αυτά τα οποία ζητάτε είναι υποκίνηση ή ανοχή διαπράξεως παρανόνων πράξεων και επομένως όσοι θα εμπλακούν σ' αυτήν τη διαδικασία αυτομάτως υπέχουν ποινικές ευθύνες. Τους προειδοποιούμε, ότι θα υποστούν τις αντίστοιχες ποινικές συνέπειες.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Επίσης θα ήθελα να σας ρωτήσω το εξής: Ποιος θα κρίνει στο αντίστοιχο άρθρο που προβλέπεται και με ποια κριτήρια την επαρκή γνώση της ελληνικής γλώσσας, της ελληνικής ιστορίας, του ελληνικού πολιτισμού που θέτετε ως μια από τις προϋποθέσεις για να κινηθεί η διαδικασία της πολιτογράφησης; 
Γνωρίζετε ότι όλοι αυτοί οι άνθρωποι τους οποίους προσπαθείτε με
αυτές τις συνοπτικές διαδικασίες να ελληνοποιήσετε, μας κοροϊδεύουν; Αναφέρομαι σε μια χθεσινοβραδυνή εκπομπή του κ. Χαρδαβέλα από τον ΑΝΤΕΝΝΑ που είχε προβάλει κάποιους επαναπροωθούμενους λαθρομετανάστες, οι οποίοι ειρωνικά προς τους αστυνομικούς έλεγαν "εμείς αύριο το πρωί θα είμαστε ξανά εδώ, θα είμαστε μέσα". Καταλαβαίνετε ότι έχουμε γίνει περίγελος ακόμη και αυτών των Βαλκανίων γειτόνων μας από τους οποίους λέμε ότι είμαστε σοβαρότερο κράτος. Και αυτό διότι τυπικά τους επαναπροωθούμε και την άλλη μέρα ξαναέρχονται μέσα. Δεν βλέπω να υπάρχει σοβαρή πρόθεση της Κυβερνήσεως να ελέγξει...
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Χαϊτίδη, έχει τελειώσει ο χρόνος σας.
_ΕΥΓΕΝΙΟΣ ΧΑΙΤΙΔΗΣ:_ Κύριε Πρόεδρε, για όνομα του Θεού! Σε όλους τους συναδέλφους δείξατε ανοχή τριπλάσιου χρόνου. 'Ενα λεπτό ακόμη θα μου δώσετε.
_ΠΡΟΕΔΡΕΥΩΝ (Παναγιώτης Σγουρίδης):_ Συνεχίστε παρακαλώ.
_ΕΥΓΕΝΙΟΣ ΧΑΙΤΙΔΗΣ:_ Αγαπητοί συνάδελφοι και κύριε Πρόεδρε, εγώ δεν
βλέπω σοβαρή πρόθεση της Κυβερνήσεως να ελέγξει τη μετανάστευση. Αρνούμαστε να βουλιάξουμε μαζί με τους μετανάστες. Εάν δεν ελεγχθεί αυτή η κατάσταση, τότε θα βουλιάξουμε όλοι μαζί.
Θα φέρω και μία απόδειξη περί αυτού του αναμενόμενου αποτελέσματος. Σε ποιο κράτος του κόσμου υπάρχει αυτή η ανεξέλεγκτη μετανάστευση; Ακόμη και κράτη όπως είναι η Αυστραλία και ο Καναδάς, τα οποία έχουν αχανείς ανεκμετάλλευτες εκτάσεις και τεράστιες δυνατότητες να φιλοξενήσουν και να αξιοποιήσουν νέους πληθυσμούς, ξέρετε ότι έχουν πολύ αυστηρές
διαδικασίες. 'Οταν η Αυστραλία η οποία δεν κατοικείται ούτε κατά το 1/20 έχει μία πάρα πολύ αυστηρή διαδικασία, το ίδιο και ο Καναδάς, τον οποίον για να τον διασχίσεις χρειάζεται με αεροπλάνο να ταξιδέψεις οκτώ ώρες και εν τούτοις δεν άνοιξε τις πόρτες του όπως τις ανοίξαμε εμείς, τότε καταλαβαίνετε ότι δεν υπάρχει αντίρρηση άλλου είδους, παρά υπάρχει η αγωνία μήπως αυτή η Ελλάδα την οποία φέραμε σε κάποιο επίπεδο ανεκτό και καλό σε σχέση με τις άλλες βαλκανικές χώρες...
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
_ΠΡΟΕΔΡΕΥΩΝ (Παναγιώτης Σγουρίδης):_ Καλώς, κύριε Χαϊτίδη, τελειώσατε. _ΕΥΓΕΝΙΟΣ ΧΑΙΤΙΔΗΣ:_ ... βουλιάξει και τελικά ούτε εμείς, αλλά ούτε οι
μετανάστες μπορέσουν να εξυπηρετηθούν. 
_ΠΡΟΕΔΡΕΥΩΝ (Παναγιώτης Σγουρίδης):_ Ο κ. Σπυριούνης έχει το λόγο. _ΚΥΡΙΑΚΟΣ ΣΠΥΡΙΟΥΝΗΣ:_ Κύριε Πρόεδρε, νομίζω αξιολογώντας συνολικά
πλέον το νομοσχέδιο ότι πραγματώνει το σχεδιασμό μιας νέας
μεταναστευτικής στρατηγικής. Θέλω να ομολογήσω με την ευθύνη που οφείλω
στο Κοινοβούλιο και στους συναδέλφους μου Βουλευτές-Υπουργούς ότι ήρθα με μία αρνητική προκατάληψη για το νομοσχέδιο και το ανέφερα στην ομιλία μου επί της αρχής.
Κύριε Υπουργέ, αξιολόγησα το σύνολο των διατάξεων και τάχθηκα θετικά
με πολύ αυστηρή κρίση -επαναλαμβάνω- υπέρ του νομοσχεδίου. Χαράσσει το πλαίσιο μιας νέας μεταναστευτικής πολιτικής, που αξιολογεί τη δεδομένη πραγματικότητα, εντάσσει μέσα στο πλαίσιο της νομιμότητας τους
μετανάστες, καθορίζει τις διαδικασίες εισόδου και παραμονής με αυστηρό τρόπο, λύνει τα θέματα της πολιτογράφησης και βάζει αυστηρούς όρους,
καλώς πράττοντας.
Επιπλέον, αλίμονο στο κράτος, αλίμονο στην κάθε ελληνική κυβέρνηση εάν δεν υπάρξει η πρόνοια του μεγίστου προβλήματος, που προκαλεί η εξογκωμένη παρουσία αλλοδαπών στην πατρίδα μας και αν δεν κρίνει το σύνολο των κριτηρίων που θέτει το νομοσχέδιο: εάν υπάρχουν εργασίες, αν υπάρχουν εποχιακοί λόγοι, εάν υπάρχουν συγκαταβάσεις των ενδιαμέσων φορέων κλπ. Μπαίνουν όροι. Μπαίνει επιτέλους ένα πλαίσιο. 
Νομίζω, λοιπόν, ότι το νομοσχέδιο έχει την πρόνοια να ατενίσει το σύνολο της διαγραφείσας πραγματικότητας και να βάλει ένα πλαίσιο που μπορούμε να το ονομάσουμε επιτέλους στρατηγική.
Να υπενθυμίσω -η ιστορία είναι η σοφία της ανθρώπινης πορείας και για εμάς της εθνικής μας πορείας- ότι το 1947 ο Τίτο με τη συνδρομή των Σέρβων Κομμουνιστών από αμέλεια, από αβλεψία, άνοιξε τα σύνορα στο
Κόσοβο για τους Αλβανούς και τους είπε να έρθουν να εγκατασταθούν στο Κόσοβο κατά εκατοντάδες χιλιάδες και θα τους έδινε κτήματα κλπ. Ο άνθρωπος ήθελε να ψαλιδίσει, γιατί δεν χώνευε τους Σέρβους με το να δημιουργήσει τη FYROM και να της δώσει την επωνυμία ΜΑΚΕΔΟΝΙΑ. 'Ηταν ένας ακρωτηριασμός της Σερβίας και ο δεύτερος ακρωτηριασμός ήταν να νοθεύσει το Κόσοβο, ώστε να διαμορφωθούν οι καταστάσεις που διαμορφώθηκαν.
Το λέω αυτό, κύριοι συνάδελφοι, γνωρίζοντας επίσης, κύριε Πρόεδρε,
και την ευαισθησία σας λόγω καταγωγής. Να μου επιτρέψετε να υπενθυμίσω ότι το 1936 -παρακαλώ διορθώστε με αν κάνω λάθος- τα δελτία μη ανταλλαξίμων ήταν εκατόν πέντε χιλιάδες από πλευράς Μουσουλμάνων και εκατόν έντεκα χιλιάδες από πλευράς Ελλήνων στην Κωνσταντινούπολη. 
Σήμερα έχουμε δύο χιλιάδες 'Ελληνες στη Κωνσταντινούπολη και
αντιθέτως ανθούν οι 'Ελληνες μουσουλμάνοι της Θράκης στις εκατόν τριάντα χιλιάδες. Αυτό δείχνει την ευαισθησία και την ανθρώπινη αντίληψη της ελληνικής πολιτείας.
Σαν τρίτο παράδειγμα θα ήθελα να πω ότι εκατόμβες θυμάτων υπήρξαν
εξαιτίας της έντεχνης εκμετάλλευσης των μειονοτήτων από εξωβαλκανικές και ενδοβαλκανικές δυνάμεις, έτσι ώστε να εκραγούν εσωτερικοί και ευρύτεροι πόλεμοι. Πιστεύω ότι με αυτήν τη συνείδηση η κάθε κυβέρνηση και όχι μόνο η σημερινή πρέπει να αντικρύζει το συνολικό πρόβλημα με την ευθύνη που οφείλει στην πατρίδα και το λαό μας.
_ΠΡΟΕΔΡΕΥΩΝ (Παναγιώτης Σγουρίδης):_ Ο συνάδελφος κ. Καρασμάνης ζήτησε το λόγο για δύο λεπτά.
Παρακαλώ το Σώμα να συμφωνήσει να του δοθεί ο λόγος. Συμφωνεί το
Σώμα;
_ΟΛΟΙ ΟΙ ΒΟΥΛΕΥΤΕΣ:_ Μάλιστα, μάλιστα.
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το Σώμα συνεφώνησε.
Ορίστε, κύριε Καρασμάνη, έχετε το λόγο.
_ΓΕΩΡΓΙΟΣ ΚΑΡΑΣΜΑΝΗΣ:_ Κύριε Πρόεδρε, πριν πάω στο άρθρο 60 για το οποίο ζήτησα το λόγο θα ήθελα να κάνω μια γενική παρατήρηση. Η όλη διαδικασία της νομιμοποίησης των λαθρομεταναστών, η εισαγωγή δήθεν ομογενών, η απόκτηση της ελληνικής ιθαγένειας φοβάμαι ότι αργότερα θα δημιουργήσουν προβλήματα στην πατρίδα μας με δραματικές συνέπειες. Το 2011 που θα γίνει η επόμενη απογραφή δεν θα μιλάμε για μια μειονότητα αλλά θα μιλάμε για τρεις και για τέσσερις μειονότητες. Αυτό πρέπει να μας βάλει σε σκέψεις και να είμαστε πάρα πολύ προσεκτικοί όταν νομοθετούμε. 
Από εκεί και πέρα έρχομαι στο άρθρο 60 στις προϋποθέσεις
πολιτογράφησης. Στην παράγραφο 2α λέτε ότι πρέπει να διαμένει μόνιμα στην Ελλάδα δέκα συνολικά έτη την τελευταία 12ετία. 'Ομως αυτή η χρονική προϋπόθεση δεν απαιτείται γι' αυτούς που είναι σύζυγοι Ελλήνων ή Ελληνίδων που διαμένουν στην Ελλάδα. Εδώ υπάρχει μια μεγάλη αδικία. Ενώ δίνετε τη δυνατότητα στους αλλοδαπούς να μην υπάρχει αυτή η χρονική περίοδος, στους Κύπριους 'Ελληνες οι οποίοι έχουν δημιουργήσει οικογένειες, βάζετε τα δέκα χρόνια. Μάλιστα στους Κύπριους οι οποίοι έχουν σπουδάσει στην Ελλάδα δεν λαμβάνονται υπόψη για τη δεκαετία τα χρόνια των σπουδών. Πρέπει να το δείτε αυτό.
Η δικαιολογία ότι προβλεπόταν στο νόμο του 1992 για μένα είναι
λάθος. Εμείς εδώ νομοθετούμε για να βελτιώνουμε τα κακώς κείμενα. Δεν θέλω να αναφερθώ στους λόγους που άκουσα. Για εμένα δεν ευσταθούν. 'Αρα αυτή η μεγάλη αδικία που γίνεται εις βάρος των Κυπρίων πρέπει να διορθωθεί.
'Ερχομαι στο άρθρο 65 για την πολιτογράφηση ομογενών που διαμένουν
στο εξωτερικό. Με βάζει σε σκέψεις. Εγώ δεν έχω καμία αντίρρηση. 
Επιβάλλεται να γίνεται πολιτογράφηση ομογενών δεύτερης και τρίτης γενιάς. Δεν πρέπει όμως να γίνεται βιομηχανία. Θα πρέπει να μπουν δικλείδες ασφαλείας. Ειδικότερα στη παράγραφο 1α η δήλωση πολιτογράφησης
γίνεται ενώπιον του προξένου παρουσία δύο Ελλήνων πολιτών. Οι δύο αυτοί 'Ελληνες πολίτες πρέπει να μπορούν να πηγαίνουν μόνο μια φορά ως
μάρτυρες. Δεν πρέπει να μεταβληθεί η πολιτογράφηση των ομογενών σε βιομηχανία.
_ΠΡΟΕΔΡΕΥΩΝ (Παναγιώτης Σγουρίδης):_ Ο κύριος Υφυπουργός εχει το λόγο. 
_ΛΕΩΝΙΔΑΣ ΤΖΑΝΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης):_ Κύριε Πρόεδρε, θα κάνω ορισμένες διορθώσεις στην ενότητα που συζητάμε. Στο άρθρο 69 που αφορά την οικογενειακή συνένωση στο
τέταρτο στίχο της παραγράφου 1 οι λέξεις "δύο τουλάχιστον έτη μέχρι την 15.11.2000" να αντικατασταθούν από τις λέξεις "μέχρι την έναρξη ισχύος του παρόντος". Η διετία παραμένει στο άρθρο 69. Δηλαδή η διατύπωση της παραγράφου 1 εκεί που λέει: "Ο αλλοδαπός που έχει άδεια παραμονής ή κάρτα περιορισμένης χρονικής διάρκειας (πράσινη κάρτα) κατά την έναρξη ισχύος του παρόντος και διαμένει στην Ελλάδα δύο τουλάχιστον έτη μέχρι την 15.11.2000...", φεύγουν οι λέξεις "δύο τουλάχιστον έτη μέχρι την 15.11.2000" και αντικαθίστανται από τις λέξεις "μέχρι την έναρξη ισχύος του παρόντος" και το υπόλοιπο παραμένει ως έχει στη διάταξη αυτή.
Στον όγδοο στίχο της παραγράφου 1 οι λέξεις "μέχρι την 15.11.2000" αντικαθίστανται από τις λέξεις "μέχρι την παραπάνω ημερομηνία.
Στον πέμπτο στίχο της παραγράφου 2 οι λέξεις "μέχρι την 15.11.2000"
αντικαθίστανται από τις λέξεις "μέχρι την έναρξη ισχύος του παρόντος". Δηλαδή το πνεύμα είναι ότι και στην οικογενειακή συνένωση η ημερομηνία "15.11.2000" γίνεται "μέχρι την έναρξη ισχύος του παρόντος".
Επίσης στο άρθρο 71, στην παράγραφο που έχει ήδη διορθωθεί και αφορά τις εκκρεμείς αιτήσεις πολιτογράφησης, θυμίζω ότι η παράγραφος 3 έχει αναδιατυπωθεί και έχει το εξής περιεχόμενο: "Με απόφαση του Γενικού Γραμματέα Περιφέρειας διαπιστώνεται η κτήση ή μη της ελληνικής ιθαγένειας προσώπων που ζητούν να καθοριστεί η ιθαγένειά τους, σύμφωνα με τις διατάξεις του Κώδικα Ελληνικής Ιθαγένειας (νδ 3370/1955 - Α' 258), όπως αυτός ισχύει, καθώς και με τις προϊσχύουσες αυτού σχετικές διατάξεις, και τις διεθνείς συμβάσεις και συνθήκες. 'Οπου στις διατάξεις του Κώδικα Ελληνικής Ιθαγένειας όπως αυτός ισχύει αναγράφεται η λέξη "νομάρχης", εφεξής νοείται ο Γενικός Γραμματέας Περιφέρειας".
Η νέα αυτή παράγραφος έχει ήδη προστεθεί. Αλλά στην παράγραφο 4 αναφέρεται από παραδρομή το εξής: "Ελληνίδα που απέβαλε την ελληνική ιθαγένεια λόγω του γάμου της με αλλοδαπό την ανακτά αν δηλώσει την
σχετική βούλησή της στο νομάρχη ή στην ελληνική προξενική αρχή του τόπου της κατοικίας της ή της διαμονής της". Παρακαλώ στη λέξη "νομάρχης", να μπουν οι λέξεις "στον Γενικό Γραμματέα της Περιφέρειας". 
Στην παράγραφο 5, επίσης όπου ορίζεται: "Αλλοδαπή που απέκτησε την
ελληνική ιθαγένεια λόγω του γάμου της με 'Ελληνα και διατηρεί την ιθαγένεια που είχε πριν από την τέλεση του γάμου, αποβάλλει την ελληνική ιθαγένεια αν δηλώσει τη σχετική βούλησή της στον νομάρχη... κλπ.", η λέξη "νομάρχη" γίνεται "στο Γενικό Γραμματέα της Περιφέρειας". 
Ομοίως στην παράγραφο 6, εκεί που αναφέρεται πάλι η λέξη "νομάρχη",
να τεθούν οι λέξεις "Γενικό Γραμματέα της Περιφέρειας", καθώς επίσης και στην παράγραφο 7. Τούτο, επαναλαμβάνω, διότι υπεισήλθε στην αρμοδιότητα του νομάρχη ο Γενικός Γραμματέας της Περιφέρειας.
Τέλος, στο άρθρο 73 του νομοσχεδίου προστίθεται παράγραφος 4, που έχει ως εξής: "Οι προβλεπόμενες από τον παρόντα νόμο θεωρήσεις εισόδου που χορηγούνται σε πολίτες τρίτων χωρών για σκοπούς μη τουριστικούς είναι εθνικές θεωρήσεις". 
Επίσης, αγαπητοί συνάδελφοι, θα ήθελα να κάνω και μία αναγκαία διόρθωση στο άρθρο 71. Στην παράγραφο 8 αναγράφεται ότι "εάν το τέκνο είναι ανήλικο, η δήλωση της παραγράφου 5 υποβάλλεται από τη μητέρα και η δήλωση της παραγράφου 6 από τον πατέρα". Η δήλωση της παραγράφου 5 γίνεται "η δήλωση της παραγράφου 6", λόγω αναρίθμησης και η δήλωση της παραγράφου 6 γίνεται "η δήλωση της παραγράφου 7".
Τέλος μερικές σύντομες απαντήσεις στον κ. Κουβέλη, ο οποίος πρότεινε στη σύνθεση της Επιτροπής Πολιτογράφησης να περιλαμβάνεται ως μέλος ένας καθηγητής διεθνολόγος. Κατά την άποψή μας δεν χρειάζεται αυτό, διότι η επιτροπή δεν κρίνει θέματα Διεθνούς Δικαίου για να χρειάζεται η προσθήκη ενός διεθνολόγου, αλλά κρίνει ένα πραγματικό καθαρά ζήτημα, εάν και κατά πόσο ο αλλοδαπός έχει ενταχθεί στην ελληνική κοινωνία. Αυτό δεν χρειάζεται τις ειδικές γνώσεις του Διεθνούς Δικαίου.
Επίσης, στον κ. Κουβέλη που σωστά επεσήμανε ότι πρέπει να υπάρχει μία πρόβλεψη για διαφορετικές προϋποθέσεις για την πολιτογράφηση αλλοδαπών διακεκριμένων προσωπικοτήτων, θέλω να πω ότι ήδη η σχετική δυνατότητα προβλέπεται από την ειδικότερη διάταξη του άρθρου 8 του ν. 2130/93, περί τιμητικής πολιτογραφήσεως, η οποία παραμένει σε ισχύ, δεν καταργείται. Το διευκρινίζω αυτό.
Τέλος, ο κ. Πολύδωρας επεσήμανε ότι γίνεται πιο χαλαρή η απόκτηση της ελληνικής ιθαγένειας. 'Εχω την αίσθηση ότι πρόκειται για μία λαθεμένη εκτίμηση, διότι θυμίζω ότι: πρώτον, εξαλείφεται η δυνατότητα της απόκτησης της πολιτογράφησης με βάση την πενταετία από την υποβολή δηλώσεως. 'Αρα, η πενταετία ως δυνατότητα και προϋπόθεση φεύγει και ισχύει η δεκαετία.
Δεύτερον, η δεκαετής παραμονή δεν πρέπει να είναι σύμμεικτη, αλλά
πρέπει να είναι νόμιμη. 
Τρίτον, καθιερώνεται ως προϋπόθεση η επαρκής γνώση της ελληνικής
γλώσσας, ιστορίας και πολιτισμού, κάτι για το οποίο διαφώνησε ο
κ. Κουβέλης. Καθιερώνεται παράβολο και συστήνεται η Επιτροπή Πολιτογράφησης. Αυτά είναι τα επιπλέον στοιχεία.
Τελειώνω λέγοντας ότι ασφαλώς όταν -γιατί τέθηκε από κάποιο συνάδελφο- γίνεται λόγος για τις προϋποθέσεις πολιτογράφησης και όταν μιλάμε για τη νόμιμη διαμονή πολύ σωστά είπε ο κ. Ανδρεουλάκος ότι πρέπει να πληρούνται τα στοιχεία της κατοικίας η διαμονή ως στοιχείο της κατοικίας. Είναι το γνωστό corpus και animus που απαιτείται για να τηρούνται οι προϋποθέσεις της κατοικίας.
Θέλω να θυμίσω μόνο ότι για να συναχθούν τα συμπεράσματα αυτής της δεκαετούς διαμονής δεν απαιτείται ούτε χρειάζεται ο πολλαπλασιασμός του αριθμού 10Χ365 ημέρες, όπως γίνεται αντιληπτό, διότι κάτοικος υπό την έννοια των τριακοσίων εξήντα ημερών το χρόνο κανείς δεν είναι από
εμάς στον τόπο όπου μονίμως και κυρίως εγκατέστη. Επομένως εάν από το σύνολο των στοιχείων συνάγεται και για τον αλλοδαπό ότι η πρόθεσή του είναι η κύρια και μόνιμη εγκατάσταση στον τόπο, στη χώρα, και αυτό συνάγεται από το αν έχει παιδιά, από το αν υποβάλλει εδώ τη φορολογική του δήλωση, από το αν τα παιδιά του πηγαίνουν σε ελληνικό σχολείο για κάποια χρόνια, αν η οικογένειά του μένει εδώ, αν το σύνολο, δηλαδή της συμπεριφοράς και λειτουργίας του δείχνει ότι έχει την πρόθεση να "ριζώσει", ασφαλώς δε χρειάζεται να του ζητούμε ως προϋπόθεση την in cor_ pore παραμονή επί τριακόσιες εξήντα μέρες το χρόνο στον τόπο. Και το λέω
τούτο, διότι αν θέλουμε να προσελκύσουμε προσωπικότητες και να πολιτογραφηθούν προσωπικότητες -ασφαλώς πρέπει να το επιδιώκουμε, να το θέλουμε- πρέπει και να τους δίνουμε τη δυνατότητα. Ταυτόχρονα να δίνουμε και στη Διοίκηση τη δυνατότητα να πολιτογραφεί ανθρώπους που μπορούν να αποβούν χρήσιμοι με την ενσωμάτωσή τους στον εθνικό κορμό. Αυτές τις παρατηρήσεις είχα να κάνω.
Ο κ. Καρασμάνης -και δεν θέλω να τον αδικήσω- έκανε μια παρατήρηση. 
_ΓΕΩΡΓΙΟΣ ΚΑΡΑΣΜΑΝΗΣ:_ Για τους Κύπριους.
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης:_ Είναι ένα ειδικό θέμα. Υπάρχει διμερής συμφωνία και είναι εξαιρετικά λεπτό θέμα.
_ΓΕΩΡΓΙΟΣ ΚΑΡΑΣΜΑΝΗΣ:_ Είναι άδικο.
_ΠΡΟΕΔΡΕΥΩΝ (Παναγιώτης Σγουρίδης):_ Καθόλου άδικο δεν είναι. 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης:_ Δεν θα ήθελα να υπεισέλθω.
_ΒΥΡΩΝ ΠΟΛΥΔΩΡΑΣ:_ Αφήστε το, κύριε Υπουργέ.
_ΠΡΟΕΔΡΕΥΩΝ (Παναγιώτης Σγουρίδης):_ Αφήστε το.
Κύριοι συνάδελφοι, περατώθηκε η συζήτηση επί της ενότητας των άρθρων 60 έως 75 και εισερχόμαστε στην ψήφισή τους κεχωρισμένως.
Ερωτάται το Σώμα: Γίνεται δεκτό το άρθρο 60;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 60 έγινε δεκτό
κατά πλειοψηφία.
Ερωτάται το Σώμα: Γίνεται δεκτό το άρθρο 61 όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 61 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 62, ως έχει;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 62 έγινε δεκτό
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 63, όπως τροποποιήθηκε;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία.
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 63 έγινε δεκτό
κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 64, ως έχει;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 64 έγινε δεκτό
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 65 όπως τροποποιήθηκε;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 65 έγινε δεκτό,
κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 66 ως έχει;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία.
_ΦΩΤΗΣ ΚΟΥΒΕΛΗΣ:_ Κατά πλειοψηφία.
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 66 έγινε δεκτό, κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 67 όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 67 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 68, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 68 έγινε δεκτό,
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 69, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 69 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 70 ως έχει;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 70 έγινε δεκτό,
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 71, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 71 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 72 ως έχει;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 72 έγινε δεκτό
κατά πλειοψηφία, ως έχει.
Ερωτάται το Σώμα: Γίνεται δεκτό το άρθρο 73, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία.
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 73 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 74, όπως τροποποιήθηκε από
τον κύριο Υπουργό;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 74 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 75;
_ΠΟΛΛΟΙ ΒΟΥΛΕΥΤΕΣ:_ Δεκτό, δεκτό.
_ΒΥΡΩΝ ΠΟΛΥΔΩΡΑΣ:_ Κατά πλειοψηφία. 
_ΑΓΓΕΛΟΣ ΤΖΕΚΗΣ:_ Κατά πλειοψηφία. 
_ΦΩΤΗΣ ΚΟΥΒΕΛΗΣ:_ Κατά πλειοψηφία. 
_ΠΡΟΕΔΡΕΥΩΝ (Παναγιώτης Σγουρίδης):_ Συνεπώς το άρθρο 75 έγινε δεκτό
κατά πλειοψηφία.
Μένει και το ακροτελεύτιο άρθρο.
Κύριοι συνάδελφοι, όπως ξέρετε, έχουμε τέσσερις υπουργικές τροπολογίες, οι οποίες έχουν κατατεθεί, επτά τροπολογίες εμπρόθεσμες συναδέλφων Βουλευτών εκ των οποίων οι δύο είναι όμοιες και υπάρχουν και επτά εκπρόθεσμες τροπολογίες. Αυτά πιστεύω ότι αύριο θα τελειώσουν. 
_ΦΩΤΗΣ ΚΟΥΒΕΛΗΣ:_ Κύριε Πρόεδρε, παρακαλώ το λόγο.
_ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Κουβέλη.
_ΦΩΤΗΣ ΚΟΥΒΕΛΗΣ:_ Κύριε Πρόεδρε, εκτός από τις τροπολογίες που φέρνει η κυρία Υπουργός, θα ήθελα, αν ξέρει ο κύριος Υφυπουργός, να μας πει ποια είναι η πρόθεση τόσο η δική του όσο και της κυρίας Υπουργού αναφορικά με τις τροπολογίες Βουλευτών...
_ΠΡΟΕΔΡΕΥΩΝ (Παναγιώτης Σγουρίδης):_ Με διευκολύνετε γιατί αυτό θα
ρωτούσα και εγώ. 
_ΦΩΤΗΣ ΚΟΥΒΕΛΗΣ:_ ... για να ξέρουμε να κανονίσουμε και εμείς. Γιατί
σας λέω χαρακτηριστικά, κύριε Πρόεδρε, ότι αύριο στις έντεκα η ώρα
υπάρχει Επιτροπή Δημόσιας Διοίκησης και Δικαιοσύνης και ο ομιλών έχει υποχρέωση να είναι στην Αίθουσα αυτή.
_ΠΡΟΕΔΡΕΥΩΝ (Παναγιώτης Σγουρίδης):_ Γνωστή η φιλεργατικότητά σας,
κύριε συνάδελφε.
_ΦΩΤΗΣ ΚΟΥΒΕΛΗΣ:_ Ναι, αλλά δεν είναι δυνατόν να γίνω δύο κομμάτια. 
_ΠΡΟΕΔΡΕΥΩΝ (Παναγιώτης Σγουρίδης):_ Κύριε Yπουργέ, τις εκπρόθεσμες
τροπολογίες θα τις συζητήσετε;
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Δεν έχω συνεννοηθεί με την κυρία Υπουργό για το ποιες από τις τροπολογίες των Βουλευτών θα συζητήσουμε, ποιες θα γίνουν δεκτές κλπ. Επομένως πιστεύω ότι στην έναρξη της αυριανής συνεδρίασης θα είμαστε σε θέση να πούμε ποιες τροπολογίες θα συζητηθούν και ποιες όχι.
_ΠΡΟΕΔΡΕΥΩΝ (Παναγιώτης Σγουρίδης):_ Καλώς. Το 34 άρθρο θα το αφήσουμε και αυτό για αύριο; 
_ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης):_ Είπε η κυρία Υπουργός να το αφήσουμε μέχρι αύριο και αν υπάρξει ευρύτερη συναίνεση να το συζητήσουμε, αλλιώς θα αποσυρθεί. 
_ΠΡΟΕΔΡΕΥΩΝ (Παναγιώτης Σγουρίδης):_ Ορίστε, κύριε Τσιόκα, έχετε το
λόγο.
_ΘΕΟΧΑΡΗΣ ΤΣΙΟΚΑΣ:_ Κύριε Πρόεδρε, η παρατήρηση του κ. Κουβέλη για την επιτροπή αύριο είναι σωστή και ενδεχομένως θα πρέπει να μεταφέρουμε τη συνεδρίαση της επιτροπής -συμμετέχουμε όλοι- και να την πάμε το απόγευμα που δεν υπάρχει Ολομέλεια. Το μόνο που πρέπει είναι να ειδοποιηθούν οι υπηρεσίες. Μόνο έτσι θα μπορέσουμε να συμμετέχουμε.
_ΠΡΟΕΔΡΕΥΩΝ (Παναγιώτης Σγουρίδης):_ Νομίζω είσθε Πρόεδρος της Επιτροπής και μπορείτε να το συζητήσετε και να ειδοποιήσετε.
_ΒΥΡΩΝ ΠΟΛΥΔΩΡΑΣ:_ Εγώ λέω να γίνει το καλύτερον δυνατόν. _
ΠΡΟΕΔΡΕΥΩΝ (Παναγιώτης Σγουρίδης):_ Στο σημείο αυτό δέχεσθε, κύριοι
συνάδελφοι, να λύσουμε τη συνεδρίαση;
_ΟΛΟΙ ΟΙ ΒΟΥΛΕΥΤΕΣ:_ Μάλιστα, μάλιστα.
Με τη συναίνεση του Σώματος και ώρα 22.14' λύεται η συνεδρίαση για αύριο Τετάρτη 28 Μαρτίου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων, β) λήψη απόφασης (ψηφοφορία) σύμφωνα με το άρθρο 62 του Συντάγματος
για τις αιτήσεις άρσεως
ασυλίας των Βουλευτών, κ. Π. Βαρδίκου, κ. Γ. Γκαλήπ, κ. Μ. Δαμανάκη,
κ. Λ. Κανέλλη, κ. Ε. Παπαγεωργόπουλου, κ. Ι. Παπαθανασίου, κ. Κ. Τασούλα, κ. Κ. Τσίμα, κ. Αρ. Τσιπλάκου και γ) νομοθετική εργασία, συνέχιση της συζήτησης επί των τροπολογιών του νομοσχεδίου: "Είσοδος και παραμονή αλλοδαπών στην Ελληνική Επικράτεια. Κτήση της ελληνικής ιθαγένειας με πολιτογράφηση" του Υπουργείου Εσωτερικών, Δημόσιας Διοίκησης και Αποκέντρωσης.

_Ο ΠΡΟΕΔΡΟΣ ΟΙ ΓΡΑΜΜΑΤΕΙΣ_ 


