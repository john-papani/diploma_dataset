ΣΥΝΕΔΡΙΑΣΗ ΚΒ'
ΠΙΝΑΚΑΣ ΠΕΡΙΕΧΟΜΕΝΩΝ
Τετάρτη 31 Μαίου 2000
ΘΕΜΑΤΑ 
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών,  
2. 'Αδεια απουσίας του Βουλευτή κ. Λ. Λυμπερακίδη,  
3. Συζήτηση προ ημερησίας διατάξεως, με πρωτοβουλία του Προέδρου της Νέας Δημοκρατίας Κ. Καραμανλή, με θέμα: "Η οργάνωση των Ολυμπιακών Αγώνων 2004",  
Β. ΝΟΜΟΘΕΤΙΚΗ ΕΡΓΑΣΙΑ 
1. Κατάθεση έκθεσης Διαρκούς Επιτροπής: Η Διαρκής Επιτροπή Μορφωτικών Υποθέσεων κατάθεσε την έκθεσή της στο σχέδιο νόμου του Υπουργείου Πολιτισμού:"θέματα προετοιμασίας των Ολυμπιακών Αγώνων 2004 και άλλες διατάξεις",  
2. Κατάθεση σχεδίου νόμου: Οι Υπουργοί ΕΘνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου:"Κύρωση της από 24 Απριλίου 2000 πράξης νομοθετικού περιεχομένου "Ρύθμιση θεμάτων αρμοδιότητας Υπουργείου Εθνικής Παιδείας και Θρησκευμάτων και ρύθμιση λοιπών συναφών θεματών",  

ΟΜΙΛΗΤΕΣ 
Επί της προ ημερήσιας διατάξεως: 
ΚΑΡΑΜΑΝΛΗΣ Κ.,  
ΚΟΛΟΖΩΦ Ο.,  
ΚΩΝΣΤΑΝΤΟΠΟΥΛΟΣ Ν.,   
ΜΑΓΚΡΙΩΤΗΣ Ι.,   
ΠΑΓΚΑΛΟΣ Θ.,   
ΠΑΠΑΡΗΓΑ Α.,   
ΠΑΥΛΟΠΟΥΛΟΣ Π.,   
ΣΗΜΙΤΗΣ Κ.,  

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΚΒ'
Τετάρτη 31 Μαϊου 2000
-----------------------
Αθήνα, σήμερα στις 31 Μαϊου 2000, ημέρα Τετάρτη και ώρα 18.55', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την Προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι, συνάδελφοι, αρχίζει η συνεδρίαση.
(Επικύρωση Πρακτικών: Σύμφωνα με την από 30.5.2000 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΚΑ' συνεδριάσεώς του, της 30ής Μαϊου 2000).
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα απο τον κ. Βασίλειο Οικονόμου, Βουλευτή Περιφέρειας Αττικής, τα ακόλουθα: (ΤΟ ΚΕΙΜΕΝΟ ΤΩΝ ΑΝΑΚΟΙΝΩΣΕΩΝ ΥΠΑΡΧΕΙ ΣΤΟ ΤΕΥΧΟΣ ΤΩΝ ΠΡΑΚΤΙΚΩΝ ΤΗΣ ΒΟΥΛΗΣ) ΠΡΟΕΔΡΟΣ (Απόστολος Κακλαμάνης): 'Εχω τη τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων κατάθεσε την έκθεσή της στο σχέδιο νόμου του Υπουργείου Πολιτισμού "Θέματα προετοιμασίας των Ολυμπιακών Αγώνων 2004 και άλλες διατάξεις".
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ Συζήτηση προ ημερησίας διατάξεως σύμφωνα με το άρθρο 143 του Κανονισμού Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας, κ. Κώστα Καραμανλή σε επίπεδο Αρχηγών Κομμάτων, με θέμα: "Η οργάνωση των Ολυμπιακών Αγώνων του 2004".
Κατά την παράγραφο 5 του ιδίου άρθρου 143 του Κανονισμού με απόφαση της Βουλής ύστερα από πρόταση του Προέδρου μπορεί κατ' εξαίρεση να διευρυνθεί ο κύκλος των ομιλητών και με την ίδια απόφαση καθορίζεται η διάρκεια της αγόρευσής τους.
'Εχω τη τιμή να προτείνω στο Σώμα την απόφαση της Διάσκεψης των Προέδρων να διευρυνθεί η συζήτηση με συμμετοχή ενός επιπλέον ομιλητή από κάθε κόμμα και για χρόνο επτά λεπτών για τον καθένα.
Ο Πρωθυπουργός και οι Αρχηγοί των Κομμάτων θα λάβουν κατά σειρά τον λόγο και εν συνεχεία θα ακολουθήσουν οι συνάδελφοι, αφού μιλήσει ένας εκ των Υπουργών κατά τα άρθρα 143 και 97 παράγραφοι πρώτη έως τρίτη.
Ο Υπουργός μετά την ομιλία των συναδέλφων ενός εξ'εκάστου κόμματος θα δευτερολογήσει και θα κλείσει τη συζήτηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, τα επτά λεπτά να γίνουν δέκα για να υπάρξει ενημέρωση.
ΠΡΟΕΔΡΟΣ (Απόστολος Κακλαμάνης): Κύριε Πρόεδρε, εσείς θα ενημερωθείτε από τις αγορεύσεις των Αρχηγών σίγουρα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να γίνουν δέκα τα λεπτά γιατί δεν φθάνουν τα εφτά.
ΠΡΟΕΔΡΟΣ (Απόστολος Κακλαμάνης): Αυτό αποφασίσαμε, κύριε Πρόεδρε, γιατί λέγαμε να μη διευρύνουμε τη συζήτηση για να μην καταναλώνουμε χρόνο και ομιλούν ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι μίζερο! 
ΠΡΟΕΔΡΟΣ (Απόστολος Κακλαμάνης): ... οι συνάδελφοί μας προ κενών εδράνων. 'Οπως ξέρετε έτσι κλείνουν δυστυχώς οι συζητήσεις μας.  
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ούτως ή άλλως θα είναι κενά τα έδρανα. 
ΠΡΟΕΔΡΟΣ (Απόστολος Κακλαμάνης): Ελπίζω αυτήν τη νέα περίοδο να εξελίσσονται αλλιώς; Δέχεται η Βουλή την πρόταση για τη διεύρυνση με τους χρόνους και τη σειρά που ανέφερα; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς η πρόταση που προανέφερα για τη διεύρυνση με τους χρόνους και τη σειρά που ανέφερα έγινε δεκτή ομοφώνως.
Ο Πρωθυπουργός κ. Κωνσταντίνος Σημίτης έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Με τη σημερινή συζήτηση, κυρίες και κύριοι συνάδελφοι, δίνεται μια ουσιαστική ευκαιρία στον ελληνικό λαό να ενημερωθεί για την αλήθεια σε σχέση με την πορεία της διοργάνωσης των Ολυμπιακών Αγώνων του 2004. Δίνει ευκαιρία η συζήτηση να συνειδητοποιήσουμε και να συνειδητοποιήσουν όλοι στον τόπο μας το μέγεθος του εγχειρήματος, να διαπιστώσει κάθε 'Ελληνας και κάθε Ελληνίδα ότι χρειάζεται να συστρατευθεί σ' αυτή τη μεγάλη προσπάθεια την οποία κάνει η χώρα μας τα επόμενα τέσσερα χρόνια.
Η Ελλάδα σήμερα, έχει μια μοναδική ευκαιρία. Σύντομα, σε λίγους μήνες, μετά την ολοκλήρωση των Ολυμπιακών Αγώνων του Σίδνεϋ, η παγκόσμια προσοχή θα στραφεί προς την Αθήνα. Για τέσσερα χρόνια η διεθνής κοινότητα θα στρέψει προς την Ελλάδα την προσδοκία της για την εξασφάλιση μιας διεθνών αξιώσεων οργάνωσης. Προ παντός, όμως, θα υπάρχει αναμονή για να δούνε ποια είναι η σφραγίδα μας στους Ολυμπιακούς Αγώνες.
Οι δικές μας ευθύνες, είναι πολύ μεγαλύτερες από εκείνους του Σίδνεϋ ή της Ατλάντα. Και αυτό γιατί ο σεβασμός στα ολυμπιακά ιδεώδη είναι μέρος του δικού μας πολιτισμού.
Η επιστροφή των αγώνων του 2004 στη γενέτειρα γη τους, σε μια στιγμή που η σημασία των αγώνων βρίσκεται σε αμφισβήτηση, είναι ιδιαίτερα σημαντική. 'Εχουν κερδίσει οι αγώνες, όπως ξέρουμε την πλανητική προσοχή και είναι ένα από τα σπάνια γεγονότα τα οποία ενώνουν ολόκληρη την παγκόσμια κοινότητα.
Υπάρχει όμως η εμπορευματοποίηση. Υπάρχει η δημιουργία υπεραθλητών που κινούνται στα όρια του ανθρώπινου. 'Ολα αυτά, έχουν δημιουργήσει αμφιβολίες γύρω από το νόημα των αγώνων.
'Εχουμε, λοιπόν, υποχρέωση όχι μόνο να διοργανώσουμε άψογους αγώνες, αλλά και να αποκαταστήσουμε το χαρακτήρα τους. 'Εχουμε υποχρέωση να επαναφέρουμε τη σεμνότητα και το μέτρο στους Ολυμπιακούς Αγώνες. Αυτό περιμένει από την Ελλάδα το ολυμπιακό κίνημα και ο ανώνυμος πολίτης του κόσμου, ο οποίος παρακολουθεί τους Ολυμπιακούς Αγώνες.
Κυρίες και κύριοι συνάδελφοι, συχνά κάποιοι εδώ στον τόπο μας αναφέρονται στους Ολυμπιακούς Αγώνες ως εάν να μας προέκυψε ένα μεγάλο κακό, ως εάν να πρόκειται για ένα γεγονός το οποίο θα δημιουργήσει στη χώρα μας ένα οικονομικό πρόβλημα ή θα την εκθέσει διεθνώς. Υποστηρίζεται επίσης, ότι το μόνο το οποίο μας ενδιαφέρει είναι πώς θα πλουτίσει ο ένας ή ο άλλος, πώς θα παρακάμψουμε τους νόμους, πώς δεν θα εφαρμόσουμε τις θεσμοθετημένες διαδικασίες.
Αν μάλιστα ακούσει κάποιος την Αντιπολίτευση και ιδίως τον τελευταίο καιρό, θα απορήσει τι είναι αυτή η χώρα. Θα νομίσει ότι δεν υπάρχει κυβέρνηση, ότι η διοίκηση εδώ στη χώρα είναι παντελώς ανύπαρκτη, ότι είμαστε μια χώρα ανοργάνωτων ανθρώπων, απείθαρχων, ανθρώπων που αδυνατούν να συντονιστούν και να αξιοποιήσουν μια μεγάλη ευκαιρία η οποία τους δίνεται.
Δεν θα πιστέψει, ότι η χώρα αυτή αυτές τις μέρες ακριβώς που γίνεται αυτή η συζήτηση αποδεικνύει ότι μπορεί να πετύχει ένα μεγάλο οικονομικό στόχο: Την ένταξή της στην Οικονομική και Νομισματική 'Ενωση. Δεν θα πιστέψει ότι είναι μια χώρα με προοπτικές και δυνατότητες, οι οποίες αναγνωρίζονται από την κοινότητα των ευρωπαϊκών χωρών. Δεν θα πιστέψει ότι είναι μια χώρα με μια οικονομία η οποία μπορεί να σηκώσει το βάρος των Ολυμπιακών Αγώνων. 'Ετσι όμως είναι. Και αυτό χάρις στην προσπάθεια του ελληνικού λαού, χάρις στη συστράτευσή του για να πετύχει ένα συγκεκριμένο στόχο.
Υπάρχει ένας εκμηδενιστικός λόγος. Και τον εκμηδενιστικό αυτό λόγο τον έχουμε ακούσει πολλές φορές τα τελευταία χρόνια. 'Ηταν τα τέσσερα χρόνια που πέρασαν πανταχού παρών σε κάθε προσπάθεια την οποία κάναμε. Μόνο που πάντα διαψεύστηκε. 'Οπως έγινε στην περίπτωση της προσπάθειας για την ένταξη της χώρας στην Οικονομική και Νομισματική 'Ενωση.
Θέλω όμως να θυμίσω, ότι τα ίδια σχόλια έγιναν όταν η χώρα προσπαθούσε να αναλάβει τους Ολυμπιακούς Αγώνες του 2004. Και τότε ελέχθη ότι πορευόμαστε σε αποτυχία. Διαψεύστηκε αυτός ο ισχυρισμός.
Αυτή η διαρκής αμφισβήτηση δυνατοτήτων και προθέσεων, αυτή η γενικόλογη και στείρα κριτική δεν βοηθάει κανέναν και προπαντός δεν  βοηθάει την Ελλάδα. Εμείς θέλουμε μια καλόπιστη και τεκμηριωμένη κριτική.           Μας βοηθάει να αντιμετωπίσουμε καλύτερα τις δυσκολίες στη διοργάνωση των Ολυμπιακών Αγώνων. Θέλουμε τη βοήθεια όλων των πολιτικών παρατάξεων, ακόμα και εκείνων οι οποίες έχουν αποστασιοποιηθεί από τους αγώνες. Σίγουρα δεν υποστηρίζουμε ότι οι λύσεις που εφαρμόζουμε είναι οι βέλτιστες ή ότι γνωρίζουμε καλύτερα από οποιονδήποτε πώς γίνονται οι αγώνες. Γι' αυτό χρειάζεται η συμπαράταξη, η συσπείρωση γύρω από αυτόν το στόχο.
Από την πρώτη στιγμή τονίσαμε ότι οι Ολυμπιακοί Αγώνες είναι μία μεγάλη πρόκληση για την Ελλάδα, για την Ελλάδα της αξιοκρατίας, της δημιουργίας, της αποτελεσματικότητας, για την Ελλάδα η οποία μπορεί να πετυχαίνει, ότι η πετυχημένη οργάνωση αυτών των αγώνων δεν αφορά μόνο την Κυβέρνηση, αφορά όλους τους 'Ελληνες βέβαια. Αποτελεί εθνική πρόκληση και επομένως απαιτεί εθνική συστράτευση, κινητοποίηση όλων των δημιουργικών δυνάμεων της κοινωνίας μας. Αυτό το είπαμε, όταν αναλάβαμε τους αγώνες. Το ίδιο ισχύει και σήμερα στην ίδια έκταση, χωρίς κανέναν περιορισμό. Ας δείξουμε όλοι ότι είμαστε αντάξιοι των περιστάσεων. Ας δείξουμε ότι μπορούμε να εργαστούμε μαζί για την επιτυχία ενός μεγάλου στόχου. Γι' αυτό και δεν μπορούμε να δεχτούμε τις αφοριστικές απόψεις, όπως "πέρασαν τριάντα μήνες και δεν έγινε τίποτα" ή "επίτηδες καθυστερούν τα έργα, για να γίνουν με απευθείας αναθέσεις" και άλλα ηχηρά παρόμοια τα οποία ακούγονται.
Ο τόπος έχει ανάγκη, εν όψει αυτού του εν εξελίξει μεγάλου εγχειρήματος των Ολυμπιακών Αγώνων, ενός συναινετικού κλίματος. Και είναι φυσικό μέσα σε αυτό το κλίμα να διατυπώνονται αντίθετες απόψεις, πλην όμως πρέπει να είναι τεκμηριωμένες και να είναι δυνατόν να οδηγήσουν σε μία εποικοδομητική σύνθεση, η οποία βοηθάει όλους μας για τον κοινό στόχο.
Αυτή τη στάση των τεκμηριωμένων απόψεων, της δημιουργικής κριτικής, της κριτικής συμβολής περιμένουμε από όλα τα κόμματα της Αντιπολίτευσης, αλλά και από τους παραγωγικούς και κοινωνικούς φορείς. Αυτή η προσπάθεια πρέπει να είναι προσπάθεια όλων, είναι εθνική προσπάθεια. Οι Ολυμπιακοί Αγώνες είναι ένα εθνικό θέμα, ένας εθνικός στόχος.
Κυρίες και κύριοι συνάδελφοι, ο ελληνικός λαός δικαιούται να γνωρίζει την αλήθεια. Και η αλήθεια είναι ότι όλο αυτό το διάστημα εργαζόμαστε εντατικά και με συνέπεια για την επίτευξη του στόχου που έχουμε θέσει.              Κανείς δεν ισχυρίστηκε ότι ο στόχος είναι εύκολος. Κανείς δεν ισχυρίστηκε ότι προχωράμε σε όλα τα προγράμματα, και υπάρχουν πάρα πολλά προγράμματα, με την ίδια επιτυχία.
Δεν υπάρχει αμφιβολία ότι σε μερικές περιπτώσεις πρέπει να ξεπεράσουμε τις δικές μας δυνάμεις, να ανατρέψουμε τα οργανωτικά πρότυπα, τα οποία έχουμε, ώστε να μπορέσουμε να προσαρμοστούμε εμείς εδώ στην Ελλάδα στα μεγάλα μεγέθη των Ολυμπιακών Αγώνων, παγκόσμια μεγέθη.
Οι αγώνες αυτοί δεν απαιτούν μόνο την προσπάθεια, που απαιτεί ένα μεγάλο αθλητικό γεγονός -έχουμε οργανώσει μεγάλα αθλητικά γεγονότα, όπως τους Παγκόσμιους Αγώνες Στίβου-  απαιτούν κάτι πολύ περισσότερο από τις άλλες φορές. Απαιτούν η διοίκησή μας, οι επιχειρήσεις μας, οι κοινωνικοί φορείς, το σύνολο της κοινωνίας να λειτουργήσουν σε επίπεδο και με αποδόσεις ενός παγκοσμιοποιημένου επιχειρήματος. Θα είμαστε το κέντρο της παγκόσμιας κοινωνίας και πρέπει να αρθούμε στο ύψος αυτής της περίστασης, να έχουμε το επίπεδο που απαιτείται, για να μπορέσουμε να ανταποκριθούμε στις απαιτήσεις που έχει η παγκόσμια κοινωνία από τον τόπο και τη χώρα, που είναι το κέντρο της για τέσσερα χρόνια.
Απαιτούν να είμαστε εμείς, σε όλα που αφορούν τους αγώνες, από τις κατασκευές, τη φιλοξενία, τις τηλεπικοινωνίες, την ασφάλεια, στην παγκόσμια πρωτοπορία και ξέρουμε ότι δεν είμαστε. Απέχουμε ακόμη αρκετά.  Και για να πετύχουμε σε αυτό, στο να είμαστε στο πρώτο επίπεδο που πρέπει να είμαστε, οφείλουμε να προχωρήσουμε με γοργά βήματα τον κοινωνικό εκσυγχρονισμό. Γιατί για να το πετύχουμε αυτό χρειάζεται να εκσυγχρονίσουμε την κοινωνία μας.
Οι Ολυμπιακοί Αγώνες είναι ένα γεγονός με τόσο μεγάλες επιπτώσεις στη λειτουργία της κοινωνίας μας, όσο έχει και η Οικονομική και Νομισματική 'Ενωση. Σε αυτό το μεγάλο γεγονός πρέπει να ανταποκριθούμε αλλάζοντας τρόπους λειτουργίας, προσπαθώντας, πετυχαίνοντας συνεχώς ένα υψηλότερο επίπεδο.
Κυρίες και κύριοι συνάδελφοι, συχνά ορισμένοι διερωτώνται ποιο είναι το όραμά μας για τους αγώνες και αν έχουμε εμείς όραμα. Σε όλους αυτούς απαντάω, ότι το όραμά μας είναι οι Ολυμπιακοί Αγώνες του 2004 να είναι Ολυμπιακοί που να προωθούν ένα νέο πρότυπο. Οι νέοι Ολυμπιακοί να ενώσουν το αθλητικό ιδεώδες με την πνευματική αναζήτηση και παρουσία. Να είναι γιορτή της νεολαίας και της φιλίας και όχι εμπορικό πανηγύρι. Να ενισχύσουμε τη διεθνή μας θέση και να προβάλουμε την Ελλάδα και τον πολιτισμό της σε κάθε γωνιά της γης.
Επιδιώξή μας είναι, επίσης, να χρησιμοποιήσουμε τους αγώνες ως καταλύτη για αλλαγές στην πόλη της Αθήνας. Αλλαγές που θα την καταστήσουν μητροπολιτικό κέντρο, αντάξια της ιστορίας της και των παραδόσεών της.  Αλλά, επίσης, να ενεργοποιήσουμε την ελληνική περιφέρεια στο ολυμπιακό γίγνεσθαι, ώστε οι Ολυμπιακοί Αγώνες να μην είναι οι αγώνες μόνο της Αθήνας, αλλά να είναι αγώνες ολόκληρης της Ελλάδας.
Επιδίωξή μας επίσης, είναι να ευαισθητοποιήσουμε αλλά και να ενεργοποιήσουμε τους πολίτες, τους νέους, τους απόδημους 'Ελληνες σ' αυτήν την κοινή εθνική προσπάθεια. 'Ετσι θα καταστήσουμε πράξη την αντίληψη ότι δεν είναι η Αθήνα και η Ελλάδα που υπηρετούν τους Ολυμπιακούς Αγώνες, δεν είμαστε για να υπηρετήσουμε, αλλά αντίθετα ότι μπορούμε να καταφέρουμε οι Ολυμπιακοί Αγώνες να εξυπηρετούν την ανάπτυξη και την πρόοδο της Ελλάδας και της Αθήνας.
Ο σχεδιασμός μας υπακούει σ' αυτήν ακριβώς τη λογική. Αντιμετωπίζουμε τους Ολυμπιακούς αγώνες -γιατί είναι- ως ένα κορυφαίο αθλητικό γεγονός, αλλά είναι και μια μεγάλη αναπτυξιακή ευκαιρία για τη χώρα και έτσι τους αντιμετωπίζουμε. Ευκαιρία που θα δημιουργήσει εκατόν τριάντα χιλιάδες νέες θέσεις εργασίας, θα αυξάνει το Ακαθάριστο Εγχώριο Προϊόν κάθε χρόνο μέχρι το 2004, θα συμβάλει στην ενίσχυση της βιομηχανίας μας, της βιοτεχνίας μας, του τουρισμού, θα συμβάλει στην ανάπτυξη του κατασκευαστικού τομέα.
Επειδή θα συμβούν όλα αυτά, η Ελλάδα που θα φιλοξενήσει το 2004 τους Ολυμπιακούς Αγώνες θα είναι μια άλλη Ελλάδα. Μια Ελλάδα σε κίνηση, μια Ελλάδα που πάει μπροστά.
Για εμάς οι Ολυμπιακοί Αγώνες δεν είναι μια ανεξάρτητη διαδικασία που ακολουθεί παράλληλη διαδρομή με το κυβερνητικό μας έργο. Δεν υπάρχουν οι αγώνες και παράλληλα με τους αγώνες, σε διαφορετική κατεύθυνση, είναι η κυβερνητική προσπάθεια και η συνολική προσπάθεια της κοινωνίας. Αντίθετα, οι δύο διαδικασίες, οι δύο στόχοι τέμνονται, οι δύο στόχοι συνδέονται άρρηκτα, στενά και αυτό σημαίνει ότι και οι Ολυμπιακοί Αγώνες εντάσσονται μέσα στο στόχο για πολιτισμό, καλύτερη ποιότητα ζωής, ισόρροπη ανάπτυξη στην περιφέρεια, απασχόληση. Στόχους που έχει και η κεντρική πολιτική μας.
Για εμάς θέλω επίσης να τονίσω ότι οι Ολυμπιακοί Αγώνες δεν μπορούν να λήγουν το Σεπτέμβρη του 2004.
Δεν θεωρούμε ότι η προσπάθεια που θα καταβάλλουμε για τέσσερα χρόνια αφορά μόνο ένα δεκαπενθήμερο και όταν περάσει αυτό το δεκαπενθήμερο των αρχών του Αυγούστου του 2004, τότε θα λήξει η προσπάθεια. Διαμορφώνουμε το πρόγραμμά μας ώστε για αρκετά χρόνια μετά το 2004 η Αθήνα και η Ελλάδα να καρπωθούν τα πολλαπλά οφέλη από τη διεθνή προβολή της χώρας.
'Oταν τελειώσουν οι Αγώνες τον Αύγουστο του 2004 -γιατί αρχές Αυγούστου του 2004 θα γίνουν οι Αγώνες- τότε θα υπάρχει κάτι το οποίο θα μείνει μόνιμο στον τόπο και αυτό το κάτι θα είναι ιδιαίτερα σημαντικό και θα βοηθήσει την περαιτέρω ανάπτυξή του, την περαιτέρω ανάπτυξη ολόκληρης της χώρας, αλλά και ειδικότερα της περιοχής. Μπορούμε να θυμηθούμε τη σημαντική ώθηση στην ανάπτυξη της Βαρκελώνης που είχαν οι Ολυμπιακοί Αγώνες εκεί.
'Ολα αυτά τα οποία σας ανέφερα, θέλω να επαναλάβω πάλι ότι δεν μπορούμε να τα κάνουμε μόνοι μας. Το πόσο γρήγορα θα προχωρήσουμε δεν εξαρτάται μονάχα από τις προσπάθειες της Κυβέρνησης ή της οργανωτικής επιτροπής, της "ΑΘΗΝΑ 2004". Εξαρτάται από τις πολιτικές δυνάμεις, εξαρτάται όμως επίσης και από το κατά πόσο οι παραγωγικές δυνάμεις θα αντιμετωπίσουν τους Ολυμπιακούς Αγώνες ως μία μακροπρόθεσμη αναπτυξιακή ευκαιρία.
Και όταν λέω μακροπρόθεσμη αναπτυξιακή ευκαιρία, εννοώ ότι δεν θα τους δουν κάτω από το πρίσμα πρόσκαιρης αποκόμισης κερδών. Δεν θα αισθανθούν ότι υπάρχει μία περίοδος παχιών αγελάδων, την οποία μπορούν να εκμεταλλευθούν και μετά να αδιαφορήσουν.
Είμαι σίγουρος ότι όλοι οι παραγωγικοί τομείς της χώρας, από τους ξενοδόχους μέχρι τους κατασκευαστές θα κατανοήσουν τη σημασία της συμβολής τους και θα υποστηρίξουν ουσιαστικά την προσπάθειά μας.
Δεν θα επιτρέψουμε με κανέναν τρόπο επιμέρους συμφέροντα να καθυστερήσουν και πολύ περισσότερο δεν θα επιτρέψουμε επιμέρους συμφέροντα να υποθηκεύσουν την κοινή προσπάθεια.
Το πόσο γρήγορα θα προχωρήσουμε εξαρτάται επίσης και από τη συμμετοχή της Τοπικής Αυτοδιοίκησης στην προσπάθεια αυτή. 'Εχουμε υιοθετήσει ανοικτό διάλογο με το Δήμο Αθηναίων, αλλά και με όλους τους δήμους της Αττικής, οι οποίοι εμπλέκονται έμμεσα ή άμεσα στην Ολυμπιακή προετοιμασία.
Δημιουργήσαμε την Επιτροπή των Ολυμπιακών Δήμων σε επίπεδο επικράτειας και συνεργαζόμαστε με την ΚΕΔΚΕ, την ΤΕΔΚΝΑ και την ΕΝΑΕ.  Κυρίες και κύριοι συνάδελφοι, διάφοροι υποστηρίζουν ότι είμαστε στο μηδέν όσον αφορά την προετοιμασία, ότι κινδυνεύουμε να  μας πάρουν τους Αγώνες, ότι είμαστε υπό την εποπτεία της ΔΟΕ. 'Ολη αυτή η δήθεν "πληροφόρηση" υπακούει σε μικροκομματικές σκοπιμότητες.
Θα ήθελα να ξεκαθαρίσω μερικά πράγματα: Στους τριάντα μήνες από την ανάληψη των Αγώνων έχουμε κάνει σημαντικά βήματα. Κανείς από μας δεν ισχυρίστηκε ότι από το 1998 ή το 1999 θα είχαμε κατασκευάσει όλα τα έργα και θα είχαμε οργανώσει όλα τα προγράμματα, τα οποία προβλέπονται για τους Αγώνες. Αυτό το οποίο ισχυριστήκαμε και ισχυριζόμαστε ήταν ότι χρειαζόμασταν περίπου δύο με δυόμισι χρόνια για να ετοιμαστούμε για την επόμενη φάση.
Υπάρχει μία φάση του σχεδιασμού, υπάρχει μία φάση της ωρίμανσης των έργων, υπάρχει μία φάση προετοιμασίας των προγραμμάτων και μετά από αυτήν τη φάση ακολουθεί η φάση της υλοποίησης. 'Οταν παίρνεται η απόφαση να κατασκευαστεί ένα εργοστάσιο, ένας αυτοκινητόδρομος, ένα υδροηλεκτρικό έργο χρειάζονται χρόνια για να δημιουργηθούν και να οργανωθούν οι φορείς που θα κατασκευάσουν το έργο, να γίνουν οι κατασκευαστικές και επιχειρησιακές μελέτες και να ξεκινήσουν οι κατασκευές.
Oι Ολυμπιακοί Αγώνες δεν ξεφεύγουν από αυτόν τον κανόνα που ισχύει για όλα τα έργα. 'Αλλωστε, γι'αυτό και η απόφαση για τη διοργάνωση πέντε έξι χρόνια προτού γίνει η διοργάνωση. Γι'αυτό χρειάζεται αυτός ο χρόνος τον οποίο αποφάσισε η Ολυμπιακή Επιτροπή, ώστε να γίνει η απαραίτητη προετοιμασία κατά φάσεις. Υπάρχουν καθυστερήσεις; Ασφαλώς υπάρχουν. Γιατί δεν έχουμε πάντοτε αρκετή εμπειρία. Γιατί οι συνήθεις διοικητικές διαδικασίες, όπως συνεννοήσεις των Υπουργείων, ανάμεσα στους υπηρεσιακούς παράγοντες, είναι χρονοβόρες. Γιατί είχαμε να λύσουμε προβλήματα τα οποία είχαν σημαντική επίπτωση στο μέλλον της πόλεως και του περιβάλλοντος, όπως επίπτωση για τον προϋπολογισμό του όλου εγχειρήματος. Και αυτά απαιτούν χρόνο. Γιατί η συναίσθηση ότι ο διαθέσιμος χρόνος είναι περιορισμένος, δεν ήταν πιεστική. Γιατί συνοπτικά η κοινωνία μας υστερεί ακόμα σε πολλά πράγματα. Αλλά παρ'όλα αυτά, οι μηδενιστικοί ισχυρισμοί εκείνων οι οποίοι ενδιαφέρονται πολύ περισσότερο για αντιπολιτευτικές εντυπώσεις, παρά για τους αγώνες, απέχουν πολύ από την πραγματικότητα.  Τις όποιες δυσκολίες θα τις ξεπεράσουμε, όπως ξεπεράσαμε και στο παρελθόν τις δυσκολίες που αντιμετώπισε η πολιτική μας. Γιατί και στους Ολυμπιακούς Αγώνες για να επιτύχουμε πρέπει να επιβάλουμε νέους ρυθμούς και νέες πρωτοβουλίες και τους ρυθμούς αυτούς και τις πρωτοβουλίες θα τις επιβάλουμε.
Κυρίες και κύριοι συνάδελφοι, η φάση που είμαστε σήμερα είναι άχαρη.  Δεν προσφέρεται για εντυπωσιασμούς. Αφορά νομοθετικές πράξεις, τον ευρύτερο, αλλά και τον εξειδικευμένο σχεδιασμό για τους αγώνες, την οργάνωση του διοικητικού συστήματος, την ωρίμανση των τεχνικών έργων και των αναγκαίων προγραμμάτων και δράσεων.
Τα προβλήματα που επεσήμανε ο κ. Σάμαρανγκ στις δηλώσεις του ήταν γνωστά. Για να αντιμετωπιστούν είχε ήδη ξεκινήσει η επανεξέταση σημαντικών αποφάσεων και λειτουργιών.
Αναφέρω ενδεικτικά: Την αναθεώρηση του μοντέλου της αυτοχρηματοδότησης των περισσοτέρων έργων. Αυτό ήταν ένα μεγάλο θέμα που αντιμετωπίσαμε και αλλάξαμε την κατεύθυνση. Και ένα άλλο μεγάλο θέμα ήταν  η αποκέντρωση από τον "ΑΘΗΝΑ-2004" των φορέων υλοποίησης των έργων.  Μεταφέραμε έργα σε άλλους φορείς, τον Οργανισμό Εργατικής Κατοικίας, τον ΟΔΙΕ, το ΥΠΕΧΩΔΕ. Εξάλλου το μέγεθος και η πολυπλοκότητα του εγχειρήματος είχε ήδη οδηγήσει σε προβληματισμούς για την αποτελεσματικότητα της αρχικής διϋπουργικής επιτροπής και του τρόπου λειτουργίας του "ΑΘΗΝΑ-2004".  Είχα ήδη έρθει σε επαφή με τη Διεθνή Ολυμπιακή Επιτροπή, προ των δηλώσεων του κ.Σάμαρανγκ γι'αυτά ακριβώς τα θέματα. Οι σχετικές επισημάνσεις της Διεθνούς Ολυμπιακής Επιτροπής συνέπεσαν απλώς με τις κυοφορούμενες αλλαγές που είχαμε ξεκινήσει εμείς.
'Οπως γνωρίζετε, συγκρότησα ήδη διϋπουργική επιτροπή της οποίας προεδρεύω, καθώς επίσης και μια διϋπουργική ομάδα διοίκησης έργου, στην οποία προεδρεύει ο Υπουργός Πολιτισμού. Με τις αποφάσεις αυτές εξασφαλίζουμε τον αναγκαίο συντονισμό σε κυβερνητικό επίπεδο και προχωρούμε στη λήψη των αναγκαίων αποφάσεων με ταχύτερους ρυθμούς.  Ταυτόχρονα, αποφασίσαμε την αλλαγή του τρόπου λειτουργίας του "ΑΘΗΝΑ-2004" και την κατάργηση ή αλλαγή, μιας σειράς διατάξεων της υπάρχουσας νομοθεσίας, ώστε να περιοριστούν αισθητά χρονοβόρες διαδικασίες.
Το σχετικό νομοσχέδιο κατατέθηκε ήδη στη Βουλή, συζητήθηκε στην Επιτροπή και πρόκειται να συζητηθεί στις αρχές Ιουνίου, για να ληφθούν οι αποφάσεις.
Στο διάστημα των τριών τελευταίων εβδομάδων προχωρήσαμε σε ουσιαστική αντιμετώπιση μιας σειράς θεμάτων, που ήταν το κάθε ένα για διάφορους λόγους ανοικτό. Παραδείγματος χάρη, αναφέρω ενδεικτικά τη χρηματοδότηση.  Σε σχέση με τη χρηματοδότηση, επειδή πολλή συζήτηση γίνεται, έχουμε ως επιδίωξη τα έργα εκείνα τα οποία μπορούν να χρηματοδοτηθούν από το Γ' Κοινοτικό Πλαίσιο Στήριξης, να χρηματοδοτηθούν από το Γ' Κοινοτικό Πλαίσιο Στήριξης. Γιατί είναι ορισμένα έργα τα οποία δεν είναι στενά συνδεδεμένα με τους Aγώνες ή δεν αφορούν μόνο τους αγώνες και εντάσσονται στην ευρύτερη ανάπλαση της Αττικής. Αλλά όπως ξέρετε το Γ' Κοινοτικό Πλαίσιο Στήριξης βρίσκεται ακόμα σε διαδικασίες έγκρισης και ολοκληρώνονται αυτές οι διαδικασίες έγκρισης στην Ευρωπαϊκή Επιτροπή.  Αλλά αυτό ήταν ένα παράδειγμα.
Πήραμε όμως αποφάσεις και για άλλα έργα στους τομείς των μεταφορών, υγείας, τηλεπικοινωνιών, της φιλοξενίας της ολυμπιακής οικογένειας και της ασφάλειας με τη δημιουργία Στρατηγείου της Αστυνομίας Ειδικής Υπηρεσίας για τη διαμονή των εκπροσώπων Τύπου.
'Ομως στο χρόνο που πέρασε δεν χωροθετήσαμε απλά τα ολυμπιακά έργα, δεν είπαμε ότι πρέπει να γίνουν στο Σχοινιά ή στο Φάληρο ή στο Ελληνικό, αλλά επιπλέον δημιουργήσαμε και νομοθετικά εξασφαλίσαμε ένα δίκτυο υπερτοπικών ολυμπιακών πόλων, που αγκαλιάζει την πόλη και περιλαμβάνει ως λειτουργικές συνιστώσες τις περιοχές υποδοχής των ολυμπιακών έργων.
Εμείς θεωρήσαμε κι έτσι σχεδιάσαμε και γι' αυτό η προσπάθεια, ότι οι Ολυμπιακοί Αγώνες πρέπει να είναι η αιτία, η αφορμή να αναβαθμίσουμε ορισμένες περιοχές της Αττικής, οι οποίες είναι υποβαθμισμένες.
Δώσαμε επίσης ιδιαίτερη προσοχή στη μεταολυμπιακή χρήση, αποφεύγοντας όσες δεν είναι συμβατές με την αντίληψή μας για την Αθήνα. Υιοθετήσαμε μεταολυμπιακές χρήσεις αναψυχής και πολιτισμού, αποκλείοντας ρητά χρήσεις όπως κατοικίες, καζίνο, ξενοδοχεία, γραφεία, κέντρα διασκέδασης. Δεν ήταν κάτι εύκολο. Και δεν έχει παρά να δει κανείς τη Βαρκελώνη, όπου οι μεταολυμπιακές χρήσεις έχουν υπάρξει ακριβώς με εκμετάλλευση από επιχειρήσεις των χώρων οι οποίοι διαμορφώθηκαν για τους Ολυμπιακούς Αγώνες. Εμείς θέλαμε οι χώροι αυτοί να αποδοθούν στο κοινό για χρήσεις, όπως είπα, αναψυχής και πολιτισμού.
Αυτό βέβαια έχει μια συνέπεια, ότι τα έργα αυτά δεν είναι αυτοχρηματοδοτούμενα. Προτιμήσαμε να αποδώσουμε τους ολυμπιακούς πόλους στους κατοίκους και στους επισκέπτες αυτής της πόλης, ακόμα και αν μεταφράζεται σε επιβάρυνση του προϋπολογισμού για τους Ολυμπιακούς Αγώνες. Πιστεύω ότι αυτή η απόφαση ήταν θαρραλέα και έχει μια ιστορική προοπτική.
Επίσης, υιοθετήσαμε χαμηλά όρια οικοδόμησης σε όλες τις περιοχές, μόλις 3% ποσοστό κάλυψης στον Φαληρικό 'Ορμο, ποσοστό που μεταφράζεται σε δέκα δομήσιμα στρέμματα, στα τριακόσια σαράντα του παράκτιου πάρκου, μόλις 3% το ποσοστό δόμησης στην ακτή του Αγίου Κοσμά. Στον νυν χώρο του Ιπποδρόμου τηρήσαμε την υπόσχεση την οποία είχαμε δώσει στους δήμους και το ποσοστό κάλυψης μειώθηκε από 70% σε 30%. Δηλαδή, από εκατόν εξήντα ένα στρέμματα σε εξήντα εννιά στρέμματα. Μεταολυμπιακά ο χώρος αυτός θα φιλοξενήσει το συνεδριακό και εκθεσιακό κέντρο και θα ικανοποιήσει έτσι μια μεγάλη ανάγκη της πόλης.
Ορισμένοι ισχυρίζονται οτι με τους Oλυμπιακούς Aγώνες καταστρέφουμε το περιβάλλον. Αγνοούν απ'ότι φαίνεται το περιεχόμενο των ολυμπιακών νόμων που έχουμε θεσπίσει και με το οποίο έχουμε ενισχύσει την προστασία του περιβάλλοντος. Ισχυρίζονται για παράδειγμα ότι θα εξαφανίσουμε τον βιότοπο του Σχοινιά. Φαίνεται ότι τον προτιμούν ως έχει σήμερα, με τις καταπατήσεις, την αυθαίρετη κατασκήνωση, την προϊούσα αποξήρανσή του και τη λειτουργία του αεροδρομίου του Μαραθώνα μέσα στο βιότοπο.
Εμείς έχουμε μία άλλη αντίληψη. Απομακρύνουμε το αεροδρόμιο μέχρι το 2001, δημιουργούμε ζώνες προστασίας του βιότοπου με ελεγχόμενη πρόσβαση, δρομολογούμε την ανάταξη του βιότοπου μέσω της κατασκευής του κωπηλατικού στίβου.
Θα σας αναφέρω και το παράδειγμα του Αγίου Κοσμά, του οποίου η παραλία το 2004 θα έχει απαλλαγεί από τις χρήσεις που σήμερα κρατούν  μακριά τον κόσμο από τη θάλασσα. Ο κόσμος δεν μπορεί να πάει στη θάλασσα. Αυτό όμως θα αλλάξει. Και θα φιλοξενεί η παραλία του Αγίου Κοσμά ένα νέο παράκτιο πάρκο, το Ολυμπιακό Κέντρο Ιστιοπλοϊας, που μεταολυμπιακά θα λειτουργεί ως πόλος αναψυχής τουρισμού και ναυταθλητισμού.
Για το βασικό ολυμπιακό έργο, κυρίες και κύριοι συνάδελφοι, το ολυμπιακό χωριό, υιοθετήσαμε κοινωνικά κριτήρια. Οι δύο χιλιάδες πεντακόσιες κατοικίες που συνθέτουν τον πρότυπο οικισμό θα αποδοθούν μετά τους Ολυμπιακούς Αγώνες στους δικαιούχους του Οργανισμού Εργατικής Κατοικίας που κατασκευάζει το έργο. Η τεχνική προετοιμασία του έργου προχωρά με ταχείς ρυθμούς με την εκτίμηση ότι το πρώτο τρίμηνο του 2001 το έργο αυτό θα έχει δημοπρατηθεί. Δεν είναι τυχαίο άλλωστε ότι το έργο αυτό, αν και το μεγαλύτερο, ίσως και το πολυπλοκότερο της ολυμπιακής διοργάνωσης, θεωρείται από την ΔΟΕ ότι βρίσκεται σε καλή πορεία.  Μερικοί αναρωτιούνται τώρα γιατί χρειάστηκε να φθάσουμε μέχρι το 2001 για να δημοπρατηθεί το έργο του ολυμπιακού χωριού και γιατί αυτό δεν έγινε νωρίτερα. Θα σας περιγράψω  τι χρειάστηκε να γίνει στο ενδιάμεσο διάστημα. Χρειάστηκε τεχνική προμελέτη, οικονομική ανάλυση του έργου, περιβαλλοντική θεώρηση, αρχαιολογικές έρευνες λόγω της παρουσίας του Αδριάνειου υδραγωγείου, έρευνες οι οποίες συνεχίζονται, γεωλογικές έρευνες σε βάθος εκατό μέτρων, μικροζωνική μελέτη εξαιτίας του πρόσφατου σεισμού -και ο πρόσφατος σεισμός συνέβαλε στο να χρειαστούν ακόμα περισσότερες προετοιμασίες- τροποποίηση του γενικού πολεοδομικού σχεδίου, για την ένταξη της περιοχής στο σχέδιο πόλεως, κήρυξη και συντέλεση της απαλλοτρίωσης, κατάρτιση σύμβασης μεταξύ της "ΑΘΗΝΑ 2004" και του ΟΕΚ, διαγωνισμός για τα αρχιτεκτονικά και πολεοδομικά σχέδια, πολεοδομική μελέτη.
Σε αυτήν την πολύ σύντομη περιγραφή δεν έχω συμπεριλάβει μία σειρά από αναγκαίες διοικητικές ενέργειες που έγιναν σε επίπεδο δήμου ή νομαρχίας ή επίσης τις αναγκαίες ενέργειες που έγιναν από πλευράς του ΟΕΚ. 'Ολες αυτές οι ενέργειες μοιάζουν προφανείς. Ωστόσο, όμως, αντιλαμβάνεστε ότι η έγκαιρη ολοκλήρωσή τους μοιάζει με αγώνα δρόμου. Είναι ένας αγώνας δρόμου. Αλλά πιστεύω ότι χρειαζόταν να αναφέρω αυτό το παράδειγμα -θα μπορούσα να αναφέρω και άλλα παραδείγματα- για να δώσω μια απάντηση σε αυτό τον ισχυρισμό ότι κάπου βρισκόμαστε τώρα το 2000, ακριβώς στο ίδιο σημείο όπου βρισκόμαστε τη στιγμή που μας ανατέθηκαν οι αγώνες.  Δεν είναι αλήθεια αυτό. Απέχει πόρρω από την αλήθεια αυτός ο ισχυρισμός.
Θα έλθω, κυρίες και κύριοι συνάδελφοι, και σε έναν άλλο ισχυρισμό ο οποίος ακούγεται συχνά, ότι καθυστερούμε εσκεμμένα και ότι επικαλούμενοι το χρονικό αδιέξοδο θα δρομολογήσουμε μελέτες και έργα με απευθείας ανάθεση.
Είναι ένας ισχυρισμός που κρατάει δύο χρόνια τώρα. Τον έχω ακούσει από την αρχή. Και ενισχύεται από τις κασσάνδρες που κάθε φορά που φέρνουμε ένα σχέδιο νόμου για τους Ολυμπιακούς Αγώνες τον ξαναπροβάλλουν και κάθε φορά όμως ο ισχυρισμός αυτός διαψεύδεται και θα συνεχίσει να διαψεύδεται.
'Οσοι ισχυρίζονται τέτοια πράγματα, εξυπηρετούν άλλα συμφέροντα. Αν είναι να τον δείτε, τότε μην τον προβάλετε τώρα. 'Οταν έρθει η στιγμή, να τον προβάλετε. Μην τον προβάλλετε συνεχώς. 'Οσοι ισχυρίζονται τέτοια πράγματα, εξυπηρετούν άλλα συμφέροντα και θα έλεγα ότι αγνοούν βασικές διατάξεις της εθνικής και της κοινοτικής νομοθεσίας.
Αγνοούν ότι στα τριάντα χιλιάδες περίπου έργα, που έχουν συντελεστεί τα χρόνια αυτά στη χώρα, υπάρχει μια διαδικασία. Και η διαδικασία αυτή εφαρμόζεται. Αγνοούν ότι υπάρχουν κοινοτικές οδηγίες, οι οποίες εφαρμόζονται, ότι υπάρχει νομοθεσία, η οποία εφαρμόζεται.  Και εμείς είχαμε και έχουμε πρόθεση να γίνουν όλα με διαφάνεια.
Λοιπόν, θα έλεγα να μην οδηγούν τον απλό πολίτη, που παρακολουθεί την προετοιμασία, σε λάθος συμπεράσματα, γιατί τον απομακρύνουν από την προσπάθεια, την οποία πρέπει να κάνουμε και που αφορά όλους.
Σε λίγους μήνες, σαράντα πέντε ολυμπιακά έργα, που είναι υπό την ευθύνη διαφόρων οργανισμών, θα έχουν δημοπρατηθεί σε ό,τι αφορά την κατασκευή τους. Ο χρόνος ολοκλήρωσης αυτών των έργων, είναι φανερό ότι ανάλογα με το μέγεθος του έργου ποικίλλει και ανάλογα με τις δυσκολίες οι οποίες μπορεί να υπάρξουν ή υπάρχουν. Ποικίλλει από το 2002 μέχρι τον Μάρτιο ή τον Απρίλιο του 2004, για τα περισσότερα σύνθετα έργα, όπως είναι το κωπηλατοδρόμιο του Σχοινιά  ή το Ολυμπιακό Χωριό.
Αλλά για λόγους σύγκρισης σημειώνω ότι στο Σίδνεϋ τα περισσότερα έργα ολοκληρώθηκαν έξι ή επτά μήνες πριν από τους αγώνες. Και υπάρχουν και σήμερα έργα, τα οποία δεν έχουν ξεκινήσει στο Σίδνεϋ ή θα έχουν ολοκληρωθεί ακριβώς πριν από τους αγώνες.
Δεν ισχυρίζομαι ότι πρέπει να εξαντλήσουμε  κάθε χρονικό διάστημα, που έχουμε στη διάθεσή μας. Ισχυρίζομαι όμως ότι το μέγεθος και η πολυπλοκότητα του εγχειρήματος οδηγεί κάθε ολυμπιακή πόλη σχεδόν στην εξάντληση του διαθέσιμου χρόνου.
Τέλος, θέλω να τονίσω, κυρίες και κύριοι συνάδελφοι, ότι, επειδή η προσοχή στρέφεται στα έργα και όλη η συζήτηση γίνεται για τα έργα, οι Ολυμπιακοί Αγώνες δεν είναι μόνο έργα. Οι Ολυμπιακοί Αγώνες είναι κάτι πολύ περισσότερο. Τα έργα είναι μια προϋπόθεση για τους αγώνες.  Αναφέρθηκα προηγούμενα στο ότι οι Ολυμπιακοί Αγώνες είναι μια ευκαιρία, μία πρόκληση, μια υποχρέωση για κοινωνικό εκσυγχρονισμό. Και αυτό δεν είναι ένα σχήμα λόγου. Πρέπει να μάθουμε να λειτουργούμε με άλλους τρόπους. Πρέπει να μάθουμε να λειτουργούμε με ταχύτητα, με μεθοδικότητα, να δουλέψουμε με συνεργασία, με συνέργεια η οποία θα αντικαθιστά τον ατομικισμό. Να έχουμε προγραμματισμό, ο οποίος να είναι ουσιαστικός και δεν θα εξαντλείται σε μια επιδερμική μέριμνα για το τι γίνεται για το αύριο. Πρέπει να έχουμε συναίνεση και όχι αντιπαλότητα.  Αν δεν τα καταφέρουμε όλα αυτά, δεν θα κερδίσουμε το στοίχημα που θέτουν οι Ολυμπιακοί Αγώνες. Και όσον αφορά το στοίχημα, δεν εννοώ ότι δεν θα διοργανώσουμε ένα κορυφαίο αθλητικό γεγονός. Αυτό θα το διοργανώσουμε, αλλά εκείνο που πρέπει να πετύχουμε, είναι να αξιοποιήσουμε τη μοναδική ευκαιρία που δίνουν οι Ολυμπιακοί Αγώνες για την ανάπτυξη της χώρας που τους φιλοξενεί. Αυτό είναι το στοίχημα. Και αυτό το στοίχημα πρέπει να κερδίσουμε.
Εμείς υποστηρίζουμε ότι οι αλλαγές και οι τομές που θα δρομολογήσουμε στις μεταφορές, στην κυκλοφορία, στον πολιτισμό, στον τρόπο οργάνωσης του δημόσιου τομέα, παντού, σε όλους τους χώρους, θα διατηρηθούν και μετά το 2004 ως κληρονομιά των Ολυμπιακών Αγώνων για τη χώρα.
Kυρίες και κύριοι συνάδελφοι, εμείς προχωρούμε σε όλα αυτά τα οποία σας ανέπτυξα με βάση ένα συγκεκριμένο πρόγραμμα δράσης, που στοχεύει να αναδείξει τα πλεονεκτήματα που προσφέρονται στη διοργανώτρια χώρα.  'Εχουμε τρία μεγάλα υποπρογράμματα. Το πρώτο, το πρόγραμμα "ΑΘΗΝΑ 2004" περιλαμβάνει το σύνολο των δράσεων που θα καταστήσουν την Ολυμπιάδα εφαλτήριο για τη μετατροπή της πρωτεύουσας σε μικροπολιτικό κέντρο. Αυτό αφορά την ευρύτερη περιοχή της πρωτεύουσας, αποσκοπεί στην αισθητική της και λειτουργική της αναβάθμιση. Μίλησα για τους διάφορους πόλους τους οποίους έχουμε καθορίσει για να γίνουν τα ολυμπιακά έργα και μέσα απ' αυτά να αναβαθμισθεί η πόλη. Αυτό είναι το πρώτο πρόγραμμα, το πρόγραμμα "ΑΘΗΝΑ 2004".
Το πρόγραμμα "ΕΛΛΑΔΑ 2004" περιλαμβάνει το σύνολο των έργων που αφορούν την περιφέρεια της χώρας. Μέσα από τη διοργάνωση των Ολυμπιακών Αγώνων δημιουργούνται σημαντικές ευκαιρίες για την ανάπτυξη της ελληνικής περιφέρειας. Παράλληλα η προβολή των Ολυμπιακών Αγώνων βεβαίως θα οδηγήσει σε ένα μεγάλο κύμα τουριστών στη χώρα, θα οδηγήσει σε διαδικασίες ανάπτυξης σε όλην την περιφέρεια και θα συμβάλει έτσι στην περιφερειακή ανάπτυξη. Η Κυβέρνηση έχει δεσμευθεί για το πρόγραμμα "ΕΛΛΑΔΑ 2004" γιατί πιστεύουμε ότι η περιφέρεια δικαιούται συμμετοχή στη μεγάλη ευκαιρία που προσφέρουν στη χώρα μας οι Ολυμπιακοί Αγώνες. Δεν είναι μία ευκαιρία που επαναλαμβάνεται.
Το τρίτο υποπρόγραμμα είναι το πρόγραμμα "ΠΟΛΙΤΗΣ και 2004" και περιλαμβάνει το σύνολο των δράσεων που θα φέρνει τον πολίτη στην Ελλάδα και στο εξωτερικό κοντά στους Ολυμπιακούς Αγώνες και στον Ολυμπισμό.  Είναι το πρόγραμμα που αφορά την πληροφόρηση, την κινητοποίηση, τη συμμετοχή των πολιτών, την προβολή της χώρας.
Υπάρχουν και μερικές ειδικές δράσεις σε σχέση με την Αρχαία Ολυμπία, τους παραολυμπιακούς, την πολιτιστική Ολυμπιάδα και το αθλητικό πρόγραμμα με το οποίο στοχεύουμε στην ανάδειξη νέων αθλητών.
Γνωρίζουμε ότι στους Ολυμπιακούς Αγώνες όλοι οι 'Ελληνες θα περιμένουν αθλητικές επιτυχίες. Εργαζόμαστε για να υπάρξουν αυτές οι αθλητικές επιτυχίες, εργάζονται οι αθλητές μας. Το 2004 ελπίζω ότι θα αποδείξουμε ότι η άνοιξη του ελληνικού αθλητισμού, την οποία γνωρίσαμε, είναι μόνιμη, δεν είναι ευκαιριακή. Αντέχει στο χρόνο.
Αγαπητοί συνάδελφοι, οι Ολυμπιακοί Αγώνες του 2004 είναι εθνική υπόθεση. 'Εχω τη βεβαιότητα ότι εμείς οι 'Ελληνες θα διοργανώσουμε άρτιους Ολυμπιακούς Αγώνες. Στα επόμενα τέσσερα χρόνια, όταν λήξουν οι Ολυμπιακοί Αγώνες του Σίδνεϋ, εμείς οι 'Ελληνες θα είμαστε οι πρωταγωνιστές στον κόσμο στο θέμα των Ολυμπιακών Αγώνων, θα είμαστε οι πρωταγωνιστές όσον αφορά τη μεγάλη αυτή αθλητική διοργάνωση, διοργάνωση φιλίας και συνεργασίας.
Με πνεύμα δημιουργικότητας, άμιλλας και πρωτοπορίας προχωρούμε. Με συναίσθηση της σημασίας της διαχρονικής μας παρουσίας θα δώσουμε το δικό μας στίγμα σε αυτούς τους αγώνες και πιστεύω ότι όλοι μαζί θα πετύχουμε, όπως έχουμε πετύχει και σε άλλους πολύ σημαντικούς στόχους.
Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.) ΠΡΟΕΔΡΟΣ (Απόστολος Κακλαμάνης):  Ο Αρχηγός της Αξιωματικής Αντιπολιτεύσεως Πρόεδρος της Νέας Δημοκρατίας κ. Κώστας Καραμανλής, έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, στην ανούσια έκθεση ιδεών, που μας παρουσίασε ο κύριος Πρωθυπουργός, δύο ισχυρισμοί είναι αυτοί που προκαλούν εντύπωση.
Ο ένας είναι ότι όλα πάνε καλά. Το έχουμε ακούσει πολλές φορές αυτό το παραμύθι, κύριε Πρωθυπουργέ, και αποδεικνύεται πάντοτε με μεγάλη χρονική υστέρηση -και επιβεβαιώνεται- η ορθότητα των όσων λέμε. Και αν δεν θέλετε να πιστέψετε εμάς, ακούστε τους συνεργάτες σας, ακούστε το φιλικό σας Τύπο, ακούστε τους διεθνείς παράγοντες.
Ο δεύτερος, ακόμα πιο αποκαλυπτικός, θα έλεγα συνταρακτικός, ισχυρισμός είναι ότι για πρώτη φορά ακούσαμε: Nαι! Yπάρχουν κάποιες καθυστερήσεις, αλλά η κοινωνία μας υστερεί σε πάρα πολλά πράγματα.
Η κοινωνία φταίει, κύριε Πρωθυπουργέ, λοιπόν! 'Οποτε έχει ευθύνη η Κυβέρνηση, φταίει η ελληνική κοινωνία, φταίνε οι Ελληνίδες και οι 'Ελληνες! (Χειροκροτήματα από την πτέρυγα της Νέας Δημοκρατίας) Κυρίες και κύριοι συνάδελφοι, πριν από σχεδόν τρία χρόνια, όλοι μαζί οι 'Ελληνες πανηγυρίζαμε την απόφαση των Aθανάτων να μας αναθέσουν τη διοργάνωση των Ολυμπιακών Αγώνων του 2004. Η χώρα που γέννησε τους Ολυμπιακούς Αγώνες αναλάμβανε την ιστορική ευθύνη που ζητούσε.  Ικανοποιούνταν το εθνικό μας αίσθημα. Νιώθαμε πως μπορούσαμε όλοι μαζί να δώσουμε κάτι παραπάνω, να σηκώσουμε, αν θέλετε, όλες και όλοι μαζί πιο ψηλά την πατρίδα μας. Αισθανόμασταν ότι η διοργάνωση αυτή μπορεί να αποτελεί το σύνδεσμο του παρελθόντος με το μέλλον μας, να είναι μία ευκαιρία προβολής, αλλά και ανάτασης της χώρας.
Κυρίες και κύριοι συνάδελφοι, πέρασαν έκτοτε σχεδόν τρία χρόνια.  Βρισκόμαστε από πλευράς χρόνου περίπου στο μέσον του δρόμου. Και όμως, τίποτα από εκείνα που οραματιζόμασταν στο χθες, δεν φαίνονται το ίδιο καθαρά σήμερα. 'Οσο πλησιάζουμε, τόσο πυκνώνει η καταχνιά. Τίποτε δεν προχωρεί σύμφωνα με τις δεσμεύσεις που αναλάβαμε. Η Δ.Ο.Ε. μάς δείχνει, μας έδειξε ήδη, την κίτρινη κάρτα.
Κανένας δεν ξέρει πότε θα αρχίσουν έργα, που θα έπρεπε να ξεκινήσουν από το 1998. Κανένας δεν ξέρει και δεν μπορεί να πει με σιγουριά ποιο τελικά θα είναι το κόστος και ποιος ο τελικός απολογισμός.
Το ερώτημα, αν οδηγούμαστε άραγε στην επιτυχία και την ανάταση που ονειρευτήκαμε ή μήπως σερνόμαστε σε ένα διεθνή διασυρμό, ακούγεται ολοένα και πιο συχνά, από ολοένα και περισσότερους. Ο κίνδυνος για ένα τρελό χορό δισεκατομμυρίων, που θα αφήνει δυσβάσταχτα χρέη και δυσμενέστατες οικονομικές επιπτώσεις, επισημαίνεται από άμεσα εμπλεκόμενους, από προσκείμενους στην Κυβέρνηση.
'Ηδη εξαιτίας των καθυστερήσεων, εξαιτίας της απραγίας της Κυβέρνησης, το αρχικά προβλεπόμενο κόστος έπαψε προ πολλού να ισχύει.  Υπολογιζόταν κοντά στο ένα τρισεκατομμύριο και εκτιμάται να ξεπεράσει κατά πολύ το ενάμισι. Ο χρόνος που κυλά άπρακτα φορτώνει τεράστια επιπλέον ποσά στις πλάτες των Ελλήνων. Αυξάνει το κόστος. Κάθε μέρα που περνά μάς φέρνει ένα ακόμα βήμα πιο κοντά στο αδιέξοδο. Μας οδηγεί σε έκτακτες περιστάσεις και αδιαφανείς διαδικασίες.
Και για όλα αυτά είστε απολύτως υπεύθυνος, κύριε Πρωθυπουργέ. Δεν έχετε ούτε καν το άλλοθι της άγνοιας. Διότι από την πρώτη στιγμή τόσο οι τεχνοκράτες του περιβάλλοντός σας, όσο και ολόκληρη η Αντιπολίτευση σας προειδοποιούσαν για τις ανάγκες, τις υποχρεώσεις σας και τις πιθανές συνέπειες.
Κυρίες και κύριοι συνάδελφοι, ενάμιση μήνα μετά την ανάθεση της διοργάνωσης στην Αθήνα, τεχνοκράτες, που βρίσκονται κοντά στον Πρωθυπουργό, κατέθεταν επίσημα την άποψή τους. "Οι κίνδυνοι από χαλαρή διαχείριση, υπερβάσεις, πελατειακές συναλλαγές, γιγαντισμό και ματαιοδοξία", ανέφερε η έκθεση Σπράου του Οκτωβρίου του 1997, "είναι σοβαροί". Και προσέθετε: "Αν οι κίνδυνοι αυτοί δεν αποφευχθούν, τότε οι συνέπειες θα είναι επώδυνες για την οικονομία". 'Εθετε συγκεκριμένους στόχους και τόνιζε ότι, ανάμεσα στα άλλα, προέχει η έγκαιρη εκτέλεση των έργων με πλατύ περιθώριο ασφαλείας.
Η καχυποψία και οι υπόνοιες αδιαφάνειας ξεκινούσαν από το εσωτερικό της Κυβέρνησης. Το Φεβρουάριο του 1998, αμέσως μετά τη συγκρότηση της διυπουργικής επιτροπής, ο Υπουργός ΠΕ.ΧΩ.Δ.Ε. που δεν συμπεριλαμβανόταν τότε στην επιτροπή, σε επιστολή προς τον τότε Υπουργό Πολιτισμού κ.  Βενιζέλο, έθετε ευθέως θέμα διαφάνειας. Και τόνιζε: "Θεωρώ επιτακτική ανάγκη για την κατοχύρωση της διαφάνειας να καθιερωθεί το πόθεν έσχες. Αν δεν ενσωματωθεί η αναφορά για το πόθεν έσχες, αυτό θα αποτελεί ουσιώδη έλλειψη".
Παράλληλα μάλιστα, εξέφραζε αγωνία και ανησυχία, επειδή είχαν παρέλθει άπρακτοι πέντε μόλις μήνες.
Στις αρχές του 1998, ο Πρωθυπουργός, αναγγέλλοντας την ίδρυση του "ΑΘΗΝΑ 2004" υπογράμμιζε ότι ο Οργανισμός θα χαρακτηρίζεται από απλότητα, λειτουργικότητα, χαμηλό λειτουργικό κόστος και διαχειριστική διαφάνεια.  Το Σεπτέμβριο του 1998, ο Υπουργός Πολιτισμού δήλωνε ότι η προετοιμασία των Ολυμπιακών Αγώνων, με πλήρη αίσθηση του επείγοντος, είναι εντός του χρονοδιαγράμματος και του σχεδιασμού. Τα λόγια  μοιράζονταν αφειδώς και σε κάθε κατεύθυνση. Τίποτε, όμως, δεν προχωρούσε.    Ούτε μια γραμμή σε κάποιο χαρτί.
Το Μάιο του 1999, η Νέα Δημοκρατία διοργάνωσε ημερίδα για την Αττική, με κεντρικό άξονα την προετοιμασία για τους Ολυμπιακούς Αγώνες και την αξιοποίηση της ευκαιρίας, που μας δινόταν, για έργα που θα βελτιώσουν τις συνθήκες και την ποιότητα ζωής στο Λεκανοπέδιο.
Ανάμεσα στα άλλα, επισημαίναμε την κυβερνητική απραγία και θέταμε ευθέως ένα καίριο ερώτημα: αν η αδράνεια οφειλόταν σε έλλειψη  ενδιαφέροντος ή συνιστούσε σκόπιμη επιλογή με ύποπτες επιδιώξεις.                   Εκφράζαμε ευθέως την υπόνοια μήπως σκόπιμα καθυστερούσαν τα έργα, για να οδηγηθεί η χώρα μπροστά σε αδιέξοδο και πιεστικές καταστάσεις, έτσι ώστε να ακολουθήσουν απευθείας αναθέσεις, χωρίς διαγωνισμούς, χωρίς στοιχειώδεις διαδικασίες διαφάνειας, χωρίς εγγυήσεις σεβασμού του δημοσίου χρήματος.
Στα μέσα του Ιουλίου του 1999, ο Μιλτιάδης 'Εβερτ, που είχε άλλωστε συνυπογράψει ως Δήμαρχος της Αθήνας, τότε, την αίτηση διεκδίκησης των Ολυμπιακών Αγώνων, απευθυνόταν με επιστολή του στον Πρωθυπουργό και τόνιζε: "Οι καθυστερήσεις αυτές θα οδηγήσουν τελικά σε απευθείας αναθέσεις έργων με αδιαφανείς διαδικασίες και τα διαπλεκόμενα ασφαλώς αυτό περιμένουν. Οι συνέπειες είναι να αυξηθεί το κόστος και να παραδοθούν έργα, που δεν θα ανταποκρίνονται στις αναγκαίες προδιαγραφές."  Η απάντηση του Πρωθυπουργού δεν ήταν μόνο καθησυχαστική, αλλά και αιχμηρή. 'Οχι μόνο διαβεβαίωνε ότι τα πάντα βαίνουν καλώς, αλλά επιπλέον κατηγορούσε τον κ. 'Εβερτ για έλλειψη επαρκούς ενημέρωσης.
Βέβαια, δεν θα πω ότι ο Πρωθυπουργός είχε έλλειψη ενημέρωσης, γιατί κάτι τέτοιο δεν στέκει. Μακάρι να έστεκε  κάτι τέτοιο. Η αλήθεια είναι ακριβώς αντίθετη και η αλήθεια αυτή γεννά πολλά σοβαρότατα ερωτήματα.  Υπήρξε έντονη κυβερνητική ενασχόληση και άμεση ανάμειξη του Πρωθυπουργού. Τα γεγονότα μιλούν από μόνα τους. Τα θυμίζω.
Πρώτον, το γεγονός ότι ψηφίστηκαν τρία πολυσύνθετα και εν πολλοίς αλληλοαναιρούμενα νομοθετικά πλαίσια και το ότι ένα τέταρτο συζητείται τώρα στην Επιτροπή της Βουλής αποκαλύπτει διαρκή ενασχόληση, αλλά και διαρκή αλλαγή θέσεων.
Δεύτερον, οι αλλεπάλληλες επαναχωροθετήσεις των έργων οδηγούν στην ίδια διαπίστωση και γεννούν τεράστια επιμέρους ερωτηματικά. Γιατί "πηγαινοερχόταν" το Ολυμπιακό Χωριό στο λεκανοπέδιο της Αττικής, χωρίς να ξέρει κανείς πού θα σταματήσει, για να καταλήξει στο τέλος στην αφετηρία της "διαδρομής" του; Ποιος υποχρέωσε το νομοθέτη να προβλέψει στο νόμο ενενήντα χιλιάδες τετραγωνικά μέτρα για τη διεθνή εμπορική ζώνη, όταν απαιτούνταν μόλις τριάντα χιλιάδες; Ποιος θα πάρει τις δύο επιπλέον εμπορικές ζώνες; Ποιος και γιατί αποφάσισε να ακυρωθεί ο αρχιτεκτονικός και πολεοδομικός διαγωνισμός; Τι συνέβη και -από κάποια στιγμή και μετάτο Κέντρο Κωπηλασίας άρχισε να "ταξιδεύει" ως τη Βόρεια Ελλάδα και το Λαγκαδά, ώσπου να επιστρέψει και πάλι στο Σχινιά; Γιατί το 1999 τα έργα του Κλειστού της 'Αρσης Βαρών στη Νίκαια και του Κλειστού της Πάλης στα Λιόσια ανατέθηκαν με πρόσκληση εκδήλωσης ενδιαφέροντος και δεν έγιναν κανονικοί διαγωνισμοί, αφού υπήρχε χρόνος; Τρίτον, τη διαρκή ενασχόληση, του ίδιου του Πρωθυπουργού με τους Ολυμπιακούς Αγώνες αποκαλύπτουν και οι αλλεπάλληλες αλλαγές προσώπων, ρόλων και στρατηγικών κατευθύνσεων, με αποφάσεις του ιδίου. Σε τρία χρόνια το Υ.ΠΕ.ΧΩ.Δ.Ε. άλλαξε τρεις φορές θέση. Ζήτησε την ευθύνη των έργων το 1998, αρνήθηκε την ευθύνη των έργων το 1999 και τελικά δέχθηκε τα έργα το 2000, τα οποία, όχι άδικα, χαρακτηρίστηκαν ορφανά.
Σε τρία χρόνια τρεις Υπουργοί Πολιτισμού άλλαξαν. Σε τρία χρόνια τρεις Πρόεδροι του "2004" άλλαξαν. Στην αρχή -το 1998- ο Οργανισμός του 2004 δεν είχε ανάγκη θέσης Αντιπροέδρου. Μετά -το 1999- απέκτησε αντιπρόεδρο. Και τελικά δεν έχει πάλι Αντιπρόεδρο, το 2000.  (Χειροκροτήματα από την πτέρυγα της Νέας Δημοκρατίας) Είναι γνωστή σε όλους η αντίθεση του κυρίου Πρωθυπουργού στις αναδομήσεις των συνεργατών του και της Κυβέρνησης, με μία μόνο εξαίρεση: το "2004".
Και το ερώτημα ζητά απάντηση: έκανε συνεχή λάθη επιλογών ο κύριος Πρωθυπουργός ή μήπως εξαναγκάζεται σε αλλαγή προσώπων και πολιτικής από άλλους παράγοντες; Ας απαντήσει ο ίδιος. Το βέβαιο είναι ότι οι επιλογές αυτές οδήγησαν τη χώρα σε ένα διεθνή διασυρμό με κίτρινη κάρτα και την οργάνωση του 2004 σε πρωτοφανές αδιέξοδο.
Κυρίες και κύριοι συνάδελφοι, καίριες επισημάνσεις για τις καθυστερήσεις των έργων και τους κινδύνους που ελλοχεύουν καταγράφονται στις αρχές του χρόνου ακόμα και σε εφημερίδες, που δεν πρόσκεινται στην Αντιπολίτευση. Εκπέμπεται "SOS" για το 2004. Δημοσιεύονται πληροφορίες, σύμφωνα με τις οποίες κυβερνητικοί κύκλοι δεν αποκλείουν το ενδεχόμενο να γίνουν απευθείας αναθέσεις έργων.
Υπογραμμίζεται ότι υπάρχουν μεγάλες καθυστερήσεις και ότι "για να αποφευχθούν σκάνδαλα, τα έργα θα πρέπει να ανατεθούν με απολύτως διαφανείς διαδικασίες". Την κατάσταση διεκτραγωδεί με επιστολή της στον Πρωθυπουργό και η αρμόδια Υπουργός Πολιτισμού, η κ. Παπαζώη μέχρι πρόσφατα, επισημαίνοντας επτά βασικούς τομείς, στους οποίους υπάρχουν δισεπίλυτα προβλήματα. Την ίδια ωστόσο στιγμή η ίδια Υπουργός παρουσιάζει στην κοινή γνώμη την ακριβώς αντίθετη εικόνα. Δηλώνει ότι όλα προχωρούν απολύτως κανονικά.  Με την επιστολή φτιάχνει προσωπικό άλλοθι. Με τις δηλώσεις της καλύπτει τους υπευθύνους.
Μπροστά στην κατάσταση αυτή η Νέα Δημοκρατία διοργανώνει -το Φεβρουάριο με την ευκαιρία του εκτάκτου συνεδρίου της- ειδική ημερίδα, στην οποία γίνεται αποτίμηση της πορείας προς τους Ολυμπιακούς Αγώνες, επισημαίνονται οι κίνδυνοι που υπάρχουν και κατατίθενται συγκεκριμένες προτάσεις.
Επιμένουμε προπάντων στη συγκρότηση Εθνικού Ολυμπιακού Συμβουλίου. Προτείνουμε να διαμορφωθούν μηχανισμοί, που θα διασφαλίσουν τα επιβαλλόμενα: την ταχεία προώθηση των έργων, την πλήρη διαφάνεια, την καλύτερη μελλοντική αξιοποίηση της ολυμπιακής υποδομής, τη συμβολή των έργων στη βελτίωση της καθημερινότητας. Παράλληλα εισηγούμαστε να καθιερωθεί μία τακτική ανά τετράμηνο ή ανά εξάμηνο ενημέρωση της Ολομέλειας της Βουλής για την πορεία των έργων.
Η πολιτική που ακολουθούσαμε -και το λέω, γιατί συνηθίζει ο Πρωθυπουργός να ισχυρίζεται ότι κρίνουμε χωρίς να προτείνουμεεπικεντρωνόταν στην κατάθεση προτάσεων και όχι αντιπολιτευτικών επικρίσεων. Οι επισημάνσεις που αναπτύσσαμε όχι μόνο δεν περιελάμβαναν έστω και το ελάχιστο στοιχείο υπερβολής, αλλά υπολείπονταν ακόμα και της πραγματικότητας.
Αν κάποιος μπορεί να μας ασκήσει κριτική στο θέμα αυτό, είναι γιατί καθυστερήσαμε να πούμε τα πράγματα όσο αυστηρά έπρεπε, ακριβώς από ευαισθησία για το εθνικό περιεχόμενο του θέματος. Οι προτάσεις μας συνοψίζονταν στους άξονες της συνεννόησης και της συνένωσης δυνάμεων, της διαφάνειας και του σεβασμού του δημόσιου χρήματος για την υλοποίηση έργων, που θα είναι χρήσιμα και την επομένη των αγώνων.
Παρ' όλ' αυτά η Κυβέρνηση, ακόμη και εκείνοι που έγραφαν σημειώματα για τις καθυστερήσεις, ακόμη και ο ίδιος ο Πρωθυπουργός, ισχυρίζονταν ότι παραπλανούμε τις Ελληνίδες και τους 'Ελληνες. 'Εφτασαν μάλιστα στο σημείο να εξαπολύουν εναντίον μας σκληρές επιθέσεις με βαρύτατους χαρακτηρισμούς, επειδή τολμούσαμε να πούμε την αλήθεια.
Λίγες μέρες μετά τις εκλογές ο Πρόεδρος της Δ.Ο.Ε., κ. Σάμαρανγκ έδειχνε κίτρινη κάρτα στη χώρα μας. 'Ολες οι ανησυχίες που διατυπώναμε επιβεβαιώνονταν κατά τον πλέον επώδυνο τρόπο σε βάρος της διεθνούς εικόνας της χώρας.
Αποδεικνυόταν ότι, για σχεδόν τρία χρόνια, η Κυβέρνηση δεν έκανε τίποτα άλλο παρά να κομπάζει και να κωλυσιεργεί.
Τρεις εβδομάδες αργότερα ο σύμβουλος της Δ.Ο.Ε. κ. Ρογκ εντόπιζε ιδιαίτερα τα προβλήματα στις μεταφορές, την ασφάλεια, την υγεία, τη ραδιοτηλεοπτική κάλυψη, την αποσυμφόρηση της κυκλοφορίας στη διάρκεια των αγώνων και στο θέμα των ξενοδοχείων.
Παράλληλα, ο απομακρυνθείς από την προεδρία του "ΑΘΗΝΑ 2004" κ.Στρατήγης δήλωνε -και μεταφέρω αυτούσια τη δήλωσή του- ότι επί των ημερών του υπήρχαν ασφυκτικές πιέσεις για συμφέροντα μεγάλων οικονομικών παραγόντων, που είχαν ενδιαφέρον για την πίτα των δισεκατομμυρίων.
Ανάλογες ήταν και οι αποκαλύψεις του πρώην Γενικού Γραμματέα Αθλητισμού κ. Βασιλακόπουλου, στελέχους του κυβερνώντος κόμματος.  Εμμέσως πλην σαφώς, στη φάση αυτή, ομολογεί την ύπαρξη καθυστερήσεων και ο Υπουργός ΠΕ.ΧΩ.Δ.Ε., που έχει ήδη αναλάβει την ευθύνη για τα αποκληθέντα επτά ορφανά έργα. 'Εγιναν -λέει- βήματα αλλά, για να προλάβουμε, χρειάζονται άλματα.
Η κατάσταση αρχίζει να γίνεται ανησυχητική από κάθε άποψη. Τόσο η Επιτροπή της Δ.Ο.Ε., όσο και οι άμεσα εμπλεκόμενοι αρχίζουν να ομολογούν την πραγματικότητα.
'Εχουμε διανύσει, κυρίες και κύριοι συνάδελφοι, σχεδόν το μισό του χρόνου και όμως εξακολουθούμε να βρισκόμαστε στην αρχή. Δεν έχει γίνει  τίποτε ουσιαστικό για την ανάθεση της ραδιοτηλεοπτικής κάλυψης των αγώνων και των έργων πληροφορικής. 'Αγνωστος παραμένει ο ρόλος και η προετοιμασία της Ε.Ρ.Τ.. Δεν υπάρχει ούτε καν σκέψη στο χαρτί για την αντιμετώπιση του ζητήματος της ιατροφαρμακευτικής και νοσοκομειακής περίθαλψης αθλητών και επισκεπτών. Δεν έχει καν αντιμετωπιστεί η οργάνωση παραγωγής των αγώνων, ενώ διαδίδεται από κυβερνητικές πηγές ότι ετοιμάζεται απευθείας ανάθεση σε ξένη εταιρεία.
Δεν έχει γίνει τίποτε για τη φιλοξενία των περίπου είκοσι χιλιάδων δημοσιογράφων. Δεν έχει γίνει τίποτε για την ανάθεση της κατασκευής του Ολυμπιακού Χωριού εκτός από ένα διαγωνισμό αρχιτεκτονικής μελέτης, που ακυρώθηκε το Δεκέμβριο και επαναλήφθηκε τον Απρίλιο.
Σημειώνεται ότι, ενώ το έργο έπρεπε να αρχίσει την άνοιξη του 1998, ο νόμος για την ίδρυση της εταιρείας, που θα το κατασκευάσει και θα το διαχειρισθεί, ψηφίστηκε μόλις πριν δύο μήνες. Η κοινωνία φταίει και γι' αυτό, κύριε Σημίτη; (Χειροκροτήματα από την πτέρυγα της Νέας Δημοκρατίας) Δεν έχει γίνει τίποτε για τη φιλοξενία των επισκεπτών εκτός από μία  κατ'αρχήν συμφωνία -και αυτή μόλις πριν από δύο εβδομάδες- στις 17 Μαϊου. Οι διαθέσιμες στην Αθήνα είκοσι πέντε χιλιάδες κλίνες αξιοπρεπούς κατηγορίας επαρκούν μόνο για την καλούμενη "Ολυμπιακή οικογένεια". Οι ιδέες για χρησιμοποίηση ξενοδοχείων τέταρτης κατηγορίας ή κρουαζιεροπλοίων ελλιμενισμένων στο Φάληρο βρίσκουν ριζικά αντίθετη τη Δ.Ο.Ε..
Δεν έχει γίνει σχεδόν τίποτα σε ό,τι αφορά τις δεσμεύσεις, που αναλήφθηκαν για τη μεταφορά αθλητών και επισκεπτών.
Σύμφωνα με το φάκελο διεκδίκησης προβλέπεται η δημιουργία προαστιακού σιδηροδρόμου, που θα συνδέει το αεροδρόμιο με το σταθμό του μετρό στο Σταυρό. Προβλέπεται ακόμα η δημιουργία τραμ.
Πού βρίσκονται όλα αυτά; Το μόνο που υπάρχει είναι ένα τμήμα του μετρό, το οποίο σχεδιάστηκε και ξεκίνησε πολύ πιο πριν, από τη δική μας κυβέρνηση. Απαιτούνται όμως προεκτάσεις.
Υπάρχει όμως και το κυκλοφοριακό, η γνωστή εφιαλτική κατάσταση, που δεν μπορεί βέβαια να ισχύσει στη διάρκεια των αγώνων. Την επισημαίνει στην επιστολή της προς τον Πρωθυπουργό η πρώην Υπουργός Πολιτισμού. Λέει: "Η επιτυχία των αγώνων εξαρτάται εν πολλοίς από την επίλυση του κυκλοφοριακού. Απαιτείται η δημιουργία ενός ενιαίου φορέα".
Μία πρώτη όμως διαπίστωση είναι ότι τα συναρμόδια υπουργεία, ΠΕ.ΧΩ.Δ.Ε., Μεταφορών και Επικοινωνιών και Δημόσιας Τάξης, κινούνται σε αντίρροπες κατευθύνσεις επιδιώκοντας, καθένα, την ευθύνη του φορέα. Εσείς οι ίδιοι τα λέτε αυτά. Και δεν είναι μόνο αυτά.
'Ενα από τα σοβαρότερα ζητήματα είναι ότι δεν υπάρχει αξιόπιστος προϋπολογισμός. Κανένας απολύτως δεν ξέρει πόσο ακριβώς θα στοιχίσουν οι αγώνες. Καμία από τις προϋποθέσεις που έθετε η έκθεση Σπράου, προκειμένου να αποφευχθούν οι επώδυνες, όπως έγραφε, συνέπειες για την οικονομία, δεν έχει τηρηθεί.
'Οταν υποβαλλόταν ο φάκελος διεκδίκησης, το κόστος υπολογιζόταν γύρω στο ένα τρισεκατομμύριο. Μετά από σχεδόν τρία χρόνια καθυστερήσεων το κόστος παραμένει απρόβλεπτο, ενώ οι πιο συγκρατημένες εκτιμήσεις αναφέρουν ότι θα ξεπεράσει το ενάμισι τρισεκατομμύριο.
Το έγκλημα, γιατί περί εγκλήματος τελικά πρόκειται, προσλαμβάνει τεράστιες διαστάσεις. Ανάμεσα στα άλλα τίθεται από την Δ.Ο.Ε. και θέμα ασφάλειας.
Το τελευταίο νομοσχέδιο αναφέρεται στη χρησιμοποίηση της αστυνομίας, στρατιωτικών μονάδων, ιδιωτικών εταιρειών και εθελοντών. Η Δ.Ο.Ε.  προφανώς θυμάται την Ατλάντα, όπου οι Αμερικανοί, με χίλιους πεντακόσιους σταθμούς ελέγχου, με πάνω από εκατό δισεκατομμύρια έξοδα και με όλα τα υπερσύγχρονα μέσα, δεν απέφυγαν το μακελειό. Υπάρχουν, ωστόσο, οι διεθνείς καλοθελητές, που αρπάζουν τα προσχήματα, που τους δίνει ο αρρωστημένος κομματισμός της κυβέρνησης.
Κυρίες και κύριοι συνάδελφοι, βασική πτυχή της διοργάνωσης αποτελεί και η Πολιτιστική Ολυμπιάδα. Η κεντρική ιδέα, που πιστεύω πως εξέφραζε όλες τις Ελληνίδες και όλους τους 'Ελληνες, ήταν να καταστεί η Πολιτιστική Ολυμπιάδα ένας θεσμός, που θα εκτείνεται σε όλη τη διάρκεια της τετραετίας, μεταξύ δύο διοργανώσεων Ολυμπιακών Αγώνων. Γι'αυτό ακριβώς ιδρύθηκε το 1998 το Διεθνές 'Ιδρυμα Πολιτιστικής Ολυμπιάδας. Αναγγέλθηκαν συγκεκριμένες πρωτοβουλίες και ιδρύθηκε στη συνέχεια Ανώνυμη Εταιρεία για την προβολή της πολιτιστικής κληρονομιάς. Σύμφωνα μάλιστα με την αρχική ιδέα η Πολιτιστική Ολυμπιάδα θα άρχιζε με το ξεκίνημα του νέου αιώνα.
Κυβερνητικές δεσμεύσεις ανέφεραν ότι θα πραγματοποιείτο πριν από το 2000 μία παγκόσμια διάσκεψη με τη συμμετοχή διεθνών οργανισμών και πολιτιστικών μη κυβερνητικών οργανώσεων. Τι έγινε απ'όλα αυτά; Απολύτως τίποτε. Ουδέν. Υπάρχει όμως ένα 'Ιδρυμα και μια Ανώνυμη Εταιρεία. Ποιο είναι το έργο, η έδρα, η στελέχωση, οι δαπάνες του Διεθνούς Ιδρύματος; Ποιες μελέτες έκανε; Πόσο στοίχισαν και πού βρίσκονται; Ποια είναι η οργάνωση, η λειτουργία, η στελέχωση και η δράση της Ανώνυμης Εταιρείας για την πολιτιστική κληρονομιά; Συμπέρασμα: Πολιτιστική Ολυμπιάδα και σκοτάδι δεν γίνεται. Δεν συμβιβάζεται ο πολιτισμός με την αδιαφάνεια.  Κυρίες και κύριοι συνάδελφοι, τα πεπραγμένα της τριετίας δεν επιδέχονται αμφισβήτηση: καθυστερήσεις στην έναρξη κατασκευής των έργων.            Σύγχυση ρόλων και αρμοδιοτήτων. Επιλογές προσώπων με φωτογραφικές διατάξεις. Απόκρυψη των οικονομικών στοιχείων της προετοιμασίας της διοργάνωσης. Κομματισμός και αδιαφάνεια.
Μόλις προχθές μεγάλη φιλοκυβερνητική εφημερίδα υπογράμμιζε ότι βρισκόμαστε μπροστά σε ένα πρόβλημα, που προμηνύει εθνική τραγωδία.  'Εφθανε μάλιστα στο σημείο να θέσει το ερώτημα εάν θα μπορούσαν άραγε να γίνουν οι αγώνες ή θα ξεφτιλιστούμε και θα παραιτηθούμε. Δεν είναι δικά μου λόγια αυτά, αυτούσια μεταφέρω τα γραφόμενα.
Η δική μας απάντηση παραμένει, όπως ακριβώς υπήρξε από την αρχή, απόλυτα ξεκάθαρη. Για μία ακόμη φορά επαναλαμβάνουμε, ρητά και κατηγορηματικά, ότι στηρίζουμε τη διοργάνωση. Πιστεύουμε ότι, ακόμα και τώρα, μπορούμε να τα καταφέρουμε. Φθάνει να ενώσουμε τις δυνάμεις μας, να κινηθούμε με θεσμικά κατοχυρωμένη συνεννόηση. Να συγκροτήσουμε θεσμούς και μηχανισμούς πανεθνικής προσπάθειας, χωρίς απευθείας αναθέσεις, χωρίς διορισμούς "ημετέρων", χωρίς αποκλεισμό της μεγάλης πλειοψηφίας του επιχειρηματικού κόσμου για χάρη των λίγων.
Εάν κληθεί να συμμετάσχει με ίσους όρους ολόκληρος ο επιχειρηματικός κόσμος, εάν συνεργαστούμε όλες οι Ελληνίδες και όλοι οι 'Ελληνες μαζί, εάν ξυπνήσουμε το φιλότιμο του 'Ελληνα σε μία πανεθνική προσπάθεια, η επιτυχία θα είναι δεδομένη και τα οφέλη τεράστια.
Πεποίθησή μας είναι ότι όλοι οι 'Ελληνες θεωρούν τους Ολυμπιακούς Αγώνες του 2004 δική τους υπόθεση. Απαιτούν να γίνει το καλύτερο και το ταχύτερο δυνατόν. Είναι έτοιμοι να προσφέρουν, φθάνει να ξέρουν, να πιστεύουν, να αισιοδοξούν για την επιτυχία. Και αυτά δυστυχώς είναι τα στοιχεία, που λείπουν σήμερα. 'Εχουν παραχωρήσει τη θέση τους σε μια εικόνα καταχνιάς, που διαμορφώνεται από τις συγκρούσεις των συναρμοδίων, τις καταγγελίες όσων είδαν και έμαθαν από κοντά, τις διαπιστωμένες και ύποπτες καθυστερήσεις.
Θεωρούμε θετική την υιοθέτηση της πρότασής μας και την τοποθέτηση της κ. Αγγελοπούλου στην κορυφή της διοργάνωσης. Και αυτή όμως ακόμα η επιλογή αποδεικνύει περίτρανα, με τον εναργέστερο τρόπο, τις αποτυχίες της Κυβέρνησης. Πριν από τρία χρόνια η κ. Αγγελοπούλου απομακρύνθηκε από την υπόθεση των Ολυμπιακών Αγώνων και μετά από τρία χρόνια απραξίας και παλινωδιών καλείται τώρα να τους αναλάβει. Χρειάζονται και άλλες αποδείξεις για την παταγώδη απραξία αυτών των ετών; (Χειροκροτήματα από την πτέρυγα της Νέας Δημοκρατίας) Λυπούμαστε, γιατί στο χώρο της Κυβέρνησης περισσεύει ο ετσιθελισμός και λείπει η σοβαρότητα, που απαιτούν οι περιστάσεις, για ένα τόσο μεγάλο θέμα.
Κυρίες και κύριοι συνάδελφοι, πολλές φορές το τελευταίο διάστημα ακούγονται από την πλευρά της Κυβέρνησης παπαγαλίσματα των βασικών κατευθυντήριων θέσεων και αρχών μας για συνεννόηση, για συστράτευση στις εθνικές μας υποθέσεις. Σκόρπιες λέξεις χωρίς αντίκρισμα. Συμφωνία λόγων, ασυμφωνία έργων, νοοτροπιών και αποφάσεων.
Σας προτείναμε θεσμοθετημένο διάλογο για την Παιδεία. Αρνείσθε να εγκαταλείψετε τη μονοκομματική αντίληψη, τις αγκυλώσεις, τους δογματισμούς και τους πειραματισμούς.
Σας προτείναμε, όλες οι δυνάμεις του τόπου στην ουσία, τη συγκρότηση Εθνικού Συμβουλίου Εξωτερικής Πολιτικής.
Ενώ αναμασάτε τις αρχές για συνεννόηση, συστράτευση, συναίνεση, όχι μόνο αρνείσθε τη συγκρότηση του Εθνικού Συμβουλίου, αλλά επιμένετε να κινείσθε στην ακριβώς αντίθετη άκρη. Δεν ενημερώνετε ούτε το λαό ούτε τη Βουλή, αλλά ούτε καν την Κυβέρνησή σας. Πληροφορούμαστε τις μεθοδεύσεις σας από τις δημόσιες αντιπαραθέσεις των συναρμόδιων Υπουργών σας.
Και μια και βρισκόμαστε όλοι εδώ και, επειδή το επόμενο διάστημα μπορεί να είναι κρίσιμο και καθοριστικό για τα εθνικά μας ζητήματα, σας προειδοποιούμε: αν βήμα προς βήμα σέρνεσθε στην ανατροπή του ισχύοντος Αιγαιακού καθεστώτος, δεν θα σας αφήσουμε να πάτε παραπέρα.  (Χειροκροτήματα από την πτέρυγα της Νέας Δημοκρατίας) Εάν έχετε εγκλωβισθεί στην αναθεωρητική στρατηγική της 'Αγκυρας, σας προειδοποιούμε ότι δεν θα το επιτρέψουμε.
Εκείνο, το οποίο διαπιστώνεται από την πρακτική σας, είναι ξεκάθαρο. 'Οχι μόνο αρνείσθε τη συνεννόηση, αλλά αντιθέτως υπονομεύετε κάθε πρόταση διαλόγου. Επιδιώκετε αντιπαραθέσεις και συγκρούσεις. Καλλιεργείτε σύγχυση. Δημιουργείτε σύννεφα, για να περιορίσετε την ορατότητα και να στρέφετε αλλού την προσοχή του κόσμου.
Η τελευταία κρίση, που δημιουργήσατε με επίκεντρο την Εκκλησία, είναι εξόχως ύποπτη και πολλαπλά επικίνδυνη. Οι προφάσεις σας για εφαρμογή του νόμου και οι διαδόσεις περί Ευρωπαϊκής 'Ενωσης είναι και έωλες και παραπλανητικές. Υποσχεθήκατε διά του αρμοδίου Υπουργού προς τον Αρχιεπίσκοπο έναρξη διαλόγου. Ακυρώσατε αιφνιδιαστικά το λόγο του Υπουργού σας.
Η πρακτική σας συνιστά εμπαιγμό. Δημιουργεί, πέρα από την επίδειξη αναξιοπιστίας, ζήτημα και ηθικής και πολιτικής τάξης. Η επιλογή του χρόνου και του τρόπου της κίνησής σας, ο αιφνιδιασμός και ο εμπαιγμός, η επιδίωξη έντασης και αναταραχής προκαλούν ερωτήματα για τις σκοπιμότητές σας.
Εμείς ξεκαθαρίσαμε, ευθύς εξ αρχής, τη θέση μας. Πιστεύουμε στην προαιρετικότητα, όπως αρμόζει σε μία ελεύθερη και ανοικτή κοινωνία.  Μπορεί να έχετε άλλη άποψη. Σε κάθε περίπτωση όμως, είχατε και έχετε υποχρέωση να κάνετε διάλογο ανοιχτό, έντιμο και ειλικρινή.  (Χειροκροτήματα από την πτέρυγα της Νέας Δημοκρατίας) Σας καλούμε να επιστρέψετε στο διάλογο, να σεβαστείτε την Εκκλησία και τη συντριπτική πλειοψηφία των Ελλήνων.
Σας προτείναμε ανάλογους μηχανισμούς πανεθνικής συστράτευσης και για τη διοργάνωση των Ολυμπιακών Αγώνων. Κάτι πήγατε να πείτε για συναίνεση, αλλά μετανιώσατε.
Σας είπαμε ευθέως ότι στηρίζουμε με όλες τις δυνάμεις μας την προετοιμασία, γιατί πιστεύουμε ότι όλοι μαζί οι 'Ελληνες μπορούμε να τα καταφέρουμε. Συναντηθήκαμε με τον αρμόδιο Υπουργό και είπαμε πάλι για συνεννόηση, συστράτευση και στήριξη της προετοιμασίας. Δύο μέρες μετά καταθέσατε ένα ακόμα νομοσχέδιο αιφνιδιαστικά, χωρίς να ενημερώσετε κανέναν. Αυτή είναι η άποψή σας, αυτή είναι η πρακτική σας.
Επιμένετε να προκαλείτε, επιμένετε τελικά να διχάζετε.
Δεν ξέρω αν αποτελεί επιλογή σας ή αναγκάζεστε. 'Ενα πάντως είναι βέβαιο: δεν θα σας βοηθήσει η αλαζονεία και η αυταρχική αντίληψη. Δεν διοργανώνονται έτσι Ολυμπιακοί Αγώνες.
'Ετσι που πάτε, θα αφήσετε εκτεθειμένη και βαρύτατα χρεoκοπημένη τη χώρα. Προσπαθείτε προφανώς να μας κρατήσετε μακριά, γιατί τελικά εύλογη είναι η σκέψη ότι η έγνοια δεν είναι μόνο οι Ολυμπιακοί Αγώνες. Θέλετε να μας κρατήσετε μακριά, γιατί δεν θέλετε διαφάνεια. Σας δένουν τα οργανωμένα συμφέροντα; Σας προειδοποιούμε στο σημείο αυτό ότι λεηλασία του δημόσιου χρήματος δεν θα επιτρέψουμε.
(Χειροκροτήματα από την πτέρυγα της Νέας Δημοκρατίας) Τα ποσά που παίζονται είναι ιλιγγιώδη, τόσα ώστε, εάν δεν ελεγχθούν, μπορεί να γονατίσει η οικονομία, τόσα, ώστε οι διεκδικητές τους να είναι ασυγκράτητοι.
Εμείς είμαστε αποφασισμένοι, δεν θα το βάλουμε κάτω. Κανένας δεν δικαιούται να μοιράσει την Ελλάδα στα δύο. Δεν αντέχει ο κόσμος άλλη λεηλασία.
Οι Ολυμπιακοί Αγώνες του 2004 πρέπει να γίνουν, όπως ταιριάζει στις Ελληνίδες και στους 'Ελληνες, στο φως, γιατί η πολιτική πρέπει να κινείται στο φως.
Κυρίες και κύριοι συνάδελφοι, δεν θα επεκταθώ με πολλά λόγια στο περιεχόμενο του τελευταίου νομοσχεδίου. Περιορίζομαι σε κάποιες βασικές επισημάνσεις.
Πρώτον, η ανάθεση στον Πρωθυπουργό της αρμοδιότητας να διορίζει και να παύει τα μέλη του Διοικητικού Συμβουλίου του "ΑΘΗΝΑ 2004", σε συνδυασμό με το γεγονός ότι δεν προβλέπονται εκπρόσωποι των κομμάτων, καθιστά άνευ περιεχομένου την επίκληση του Πρωθυπουργού για συνεννόηση και συναίνεση.
Δεύτερον, η ασάφεια των διατάξεων για φοροαπαλλαγές χορηγών αφήνει κενά, που μπορεί να αποτελέσουν αιτίες φοροδιαφυγής, αλλά και αιτιολόγησης μαύρου χρήματος. Θα κινδυνεύσει ο "ΑΘΗΝΑ 2004" να μετατραπεί σε υπηρεσία έκδοσης πιστοποιητικών φοροαπαλλαγής με ό,τι αυτό συνεπάγεται και για τα έσοδα του Δημοσίου και για τη διαφάνεια.
Τρίτον, σε ό,τι αφορά την ασφάλεια των αγώνων, προβλέπεται η χρησιμοποίηση άμισθων εθελοντών, στους οποίους όμως παρέχονται ακαθόριστα ευεργετήματα. Τα ερωτήματα, όμως, είναι πάρα πολύ σοβαρά. Με ποια κριτήρια θα επιστρατεύονται οι άμισθοι εθελοντές; Ποια θα είναι τα ευεργετήματα που θα παίρνουν; Ποιος θα καθορίζει το ύψος των ευεργετημάτων τους; Μήπως κάτω από τον τίτλο "εθελοντές", που θα επιλέγονται αυθαίρετα, ετοιμάζεται στρατιά "ημετέρων" με εξίσου αυθαίρετα ευεργετήματα; Τέταρτον, παραμερίζεται ο νόμος Πεπονή για τις προσλήψεις προσωπικού σε έργα του Υπουργείου Πολιτισμού, αλλά και σε έργα ή δραστηριότητες ή προγράμματα, που σχετίζονται με την προετοιμασία των αγώνων. Δηλαδή, τα πάντα τίθενται εκτός ελέγχου. Και αυτό που περιορίζομαι να σας πω σήμερα είναι ότι αυτό δεν γίνεται, δεν θα γίνει, δεν θα το επιτρέψουμε να γίνει.  (Χειροκροτήματα από την πτέρυγα της Νέας Δημοκρατίας) Σταματήστε να σχεδιάζετε και να σκέπτεστε σαν καθεστώς.
Πέμπτον, αυξάνεται από εκατό σε πεντακόσια εκατομμύρια δραχμές το ποσό των συμβάσεων, που θα συνάπτει ο Οργανισμός "ΑΘΗΝΑ 2004" με έλεγχο νομιμότητας από την τριμελή Ελεγκτική Επιτροπή. Επέρχεται δηλαδή συρρίκνωση των κανόνων διαφάνειας. Την ώρα που οι πάντες σε αυτόν τον τόπο απαιτούν περισσότερη διαφάνεια, εσείς κινείστε στην αντίθετη κατεύθυνση. Είμαστε κατηγορηματικά αντίθετοι με αυτό.
'Εκτον, αυξάνεται από τρεις σε δέκα μετακλητούς υπαλλήλους το προσωπικό της ειδικής υπηρεσίας στήριξης της διυπουργικής. Νέες προφανώς τακτοποιήσεις ευνοουμένων.
'Εβδομον, σε ό,τι αφορά την ίδρυση ισλαμικού πολιτιστικού κέντρου με τέμενος σε χώρο, που χορηγεί το Υπουργείο Γεωργίας στην Παιανία, παρατηρούμε ασάφειες και κενά. Δεν καθορίζεται από ποιες διεθνείς συμφωνίες και συμβάσεις προβλέπεται η ίδρυση του κέντρου, ποιος θα είναι ο φορέας, στον οποίο θα παραχωρείται η δημόσια έκταση, με ποια χρήματα και από ποια πηγή.
Κυρίες και κύριοι συνάδελφοι, σε όλες αυτές τις διατάξεις η αντίθεσή  μας είναι δεδομένη και αυστηρή. Αλλάξτε νοοτροπία, κύριοι της Κυβέρνησης.  Αλλάξτε το περιεχόμενο των διατάξεων, που θεσμοθετούν τελικά την αδιαφάνεια και το ρουσφέτι. Μην υπονομεύετε μία κατ'εξοχήν εθνική υπόθεση με τεράστιες οικονομικές διαστάσεις. Οι 'Ελληνες απαιτούν να προχωρήσουμε όλοι μαζί στη διοργάνωση των Ολυμπιακών Αγώνων.
Είναι υποχρέωσή σας, αλλά και απαραίτητη προϋπόθεση επιτυχίας, να επιδιωχθεί και να επιτευχθεί η συνδρομή ένδεκα εκατομμυρίων πολιτών -και όχι μόνο η στράτευση των κομματικά ευνοουμένων. Η ιστορική αυτή διοργάνωση είναι στοίχημα όλων των Ελληνίδων και όλων των Ελλήνων, στοίχημα για ολόκληρο το έθνος. Το στοίχημα αυτό μπορούμε και πρέπει να το κερδίσουμε. Μην το περιφρονείτε. Μην το παραδώσετε στον κομματισμό.  Μην υποταχθείτε στους όποιους εκβιασμούς, πιέσεις ή γραμμάτια οργανωμένων συμφερόντων. Απευθυνθείτε σε ολόκληρο τον επιχειρηματικό κόσμο.  Εμπιστευθείτε το σύνολο των πολιτικών δυνάμεων, των ειδημόνων, των τεχνοκρατών, του πνευματικού κόσμου της πατρίδας μας.
Η Νέα Δημοκρατία είναι έτοιμη να συνδράμει με όλες της τις δυνάμεις στην επιτυχία της διοργάνωσης των Ολυμπιακών Αγώνων του 2004, γιατί αποτελούν εθνική υπόθεση. Παρά τα προβλήματα που δημιουργήθηκαν από την κυβερνητική απραξία και ολιγωρία, παρά τις ύποπτες σκοπιμότητες που επικράτησαν στο προηγούμενο διάστημα, πιστεύουμε ότι μπορεί να υπάρξει πανεθνική γραμμή.  Πιστεύουμε ότι οι Ελληνίδες και οι 'Ελληνες, όλοι μαζί, μπορούμε να διοργανώσουμε Ολυμπιακούς Αγώνες αντάξιους των παραδόσεων και των αρετών, που χαρακτηρίζουν τους 'Ελληνες.
Είμαστε υπέρ της εθνικής συνεννόησης με θεσμικό χαρακτήρα. Συνεννόηση όμως δεν σημαίνει και δεν μπορεί να σημαίνει ανοχή στην αδιαφάνεια. Δεν σημαίνει συνενοχή. Δεν σημαίνει διορισμούς ημετέρων και αποκλεισμούς άλλων, ικανών και έτοιμων να προσφέρουν. Είναι υποχρέωσή σας να αποδείξετε ότι ακολουθείτε αρχές και όχι σκοπιμότητες.
Σας καλούμε να ακούσετε τη φωνή των πολλών και όχι των λίγων. 'Εστω και την τελευταία στιγμή, να κάνουμε ένα καινούριο ξεκίνημα. Να συγκροτηθεί Εθνικό Ολυμπιακό Συμβούλιο υπό την προεδρία του Προέδρου της Δημοκρατίας, στο οποίο να συμμετέχουν ισότιμα οι επικεφαλής όλων των κομμάτων της Βουλής και ο πρόεδρος του Συμβουλίου του Απόδημου Ελληνισμού. Να αναβαθμιστεί ο ρόλος της Εθνικής Επιτροπής Ολυμπιακών Αγώνων. Να καθιερωθεί τακτική, ανά τετράμηνο ή, έστω, ανά εξάμηνο, ενημέρωση της Ολομέλειας της Βουλής για την πορεία της προετοιμασίας. Να προωθηθούν με κοινές αποφάσεις οι μηχανισμοί που απαιτούνται, για να διασφαλιστεί η ταχύτερη δυνατή κατασκευή των έργων, η πλήρης διαφάνεια, η καλύτερη μελλοντική αξιοποίηση της ολυμπιακής υποδομής, αλλά και η συμβολή των έργων αυτών στη βελτίωση της καθημερινότητας.
Είναι ευκαιρία να προωθήσουμε αποφάσεις, που θα αλλάξουν τη φυσιογνωμία του μητροπολιτικού κέντρου και θα κάνουν πιο ανθρώπινη τη ζωή όλων μας. Είναι ανάγκη να σκεφτόμαστε τόσο τους αγώνες όσο και την επόμενη μέρα μετά τους αγώνες. Να μην αφήσουμε τη χώρα με ένα χρέος, που μπορεί να τη γονατίσει. Αντιθέτως, να αφήσουμε τη χώρα με την περηφάνεια μιας λαμπρής επιτυχίας, αλλά και με έργα, που θα βελτιώσουν την ποιότητα της ζωής όλων μας.
Κυρίες και κύριοι συνάδελφοι, μόνο με συλλογική προσπάθεια όλων των Ελληνίδων και όλων των Ελλήνων είναι δυνατόν να επιτευχθεί το μέγιστο αποτέλεσμα. Μόνο αν διασφαλιστεί ο απόλυτος σεβασμός του δημοσίου χρήματος και η πλήρης διαφάνεια μπορούμε να αισιοδοξούμε. Το όραμα για αναβάθμιση των Ολυμπιακών Αγώνων και αναβίωση του αρχαίου ελληνικού πνεύματος δεν βρίσκεται στο δρόμο, που διάλεξε η Κυβέρνηση. Απαιτεί πανεθνική κινητοποίηση. Η διοργάνωση δεν είναι υπόθεση μόνο της Κυβέρνησης. Κάθε πολίτης δικαιούται και πρέπει να έχει μερίδιο συμμετοχής. Ολόκληρος ο επιστημονικός, ο πνευματικός, ο επιχειρηματικός κόσμος δικαιούται να έχει μερίδιο συμμετοχής.
Κυρίες και κύριοι συνάδελφοι, σε κάθε περίπτωση, επαναλαμβάνουμε ότι θα είναι στενή, συστηματική, αυστηρή και ασφυκτική από την πλευρά της Νέας Δημοκρατίας η παρακολούθηση των διαδικασιών, των μεθοδεύσεων και των αποφάσεων που ακολουθούνται. Χορό δισεκατομμυρίων με αδιαφανείς διαδικασίες δεν θα επιτρέψουμε. Η χώρα δεν μπορεί να παραδοθεί σε κανέναν. Είναι η τελευταία ευκαιρία να βρούμε δρόμους, στους οποίους να χωρούν όλες οι Ελληνίδες και όλοι οι 'Ελληνες. Είναι ευκαιρία να απαλλαγείτε από πιθανές ομηρίες και να στηρίξετε την προσπάθεια της διοργάνωσης στο φιλότιμο του 'Ελληνα. Είναι η τελευταία σας ευκαιρία να υιοθετήσετε τις προτάσεις μας για συνεννόηση και για συστράτευση προσπαθειών.
Οι θέσεις μας είναι ξεκάθαρες. Θα κάνουμε το παν, για να πετύχουν οι Ολυμπιακοί Αγώνες του 2004.
Θα στηρίξουμε κάθε θετική επιλογή και απόφαση, αλλά δεν θα επιτρέψουμε σε κανέναν να χωρίσει την Ελλάδα στα δύο.
(Χειροκροτήματα από την πτέρυγα της Νέας Δημοκρατίας) Δεν θα επιτρέψουμε τη διαιώνιση της καθεστωτικής αντίληψης.
(Χειροκροτήματα από την πτέρυγα της Νέας Δημοκρατίας) Δεν θα επιτρέψουμε διαδικασίες αδιαφάνειας, δεν θα επιτρέψουμε το διεθνή διασυρμό της χώρας.
(Ζωηρά και παρατεταμένα χειροκροτήματα από την πτέρυγα της Νέας Δημοκρατίας) 
ΠΡΟΕΔΡΟΣ (Απόστολος Κακλαμάνης): Ο Πρωθυπουργός κ. Κωνσταντίνος Σημίτης, έχει το λόγο.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, αντικείμενο της σημερινής συζήτησης είναι οι Ολυμπιακοί Αγώνες. Ακούσαμε τον Αρχηγό της Αξιωματικής Αντιπολίτευσης, ο οποίος μας μίλησε για Ολυμπιακούς Αγώνες, για το Αιγαίο και για την εξωτερική πολιτική. Μας εξέθεσε την άποψή του για τα θέματα της Εκκλησίας και των ταυτοτήτων.
Το ερώτημα είναι γιατί; Η απάντηση είναι απλή. Η Αξιωματική Αντιπολίτευση είχε δύο δυνατότητες. Η μια δυνατότητα ήταν ο δρόμος της τεκμηριωμένης κριτικής. Η άλλη δυνατότητα ήταν ο δρόμος της κατά μέτωπον και χωρίς μέτρο αντιπαράθεσης. Ο κ. Καραμανλής διάλεξε το δεύτερο δρόμο, το δρόμο της χωρίς μέτρο αντιπαράθεσης. Γι' αυτό και οι αναφορές σε άλλα σημεία της πολιτικής μας. Τις έκανε για να μπορέσει να δείξει την ολοκληρωτική αντίθεσή του σε όλα τα θέματα.
Πρώτα απ' όλα όμως θέλω να παρατηρήσω ότι οι Ολυμπιακοί Αγώνες είναι εθνική υπόθεση. Οι Ολυμπιακοί Αγώνες χρειάζονται προτάσεις, χρειάζονται τεκμηριωμένη κριτική, χρειάζονται μια συμβολή για να αντιμετωπίσουμε τα προβλήματα τα οποία είναι πράγματι δύσκολα. Δεν χρειάζονται τη μικροκομματική αντίληψη, ότι εδώ είναι μια ευκαιρία όπου θα μπορέσουμε με κάθε τρόπο να κτυπήσουμε την Κυβέρνηση, την άλλη παράταξη, να αξιοποιήσουμε κάθε στοιχείο για να μπορέσουμε να κερδίσουμε πόντους, στο κομματικό παιχνίδι. Αυτήν τη στενή αντίληψη είδαμε και αυτόν το στενό λόγο ακούσαμε σήμερα.
Μας είπε ο Αρχηγός της Αξιωματικής Αντιπολίτευσης ότι κάνει προτάσεις. Τι προτάσεις όμως ακούσαμε απόψε; Ακούσαμε μήπως προτάσεις για το θέμα της φιλοξενίας για το οποίο είπε ότι υπάρχει πρόβλημα; Ακούσαμε προτάσεις για το θέμα της ασφάλειας; Ακούσαμε προτάσεις για το θέμα της χρηματοδότησης; Ακούσαμε προτάσεις για τις μεταφορές; Αναφέρθηκε στο μετρό. Θέλω εδώ να παρατηρήσω ότι οι αναφορές του δεν έχουν σχέση με το φάκελο διεκδίκησης, όσον αφορά το μετρό. Αν αυτές είναι προτάσεις για το μετρό, αναφέρονται σε θέματα, τα οποία δεν αφορούν άμεσα τους Ολυμπιακούς Αγώνες.
Ακούσαμε άλλες προτάσεις. Ακούσαμε για συζητήσεις στη Βουλή, ως εάν οι συζητήσεις στη Βουλή είναι εκείνες που θα προωθήσουν αποφασιστικά τους Ολυμπιακούς Αγώνες. Ακούσαμε πρόταση για ένα εθνικό συμβούλιο με τον Πρόεδρο της Δημοκρατίας. Και εδώ θέλω να παρατηρήσω, κύριε Καραμανλή, ότι όταν αναφέρεσθε στον Πρόεδρο της Δημοκρατίας, θα πρέπει να έχετε και πληροφόρηση από τον Πρόεδρο της Δημοκρατίας, αν θέλει να συμμετέχει σε ένα τέτοιο όργανο που εσείς προτείνετε. Προφανώς, τέτοια πληροφόρηση δεν έχετε, γιατί δεν κάνατε τον κόπο προτού χρησιμοποιήσετε το όνομά του να απευθυνθείτε σ' αυτόν.
Λοιπόν, δεν υπάρχουν προτάσεις. Υπάρχει μονάχα, όπως είπα πριν, η κατά μέτωπον αντιπαράθεση. Το μοτίβο που προβάλλετε είναι αυτό που εγώ είπα ότι προβάλλετε στην ομιλία μου. "Δεν έχει γίνει απολύτως τίποτα". Εγώ όμως, αναφέρθηκα σε ένα παράδειγμα, στο Ολυμπιακό Χωριό για να δείξω ότι έχει γίνει πολλή δουλειά. Και σε άλλους τομείς όμως έχει γίνει πολλή δουλειά.
Δεν έχει γίνει απολύτως τίποτε; Αλλά έστω θα λέγαμε ότι είναι μια άποψη αυτή. Ακούσαμε και πολλά άλλα, τα οποία καθορίζουν δυστυχώς το επίπεδο της συζήτησης, ιδιαίτερα χαμηλό. Για αδιαφάνεια, για σκοτάδι, για απόκρυψη οικονομικών στόχων, για καταχνιά, για ύποπτες καθυστερήσεις, ότι λείπει η σοβαρότητα ότι γίνεται λεηλασία του δημοσίου χρήματος.
Και εγώ θα ήθελα, κύριε Καραμανλή, να πείτε από ποιους και πώς γίνεται η λεηλασία του δημοσίου χρήματος. Πως γίνονται όλα αυτά τα ύποπτα, γιατί περί υπόπτων κινήσεων μιλήσατε, τα οποία εσείς καταγγέλλετε. Να πείτε συγκεκριμένα διότι δεν πιστεύω ότι ο Αρχηγός της Αξιωματικής Αντιπολίτευσης στην ελληνική Βουλή, μπορεί να εκφράζει αυτά τα υπονοούμενα χωρίς να τα τεκμηριώνει. Τότε δεν μπορεί να είναι Αρχηγός της Αξιωματικής Αντιπολίτευσης.
(Χειροκροτήματα από την πτέρυγα του ΠΑ.ΣΟ.Κ.) Βεβαίως όμως από κάπου αντλεί αυτές όλες τις σκέψεις ο κ. Καραμανλής. Εφόσον δεν μπορεί να τις τεκμηριώσει από τους Ολυμπιακούς Αγώνες, τις αντλεί από άλλους χώρους στους οποίους συχνάζει. Τις αντλεί από τους διάφορους λασπολόγους, που, όπως ακούσαμε τελευταία στη συζήτηση, αφορούν στη Νέα Δημοκρατία. Να ασχοληθείτε με τους δικούς σας λασπολόγους και να μην ασχολείστε ή να μην προβάλλετε όλους αυτούς τους ισχυρισμούς ατεκμηρίωτα.
(Θόρυβος στην Αίθουσα) Απαντώ σ' αυτά τα οποία είπε ο Αρχηγός σας. Αν δεν έλεγε αυτά, δεν είχα κανένα λόγο να αναφερθώ σ' αυτό το θέμα.
ΠΡΟΕΔΡΟΣ (Απόστολος Κακλαμάνης): Παρακαλώ, μη θορυβείτε. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και εγώ σας είπα, θέλετε να σας ξαναδιαβάσω όσα είπε; Φαίνεται κάπως τα ξεχάσατε.
Εγώ συνεχίζω και πιστεύω ότι στη Βουλή αυτή όταν προβάλλεται ένας τέτοιος ισχυρισμός πρέπει να τεκμηριώνεται. Δεν ακούσαμε καμία τεκμηρίωση.
ΑΧΙΛΛΕΥΣ ΚΑΡΑΜΑΝΛΗΣ:... (Δεν ακούστηκε).
ΠΡΟΕΔΡΟΣ (Απόστολος Κακλαμάνης): Μη μονολογείτε, δεν ακούγεστε, απλώς θόρυβο κάνετε.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Είναι κρίμα, αλλά όλο αυτό είναι αποτέλεσμα της αντίληψης κομματικοποίησης των πάντων που έχει η Νέα Δημοκρατία.
Είπε ο κ. Καραμανλής και θα αναφερθώ σε ένα παράδειγμα ότι για το Διοικητικό Συμβούλιο, την Επιτροπή του 2004 δεν ζητήσαμε εκπροσώπους από τη Νέα Δημοκρατία.
Εγώ όταν συνέστησα για πρώτη φορά την Επιτροπή, ζήτησα από τη Νέα  Δημοκρατία να ορίσει εκπροσώπους. Και μου πρότεινε η Νέα Δημοκρατία, ο κ.  Καραμανλής, τον κ. Παπαδόγγονα και την κ. Πετραλιά. Και απάντησα ότι στο Διοικητικό Συμβούλιο της εταιρείας η οποία διαχειρίζεται τους αγώνες δεν μπορεί να συμμετέχουν εκπρόσωποι του κόμματος. Μπορεί να συμμετέχουν πρόσωπα τα οποία προτείνει η Νέα Δημοκρατία και οι εκπρόσωποι του κόμματος, οι Βουλευτές θα συμμετέχουν στην Εθνική Επιτροπή όπως συμμετέχουν. Διότι είμαι αντίθετος και πρέπει να είμαστε αντίθετοι με την κομματοκρατία. Δεν πρέπει στην Επιτροπή του 2004 να είναι Βουλευτές εκπρόσωποι των κομμάτων. Οι Βουλευτές εκπρόσωποι των κομμάτων είναι για το σκοπό αυτό όργανα, όπως είναι η Εθνική Επιτροπή.
Και όσον αφορά το εθνικό συμβούλιο με τον Πρόεδρο της Δημοκρατίας που προτείνεται, θέλω να σας πω ότι δεν βλέπω γιατί οι Ολυμπιακοί Αγώνες να είναι ένα πεδίο αντιπαράθεσης των Αρχηγών των κομμάτων οι οποίοι θα συναντιώνται, θα καταγγέλλουν, θα βγαίνουν προς τα έξω και θα λένε μετά τις συνεδριάσεις όλα όσα είναι αντίθετα με την προσπάθεια της συναίνεσης. Η συναίνεση δεν χρειάζεται τέτοιες διαδικασίες. Η συναίνεση χρειάζεται άλλο ύφος και άλλο τρόπο στη συζήτηση εδώ στη Βουλή.
ΑΧΙΛΛΕΥΣ ΚΑΡΑΜΑΝΛΗΣ:... (Δεν ακούστηκε).
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Και όσον αφορά τον ισχυρισμό μας ότι είναι εκτεθειμένη και βαρύτατα χρεοκοπημένη η χώρα ...  ΠΡΟΕΔΡΟΣ (Απόστολος Κακλαμάνης): Σας παρακαλώ, κύριοι συνάδελφοι! Ο Πρωθυπουργός μιλάει. Η τηλεόραση βλέπει.
ΕΝΑΣ ΒΟΥΛΕΥΤΗΣ:  ... (Δεν ακούστηκε).
ΠΡΟΕΔΡΟΣ (Απόστολος Κακλαμάνης): Δεν είπα σε σας. Λέω στους συναδέλφους σας. Δεν είναι σοβαρά πράγματα αυτά. Ο κ. Καραμανλής με σεβασμό ακούστηκε από όλους. Μιλάει ο Πρωθυπουργός. Ειρωνεύεστε, σχολιάζετε, διακόπτετε. Είναι σοβαρά πράγματα αυτά, από την Αξιωματική Αντιπολίτευση; Είναι εικόνα αυτή; Κάνετε λάθος.
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οσον αφορά τον ισχυρισμό ότι είναι εκτεθειμένη και βαρύτατα χρεoκοπημένη η χώρα, προφανώς είναι ένας ισχυρισμός ο οποίος έμμεσα εννοεί ότι δεν θα γίνουν οι αγώνες.
Λοιπόν εγώ καλώ τον κ. Καραμανλή το 2004 στην έναρξη των αγώνων, στην εκδήλωση, να είμαστε μαζί να το δει.
( Χειροκροτήματα από την πτέρυγα του ΠΑΣΟΚ ) 
ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, πέρασε το δεκάλεπτο της δευτερολογίας του κυρίου Πρωθυπουργού με οξείες εκφράσεις, με ύψωμα των τόνων, όπως καμιά φορά το συνηθίζει, όταν εκνευρίζεται, αλλά για την "ταμπακιέρα" δεν είπε λέξη.
Καλά, δεν αισθάνεσθε την ανάγκη, αν όχι να απολογηθείτε, να εξηγήσετε τι έγινε αυτά τα τρία χρόνια; Γιατί άλλαξαν τόσες φορές οι συναρμόδιοι, γιατί άλλαξαν τρεις Πρόεδροι στην Οργανωτική Επιτροπή, γιατί τα ίδια τα κυβερνητικά στελέχη μέμφονται τους κυβερνητικούς χειρισμούς και διατυπώνουν τη βαθύτατη ανησυχία τους; Σας διαβάζω μια δήλωση: "Εκτιμώ πως πολύ δύσκολα μπορεί να καλυφθεί το χαμένο έδαφος των δύο χρόνων". Η δήλωση αυτή είναι της 1ης Οκτωβρίου του 1999, δηλαδή, προ οκτώ μηνών. Τη δήλωση αυτή την έκανε ο κ. Λαλιώτης, ο Υπουργός ΠΕΧΩΔΕ. Και συμπλήρωνε: "Το ΥΠΕΧΩΔΕ, δεν μπορεί να αναλάβει ένα τόσο σημαντικό έργο, αναφορικά με τα μεγάλα έργα των Ολυμπιακών Αγώνων, που εκκρεμούν".
Δεν θέλω να επαναλάβω τις δηλώσεις της κ. Παπαζώη. Διαβάστε στον Τύπο τα όσα καταγγέλλει και καταμαρτυρεί ο κ. Βασιλακόπουλος, για να δείτε πόσα λάθη έχουν γίνει, πόσος χρόνος πέρασε άπρακτος. Και σεις δεν αισθάνεσθε καν την ανάγκη, όταν σας φέρνουμε εδώ στη Βουλή, ούτε απλώς να ενημερώσετε, να πείτε γιατί έγιναν αυτά τα λάθη και τι σκέπτεσθε να κάνετε από δω και μπρος. Αυτή η αλαζονική νοοτροπία, κύριε Πρωθυπουργέ, ότι σκεπάζουμε όλα τα λάθη, ακόμη και αν είναι εγκληματικά, και προσπαθούμε να δείξουμε μια εικόνα ότι όλα πάνε καλά, είναι επικίνδυνη και δεν κρύβεται πίσω από τις εύκολες κορώνες κατά της  Αντιπολίτευσης.  Μου είπατε ότι έπραξα κακώς που αναφέρθηκα σε άλλα θέματα. Πρώτα απ'όλα, πρέπει να ξέρετε, ότι όταν μιλούμε για την προσπάθεια εθνικής συνεννόησης, μιλούμε κατ' αρχήν για κάποια κορυφαία θέματα. Και απέδειξα ότι σ'αυτά τα κορυφαία θέματα, δεν έχετε καμία διάθεση συνεργασίας. Κατά συνέπεια, ήταν άμεσα συσχετισμένα με το θέμα το σημερινό, που είναι κατ' εξοχήν θέμα, στο οποίο έπρεπε να υπάρχει εθνική συνεννόηση και σεις την απορρίπτετε, την αποκλείετε, για να συνεχίσετε τον μοναχικό σας δρόμο. Δεν ξέρω με ποιες σκοπιμότητες.
( Χειροκροτήματα από την πτέρυγα της Νέας Δημοκρατίας ) Εν πάση περιπτώσει όμως, στις δύο ή τρεις προ ημερησίας διατάξεως συζητήσεις που κάνουμε στη Βουλή, σας φαίνεται κακό να γίνεται μια ολιγόλεπτη αναφορά στα εθνικά θέματα ή σ' ένα άλλο μεγάλο θέμα, που σήμερα τείνει να διχάσει την ελληνική κοινωνία; Είναι η νοοτροπία του ότι δεν θέλετε αντίλογο, δεν θέλετε άλλη άποψη. Θέλετε να τα κάνετε όλα εν κρυπτώ και παραβύστω. Ε, δεν γίνονται αυτά τα πράγματα, πρέπει κάποτε να καταλάβετε ότι είστε ελεγχόμενος εδώ μέσα.
( Χειροκροτήματα από την πτέρυγα της Νέας Δημοκρατίας ) Και η δική μας δουλειά και η αρμοδιότητα και ο ρόλος είναι να σας ελέγχουμε.
Κύριε Πρόεδρε, ύψωσε τους τόνους ο Πρωθυπουργός για τα περί λεηλασίας του δημοσίου χρήματος. Να ξεκαθαρίσουμε κάτι: εγώ δεν είπα ότι αυτήν τη στιγμή γίνεται λεηλασία του δημοσίου χρήματος στους Ολυμπιακούς Αγώνες.  Επεσήμανα τον κίνδυνο, τον σοβαρότατο κίνδυνο, γιατί μετά από τρία χρόνια καθυστερήσεων, ελλοχεύει η πιθανότητα και διαρρέει μέσα από την ίδια σας την Κυβέρνηση ότι θα πάτε σε απευθείας αναθέσεις έργων.
Σήμερα, επειδή αισθανθήκατε την πίεση, το αποκλείσατε. Θα σας παρακολουθούμε στενά αν το κάνετε ή δεν το κάνετε. Τα έργα και οι ημέρες σας δεν εμπνέουν αισιοδοξία. Να σας θυμίσω τις προγραμματικές συμφωνίες, που υπογράφηκαν την τελευταία στιγμή; Να σας θυμίσω το Βιντεολόττο, το ΛΟΤΤΟ, το Προκαθορισμένο; Να σας θυμίσω το σύστημα ανάθεσης δημοσίων έργων, για το οποίο υπάρχει πόρισμα ομόφωνο της Επιτροπής Θεσμών και Διαφάνειας της Βουλής, που αποκαλύπτει με τον εναργέστερο τρόπο τις αδυναμίες, τις τρύπες, τις σκιές, που οδηγούν σε καταστάσεις αδιαφάνειας;  Και πάντως στη θέση σας, θα ήμουν συνετότερος να μιλώ για λασπολόγους. Γιατί, πώς γίνεται αυτοί οι λασπολόγοι να είναι από τους πιο ένθερμους υποστηρικτές σας; Πώς γίνεται να έφαγαν τα λυσσακά τους, για να σας ενισχύουν προεκλογικά; (Παρατεταμένα χειροκροτήματα από την πτέρυγα της Νέας Δημοκρατίας) Κάνατε και ένα λάθος. Μας είπατε ότι ζητήσατε εκπροσώπους από τη Νέα Δημοκρατία, όχι βεβαίως για τη μεγάλη Εθνική Επιτροπή, την οποία έτσι και αλλιώς την έχετε περιθωριοποιήσει σε έναν τελείως δευτερεύοντα και διακοσμητικό ρόλο. Κύριε Σημίτη, σεις στο Προεδρικό Μέγαρο την 1η Ιανουαρίου του 1998 μού είπατε προσωπικά ότι θα μας ζητήσει ο αρμόδιος Υπουργός -τότε ήταν ο κ. Βενιζέλος- να προτείνουμε πρόσωπα για την Επιτροπή, για τον "ΑΘΗΝΑ 2004". Και σας προτείναμε πρόσωπα μέσω του κ. Τζαννετάκη και δεν περιελήφθη κανένα.
Κατά συνέπεια μη μας λέτε ότι δείξατε την καλή σας διάθεση.
ΤΖΑΝΗΣ ΤΖΑΝΝΕΤΑΚΗΣ: 'Ηταν ο κ. Παπαδόγγονας...
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): O κ. Παπαδόγγονας, η κ. Πετραλιά και οι Βουλευτές είχαν σχέση με την Εθνική Επιτροπή. Μιλώ για μία συνομιλία του Πρωθυπουργού με εμένα, η οποία μετά πήρε τη μορφή επικοινωνίας του κ. Βενιζέλου με τον κ. Τζαννετάκη και είχε σχέση με τη στελέχωση του οργανισμού. Και εκεί σας προτείναμε, κύριε Πρωθυπουργέ, τρία πρόσωπα και δεν περιελάβατε κανένα. Αυτή είναι, λοιπόν, η νοοτροπία σας και η πρακτική σας. Δεν φθάνει λοιπόν μόνο που δεν θυμόσαστε καλά, αλλά χρησιμοποιείτε, για να μεμφθείτε, πράγματα, τα οποία είναι παντελώς ανακριβή. Ελπίζω απλώς και μόνο να μη σας βοηθάει η μνήμη σας και όχι να υπάρχει εδώ κάποια σκοπιμότητα! (Χειροκροτήματα από την πτέρυγα της Νέας Δημοκρατίας) Να έρθουμε όμως πάλι στο κατ' εξοχήν  θέμα, γιατί γι' αυτό δεν είπατε τίποτε. Θέλω, λοιπόν, να σας πληροφορήσω, κύριε Πρωθυπουργέ, εάν εσείς δεν το έχετε καταλάβει, σε ποια κατάσταση είναι η Κυβέρνησή σας, όταν της ασκείται για το θέμα των Ολυμπιακών Αγώνων ο επιβαλλόμενος κοινοβουλευτικός έλεγχος.
Σε ερώτηση του Βουλευτή κ. Μανώλη Κεφαλογιάννη στις 25 Απριλίου 2000, πριν από ένα μήνα και κάτι, οι αρμόδιοι Υπουργοί απάντησαν ως εξής.  Η ερώτηση είχε να κάνει με το χρονοδιάγραμμα της χρηματοδότησης και εκτέλεσης των προγραμματισμένων έργων προμηθειών και υπηρεσιών της αρμοδιότητάς τους για τη διεξαγωγή των Ολυμπιακών Αγώνων του 2004.
Ο Υπουργός ΠΕΧΩΔΕ απαντά: "Το θέμα που τίθεται με την ερώτηση είναι αρμοδιότητας του Υπουργείου Πολιτισμού". Δηλαδή για τα κυκλοφοριακά και αθλητικά έργα, που έχει αναλάβει να εκτελέσει το ΥΠΕΧΩΔΕ, ο Υπουργός δεν είναι αρμόδιος για το χρονοδιάγραμμα και τη χρηματοδότησή τους.
Ο Υπουργός Ανάπτυξης λέει: "Το Υπουργείο Ανάπτυξης δεν έχει αρμοδιότητα επί των θεμάτων που θίγονται με την ερώτηση". Δηλαδή ο Υπουργός δεν γνωρίζει τίποτ,ε για τον προγραμματισμό του υπαγόμενου σε αυτόν Ελληνικού Οργανισμού Τουρισμού, για το ζήτημα της υποδοχής, φιλοξενίας, διαμονής των χιλιάδων ξένων επισκεπτών.
Ο Υπουργός Τύπου και Μέσων Ενημέρωσης απαντά: "Το Υπουργείο δεν είναι αρμόδιο για τα συγκεκριμένα ζητήματα που τίθενται με την ερώτηση". Δηλαδή ο Υπουργός δεν γνωρίζει τίποτε για την ανάμειξη της υπ' αυτόν ΕΡΤ στο ζήτημα της ραδιοτηλεοπτικής μετάδοσης των αγώνων.
Ο Υπουργός Πολιτισμού απαντά ως εξής: "'Οσον αφορά στο πρώτο σκέλος της ερώτησης, δεν εμπίπτει στις αρμοδιότητες του Υπουργείου Πολιτισμού.  Οι αρμόδιοι φορείς υλοποίησης των 'Εργων Προμηθειών και Υπηρεσιών, θα καταθέσουν το χρονοδιάγραμμα χρηματοδότησης και εκτέλεσης των προβλεπόμενων έργων".
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πήρατε απάντηση. 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Τι συνάγει ο κάθε πολίτης, ο κάθε Βουλευτής, τι συνάγει το Εθνικό Κοινοβούλιο με αυτές τις απαντήσεις; Εγώ δεν λέω ότι λένε ψέματα οι Υπουργοί.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ε, είναι ντροπή! 
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Εγώ λέω το εξής πολύ απλό, ότι στην ουσία ομολογείτε τεράστια καθυστέρηση και έλλειψη προγραμματισμού. Και ερχόμαστε εδώ να σας προτείνουμε τρόπους, γιατί σας κάναμε προτάσεις -και δεν τις κάναμε σήμερα, τις έχουμε κάνει πολύ καιρό τώρα- και εσείς βρίσκετε την εύκολη διαφυγή σε τι; Σε βαριές κουβέντες και στον ισχυρισμό ότι όλα πάνε καλά! Κύριε Πρωθυπουργέ, σας απέδειξα στην αρχική μου εισήγηση ότι οι ευθύνες σας είναι βαρύτατες.  Και βαρύνουν αποκλειστικά εσάς. Εμείς, αν αλλάξετε ρότα, είμαστε διατεθειμένοι να βοηθήσουμε. Επισημαίνουμε όμως για μια ακόμη φορά και κρούουμε τον κώδωνα του κινδύνου ότι η υπόθεση αυτή όχι απλώς δεν πάει καλά, αλλά βρίσκεται σήμερα σε αδιέξοδο. Και δεν το λέμε εμείς. Το ομολογούν τα μέλη της Κυβέρνησής σας, το λένε οι προσκείμενες σε σας εφημερίδες και δημοσιογράφοι, το λένε οι διεθνείς παράγοντες.
Μας είπατε σήμερα -για να καλύψετε το κενό- ότι ξέρατε ότι ο κ.   Σάμαρανγκ θα κάνει κάποια παρατήρηση, αλλά εν τω μεταξύ είχατε αρχίσει να λαμβάνετε τα μέτρα σας.
Πρώτα απ' όλα, γιατί έπρεπε να φτάσει να κάνει τέτοια αυστηρή προειδοποίηση και δεν είχατε προλάβει όλον τον προηγούμενο χρόνο να ετοιμαστείτε σωστά; Και δεύτερον, τι έωλη δικαιολογία είναι αυτή ότι το ξέρατε; Δηλαδή το ξέρατε και μας βάζετε και στην πονηρή σκέψη ότι το ξέρατε και πριν από τις εκλογές, αλλά τότε βρίσκατε την εύκολη λύση να μας βρίζετε και να λέτε ότι όλα πάνε καλά, ενώ τώρα -έστω και εμμέσως- ομολογείτε ότι πράγματι αυτές οι συστάσεις έχουν περιεχόμενο.
(Χειροκροτήματα από την πτέρυγα της Νέας Δημοκρατίας) Κύριε Πρόεδρε, η υπόθεση αυτή είναι πολύ μεγάλη. Εμείς κάναμε τις προτάσεις μας, επιμένουμε στις προτάσεις μας. Και θεωρώ ότι ο τρόπος, με τον οποίο χειριστήκατε το ζήτημα της προτάσεώς μας για Εθνικό Ολυμπιακό Συμβούλιο, του οποίου θα προϊστατο ο Πρόεδρος της Δημοκρατίας, μάλλον περιφρόνηση προς το πρόσωπό του είναι από εσάς, γιατί εγώ δεν προκαταλαμβάνω κανενός τη διάθεση.
Κάναμε μία θεσμική πρόταση εθνικού περιεχομένου. Κι εσείς προσπαθείτε με έωλες δικαιολογίες, για να συνεχίσετε το μοναχικό σας δρόμο, το δρόμο που κρύβει πάρα πολλούς κινδύνους, να ευτελίζετε ακόμη κι αυτόν το θεσμό, ακόμα και το πρόσωπο, για το οποίο σήμερα καμαρώνουμε όλοι, που τον έχουμε Πρόεδρο της Δημοκρατίας.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, επειδή ο κ. Καραμανλής αναφέρθηκε στον Πρόεδρο της Δημοκρατίας, θέλω να σας πληροφορήσω ότι το θέμα αυτό το έχω συζητήσει με τον Πρόεδρο της Δημοκρατίας και γι' αυτό συνέστησα στον κ. Καραμανλή να το συζητήσει κι εκείνος.
Εγώ, κύριε Καραμανλή, θα σας έκανα την πρόταση να είστε πιο ανοικτός στη συναίνεση, να μην εκμεταλλεύεσθε κάθε δυσκολία με αυτόν τον τρόπο για κομματικούς λόγους, γιατί εκτίθεσθε.
Θέλω να σας θυμίσω ότι πριν μερικά χρόνια με τον ίδιο τρόπο που μιλήσατε σήμερα, είχατε μιλήσει σε σχέση με την πορεία της οικονομίας, είχατε μιλήσει σε σχέση με την ένταξη της Ελλάδας στην ΟΝΕ. Και η ένταξη της Ελλάδας στην ΟΝΕ έγινε και διαψευσθήκατε.
Δεν έχετε κανένα λόγο να παίζετε τις Κασσάνδρες. Οι Ολυμπιακοί Αγώνες θα γίνουν, θα γίνουν με επιτυχία, οι 'Ελληνες θα είναι περήφανοι, γι' αυτό και η Νέα Δημοκρατία να συνεργαστεί, διότι θα μείνετε μόνος σας, όπως μείνατε μόνος σας και στο θέμα της ΟΝΕ και στο θέμα της προόδου της χώρας τα τέσσερα τελευταία χρόνια. Οι εκλογές το έδειξαν.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Η Γενική Γραμματέας της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα έχει το λόγο.
(Θόρυβος στην Αίθουσα) Τελικώς η νόσος είναι μεταδοτική, διότι βλέπω και τους νέους συναδέλφους, που σπεύδουν να βγουν γρήγορα από την Αίθουσα.
Ορίστε, κυρία Παπαρήγα.
ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Πρόεδρε, κύριοι Βουλευτές, θα ομολογήσω μία αμαρτία μου προσωπική. 'Οταν εδώ και πολλά χρόνια ακούω τις λέξεις "Ολυμπιακοί Αγώνες", τουλάχιστον το δικό μου το μυαλό πάει στο ντοπάρισμα των σωμάτων χιλιάδων αθλητών παγκόσμια στο βωμό του πρωταθλητισμού, στο βωμό των συμφερόντων των χορηγών τους και όλων εκείνων που επενδύουν κέρδη στις πλάτες χιλιάδων αθλητών, ανθρώπων που ξεκινούν με υγιείς πραγματικά φιλοδοξίες να ξεχωρίσουν.
Δεν ξέρω, σκέφτομαι, εάν η Διεθνής Ολυμπιακή Επιτροπή, αυτοί οι περίφημοι θνητοί αθάνατοι έχουν καταδεχθεί να κάνουν μία έρευνα για το ποια είναι η ποιότητα ζωής των δεκάδων χιλιάδων αθλητών και αθλητριών, που έχουν διακριθεί επανειλημμένα και που μετά τα τριάντα πέντε, μετά τα σαράντα αποχωρούν από τα διάφορα αγωνίσματα και από τους στίβους.  Γιατί τα τελευταία χρόνια μας δόθηκε η ευκαιρία -δεν είναι καλή ευκαιρία αυτήνα πληροφορηθούμε για βάσανα που υποφέρουν εξαιτίας του χαρακτήρα που έχουν πάρει οι Ολυμπιακοί Αγώνες, για πρόωρους και ξαφνικούς θανάτους για σύμφυτες με το ντόπινγκ ασθένειες. 'Εκανε μία νύξη ο Πρωθυπουργός γι'αυτό το ζήτημα, αλλά, κατά τη γνώμη μας, για την τιμή των όπλων, το θέμα του ντόπινγκ είναι το χαρακτηριστικό σήμα των Ολυμπιακών Αγώνων.
'Ομως, κύριε Πρωθυπουργέ, έχετε δικαίωμα να υπερασπίζετε το έργο της Κυβέρνησης, την πολιτική της, αλλά εν πάση περιπτώσει θα επιθυμούσαμε, στο μέτρο του δυνατού για σας, να μην προχωράτε και σε μία συστηματική προσπάθεια να ντοπαριστεί ο ελληνικός λαός, να ντοπαριστεί η συνείδησή του με διακηρύξεις του τύπου ότι "οι Ολυμπιακοί Αγώνες στην Ελλάδα θα είναι το κάτι άλλο, δεν θα έχουν σχέση με τους εμπορευματοποιημένους Ολυμπιακούς Αγώνες, που γίνονται εδώ και πάρα πολλά χρόνια", ανεξάρτητα σε ποια πόλη γίνονται ή επίσης με διακηρύξεις του τύπου ότι "η Ελλάδα θα περάσει στο πάνθεον και ότι θα υπάρξουν χρυσές ευκαιρίες για το λαό μας τα επόμενα χρόνια να ζήσει καλύτερα". Ολυμπιακοί Αγώνες έγιναν και στη Σεούλ, Ολυμπιακοί Αγώνες έγιναν και στο Μεξικό, Ολυμπιακοί Αγώνες έγιναν και στη Βαρκελώνη, αλλά τα στατιστικά στοιχεία και των πόλεων και συνολικά των χωρών αυτών έχουν δείξει ότι τα μεγάλα προβλήματα παραμένουν οξυμένα, οξύνονται περισσότερο και οπωσδήποτε οι Ολυμπιακοί Αγώνες δεν έφεραν ούτε τις πόλεις ούτε τους λαούς στο πάνθεον.
Αφήστε να γίνουν οι Ολυμπιακοί Αγώνες, αφήστε να περπατήσει η πολιτική σας και δείτε μετά και τους στατιστικούς δείκτες. Δεν είναι καλό πράγμα προκαταβολικά να γίνεται μια τέτοια πλύση εγκεφάλου, θα λέγαμε, του ελληνικού λαού, ο οποίος θα πληρώσει κυριολεκτικά το μάρμαρο των Ολυμπιακών Αγώνων.
Με την ευκαιρία αυτή θα θέλαμε να υποβάλουμε στον ελληνικό λαό -δεν βιαζόμαστε να μας απαντήσει σήμερα, εάν θέλετε να μην απαντήσει σε μας, ας απαντήσει ο ίδιος στον εαυτό του- ένα μεγάλο ερώτημα: Αξίζει να υποστεί τέτοιες και τόσες θυσίες, μόνο και μόνο για να ζήσει δεκαπέντε μέρες στην Ολυμπιάδα, η οποία οπωσδήποτε είναι μία κορυφαία παγκόσμια αθλητική διοργάνωση, που όμως έχει δυστυχώς προ πολλού αλλοιωθεί, δεν έχει καμία σχέση με τα ιδανικά και τις αξίες του αθλητισμού, του πολιτισμού, της δημοκρατίας και της ειρήνης; Ο κότινος, παραδείγματος χάρη, δεν ξέρω εάν τιμάται συνδεδεμένος πια με τους σύγχρονους Ολυμπιακούς Αγώνες, που μάλλον το πιο χαρακτηριστικό τους έμβλημα θα ήταν το έμβλημα της "COCA-COLA". Ουσιαστικά αυτό είναι και το έμβλημά τους. Δεν αντιμετωπίζουμε το ζήτημα αυτό στενά, από την ηθική πλευρά, που δεν πρέπει να υποτιμάται η ηθική ή η ανήθικη διάσταση που έχουν πάρει οι Ολυμπιακοί Αγώνες. 'Εχει να κάνει με το υπόβαθρο, με τους στόχους και τους σκοπούς, που τελικά υπηρετούνται στους Ολυμπιακούς Αγώνες, ανεξάρτητα με ποια καλή θέληση τους βλέπουν οι λαοί, οι αθλητές και οι αθλήτριες.
Ομολογώ ότι σε κάποια στιγμή αιφνιδιάστηκα, αιφνιδιαστήκαμε ίσως ως κόμμα -εγώ αναρωτήθηκα μήπως δεν είμαι πολύ καλά ενημερωμένη- όταν άκουσα τον Πρωθυπουργό να λέει στην ομιλία του ότι τα έργα δεν είναι αυτοχρηματοδοτούμενα ή μάλλον είπε "άλλαξε η μορφή αυτοχρηματοδότησης" και άφησε να εννοηθεί ότι όλα τα κακώς κείμενα διορθώθηκαν  και ότι οι ολυμπιακοί χώροι αποδίδονται στους κατοίκους της πόλη, ότι προτίμησε η Κυβέρνηση, προκειμένου να μην επιβαρύνει το περιβάλλον, να κάνει μεγαλύτερες δαπάνες από τον κρατικό προϋπολογισμό, παρά να δοθούν οι χώροι και η εκμετάλλευσή τους στους ιδιώτες, γιατί ο κρατικός προϋπολογισμός θα στηρίξει μάλιστα την αξιοποίηση των χώρων αυτών από το λαό  -έτσι κατάλαβα εγώ, γι'αυτό χρησιμοποιώ και προσωπικό τόνο μήπως δεν κατάλαβα καλά-  ο οποίος θα μπορεί να τους χρησιμοποιεί δωρεάν.  Αναρωτιόμαστε, αυτά που είπε ο Πρωθυπουργός, ισχύουν; Εάν ισχύουν, έρχονται σε αντίθεση με όσα έχει ψηφίσει η Κυβέρνηση, με όσα έχουν ψηφιστεί στο ν. 2730/1999, που σημαίνει ότι για να ισχύσουν αυτά που είπε ο Πρωθυπουργός στην πράξη, πρέπει να αναιρεθούν τουλάχιστον οι χρήσεις γης που έχουν θεσπισθεί και μέσα από αυτόν το συγκεκριμένο νόμο, οι οποίες, βέβαια, χρήσεις γης, συμπληρώνονται και με διάφορα προεδρικά διατάγματα.
Με βάση τα όσα έχουν ψηφισθεί και τα όσα έχουν συμπληρωθεί με διάφορους τρόπους, δεν έχουμε να κάνουμε με ελεύθερους χώρους, διότι αυτούς τους χώρους θα τους κατέχουν και θα τους αξιοποιούν κυρίως οι ιδιώτες. Και δεν έχουμε να κάνουμε με ελεύθερους χώρους που διευκολύνουν την επικοινωνία, την επαφή του  λαού με τη φύση, με τον αθλητισμό με τη λαϊκή  πρωτοβουλία, με την πολιτιστική, καλλιτεχνική δραστηριότητα.
Οι χρήσεις γης που προβλέπονται έχουν πολύ μικρούς χώρους επικοινωνίας. 'Εχουν και κάποιους χώρους επικοινωνίας, αλλά διαβάζουμε περί ξενοδοχείων, αλλού δεν μπαίνουν όρια κλινών, αλλού μπαίνουν έως εκατό κλίνες, εμπορικά καταστήματα, εκτός υπεραγορών και πολυκαταστημάτων, για ορισμένους χώρους από αυτούς, γραφεία, τράπεζες, ασφάλειες, κοινωφελείς οργανισμοί, κτίρια εκπαίδευσης, εστιατόρια, αναψυκτήρια, επαγγελματικά εργαστήρια χαμηλής όχλησης, πρατήρια βενζίνης -γίνεται λόγος βεβαίως και για αθλητικές εγκαταστάσεις αφού ήδη θα υπάρχουν- ξενώνες κλπ., κλπ.
Επομένως, να ξεκινήσω από αυτό που είχα υπόψη μου να αναφέρω παρακάτω, εκ μέρους του Κομμουνιστικού Κόμματος Ελλάδος. 'Εαν ισχύει αυτό που είπε ο Πρωθυπουργός -και εμείς, αν θέλετε, αξιοποιούμε και κάθε φραστική διαφοροποίηση όταν μοιάζει να είναι θετική- εμείς προτείνουμε να αναιρεθούν οι χρήσεις γης που έχουν θεσμοθετηθεί, που έχουν κατοχυρωθεί με νόμο.
Πιο συγκεκριμένα προτείνουμε: Για την περιοχή της Καλλιθέας, ο σημερινός Ιππόδρομος, μετά το 2004, να μετατραπεί σε πάρκο πρασίνου, κοινόχρηστο, όπως προβλεπόταν και στο ρυθμιστικό σχέδιο, που αλλάζουν. Ποιος είπε ότι οι κάτοικοι της περιοχής ζήτησαν συνεδριακό ή εκθεσιακό κέντρο; Κάποιοι μπορεί να το ζήτησαν, αλλά για τους κατοίκους της περιοχής το πράσινο είναι ελπίδα και σανίδα σωτηρίας μέσα στη ζούγκλα που ζουν οι κάτοικοι αυτοί και όλη η Αθήνα.
Προτείνουμε επίσης, να αναπλασθεί η παραλία του Φαλήρου σε ελεύθερη ακτή κολύμβησης και να μη γίνει νέα μαρίνα. Διότι αυτά που γνωρίζουμε εμείς και προβλέπονται είναι ότι όλη αυτή η περιοχή θα φιλοξενήσει νέες μαρίνες.
Επίσης, η παραλία του Αγίου Κοσμά, στο Ελληνικό, προτείνουμε να αναπλασθεί σε ακτή κολύμβησης και περιπάτου αναψυχής, καθώς και το ιστιοπλοϊκό κέντρο να μη γίνει μαρίνα για σκάφη αναψυχής, όπως προβλέπεται και στο ν. 2730/199.
Τέλος, να μην κατασκευασθεί το κωπηλατοδρόμιο στο Σχοινιά. Μπορεί να γίνει αλλού, στην Υλίκη και δεν εμποδίζει το αεροδρόμιο. Μπορεί να ανανεωθεί ο υδροβιότοπος με τα νερά της Μακαρίας Πηγής και να παραμείνει ανοιχτή η παραλία του Σχοινιά.
Δεν νομίζω, κύριε Πρωθυπουργέ, ότι αυτά τα οποία προτείνουμε εμείς είναι αφορισμοί. Είναι συγκεκριμένες προτάσεις.
Ομολογώ ότι αιφνιδιάστηκα με την αλλαγή του τρόπου αυτοχρηματοδότησης και την επιδότηση των έργων από τον κρατικό προϋπολογισμό. Μπορεί να υπάρχουν ίσως και άλλες πιο συγκεκριμένες προτάσεις γι' αυτούς τους χώρους, αλλά αυτά θα είναι έπεα πτερόεντα, αν δεν αλλάξουν οι ήδη αποφασισμένες χρήσεις γης.
Εμείς, χωρίς να πέφτουμε στον εύκολο δρόμο της σκανδαλολογίας, θεωρούμε ότι οι καθυστερήσεις που υπήρξαν και υπάρχουν συνιστούν ένα σκηνικό καθυστέρησης, που μας επιτρέπεται να πούμε ότι στήθηκε αυτό το σκηνικό αρκετά μεθοδικά ή υπήρχαν δυσκολίες άλλου τύπου για να επιταχυνθούν τα έργα, προκειμένου να γίνει και η κατάλληλη δύσκολη μοιρασιά έργων και προμηθειών με απευθείας αναθέσεις, αποφεύγοντας τις χρονοβόρες διαδικασίες των διαγωνισμών.
Και δεν αναφερόμαστε μόνο στα τεχνικά έργα, για τα οποία ίσως τελικά διεξαχθούν κάποιοι υποτυπώδεις διαγωνισμοί. Υπάρχει ο τομέας των υπηρεσιών, των εθελοντών, της φιλοξενίας. Και ο τομέας του πολιτισμού, επίσης, έχει οικονομική σημασία και διάσταση. 'Οταν λέμε ότι δεν πέφτουμε στη λογική της σκανδαλολογίας, δεν είναι ότι δεν γίνονται σκάνδαλα.
Αλλά εν πάση περιπτώσει, εμείς ξεκινάμε με αφετηρία αυτό που είπατε, ότι τηρείτε τους κανονισμούς της ΟΝΕ ότι τηρείτε αυτούς τους κανόνες. Μα, αυτοί οι κανόνες είναι που προβλέπουν πραγματικά το ιδιωτικό κεφάλαιο να είναι ο πρωταγωνιστής και σ' αυτά τα έργα, ορισμένα από τα οποία είναι ολυμπιακά, ορισμένα δεν είναι ολυμπιακά, αλλά συνδέονται και σκοπίμως με τους Ολυμπιακούς Αγώνες, για να περάσει η ιδιωτικοποίηση, η ιδιωτική κερδοσκοπία με έναν τρόπο πιο ανεκτό από την πλευρά του λαού.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΚΩΣΤΑΝΤΙΝΟΣ ΓΕΙΤΟΝΑΣ.) Η ίδια η Οργανωτική Επιτροπή λειτουργεί ως ανώνυμη εταιρεία, έξω από κάθε ουσιαστικό, θεσμικό, λαϊκό και κοινοβουλευτικό έλεγχο. Το ότι συζητάμε σήμερα για τους Ολυμπιακούς Αγώνες, δεν σημαίνει ότι μπορεί να υπάρξει ουσιαστικός, λαϊκός και κοινοβουλευτικός έλεγχος.
Το γεγονός ότι με το νομοσχέδιο του Υπουργείου Πολιτισμού εμφανίζεται ο Πρωθυπουργός έναντι της Επιτροπής με αυξημένες αρμοδιότητες, δεν μας εφησυχάζει, γιατί στο κάτω-κάτω είναι γνωστοί οι πολιτικοί προσανατολισμοί του Πρωθυπουργού και γενικότερα η πολιτική που υπερασπίζεται μέρος του ΠΑ.ΣΟ.Κ. 'Αλλωστε, το πρόβλημα δεν αφορά πρόσωπα και ούτε εμείς σκοπεύουμε να κάνουμε κύριο ζήτημα την προσωποποίηση των ελλείψεων. Αυτό θα το κάνει η Κυβέρνηση.
Αναλαμβάνει, ίσως λέμε, ο ίδιος ο Πρωθυπουργός να αντιμετωπίσει την τακτοποίηση της διαμάχης συμφερόντων, που συνδέεται με τους Ολυμπιακούς Αγώνες. Εδώ είναι η ωρίμανση των συνθηκών, που λέει ο Πρωθυπουργός. Αυτήν την εξήγηση δίνουμε εμείς.
Ικανοποιείται επίσης και το αίτημα και της Δ.Ο.Ε., η οποία εκπροσωπεί επιχειρηματικά συμφέροντα και όχι τον κότινο των Ολυμπιακών Αγώνων, να μειωθούν οι όποιοι έλεγχοι ασκούνται από την τριμελή Ελεγκτική Επιτροπή στις αποφάσεις της Οργανωτικής Επιτροπής Ολυμπιακών Αγώνων, που αφορούν οικονομικά ζητήματα. Και αυτό είναι γνωστή προτίμηση της Ο.Ν.Ε., δηλαδή, πώς να γίνεται ή να μη γίνεται ο έλεγχος απέναντι σε ανώνυμες εταιρείες.  Ζητάμε ως ελάχιστο δείγμα οικονομικού ελέγχου τη θεσμοθέτηση κατάθεσης των πορισμάτων των οικονομικών ελέγχων της Ελεγκτικής Επιτροπής, της Οργανωτικής Επιτροπής Ολυμπιακών Αγώνων στην Αρμόδια Κοινοβουλευτική Επιτροπή.
'Ολο το θεσμικό πλαίσιο, για να σταθώ για άλλη μια φορά στους δύο βασικούς νόμους, που είναι ο νόμος 2730/99 και ο νόμος 2598/98, νομιμοποιούν τις πάσης φύσεως συναλλαγές με επιχειρηματικούς ομίλους και μεγάλα συμφέροντα. Θεσπίζονται κάθε είδους παρεκκλίσεις από τη διαδικασία, η οποία ισχύει για τις προμήθειες και τις αναθέσεις έργων του δημοσίου. Δίνεται η δυνατότητα και το ελεύθερο να θεσπίζονται αυθαίρετοι κανόνες.  Αυτά ισχύουν πριν τη διαπιστωθείσα καθυστέρηση.
Περιορίζονται έως καταργούνται οι κανόνες δημοσιότητας και ουσιαστικής συμμετοχής του λαού και της Τοπικής Αυτοδιοίκης για τις χρήσεις γης και τους όρους δόμησης της Αττικής. Και δεν μας εφησυχάζει το ότι γίνεται συζήτηση με την ΚΕΔΚΕ και με κάποια άλλα όργανα της Τοπικής Αυτοδιοίκησης. Μπορεί να συμμετέχει η Τοπική Αυτοδιοίκηση. Μιλάμε όμως για πολύ πιο ουσιαστικές διαδικασίες και με το λαϊκό παράγοντα ενημερωμένο.
Δίνεται η δυνατότητα στους Υπουργούς ΠΕ.ΧΩ.Δ.Ε. και Πολιτισμού να αποφασίζουν για έργα, κατά παρέκκλιση κάθε ισχύουσας διάταξης.  Ανατρέπεται -και αυτό είναι βασικό- το ρυθμιστικό σχέδιο της Αθήνας. Είμαστε ριζικά αντίθετοι στην εκχώρηση των λεγόμενων ολυμπιακών περιοχών στους ιδιώτες επενδυτές και σε νομικά πρόσωπα ιδιωτικού δικαίου για εκμετάλλευση επί σειρά πολλών ετών και μετά τους Ολυμπιακούς Αγώνες του 2004. Αυτό είναι το πλαίσιο που μέχρι σήμερα κινούμαστε.
Επίσης, η Ολυμπιάδα του 2004 θα αξιοποιηθεί για να νομιμοποιηθεί η κρατική βία και η καταστολή. 'Ολοι οι αντιδημοκρατικοί νόμοι που είναι στο συρτάρι, ανεξάρτητα από τους Ολυμπιακούς Αγώνες -και εμείς δεν θέλουμε να τα φορτώσουμε όλα στο χαρακτήρα και στον προσανατολισμό των Ολυμπιακών Αγώνων- θα μπουν σε ενέργεια με άλλοθι τις δεκαπέντε μέρες της τέλεσης.
Για την πάταξη της λεγόμενης τρομοκρατίας, δηλαδή, της δράσης του λαϊκού κινήματος, ως και την απαγόρευση της πολιτικής διαφήμισης στο κέντρο της Αθήνας, πάντα θα είναι το πρόσχημα η κοσμιότητα του χώρου.  Αυτά μάλιστα γίνονται σε μια περίοδο που τα κόμματα εξουσίας ξοδεύουν δισεκατομμύρια, για να διαφημίζουν την πολιτική τους, σε μια περίοδο που προκλητικά, πιο προκλητικά από ποτέ, στα κρατικά και ιδιωτικά κανάλια επιτρέπεται να ακούγεται κυρίως ή αποκλειστικά η φωνή εκείνων των κομμάτων και παραγόντων, που συναινούν ή ασκούν κριτική, που δεν θέτει σε κίνδυνο τη σημερινή τάξη πραγμάτων.
Εμείς θεωρούμε απαράδεκτη την απαγόρευση ανάρτησης πολιτικών μηνυμάτων και απαιτούμε να αποσυρθεί η διάταξη αυτή.
'Ηδη έχει γίνει γνωστό ότι στο όνομα της περιφρούρησης των Ολυμπιακών Αγώνων ξεκίνησε ο πόλεμος των μυστικών υπηρεσιών και των πιο ανοικτών διασυνδέσεων με την πολιτική μας ζωή.
Ξεκαθαρίζουμε ότι εμείς δεν αρνούμαστε το υπαρκτό ζήτημα της ασφάλειας. Αρνούμαστε τις προθέσεις και τους πραγματικούς στόχους όλων εκείνων που ασχολούνται με το ζήτημα αυτό. Πιο ανοικτά και επίσημα πια θα βρεθεί η χώρα μας για τέσσερα χρόνια και όχι μόνο, στα χέρια της CIA ή και περισσοτέρων μυστικών υπηρεσιών, όπως της Μοσάντ -έχει αναγραφεί άλλωστε σε εφημερίδες "αξιοπιστίας" ας το πούμε όσον αφορά τις πληροφορίες- στο όνομα της τήρησης της τάξης και της ασφάλειας.
Βεβαίως, η CIA, η Mοσάντ και άλλες μυστικές υπηρεσίες δρουν στην Ελλάδα, συνεργάζονται με τις ελληνικές υπηρεσίες και δρουν, βέβαια, και σαν ξέφραγο αμπέλι πέρα από τις όποιες διμερείς συμφωνίες υπάρχουν. Μόνο που τώρα τα πράγματα θα γίνουν πιο σκληρά και άγρια και με το μανδύα της νομιμότητας των Ολυμπιακών Αγώνων σε μία περίοδο μάλιστα που προωθούνται με μεγαλύτερη ταχύτητα αντιλαϊκά μέτρα στο εσωτερικό, ενώ τα Βαλκάνια βράζουν και ζουν ένα νέο γύρο αποσταθεροποίησης. Και ας μη μας πουν ότι η CIA, η Μοσάντ και οι άλλοι θα ασχολούνται μόνο με τη φύλαξη κάποιων χώρων στην Ελλάδα.
Η διαδικασία, βεβαίως, μπορεί να καλυφθεί με διαγωνισμό. Θα εμφανιστεί κάποια νικήτρια εταιρεία, γνωρίζουμε όμως όλοι ότι οι ξένες μυστικές υπηρεσίες μπορούν να κατασκευάζουν κάθε ημέρα και κάθε λεπτό πολλές εταιρείες γνήσιες ή "μαϊμούδες".
'Οταν είπαμε ότι η Κυβέρνηση προκαλεί, ιδιαίτερα μετά τις εκλογές, μιλώντας, εν πάση περιπτώσει, για την ευημερία που περιμένει τον ελληνικό λαό με μοχλό τους Ολυμπιακούς Αγώνες, το λέμε πολύ συγκεκριμένα. Διότι η Κυβέρνηση δεν μιλάει γενικά για τη δυνατότητα έστω.
Και θέλουμε να σταθούμε στα επιχειρήματα που φέρνει η Κυβέρνηση ότι ένα μεγάλο μέρος των εργαζομένων θα φάει με χρυσά κουτάλια. Με χρυσά κουτάλια θα φάνε οπωσδήποτε οι μεγάλοι επιχειρηματικοί όμιλοι. Λέει, παραδείγματος χάρη, ότι οι Ολυμπιακοί Αγώνες θα γίνουν εφαλτήριο ανάπτυξης και καταπολέμησης της ανεργίας, με το επιχείρημα ότι θα γίνουν έργα και θα αναπτυχθούν οι υπηρεσίες.
Νομίζω ότι το ερώτημά μας είναι εύλογο. 'Οσο αντιμετώπισε την ανεργία το Α' και Β' Πακέτο της Ευρωπαϊκής 'Ενωσης και οι επενδύσεις που έγιναν - γιατί τα πακέτα δεν είναι και ευκαταφρόνητα και επενδύσεις γίνονται- άλλο τόσο θα αντιμετωπίσει, κατά τη γνώμη μας, το μεγάλο αυτό πρόβλημα η Ολυμπιάδα του 2004.
Κάποιες Θέσεις εργασίας θα γίνουν -δεν ξέρω αν θα είναι εκατόν τριάντα δύο χιλιάδες, το νούμερο μοιάζει λίγο αυθαίρετο και θυμίζει ασκήσεις επί χάρτου- θα είναι, όμως, προσωρινές και με τη λογική της ανακύκλωσης των ανέργων και της ανεργίας. Και με αυτόν τον τρόπο θα διευκολυνθεί η γενίκευση της ελαστικής εργασίας, δηλαδή, της πιο κακοπληρωμένης και ανασφαλούς εργασίας που θέλει να επιβάλει με κάθε τρόπο και μέσο η Κυβέρνηση και όχι μόνο και γενικότερα η πολιτική του ευρωπαϊκού και διεθνούς μονοπωλιακού κεφαλαίου.
Τα ολυμπιακά έργα, επειδή θα χρηματοδοτηθούν κατά ένα σημαντικό ποσοστό από κοινοτικούς πόρους και αυτά που θα γίνουν από ιδιώτες και αυτά που θα γίνουν από το κράτος, θα οδηγήσουν στην αλλαγή της ιεράρχησης των όποιων προτεραιοτήτων υπήρχαν στις κοινοτικές χρηματοδοτήσεις.
'Ισως σπεύσετε να σκεφτείτε και να πείτε ότι εμείς ως Kομμουνιστικό Kόμμα Eλλάδος έχουμε διαφωνήσει με τις προτεραιότητες που θέτουν οι κοινοτικές χρηματοδοτήσεις. Βεβαίως έχουμε διαφωνήσει, αλλά θεωρούμε ότι αυτές οι προτεραιότητες θα επαναϊεραρχηθούν ακόμα χειρότερα απ'ό,τι ήταν μέχρι τώρα.
Και μάλιστα τη νύφη σε αντίθεση -και δεν μας έπεισε ο Πρωθυπουργός με αυτά που είπε, γιατί δεν είπε και κανένα επιχείρημα- θα την πληρώσει πολύ βαριά η περιφέρεια. Ακόμα και αν συγκυριακά αυξηθεί η απασχόληση στην Αττική θα έχει ως αποτέλεσμα την ακόμα μεγαλύτερη μείωση της απασχόλησης στην υπόλοιπη χώρα.
Ο κ. Σημίτης δεν έφερε ένα επιχείρημα για το πώς θα βοηθηθεί συνολικά η Ελλάδα. Η όποια αύξηση της απασχόλησης σημειωθεί στην Αττική δεν σημαίνει επίσης, κατά τη γνώμη μας, ότι θα μειωθεί συνολικά το ποσοστό της ανεργίας και στο λεκανοπέδιο της Αττικής.
Η διεθνής εμπειρία λέει ότι στις πόλεις στις οποίες διοργανώνονται Ολυμπιακοί Αγώνες παρατηρείται αύξηση του πληθυσμού τους κατά τη διάρκεια της κατασκευής των έργων που συνεχίζει και μετά την τέλεση των αγώνων.  Και έχει μία εξήγηση το γεγονός αυτό, διότι σε όλο τον καπιταλιστικό κόσμο ακόμα και στις ισχυρές αναπτυγμένες χώρες -πιο αναπτυγμένες από την Ελλάδα- το πρόβλημα της ανεργίας μεγαλώνει και οξύνεται και κρύβεται μόνο με την αλχημεία της αναγόρευσης της προσωρινής δουλειάς σε κανονική.
Η τάση είναι να συρρέουν άνεργοι στην πόλη που πραγματοποιούνται οι αγώνες. 'Ηδη με επίσημα στοιχεία έχει ανακοινωθεί ότι στο Σίδνεϊ, που είναι η πόλη που τελούνται φέτος οι Ολυμπιακοί Αγώνες, μετρήθηκε η αύξηση του πληθυσμού που ήλθε από την περιφέρεια προς την πόλη κατά εξήντα χιλιάδες. Αν ο λαός, λοιπόν, πιστέψει στο παραμύθι της αντιμετώπισης της ανεργίας μέσω της Ολυμπιάδας, τότε θα είναι ακόμα πιο ευάλωτος στα σχέδια να επικρατήσουν οι ελαστικές μορφές απασχόλησης.
Εμείς πιστεύουμε ότι θα επιδεινωθεί συνολικά η θέση των εργαζομένων κι αν ένα τμήμα των εργαζομένων φάει ψωμάκι αυτά τα χρόνια, δεν είναι βέβαιο ότι θα το έχει και τα επόμενα χρόνια, αλλά εμείς δεν μπορεί να μη σκεφτόμαστε τι θα γίνει με τους πολλούς, τους περισσότερους.
Και έχει μία σημασία να προσεχθεί, εν πάση περιπτώσει, και από εκείνους, οι οποίοι ειρωνικά βλέπουν συνδικάτα, συνδικαλιζόμενους, αγωνιζόμενους, η εμπεριστατωμένη ανακοίνωση της Ομοσπονδίας Οικοδόμων που απαντά στη πρόταση που έγινε από την κ. Τζαβέλλα πριν παραιτηθεί προς την ηγεσία της ΓΣΕΕ για τη γνωστή εργασιακή ειρήνη, που ξέρουμε πάρα πολύ καλά τι σημαίνει "εργασιακή ειρήνη". Πλήρης παραίτηση των εργαζομένων από στοιχειώδη δικαιώματα. 'Οχι από το δικαίωμα να ζήσουν καλύτερα, αλλά και από το δικαίωμα να διατηρήσουν κάποιες κατακτήσεις που είχαν αποσπάσει με αγώνες και που αυτές δεν έχουν ξεπεραστεί.
Βεβαίως η ηγεσία της Γενικής Συνομοσπονδίας Εργατών Ελλάδας έσπευσε να χειροκροτήσει αυτήν την πρόταση, που στην ουσία σημαίνει κατάργηση των συλλογικών συμβάσεων εργασίας και με πρόσχημα τους Ολυμπιακούς Αγώνες, της γενικής και των κλαδικών και εφαρμογή -αυτό ζητήθηκε- ενός νέου τοπικού συμφώνου απασχόλησης με τη συγκρότηση μάλιστα και οργάνου τριμερούς διαιτησίας, το οποίο θα εγγυάται την εργασιακή ειρήνη.
'Ισως γι' αυτό ο Πρωθυπουργός τόνισε σε πολλά σημεία της ομιλίας του ότι ενώ από τη μια μεριά η Ελλάδα, η Κυβέρνηση, το ΠΑΣΟΚ είναι απογειωμένοι πια στην κορυφή της σύγχρονης σκέψης του 21ου αιώνα -δεν το είπε ακριβώς έτσι, αλλά το εννοούσε, ας μου επιτραπεί να το μεταφράσω έτσι- από την άλλη μιλούσε για υστέρηση της κοινωνίας, για κοινωνική καθυστέρηση, δηλαδή για ένα λαό καθυστερημένο. Εξαιρετικά επικίνδυνες αυτές οι απόψεις και για τη δημοκρατία. Δεν θέλω να προσθέσω τίποτε άλλο.  Τα οικονομικά στοιχεία της διοργάνωσης των Ολυμπιακών Αγώνων είναι πρωτεύον ζήτημα πάρα πολύ ουσιαστικό, διότι εδώ απεικονίζεται ο χαρακτήρας των Ολυμπιακών Αγώνων, σε όποια πόλη και αν γίνονται, που είναι: Μετράμε κεφάλαια, ταμεία, επενδύσεις, απολαβές, διεισδύσεις κλπ.
Εμείς απαιτούμε πλήρη αποσαφήνιση της κατάστασης γύρω από τα οικονομικά στοιχεία της διοργάνωσης των Ολυμπιακών Αγώνων.
Από τον Ιούνιο του 1999 η Κυβέρνηση και η Οργανωτική Επιτροπή των Ολυμπιακών Αγώνων υπόσχεται την κατάρτιση νέου επικαιροποιημένου προϋπολογισμού για το 2004. Η δέσμευση μετατέθηκε πολλές φορές.  Σήμερα παρά τα λεγόμενα από την πλευρά της Κυβέρνησης, για μας υπάρχει και σκότος και παραπλάνηση. Το ζήτημα είναι πρωτίστως πολιτικό -το καταλαβαίνουμε όλοι- δεν είναι τεχνικό. Ο λαός δικαιούται να γνωρίζει τι θα κοστίσει η Ολυμπιάδα και πώς θα αποπληρωθεί, πλήρη προϋπολογισμό.  Εμείς τουλάχιστον ξέρουμε ποιος θα πληρώσει τα βάρη, αλλά αυτός δεν είναι λόγος να μη γνωρίζουμε τον προϋπολογισμό. Και στο κάτω-κάτω έχει αξία να μπορεί κανείς να παρεμβαίνει και εμείς θέλουμε να παρέμβουμε, έστω να αποτρέψουμε τα χειρότερα.
Και ποιος θα είχε στο κάτω-κάτω αντίρρηση -εμείς δεν θα είχαμε αντίρρηση- στην ενεργητική συμμετοχή του λαού, στην επιτυχημένη πραγματοποίηση των Ολυμπιακών Αγώνων και αν θέλετε στη συνειδητή επιλογή του λαού να εισφέρει; Κάτω από ποιες συνθήκες όμως και προϋποθέσεις; Μόνο όταν τον κυρίαρχο ρόλο και λόγο για τους Ολυμπιακούς Αγώνες δεν θα είχε το πολυεθνικό κεφάλαιο, τα μεγάλα επιχειρηματικά συγκροτήματα. Τότε πραγματικά, όχι μόνο θα υπήρχε λόγος, αλλά θα έπρεπε ο λαός να συνεισφέρει. Σήμερα όμως, γιατί να συνεισφέρει; Γιατί, δηλαδή, να πληρώνει τα χαράτσια, είτε αυτό λέγεται ολυμπιακός δακτύλιος είτε οτιδήποτε άλλο.
Περισσεύουν χρήματα στην Ελλάδα για να γίνει η Ολυμπιάδα, αλλά δεν περισσεύουν χρήματα για ανθρώπινους μισθούς και συντάξεις, για δωρεάν παιδεία και υγεία, για να μην μιλήσω για άλλα ζητήματα όπως σεισμοπαθείς, λαϊκή στέγη, αντισεισμική θωράκιση κλπ. Εμείς δεν πιστεύουμε ότι η Κυβέρνηση μέχρι να γίνουν οι Ολυμπιακοί Αγώνες θα δώσει την πραγματική οικονομική εικόνα.
Κατά την περίοδο της διεκδίκησης είχαμε πληροφορηθεί ότι από τη διοργάνωση υπήρχε η προσδοκία οικονομικού οφέλους τριάντα πέντε δισεκατομμυρίων (35.000.000.000) δραχμών. 'Οταν επισκεφθήκαμε τον Οργανισμό "ΑΘΗΝΑ 2004" και ενημερωθήκαμε από το φάκελο, τότε μάθαμε ότι ο προϋπολογισμός ήταν -τυπικά λέμε εμείς- ισοσκελισμένος. Μάλιστα δεν σας το κρύβουμε, προσπαθήσαμε να το ψάξουμε αν είναι ισοσκελισμένος. Είχαμε ενδοιασμούς. Βεβαίως, δεν μπορώ να πω ότι είχαμε αποδείξεις. Με χαμηλούς τόνους, αλλά ανοιχτά και δημόσια είπαμε "πολύ φοβόμαστε ότι είναι τυπικά ισοσκελισμένος αυτός ο προϋπολογισμός".
Ακολουθείται μία πάγια τακτική, να υπερτιμώνται τα προϋπολογιζόμενα έσοδα. Εδώ θα επιστρατεύσω και την συνέντευξη Τύπου του κ. Μπακούρη, ο οποίος είχε επιφυλάξεις, για να μην πω ότι αμφισβήτησε τα προϋπολογιζόμενα έσοδα.
Η Κυβέρνηση ισχυρίζεται και το έχει πει αυτό -ο κ. Σημίτης σήμερα θόλωσε λίγο τα νερά, αλλά νομίζω ότι μάλλον είναι καθαρά τα νερά, για λόγους συγκυρίας τα θόλωσε- ότι για να μην διαταραχθεί η δημοσιονομική πολιτική της θα στηριχθεί στην ιδιωτική πρωτοβουλία. Το έχει πει πάρα πολλές φορές αυτό. Είναι δεσμευμένη να στηριχθεί και από τη γενικότερή της πολιτική και από τη Διεθνή Ολυμπιακή Επιτροπή. Θα έδιναν στην Αθήνα τους Ολυμπιακούς Αγώνες αν δεν ήξεραν ότι έχουν μια Κυβέρνηση, η οποία θα είναι "σήκω-σήκω, κάτσε-κάτσε;". Τέτοιοι είναι οι Ολυμπιακοί Αγώνες και τέτοια πολιτική θέλουν.
Η εμπειρία από όλα τα δημόσια έργα που γίνονται, τα εκτός Ολυμπιακών Αγώνων με αυτοχρηματοδότηση, δείχνει ότι οι ιδιώτες βάζουν σ' αυτά μικρό ποσοστό του τρέχοντος κεφαλαίου, ενώ στη συνέχεια εξασφαλίζουν την οικονομική εκμετάλλευση και διοίκηση.
Το δημόσιο μέσω του κρατικού προϋπολογισμού και των ευνοϊκών δανείων, η Ευρωπαϊκή 'Ενωση μέσω προγραμμάτων που έχουν γίνει για το ξεζούμισμα των λαών χρηματοδοτούν και πάλι τα αυτοχρηματοδοτούμενα έργα, δηλαδή, χρηματοδότηση του ιδιώτη της τάξης -έτσι λέμε εμείς- του 16%. Αυτά δίνει ο ιδιώτης. Για παράδειγμα, στα Σπάτα η συμμετοχή της Hochtief είναι της τάξεως του 9% του τρέχοντος κεφαλαίου, στο έργο Ρίο-Αντίρριο η συμμετοχή του ιδιώτη είναι της τάξης του 11%, στο έργο Σταυρού-Ελευσίνας η συμμετοχή του ιδιώτη ανέρχεται στο 16%.
Η κατασκευή των ολυμπιακών έργων που υπολείπονται, κατά τη γνώμη μας θα γίνει με πολύ αυξημένο κόστος. Εμφανίζονται, λοιπόν, φουσκωμένα τα έσοδα, υποβαθμισμένο το συνολικό κόστος για να εφησυχάσει ο λαός ή ίσως για να εμφανιστούν και φιλάνθρωποι της ιδιωτικής πρωτοβουλίας.
Η χρηματοδότηση των Ολυμπιακών 'Εργων από το Γ' Κοινοτικό Πλαίσιο Στήριξης θα οδηγήσει στη δέσμευση περισσότερων πόρων από το πακέτο αυτό, πάλι για τους ιδιώτες. 'Ολα δείχνουν ότι το συνολικό κόστος θα ξεπεράσει τα δύο τρισεκατομμύρια (2.000.000.000.000) δραχμές. Αν θυμάμαι καλά, ο κύριος Πρωθυπουργός μίλησε για ένα τρισεκατομμύριο (1.000.000.000.000) δραχμές.
Εμείς στηριγμένοι σε στοιχεία δημοσιευμένα, σ' αυτά που δίνονται επισήμως και ανεπισήμως από παράγοντες που σχετίζονται με αυτό το ζήτημα, θεωρούμε ότι με τους πιο συντηρητικούς προϋπολογισμούς θα ξεπεράσει τα δύο τρισεκατομμύρια (2.000.000.000.000) δραχμές. Ποιος θα πληρώσει το μάρμαρο; Εμείς ξέρουμε πάρα πολύ καλά ότι θα το πληρώσει ο λαός, οι εργατοϋπάλληλοι, οι συνταξιούχοι, αυτοί που πληρώνουν πάντα.
Ο Οργανισμός Διαχείρισης Ιπποδρόμου οδεύει προς πλήρη εκποίηση του αντικειμένου του στο ανάδοχο έργο "Ιππόδρομος και Ιππικό Κέντρο" στο Μαρκόπουλο.
Ο ΟΠΑΠ οδεύει για το χρηματιστήριο. 'Εχουμε πολλές φορές μιλήσει γι' αυτήν τη λογική και τη φιλοσοφία των τυχερών παιχνιδιών, δεν είμαστε εραστές αυτής της φιλοσοφίας. Ωστόσο η Κυβέρνηση χρόνια τώρα ισχυριζόταν ότι τα τυχερά παιχνίδια ήταν αιμοδότης του ελληνικού αθλητισμού. Τώρα τα τυχερά παιχνίδια θα γίνουν αιμοδότης νέων κερδών για τους επιχειρηματίες, γι' αυτούς, δηλαδή, που θα αγοράσουν τους δύο αυτούς οργανισμούς.
Ο Οργανισμός Εργατικής Κατοικίας που ανέλαβε την κατασκευή του Ολυμπιακού Χωριού για την ακρίβεια, σωστά είπε ο κύριος Πρωθυπουργός, πρόκειται για ολόκληρη πόλη, έχει ήδη χάσει τον κοινωνικό του ρόλο και τον χάνει και μέσω της ανάθεσης να κτίσει το Ολυμπιακό Χωριό, ενώ έχει ένα τεράστιο πρόγραμμα κατασκευής εργατικών κατοικιών και το μεγάλο έργο της αποκατάστασης της κατοικίας των σεισμοπαθών. Μετατρέπεται ο ΟΕΚ σε μια γενική υπεργολαβική κατασκευαστική εταιρεία, η οποία θα παρέχει κατοικίες επί πληρωμή στους πιο εύπορους σχετικά εργαζόμενους, στους πιο εύπορους σχετικά από τους δικαιούχους. Μπορεί να γίνει και καμιά κλήρωση λίγων σπιτιών για τους πιο φτωχούς, για να υπάρχει και το φωτοστέφανο της κοινωνικής πολιτικής και φιλανθρωπίας. Ηδη ο ΟΕΚ με αυτόν τον τρόπο δεν λειτουργεί τα τελευταία χρόνια; Εκποιεί σπίτια σε τσιμπιμένη τιμή, που μπορούν να τα πάρουν κάποιοι εργαζόμενοι με ένα καλύτερο εισόδημα και όλο και λιγότερα μοιράζει στους δικαιούχους με τη γνωστή κλήρωση.
Υπάρχει η έκδοση των προμετόχων για την είσπραξη εσόδων για τις ανάγκες των Ολυμπιακών Αγώνων, που σημαίνει ότι και άλλες δημόσιες επιχειρήσεις θα βγουν σε ένα είδος δημοπρασίας.
Εμείς, λοιπόν, έχουμε καταλήξει ότι η Κυβέρνηση έχει μετατρέψει τους Ολυμπιακούς Αγώνες σε ένα πεδίο κερδοσκοπίας επιχειρηματικών ομίλων, πεδίο κερδοσκοπίας γενικά του κεφαλαίου, μιας κερδοσκοπίας που βεβαίως δεν υλοποιείται με τις κλασικές παραδοσιακές μορφές, μέσα δηλαδή από την επίτευξη του νόμιμου κέρδους του καπιταλιστικού ή ακόμη και του κλασικού παράνομου εργολαβικού κέρδους. Προστίθενται και νέες μορφές, για να βγουν κερδισμένοι οι γνωστοί και άγνωστοι ίσως επιχειρηματίες. Εμείς εκτιμάμε ότι εκχωρούνται δώδεκα χιλιάδες στρέμματα γης της Αττικής σε ισχυρούς επιχειρηματίες σε τιμή ευκαιρίας και με άλλοθι τους Ολυμπιακούς Αγώνες.  Στην ουσία, δηλαδή, εκποιούνται κοινωνικά δικαιώματα, διότι ο ελεύθερος χώρος είναι ένα από τα πιο σημαντικά κοινωνικά δικαιώματα. Είναι ένα στοιχειώδες λαϊκό δικαίωμα. Αυτοί οι χώροι θα τσιμεντοποιηθούν και το μεγαλύτερο μέρος θα παραδωθεί στις επιχειρήσεις για εκμετάλλευση και ήδη από την αρχή εκ μέρους του Κομμουνιστικού Κόμματος Ελλάδας έκανα τη μνεία αυτών των χώρων, όπως είναι η παραλία του Σαρωνικού, η περιοχή που σήμερα είναι ο ιππόδρομος της Καλλιθέας, ο χώρος του  αεροδρομίου του Ελληνικού, το άλσος Βεϊκου στο Γαλάτσι, ο Σχοινιάς στο Μαραθώνα. Και όλες αυτές οι εξελίξεις συνιστούν βεβαίως πρόσθετη περιβαλλοντική επιβάρυνση στην Αθήνα, σε ένα λεκανοπέδιο της Αττικής, που όλοι αναγνωρίζουν ότι δεν αντέχει άλλο. Σε ποια κατεύθυνση θα γίνει η ανάπλαση του κέντρου της Αθήνας. Υπάρχει άφθονη αρθογραφία, που δεν έχει διαψευστεί, αλλά έχουμε και στοιχεία από τις κινητοποιήσεις κατοίκων ότι σημαντικά τμήματα και του κέντρου της Αθήνας και γενικότερα θεωρούνται φιλέτα και ορθώς, και επιδιώκει τη μετατροπή του σε κέντρα, ας το πω έτσι, κοσμοπολιτισμού, με την εγκατάσταση εδρών μεγάλων πολυεθνικών εταιρειών, εταιρειών που εισάγουν προϊόντα, εταιρειών που ασχολούνται με τον τουρισμό, στον τομέα θέαμα και διασκέδαση. Και εδώ οι συνέπειες θα είναι πολύπλευρες. Μια συνέπεια είναι η ασφυξία, στην οποία θα καταδικασθούν μικρές ατομικές επιχειρήσεις. Πολλοί δεν θα επιβιώσουν. Η γενική τάση υπάρχει, δεν λέω ότι οφείλεται μόνο στις καινούριες εγκαταστάσεις με αφορμή τους Ολυμπιακούς Αγώνες, αλλά αυτή η τάση θα είναι πιο οξυμένη και θα επιταχυνθεί. Κάποιες επιχειρήσεις θα αναβαθμιστούν και θα είναι λιγότερες αυτές που θα γίνουν δορυφορικές επιχειρήσεις των μονοπωλίων.
Και η ανεργία θα αυξηθεί και από το γεγονός ότι θα κλείσουν μικρομεσαίες επιχειρήσεις, επιχειρήσεις που και αν δεν κλείσουν, θα αναγκαστούν να απολύσουν προσωπικό. Γιατί συνήθως αυτές οι επιχειρήσεις έχουν προσωπικό τρία - τέσσερα άτομα.
'Ενα πολύ χαρακτηριστικό παράδειγμα είναι η περίπτωση της αναγκαστικής απαλλοτρίωσης πολλών μικρών ιδιοκτησιών στο Ρέντη, στην περιοχή Ελαιώνα, υπέρ του Ιδρύματος Μείζονος Ελληνισμού, προκειμένου να κατασκευαστεί το πολυδύναμο Πολιτιστικό κέντρο. Είναι ένα κέντρο που θα παρακολουθεί τις ανάγκες της Πολιτιστικής Ολυμπιάδας. Καλός βέβαια ο πολιτισμός, αλλά τι πολιτισμός μπορεί να παραχθεί ή να αναπαραχθεί όταν αυτός αναπτύσσεται πάνω στα συντρίμμια και στα βάσανα των λαϊκών στρωμάτων; Νηστικό αρκούδι δεν χορεύει, καταναλώνει μόνο υποπροϊόντα πολιτιστικά. Και τέτοια υποπροϊόντα πολιτιστικά άφθονα θα εισαχθούν στην Ελλάδα και από τις εταιρείες θεάματος, ακροάματος, που έχουμε βέβαια πολλές, αλλά θα γίνουν περισσότερες με την ευκαιρία εγκατάστασης των Ολυμπιακών Αγώνων και των διάφορων πάρε-δώσε που υπάρχουν γύρω απ'αυτές.  Γι' αυτό είπα στην αρχή -ίσως φαίνεται και λίγο συναισθηματικό, αλλά δεν είναι λαϊκίστικο- ότι δεν ξέρω αν ο κότινος αξίζει στους Ολυμπιακούς Αγώνες, δεν ξέρω αν η Αθήνα αξίζει στους Ολυμπιακούς Αγώνες. Και με αυτήν την έννοια, δεν πειράζει, ας θυμηθούμε το "Ρήγα Φεραίο" του Βάρναλη που ζητάει απ' αυτούς, που κούφια τον τιμούν, για να είναι εντάξει με τα έργα τους, να βγάλουν το άγαλμά του, δηλαδή το άγαλμα του Ρήγα Φεραίου από εκεί που το έχουν τοποθετήσει και στη θέση του καλύτερα να βάλουν τον Οικονόμου, που τον πρόδωσε. Καλύτερα η αλήθεια παρά το ψέμα και η υποκρισία.
Προβληματιζόμαστε ακόμα, σε σύνδεση με αυτό που είπα προηγούμενα, γι' αυτούς τους χώρους που θα δημιουργηθούν με αφορμή τους Ολυμπιακούς  Αγώνες και όχι μόνο για τους Ολυμπιακούς Αγώνες, όπου θα μετεγκατασταθούν πολλές εταιρείες, συνεδριακά κέντρα, διάφορες πολιτιστικές εντός εισαγωγικών δραστηριότητες κλπ. Μας απασχολεί πολύ αυτή η κατάσταση που υπάρχει και που θα οξυνθεί με αυτές τις "διασκεδασουπόλεις" στις παραλίες, που είναι συνδεδεμένες με πολύ ισχυρές επιχειρηματικές δραστηριότητες και που προ πολλού αποτελούν μια σύγχρονη επίσημη πολιτιστική πρόταση προς τη νεολαία. Φοβάμαι ότι τα πράγματα θα χειροτερέψουν και οι Ολυμπιακοί Αγώνες θα οδηγήσουν σε μια ακόμα πιο παθητική κατανάλωση έτοιμων πολιστικών προϊόντων που παράγονται από τις βιομηχανίες θεάματος-ακροάματος, Αμερικής, Ευρώπης, Ιαπωνίας, χωρίς να σημαίνει ότι και εδώ στην Ελλάδα η εγχώρια παραγωγή είναι στο σύνολό της ωραία.
Κρούομε, λοιπόν, τον κώδωνα του κινδύνου, γιατί ζούμε σε μια περίοδο πολύ δύσκολη, υποφέρει η πολιτιστική υποδομή της γειτονιάς και υπάρχει μείζον πρόβλημα της κατάστασης της αισθητικής αγωγής της μουσικής και της καλλιτεχνικής παιδείας στην Ελλάδα.
Ας πάρουμε όμως και μια άλλη πλευρά. Τι γίνεται με το μαζικό λαϊκό αθλητισμό; Χρόνια ήταν σύνθημα, ιδιαίτερα της Κυβέρνησης του ΠΑΣΟΚ. 'Ηταν το αγαπημένο σύνθημα "μαζικός λαϊκός αθλητισμός", που είναι και αυτό ένα λαϊκό δικαίωμα. Δεν θα θυμίσω τώρα ότι ο αθλητισμός έχει μεταβληθεί σε εμπόριο με την επέλαση των μονοπωλιακών επιχειρήσεων και με τη γνωστή επιχείρηση των χορηγών. Για μας κεντρικό ζήτημα είναι ο αθλητισμός για τους πολλούς και όχι η λογική του πρωταθλητισμού, του εμπορίου του πρωταθλητισμού, που θα οξυνθεί σήμερα στην Ελλάδα.
Εμείς θεωρούμε ότι ο αθλητισμός θα πρέπει να έχει κύριο φορέα το σχολείο, το χώρο εργασίας, ιδιαίτερα σε μεγάλα εργοστάσια, στις ΔΕΚΟ, αλλά και στις λαϊκές γειτονιές. Πρέπει να υπάρχει πρόγραμμα μαζικού λαϊκού αθλητισμού και μέσα από την Τοπική Αυτοδιοίκηση. Εμείς διεκδικούμε να διασφαλιστούν οι κατάλληλοι χώροι για μαζικό λαϊκό αθλητισμό και να γίνει και η αξιοποίησή τους.
Ας υπολογίσουμε πόσοι είναι οι αδιόριστοι σήμερα γυμνατές και προπονητές. Πόση φυσική αγωγή γίνεται στα σχολεία; Είναι ντροπή, κυριολεκτικά, να γίνονται όλο και λιγότερες ώρες. Και πάρα πολλοί ανάμεσα στους αδιόριστους εκπαιδευτικούς είναι γυμναστές. Και μάλιστα το επάγγελμα του γυμναστή θεωρείται ξεπερασμένο. Τώρα οι γυμναστές πάνε στα "BODYLINE".
Είναι άνεργοι οι άνθρωποι. Δεν τους κατηγορώ. Πηγαίνουν για να περιποιούνται την εικόνα του σώματος και όχι πραγματικά το ίδιο το σώμα.  Είναι θέμα πιστώσεων του προϋπολογισμού και συνολικού προσανατολισμού.
Η εμπορευματοποίηση του αθλητισμού οδηγεί στην κατάργηση του μαζικού λαϊκού αθλητισμού και κυρίως στην αλλοίωση του ρόλου που διαδραματίζει ο αθλητισμός στη φυσική και πνευματική υγεία του λαού μας.
'Οταν συναντήσαμε την κ. Γιάννα Αγγελοπούλου, αναπτύξαμε ανάμεσα στα άλλα και πέρα από τις ενστάσεις μας μια ιδέα, μια αγωνία μας, πώς μπορεί, εν πάση περιπτώσει, να συνδεθεί η υπόθεση των Ολυμπιακών Αγώνων και με την υπόθεση της πάλης για την πρόληψη και την καταπολέμηση της ναρκομανίας. Το ερώτημα όμως είναι μήπως αυτή η εκστρατεία που έτσι και αλλιώς πρέπει να γίνει από τα κοινωνικά κινήματα με την ευκαιρία της Ολυμπιάδας αποτελέσει μία χρυσή ευκαιρία για τα οικονομικά συμφέροντα, να περάσουν αντιλήψεις ακόμα πιο πλατιά περί του γνωστού διαχωρισμού των ναρκωτικών, που εκτός των άλλων εξυπηρετεί και την κερδοφορία. 'Ιδωμεν.  Για όλους αυτούς τους λόγους, που είπαμε παραπάνω, για τους λόγους δηλαδή ότι οι Ολυμπιακοί Αγώνες είναι καθαρή κερδοσκοπία, για το ότι η Κυβέρνηση ενεργεί με αυτόν το σκοπό, για το ότι κυριολεκτικά έργα λαϊκής και δημόσιας σημασίας ανατίθενται σε ιδιωτικές εταιρείες -εμείς είμαστε ριζικά αντίθετοι, όλα τα έργα πρέπει να γίνονται από το δημόσιο, εάν χρειάζονται ειδικοί οργανισμοί, πάλι να ανήκουν στο δημόσιο, όχι γιατί το δημόσιο διασφαλίζει σήμερα τη μη κερδοσκοπία, αλλά, εν πάση περιπτώσει, υπάρχει η δυνατότητα μεγαλύτερης παρέμβασης και άσκησης κάποιου ελέγχουγια όλους λοιπόν αυτούς τους λόγους εμείς θεωρούμε ότι οι Ολυμπιακοί Αγώνες θα προσθέσουν προβλήματα στο λαό μας. Εμείς βεβαίως δεν θα μείνουμε με σταυρωμένα τα χέρια. Θα παρεμβαίνουμε, θα αγωνιζόμαστε και μέσα στη Βουλή, θα προτείνουμε μήπως και κάποια πρότασή μας παρθεί υπόψη χωρίς να έχουμε αυταπάτες ότι θα έχουμε άλλους Ολυμπιακούς Αγώνες απ' αυτούς που έγιναν στην Ατλάντα και αλλού. Θα στηρίξουμε κοινωνικές λαϊκές κινητοποιήσεις και πρωτοβουλίες -δεν είναι ανάγκη να είμαστε εμείς οι πρωταγωνιστές- οι οποίες θέτουν επί τάπητος και τις οικονομικές συνέπειες από τους Ολυμπιακούς Αγώνες και τις πολιτιστικές και τις περιβαλλοντικές στο Λεκανοπέδιο αλλά και τις αρνητικές συνέπειες στην περιφέρεια.
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Θα παρεμβαίνουμε, θα ελέγχουμε, αλλά πιστεύουμε όμως ότι τα πράγματα είναι σκούρα για το λαό. Εδώ χρειάζεται ο λαός να έχει τα μάτια του ανοικτά και πραγματικά μπορεί ο λαός να πάρει την ευθύνη και να περιορίσει το μεγάλο κακό και τις συνέπειες.
'Οταν πρωτοανοίχθηκε το θέμα των Ολυμπιακών Αγώνων στη δεύτερη φάση, το Κ.Κ.Ε. προβληματίστηκε πάρα πολύ. Συνεδρίασε μάλιστα γι'αυτό το ζήτημα η Κεντρική Επιτροπή για να πει ναι ή όχι. Δεν ακολουθήσαμε το δρόμο να πούμε τότε όχι, όχι γιατί είχαμε αυταπάτες για τους Ολυμπιακούς Αγώνες αλλά γιατί στο κάτω κάτω είναι δικαίωμα της κάθε χώρας να διεκδικεί να γίνουν οι Ολυμπιακοί Αγώνες στον τόπο της, πολύ περισσότερο που ξέρουμε ότι ορισμένες δυνάμεις ενδιαφέρονται να υπάρχει και μονοπώλιο στην τέλεση των Ολυμπιακών Αγώνων. Σκεφθήκαμε μετά ότι στο κάτω-κάτω το "μάρμαρο", γιατί να το πληρώσει άλλος λαός. 'Οπου και αν γίνουν, οι λαοί το πληρώνουν. Ούτε αν θέλετε πέσαμε στον πειρασμό να πούμε: Μήπως οι Ολυμπιακοί Αγώνες έχασαν τη σημασία τους παγκόσμια, έτσι όπως έχουν καταντήσει; Προτιμήσαμε να εκφράσουμε τις επιφυλάξεις μας, προτιμήσαμε να προβάλουμε προϋποθέσεις και σήμερα προτιμάμε να παλαίψουμε. Αλλά, δεν μπορούμε να αποπροσανατολίσουμε τον ελληνικό λαό λέγοντας ότι οι Ολυμπιακοί Αγώνες είναι κάτι καλό γι' αυτόν. Αν δεν εξελιχθεί το ζήτημα αυτό σε μέτωπο πάλης και αντίστασης, πιστεύουμε ότι το 2004-2005 θα μετράμε καινούριες ζημιές και καινούριες συνέπειες. Και με αυτήν την έννοια μπορούμε να αισιοδοξήσουμε για το κριτήριο που μπορεί να διαμορφωθεί στην πορεία σε σημαντικά τμήματα του λαού μας, αλλά δεν είμαστε αισιόδοξοι καθόλου ότι η συναίνεση που ζητάει η Κυβέρνηση -όποιος της την δώσει- θα διασφαλίσει πετυχημένους Ολυμπιακούς Αγώνες. 'Ισως απόκρυψη των πραγματικών προβλημάτων εξασφαλίσει. Αλλά, αυτό δεν είναι καθόλου καλό.
ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου κ. Νίκος Κωνσταντόπουλος έχει το λόγο.
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, άκουσα τον κύριο Πρωθυπουργό και σχημάτισα την εντύπωση ότι ο κ. Σημίτης μίλησε, σαν να μας ανατέθηκαν οι Ολυμπιακοί Αγώνες μόλις χθες. 'Ολοι, όμως, ξέρουμε ότι, εδώ και τρία χρόνια, έπρεπε να έχει προωθηθεί η διαδικασία της προετοιμασίας. Και όλοι διαπιστώνουν σήμερα ότι, τα τρία χρόνια που πέρασαν, δεν αντιστοιχούν σε έργο προετοιμασίας αναγκαίο, χρήσιμο, εξαγγελμένο και αναμενόμενο.
Σχημάτισα την εντύπωση ότι ο κύριος Πρωθυπουργός μίλησε, σαν να μην υπάρχει δεσμευτική σύμβαση, την οποία έχει υπογράψει ο Δήμος της Αθήνας με εγγυητή το Κράτος και τη ΔΟΕ. Μίλησε σαν να είναι στο χέρι του να κάνει ό,τι θέλει, αλλάζοντας ρυθμίσεις, ρήτρες, περιεχόμενα, σαν να μη γνωρίζει, ότι σε αυτήν την επιχείρηση η ΔΟΕ είναι συνεταίρος του συμμετέχοντας κατά 60% στα προϋπολογιζόμενα έσοδα και κατά συνέπεια είναι εκείνος ο συμβαλλόμενος που εποπτεύει, που εφορεύει, που έχει συμβατικό δικαίωμα να πιέζει και να επιβάλει, όλα όσα απορρέουν από τη σύμβαση.  Επίσης, μίλησε ο κύριος Πρωθυπουργός, σαν η παγκόσμια εμπειρία να είναι ότι, όπου έγιναν οι Ολυμπιακοί Αγώνες, αποτέλεσαν ευλογία ανάπτυξης για πόλεις, χώρες, λαούς και κοινωνίες. 'Εφεραν εισοδήματα, έφεραν απασχόληση, ενίσχυσαν τη βιομηχανία, ενίσχυσαν τη βιοτεχνία. "Αυτό θα γίνει και εδώ" είπε ο κύριος Πρωθυπουργός. Δυστυχώς, η εμπειρία είναι αντίθετη. Ελάχιστες -μία ή δύο- είναι οι πόλεις, οι οποίες είχαν κερδοφορία από τη διοργάνωση των Ολυμπιακών Αγώνων. Στις περισσότερες χώρες υπήρξαν επιβαρύνσεις. Ο Καναδάς πλήρωνε επί δέκα χρόνια, για να καλύψει τα ανοίγματα και τις μαύρες τρύπες των Ολυμπιακών του Μόντρεαλ. Αυτά με αναγκάζουν να πω και εγώ από την πλευρά μου, απαντώντας στις παραινέσεις, τις από καθέδρας, του κυρίου Πρωθυπουργού, ότι είναι πάρα πολύ επικίνδυνη και επιζήμια αυτή η αισιοδοξία, ότι είναι πάρα πολύ επικίνδυνος και επιζήμιος αυτός ο εξωραϊσμός των πραγμάτων. Και ότι όλα αυτά, όταν λέγονται έτσι, δεν είναι τίποτε άλλο, παρά ένας βολονταρισμός που θέλει να αγνοήσει και να ξεπεράσει τη δύσκολη και προβληματική πραγματικότητα. Η πραγματικότητα είναι μπροστά μας και βοά και την ψηλαφεί ο κάθε πολίτης στην καθημερινή του εμπειρία.
Η Ελλάδα, δυστυχώς, πριν ακόμη τελεστούν οι Ολυμπιακοί Αγώνες, κατά τη διάρκεια της προετοιμασίας τους, έχει ήδη καταγράψει δύο αρνητικές ολυμπιακές διακρίσεις.
Η πρώτη αρνητική διάκριση, κύριε Πρωθυπουργέ, είναι ότι η Οργανωτική Επιτροπή Ολυμπιακών Αγώνων και η "ΑΘΗΝΑ 2004 Α.Ε." είναι ήδη ένας από τους προβληματικούς φορείς του ευρύτερου δημόσιου τομέα.
Αυτό που εσείς εμπιστεύεσθε, ως φορέα υλοποίησης αυτής της μεγάλης καινούριας υπόθεσης, είναι ένας προβληματικός φορέας του ευρύτερου δημόσιου τομέα. Και έγινε προβληματικός, μέσα στα τρία πρώτα χρόνια της λειτουργίας του, στα χέρια σας και με διοικήσεις της επιλογής σας.
Η δεύτερη αρνητική διάκριση είναι ότι αυτή η μεγάλη οικονομική και εμπορική επιχείρηση, που είναι οι Ολυμπιακοί Αγώνες, σταθερά μετατρέπεται σε μεγάλη οικονομική και πολιτική περιπέτεια της χώρας.
Θα το τονίσω κύριε Πρωθυπουργέ -γιατί εγώ με αυτήν τη διαπίστωση προβληματίζομαι- και από την πλευρά του Συνασπισμού σ' αυτήν τη διαπίστωση θέλουμε να γίνει ουσιαστικά ένας ανοιχτός διάλογος. Αυτή η μεγάλη οικονομική και κοινωνική επιχείρηση, που είναι οι Ολυμπιακοί Αγώνες, σταθερά μετατρέπεται σε μεγάλη οικονομική και πολιτική περιπέτεια της χώρας. Αναδεικνύεται εσωτερικό πολιτικό πρόβλημα, στο πεδίο του οποίου θα υπάρξουν πολλές τριβές και πολλές δυσάρεστες καταστάσεις. Γι' αυτό, λοιπόν, μην εξωραϊζουμε τα πράγματα, γιατί ήδη καταγράψαμε αυτές τις αρνητικές διακρίσεις, που ήδη έχουν περάσει στη συνείδηση του 'Ελληνα πολίτη.
Καταγράφοντας αυτές τις αρνητικές διακρίσεις διαπιστώνει κανένας ότι για μια ακόμα φορά χτύπησε η παθογένεια του πολιτικού μας συστήματος.  Και ποια είναι αυτή: Να δημιουργούνται εκ γενετής προβληματικοί φορείς, με την ψήφιση των νόμων και αμέσως να δημιουργούνται προβληματικοί φορείς και να οργανώνονται, να φτιάχνονται, να δημιουργούνται τα προβλήματα λειτουργίας και αποτελεσματικότητας, πριν ακόμα αρχίσει να παράγεται έργο. Είναι ένα σύμπτωμα που το ζούμε στην πολιτική πραγματικότητα του τόπου.
Και ακόμη, η παθογένεια του πολιτικού συστήματος εκδηλώνεται, με την εσωτερίκευση όλων των οργανωτικών αδυναμιών της κυβερνητικής και κρατικής δομής, με τη διαδικασία εκείνη που εσωτερικεύει, ως πολιτική κρίση, τις αδυναμίες που υπάρχουν, ως προς το σχεδιασμό, την υλοποίηση και τη διαφάνεια κάθε μεγάλου επιχειρησιακού έργου.
Μη μιλάμε για τη μεθοδικότητα που χρειάζεται, προκειμένου το έργο αυτό να αχθεί σε αίσιο πέρας, όταν εδώ έχουμε σε διάστημα τριών χρόνων το σύμπτωμα της πολυνομίας, όταν έχουμε τους πολλούς και αλληλοεπικαλυπτόμενους φορείς, χωρίς συντονισμό, που φτιάχνονται για το ίδιο αντικείμενο, όταν έχουμε τις συνεχείς αλλαγές προσώπων, όταν έχουμε τις συνεχείς αλλαγές Υπουργών και Υφυπουργών, όταν δεν έχουμε την εξασφάλιση του αναγκαίου σχεδιασμού και της αποτελεσματικότητας, όταν δεν επιτυγχάνεται διαφάνεια και αξιοπιστία στις θεσπιζόμενες λειτουργίες.
Και σήμερα, κύριε Πρωθυπουργέ, μην ενοχλείσθε όταν, από την πλευρά του Συνασπισμού της Αριστεράς και της Προόδου ή από την πλευρά της κοινωνίας, σας λέμε ότι δεν υπάρχει αξιοπιστία διαφάνειας και αποτελεσματικότητας στις μέχρι σήμερα διαδικασίες διαχείρισης αυτού του εγχειρήματος. Αυτό πρέπει να σας προβληματίσει. Και πρέπει να σας προβληματίσει, γιατί και εσείς αναγκαστήκατε να κάνετε αυτές τις αλλαγές, όταν διαπιστώσατε ότι δεν υπάρχει αποτελεσματικότητα. Εκτός εάν τις κάνατε, επειδή θέλατε να κάνετε μια κάλυψη φιλοδοξιών ή μια προώθηση συγκεκριμένων προσώπων, από πλευράς εσωκομματικής διαδικασίας.
Δεν είναι τυχαίο ότι τέσσερις νόμοι, οι 2598/1998, 2741/1999, 2730/1999 και 2819/2000, μέσα σε τρία χρόνια, δεν μπόρεσαν να δώσουν λύση στο στοιχειώδες και πρωταρχικό. Και ποιο είναι αυτό: Να φτιαχθεί το απαραίτητο για το συγκεκριμένο εγχείρημα θεσμικό πλαίσιο. Να είναι λειτουργικό, αξιόπιστο, αποτελεσματικό, ολοκληρωμένο.
'Εχουμε ένα πέμπτο νομοσχέδιο που εισάγεται, με εσπευσμένο τρόπο, πάλι σε θερινό Τμήμα, γιατί πιέζει ο χρόνος, προκειμένου να λυθεί -υποτίθεται-εκείνο που έπρεπε να είναι το αφετηριακό πρόβλημα: ο καθορισμός αρμοδιοτήτων, το ποιος έχει την ευθύνη, το ποιος κάνει κουμάντο. Και πάλι όμως αυτό το πρόβλημα δεν λύνεται. Το ποιος είναι, τελικά, αυτός που έχει την επιχειρησιακή, ευθύνη ολοκλήρωσης αυτού του εγχειρήματος δεν λύνεται.
Καθιερώνεται μία ιδιότυπη διαρχία, μέσα στο ίδιο το Διοικητικό Συμβούλιο της "ΑΘΗΝΑΣ 2004", διαρχία μεταξύ Πρωθυπουργού και Προέδρου του Διοικητικού Συμβουλίου. Ο Πρόεδρος του Διοικητικού Συμβουλίου, Πρόεδρος Ανώνυμης Εταιρείας, που λειτουργεί με ιδιωτικοοικονομικά κριτήρια, έχει τις αρμοδιότητες που προβλέπει το καταστατικό και ο νόμος για κάθε ανώνυμη εταιρεία, αλλά επιπροσθέτως έχει και όλες εκείνες τις  αρμοδιότητες που θα χορηγεί με αποφάσεις του, κάθε φορά, ο Πρωθυπουργός.         Πότε; Με ποιο περιεχόμενο; Ποιες αποφάσεις; Ποίου χαρακτήρα; Επί ποίων θεμάτων; Αδιευκρίνιστο! Γιατί το επισημαίνω; Διότι, κυρίες και κύριοι συνάδελφοι, αυτό το σημείο θα αποτελέσει λόγο τριβών και μέσα στην "ΑΘΗΝΑ 2004".
Ο Πρωθυπουργός επέλεξε να γίνει "Ολυμπιάρχης". Υπεύθυνος αυτός. Διάφοροι κυβερνητικοί παράγοντες -και το έχω ακούσει να λέγεται συστηματικά- ισχυρίζονται ότι έτσι αναβαθμίζεται η ευθύνη, για το όλο εγχείρημα. Εγώ πιστεύω ότι είναι λάθος. 'Ετσι κι αλλιώς ο Πρωθυπουργός έχει την πολιτική ευθύνη του συντονισμού και την ευθύνη για την καλή και την κακή πορεία της κάθε κυβερνητικής υπόθεσης. Δεν χρειάζεται, δεν έχει γίνει πουθενά επικεφαλής του οργανωτικού φορέα διεξαγωγής των Ολυμπιακών Αγώνων να είναι ο Πρωθυπουργός της χώρας, στην οποία ανήκει η πόλη που  είναι τυπικά και συμβατικά ο οργανωτής των Ολυμπιακών Αγώνων. Πρωτοτυπία.  Και αυτό δεν είναι τυχαίο, γιατί αποκαλύπτει εκείνο που δυστυχώς αποτελεί πραγματικότητα.
Δεν θέλει η Κυβέρνηση να καταλάβει ότι οι Ολυμπιακοί Αγώνες δεν είναι ούτε κυβερνητική ούτε κομματική υπόθεση. Γι' αυτό και εξακολουθεί να διαχειρίζεται αυτήν την υπόθεση στα μέτρα της.
Κυρίες και κύριοι συνάδελφοι, δύο οργανωτικά σχήματα δοκιμάστηκαν για την "ΑΘΗΝΑ 2004" ως ανώνυμη εταιρεία: Αυτό της αποκλειστικής εταιρικής ευθύνης και εκείνο της κυβερνητικής εποπτείας. Και τα δύο, δεν απέδωσαν τα αναμενόμενα.
Σήμερα, πάμε σε άλλο σχήμα. Δύο χρηματοδοτικά σχέδια δοκιμάστηκαν, για να εξασφαλιστούν οι πόροι. Αυτό της αυτοχρηματοδότησης και εκείνο της ένταξης των έργων στο Γ' Κοινοτικό Πλαίσιο Στήριξης, με το εφεύρημα ότι είναι περιβαλλοντικά έργα και κατά τούτο θα μπορούσαν να θεωρηθούν επιλέξιμα. Απερρίφθη, βέβαια, αυτή η επινόηση. Δεν έλυσαν, λοιπόν, ούτε τα δύο χρηματοδοτικά σχέδια το πρόβλημα της εξασφάλισης των πόρων για τους Ολυμπιακούς Αγώνες. Και ήδη στο στάδιο της προπαρασκευής, εμφανίζονται οι πρώτες μαύρες τρύπες, όπως έχει ανακοινωθεί επισήμως. Είναι των διακοσίων δισεκατομμυρίων (200.000.000.000) δραχμών; Είναι των πεντακοσίων δισεκατομμυρίων (500.000.000.000) δραχμών; Ο κάθε Υπουργός λέει κάθε φορά τα δικά του.
Ακόμη, μέχρι σήμερα δεν υπάρχει προϋπολογισμός και χρονοδιάγραμμα, για το σύνολο της επιχείρησης, που περιλαμβάνει είκοσι οκτώ επιχειρησιακούς τομείς, θηριώδεις τομείς επιχειρησιακής και διοικητικής ευθύνης. Εκατοντάδες χιλιάδες υποθέσεις και έργα, πρέπει να διοικηθούν και να διεκπεραιωθούν. Ξέρετε κανένα επιχειρησιακό έργο αυτού του εύρους και της δυναμικής, αυτών των επιπτώσεων, χωρίς προϋπολογισμό επί τρία χρόνια; Και μιλάμε για μεθοδικότητα και για σύγχρονες πρακτικές; Μήπως είναι κλασικό δείγμα αδυναμίας, τις συνέπειες της οποίας θα πληρώσει ο κόσμος; Ποιο είναι το βασικό ερώτημα; Αυτό που διατυπώνει ο κάθε πολίτης: Με ποιο κόστος, από ποιες πηγές χρηματοδότησης, χωρίς να επηρεαστούν αρνητικά τα οικονομικά μεγέθη της χώρας και χωρίς να ανατραπούν οι περιβαλλοντικές αντοχές και ανοχές της ευρύτερης περιοχής, χωρίς να προκύψουν πρόσθετες πιέσεις στο δημόσιο χρέος της χώρας, μπορεί να ολοκληρωθεί αυτό το εγχείρημα. Ε, αυτό το ερώτημα δεν έχει απαντηθεί.  Ούτε με ποιο κόστος ξέρουμε -άλλος λέει οκτακόσια δισεκατομμύρια (800.000.000.000) δραχμές, άλλος λέει βάλε και διακόσια δισεκατομμύρια (200.000.000.000) δραχμές επιπλέον, άλλος λέει ένα τρισεκατομμύριο διακόσια δισεκατομμύρια (1.200.000.000.000) δραχμές, άλλος λέει πάνω από ενάμισι τρισεκατομμύριο- ούτε τις πηγές χρηματοδότησης ξέρουμε ούτε -πολύ περισσότερο- έχει γίνει συγκριτική μελέτη και στάθμιση των επιπτώσεων στα οικονομικά μεγέθη, τις περιβαλλοντικές αντοχές και τα δεδομένα του δημόσιου χρέους της χώρας.
Σήμερα, λοιπόν, τρία χρόνια μετά, ψάχνει η Κυβέρνηση και φτιάχνει ένα νέο οργανωτικό σχήμα και ένα ακόμα χρηματοδοτικό σύστημα, το τρίτο, της τριπλής χρηματοδότησης, ιδιωτικοί πόροι, εθνικοί πόροι, κοινοτικοί πόροι, με αβέβαιη τη δυνατότητα αξιοποίησης των κοινοτικών πόρων. Αυτή είναι η πραγματικότητα. Αυτά να πούμε στον ελληνικό λαό για να συνεννοηθούμε.  'Οχι αισιοδοξίες, επιτρέψτε μου να πω αφοριστικές και, βεβαίως, όχι μηδενιστικές, ισοπεδωτικές διαπιστώσεις. Εδώ σε αυτά τι απαντάμε; Και πώς συνεννοούμαστε ως χώρα, ως κοινωνία, ως λαός; Κυρίες και κύριοι συνάδελφοι, για να δικαιολογηθούν αυτά που μέχρι σήμερα είναι ανορθόδοξα, με τους κλασικούς κανόνες ενός επιχειρησιακού μάνατζμεντ, αυτά που είναι παραδοξολογίες μέχρι σήμερα, προβάλλεται το επιχείρημα ότι, προχωρώντας η Κυβέρνηση, εντοπίζει τις αδυναμίες και τις διορθώνει, βλέπει τα λάθη και τα αλλάζει. Είναι ένα επιχείρημα, που λέγεται συστηματικά.
Εγώ θα το πω, με όλη την αυστηρότητα, δεδομένου του μεγέθους του έργου, πρόκειται για επιχείρημα της κακιάς ώρας. Εάν η Κυβέρνηση, σε αυτό το εγχείρημα των Ολυμπιακών Αγώνων προχωράει, με τη λογική του "βλέποντας και κάνοντας", τότε και η ίδια θα υποστεί επιζήμιες ταλαιπωρίες, αλλά και στην ελληνική οικονομία και στην ελληνική κοινωνία θα επιφυλάξει οδυνηρές δοκιμασίες. Δεν χρωστάει, όμως, τίποτα ο κόσμος. Δεν χρωστάνε τίποτα οι πολίτες αυτής της χώρας να πληρώσουμε τα σπασμένα των ερασιτεχνισμών, των πειραματισμών και των παραγοντισμών μιας πρακτικής, που επί τρία χρόνια δεν αποδίδει τα αναμενόμενα, δεν αποδίδει τα απολύτως αναγκαία, για να προχωρήσουμε με ένα συγκεκριμένο χρονοδιάγραμμα στην εξάντληση του ωφέλιμου χρόνου.
Κύριε Πρωθυπουργέ, θα μου επιτρέψετε να σας πω ότι δεν έχετε κανένα επιχείρημα για να αποδώσετε αυτές τις λαθεμένες επιλογές σας, στη στάση της Αντιπολίτευσης. Από την αρχή υπήρχε εξασφαλισμένη η θετική στάση της μεγάλης πλειοψηφίας του κόσμου και η συναίνεση. Από τη στιγμή που ανατέθηκαν οι Ολυμπιακοί Αγώνες στην Ελλάδα, υπήρχε η συναίνεση όλων των κομμάτων. Δεν είχατε κανένα εμπόδιο και δεν είχατε καμία άρνηση συνεργασίας. Ακόμα και μεις από την πλευρά του Συνασπισμού της Αριστεράς και της Προόδου, που είχαμε πάρει απόφαση εναντίον της διεκδίκησης των Ολυμπιακών Αγώνων και θεωρούσαμε πολυτέλεια, υπό τις δεδομένες συνθήκες, να επιδιώκει η Ελλάδα αυτήν την προτεραιότητα, όταν ανατέθηκαν οι Ολυμπιακοί Αγώνες, είπαμε ότι ετούτη την ώρα εκείνο που χρειάζεται είναι ο αποτελεσματικός σχεδιασμός, η διαχείριση και η υλοποίηση αυτής της επιχείρησης, ώστε να γίνει με το λιγότερο κόστος, με τις μικρότερες περιβαλλοντικές επιβαρύνσεις, με τη μεγαλύτερη διαφάνεια και με ένα σαφή στόχο: Την αναμόρφωση της Αθήνας και της ευρύτερης περιοχής, την ισόρροπη συμμετοχή της περιφέρειας και την αξιοποίηση των ήπιων ολυμπιακών έργων για χρήσεις μεταολυμπιακές, χάριν του κοινωνικού συνόλου.
Μη λέτε, λοιπόν, ότι δεν είχατε συναίνεση. Ο κόσμος πανηγύριζε και κανένα κόμμα δεν σας έφερε εμπόδια. Εμείς που είμαστε αντίθετοι σας είπαμε, κάντε ό,τι μπορείτε καλύτερο για να μην φορτωθούμε το κόστος. Γιατί σας επισημάναμε από τότε, ότι αυτή η επιχείρηση υπερβαίνει τις δομές και τις αντοχές της κοινωνίας, της οικονομίας και του ελληνικού κράτους. Δεν το αξιοποιήσατε αυτό το κλίμα συναίνεσης. Απεναντίας το καταστρέφει η Κυβέρνηση και το αντιστρέφει.
Σήμερα, κυρίες και κύριοι συνάδελφοι, υπάρχει μεγαλύτερος προβληματισμός και λιγότερος ενθουσιασμός από ότι στο ξεκίνημα. Και αυτό είναι η πρώτη μεγάλη απώλεια, με ευθύνη της Κυβέρνησης. Η απώλεια της λαϊκής συμμετοχής, του λαϊκού ενθουσιασμού, της λαϊκής αισιοδοξίας, η δημιουργία μιας αύξουσας δυσπιστίας. Η δεύτερη μεγάλη απώλεια είναι η απώλεια του πλεονεκτήματος του χρόνου.
Εκεί που η Κυβέρνηση, πριν απο τρία χρόνια, πορευόταν με τον αέρα του χρόνου στα πανιά της, τώρα ομολογεί, διά του κυρίου Πρωθυπουργού, ότι δίνει αδυσώπητο καθημερινό αγώνα εναντίον του χρόνου.
Οι συνέπειες από τις απώλειες αυτές είναι πάρα πολύ μεγάλες. Η έλλειψη χρόνου, κύριε Πρωθυπουργέ, θα οδηγήσει σε έκτακτες διαδικασίες και σε επιλογές ανάγκης. "Γιατί δεν γίνεται αλλιώς" θα ειπωθεί όταν πάμε ένα χρόνο αργότερα. Η πίεση των προθεσμιών θα μεγαλώσει το κόστος, θα μηδενίσει τη διαφάνεια. Θα έρχονται οι προσφορές προκειμένου να εξυπηρετήσουν τις πιεστικές προτεραιότητες και θα επιδιώκουν τη μεγαλύτερη δυνατή κερδοσκοπία. Θα σπρώξει η πίεση του χρόνου σε διαδικασίες αναθέσεων και σε χειρισμούς εκ των ενόντων.
Αυτά δεν είναι άσχετα με την ελληνική πραγματικότητα και θα σας πω και πιο κάτω, γιατί λέτε "δεν γίνονται αυτά". Μην είσθε τόσο κατηγορηματικός, όταν μεσα στο νομοσχέδιο το κάνετε.
Δεν υπάρχουν, επίσης, περιθώρια κάτω απο τις υπάρχουσες συνθήκες γι' αυτή την άλλου τύπου Ολυμπιάδα, που θα αναδείξει τους Ολυμπιακούς Αγώνες του 2004 ως ένα μεγάλο πολιτιστικό και αθλητικό γεγονός και όχι απλά ως μία εμπορικού τύπου επιχείρηση.
Κάτι τελευταίο, κύριε Πρωθυπουργέ. Αυτό που λέτε ότι οι Ολυμπιακοί Αγώνες και η ανάθεση και η προετοιμασία, δίνουν ευκαιρία στην Ελλάδα να αναδειξει την ύπαρξή της διεθνώς, μηδενίζεται και ακυρώνεται, γιατί ήδη σήμερα, πριν ακόμα προχωρήσει αποφασιστικά η προετοιμασία, η Ελλάδα διεθνώς είναι υποχρεωμένη να απολογείται για την εικόνα που διαμόρφωσαν το τελεσίγραφο του κ. Σάμαρανγκ και η απώλεια αυτού του συγκεκριμένου χρόνου. Δεν είναι αυτή η πραγματικότητα; 
ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τελείωσε το θέμα; 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν τελείωσε, κύριε Πρωθυπουργέ. Αυτού του είδους το διάλογο μπορούμε πράγματι να τον κάνουμε, αλλά αυτός -επιτρέψτε μου- δεν είναι δημιουργικός διάλογος. Διότι εσείς μου λέτε ότι έχετε άλλα δυόμισι χρόνια μπροστά σας και θα κάνετε στα δυόμισι χρόνια, όσα δεν κάνατε στα τρία χρόνια που πέρασαν, και εγώ σας λέω ότι από τα τρία χρόνια που πέρασαν, βγάζω ένα τεκμήριο ανοργανωσιάς και έλλειψης μεθοδικότητας.
Αν θέλετε να κάνουμε δημιουργικό διάλογο, μη μου λέτε "στη μετά θάνατον ζωή όλοι θα ευτυχήσουμε". Σήμερα τι γίνεται για να ξεπεραστούν τα προβλήματα; Μη μου λέτε λοιπόν "τελείωσε το θέμα"; Πράγματι, το θέμα δεν τελείωσε, αλλά εάν και τα υπόλοιπα δυόμισι χρόνια κυλήσουν με την ατμόσφαιρα, το κλίμα και τη διαδικασία που κύλησαν τα τρία πρώτα χρόνια, τότε ο χρόνος θα τελειώσει και πολλά θα τελειώσουν και θα τελειώσουμε και εμείς ως οικονομία και κοινωνία.
Το λέω αυτό, κύριε Πρωθυπουργέ, γιατί θέλω να επισημάνω και ένα άλλο θέμα. Δεν ανοίξατε δημιουργικό διάλογο με τις κοινωνικές οργανώσεις, για να μπει η κοινωνία μέσα σ' αυτήν την υπόθεση. Απεναντίας, ανοίξατε μέτωπα με τις κινήσεις των πολιτών και τις οικολογικές οργανώσεις, που επισημαίνουν τεκμηριωμένα το καταστροφικό κόστος ορισμένων χωροθετήσεων και δράσεων σε ευαίσθητες, επιβαρημένες ή προστατευόμενες περιοχές.  Λυπάμαι που θα το πω, αλλά διάφοροι παράγοντες οικολογούντες περί την Κυβέρνηση κάνουν πλαστικές επεμβάσεις στις επιστημονικές και κοινωνικές τους θέσεις που είχαν μέχρι σήμερα και από κοινωνικοί παράγοντες, που διαμόρφωναν οικολογική συνείδηση στον κόσμο, μετατρέπονται σε συμβούλους και μελετητές έργων, με τη λογική της προώθησης στα συγκεκριμένα πλαίσια των κατασκευαστικών προτεραιοτήτων.
Αρνηθήκατε, επίσης, κριτικές προτάσεις, εναλλακτικές ιδέες, πιέσεις για αλλαγές σε πρόχειρες, εύκολες και επιζήμιες λύσεις, όλων εκείνων που δεν θέλουν να γίνουν τα πάντα τσιμέντο στην έρμη τούτη πόλη. Αυτή η κυβερνητική θέση, προδιέγραψε μία επιζήμια εξέλιξη. Οδηγηθήκατε, ως Κυβέρνηση, σε μία πρωτοφανή υπερσυγκέντρωση εξουσιών, σε μία πρωτοφανή υπερσυγκέντρωση χειρισμών, εντός ενός στενού κύκλου προσώπων και σχημάτων, γύρω από το πρωθυπουργικό κέντρο. Με το βήμα που κάνατε να τεθείτε επικεφαλής, πιστεύω ότι ολοκληρώσατε λαθεμένους χειρισμούς που ίσως κάτω από την πίεση και το εύρος αυτής της επιχείρησης, θεωρείτε ότι είναι λύση ανάγκης.
Κύριε Πρωθυπουργέ, δεν θα αλλάξει αυτή η κατάσταση, δεν θα την αλλάξει κανένα νέο οργανωτικό σχήμα και κανένα νέο πρόσωπο, όση διάθεση και όποια ικανότητα και αν διαθέτει, εάν δεν διαφοροποιηθεί στο επίπεδο της πολιτικής διεύθυνσης η συμπεριφορά της Κυβέρνησης.
Δεν θα μπορέσει κανένα πρόσωπο, όσες ικανότητες κι αν έχει, και κανένα σχήμα, να κινητοποιήσει τις δυνάμεις που απαιτούνται και να μειώσει τους οικονομικούς, περιβαλλοντικούς και πολιτικούς κινδύνους.  Ξέρετε ότι την 1η Οκτωβρίου του 2000 μετά τη λήξη των Ολυμπιακών του Σίδνεϊ, παραδίδεται η ολυμπιακή Σημαία και η ΑΘήνα είναι επισήμως Ολυμπιακή Πόλη. Ξέρετε ότι τότε, η συντονιστική επιτροπή της ΔΟΕ θα έρθει εδώ, θα κρίνει με βάση συμβόλαια -θα σας ζητήσει συμβόλαια- και επιχειρησιακά σχέδια, για να δει σε ποιους από τους οκτώ τομείς των ολυμπιακών έργων υπάρχουν κόκκινες ενδείξεις. Εάν υπάρχει η σημερινή κατάσταση και δεν έχει συντελεστεί πρόοδος, τότε η όλη επιχείρηση θα τεθεί υπό την επιστασία της συντονιστικής επιτροπής, με έξοδα της Ελλάδας. Αυτό που λένε, ότι δηλαδή θα πάρει τους Ολυμπιακούς Αγώνες η ΔΟΕ, δεν έχει γίνει ποτέ. Θα σας βάλει κάτω από την επιστασία της όμως και θα πληρώνετε, για να εκπληρώσετε είτε τους συμβατικούς όρους είτε για να προωθήσετε τα συμβόλαια, που δεν έχετε καταρτίσει, μέχρι σήμερα.  Ξέρετε ποιοι είναι οι κρίσιμοι τομείς. Η φιλοξενία, τα ξενοδοχεία -με υπερβολική διαφορά τιμής από τους υπολογισμούς με την τιμή δολαρίου πριν τρία χρόνια και με την τιμή δολαρίου σήμερα- η ασφάλεια, οι μεταφορές, το συγκοινωνιακό, τα ραδιοτηλεοπτικά, τα διαφημιστικά, τα ολυμπιακά έργα, οι εθελοντές, η εκπαίδευσή τους. Τεράστιες επιχειρήσεις, που ξεπερνούν τις δομές τις ελληνικής διοίκησης.
Είναι φανερό, λοιπόν, ότι για να καλυφθούν οι απώλειες, τότε, θα αρχίσουν οι λεγόμενες "κλειστές" διαδικασίες, με αναθέσεις express, ή με sortlist που σημαίνει -αυτό που και χθες σε μία ημερίδα του Συνασπισμού διατύπωσα- το πατροπαράδοτο στην απλοελληνική "γιουρούσι". Ο χρόνος "μας πήρε φαλάγγι", "γιουρούσι" να προλάβουμε, ο χρόνος διαμορφώνει αυτήν τη στιγμή ευνοϊκές συνθήκες, "γιουρούσι" να μοιράσουμε. Αυτή είναι η πραγματικότητα.
Μέσα, λοιπόν, σε όλα αυτά, μην αρνείσθε το γεγονός ότι τα τρία χρόνια της διαδρομής προετοιμασίας σπαταλήθηκαν στους διαδρόμους του παραγοντισμού και της διοικητικής σύγχυσης. Γι' αυτό και επανέρχεται με δραματικό τρόπο το ερώτημα: Ξέρατε ως Κυβέρνηση, ήξερε η Ελλάδα ως χώρα, ξέραμε ως κοινωνία, τι αναλαμβάναμε; Είχαμε συνείδηση περί τίνος επρόκειτο; Εγώ θα πω ότι η απάντηση είναι "όχι".  Σήμερα συνειδητοποιείται, βήμα-βήμα, με σκληρό τρόπο η πολυπλοκότητα, η δυναμική, το εύρος, οι δεσμεύσεις και οι συνέπειες του εγχειρήματος στις πραγματικές τους διαστάσεις.
'Οταν εμείς τις είχαμε επισημάνει, λέγοντας "μη διεκδικούμε τους Ολυμπιακούς Αγώνες", μας είπαν "είστε οι τρελοί του χωριού, πάτε κόντρα στο ρεύμα". 'Αλλα κόμματα είπαν "ναι", άλλα κόμματα είπαν "άσε να δούμε", εμείς είπαμε "προσέξτε, δεν είναι αστεία επιχείρηση". Σήμερα το συνειδητοποιούν και όλοι εκείνοι που είχαν αντίθετη άποψη.
Και γι' αυτό πρέπει να πούμε τα πράγματα με το όνομά τους: Πρόκειται για τη μεγαλύτερη οικονομική και εμπορική επιχείρηση, που έχει αναλάβει από συστάσεώς του το ελληνικό κράτος. Η οργανωτική διάρθρωση αυτής της  επιχείρησης είναι στα όρια της κρατικής οργάνωσης, εάν δεν τα ξεπερνάει.  Το επιχειρησιακό σχέδιο διεύθυνσης, διοίκησης και διαχείρισης απαιτεί δομές μεγαλύτερες, πιο αποτελεσματικές, αξιόπιστες και με τη σύγχρονη τεχνολογία, που δεν έχει η ελληνική διοίκηση. Ο διαρκής γιγαντισμός και η έντονη εμπορευματοποίηση των Ολυμπιακών Αγώνων κινείται πια εκτός των υφισταμένων ορίων. Ο προϋπολογισμός τους μπορεί να επιβαρύνει καθοριστικά, για δεκαετίες, ολόκληρη την εθνική οικονομία. Οι παρεμβάσεις για τις ανάγκες διεξαγωγής των αγώνων των δεκαπέντε ημερών, υπάρχει κίνδυνος να παραμορφώσουν περισσότερο την Αθήνα, να μεγαλώσουν τις περιφερειακές ανισότητες.
Εύχομαι να μη συμβεί, κύριε Πρωθυπουργέ, για να μη μου πείτε πάλι "τελείωσε;". 'Οχι, δεν τελείωσε και εύχομαι να μη συμβεί. Και θέλω να επισημάνω περί τίνος πρόκειται.
"Τώρα" -οι εφημερίδες γράφουν- "συνειδητοποιούν οι αρμόδιοι φορείς την πολυπλοκότητα της επιχείρησης". Στέλεχος διευθυντικό, που παραιτήθηκε από την οργανωτική επιτροπή, σήμερα λέει "στο δρόμο κατάλαβαν περί τίνος επρόκειτο".
Μη μας μέμφεσθε, λοιπόν, όταν σας το έχουμε επισημάνει επί τρία χρόνια και σήμερα αναγκαζόμαστε να σας το πούμε και πάλι.
Παρά όμως την ελλιπή γνώση, παρά την έλλειψη συναίσθησης της οριακότητας των προβλημάτων, από την πρώτη στιγμή η υπόθεση των Ολυμπιακών Αγώνων επενδύθηκε με πανηγυρικές και στομφώδεις ρητορίες "για τη νέα, μεγάλη ιδέα και για ένα εθνικό στοίχημα με τον εαυτό μας".  Λυπάμαι, αλλά σήμερα άκουσα τα ίδια. Είναι ένα άλλο σύνδρομο του ελληνικού δημοσίου βίου: 'Ολα να γίνονται εθνικοί στόχοι ή κατά την ορολογία των καιρών "εθνικά στοιχήματα". Κάθε τι το δύσκολο παίρνει τις διαστάσεις μιας ακόμα μεγάλης ιδέας. Αυτός ο επιπόλαιος μεγαλοιδεατισμός γίνεται ευκαιριακό καταφύγιο ενός πολιτικού αναχρονισμού. Μεγάλη ιδέα οι Ολυμπιακοί Αγώνες, μεγάλη ιδέα η ΟΝΕ, μεγάλη ιδέα ο εκσυγχρονισμός της διοίκησης, μεγάλη ιδέα το κάθε τι.
Εγώ θα ήθελα να διατυπώσω ένα ακόμα ερώτημα: 'Eστω και σήμερα, λέμε την αλήθεια στον ελληνικό λαό; Του αποκαλύπτουμε την πραγματικότητα των Ολυμπιακών Αγώνων; Του αποκαλύπτουμε την πραγματικότητα της καθυστέρησης στην προετοιμασία τους; Τον ενημερώνουμε για τους κινδύνους και τις συνέπειες ή του καλλιεργούμε μια αισιοδοξία ότι όλα θα πάνε καλά, διότι έτσι είναι ο νόμος, "να θριαμβεύει η αρετή και μετά τη βροχή να έρχεται η υγρασία"; Δεν ισχύουν αυτά στην πολιτική και στις εμπορικές και οικονομικές επιχειρήσεις.
Η σημερινή συζήτηση θα έπρεπε να είναι η ώρα της αλήθειας. Δυστυχώς, εξακολουθεί ο στρουθοκαμηλισμός και η νοοτροπία μιας εξωραϊστικής αισιοδοξίας. Εξακολουθούμε να μιλάμε για μια Ολυμπιάδα που θα αναβαθμίσει τα ιδεώδη και τις αξίες της άμιλλας, της αλληλεγγύης, της προσωπικής διάκρισης, της συλλογικής προσπάθειας, της ανιδιοτέλειας και της ειρήνης. Δεν τονίζουμε στον ελληνικό λαό αυτό που όλοι ξέρουμε: Είναι μία στυγνή εμπορική επιχείρηση. Υπάρχει ένας αδυσώπητος οικονομικός ανταγωνισμός στα σπορ. Υπάρχει μια χυδαία εμπορευματοποίηση της ολυμπιακής ιδέας. Υπάρχει γιγαντισμός και διαπλοκή της εξουσίας, των παραγόντων, των πολυεθνικών χορηγών και των Μέσων Μαζικής Ενημέρωσης. Υπάρχει βιομηχανία ντοπαρίσματος και πρωταθλητισμού. Οι αθλητικές υπερπαραγωγές, το υπερθέαμα, τα υπεράνθρωπα ρεκόρ, τα παζάρια και τα σκάνδαλα εντός της Διεθνούς Ολυμπιακής Επιτροπής, έχουν μετατρέψει την Ολυμπιάδα και τους Ολυμπιακούς Αγώνες σε ένα εμπόριο της διαφθοράς.
Κύριε Πρωθυπουργέ, με αυτό ως δεδομένο, εκείνο που χρειάζεται είναι να μη μας πάρει και εμάς η μπάλα της διαφθοράς. Πώς θα αντισταθούμε ως χώρα, ως κοινωνία και ως οικονομία; 'Οχι να νομίζουμε ότι θα ανατρέψουμε αυτούς τους συσχετισμούς δύναμης εξαγγέλλοντας αυτά τα αισιόδοξα μηνύματα.  Είπατε ότι αυτό θα μπορούσε να είναι ένας στόχος: Η Αθήνα των Ολυμπιακών Αγώνων του 2004 να αποτελέσει αφετηρία για την αντίστροφη πορεία εξαγνισμού των ολυμπιακών θεσμών, αναβίωσης του αθλητικού ιδεώδους, αναζήτησης μιας νέας ηθικής στη σχέση πολιτείας και αθλητισμού, αθλητισμού και κοινωνίας, πολιτισμού και αθλητισμού, οικολογίας, ιστορίας, δημοκρατίας και αθλητισμού.
Αυτός ο διαφορετικός χαρακτήρας των Ολυμπιακών Αγώνων του 2004, που αποτέλεσε και δική σας εξαγγελία, κύριε Πρωθυπουργέ, και προσδοκία του ελληνικού λαού, παραμένει κούφια εξαγγελία. Δεν επιτυγχάνεται, όταν έχουμε αυτά τα προβλήματα και τα ελλείμματα στον τομέα της προετοιμασίας και των υποδομών. Με αυτά τα προβλήματα και με την καθυστέρηση των τριών χρόνων, να πούμε στον ελληνικό λαό ότι οδηγούμαστε σε μία Ολυμπιάδα τύπου Ατλάντας, με πολύ δυσμενέστερους όρους και στρεβλά χαρακτηριστικά. Μακάρι να διαψευστεί αυτή η εκτίμησή μου.
Εγώ, όμως, θα ήθελα να επισημάνω και μια ειρωνεία των πραγμάτων, έτσι όπως εξελίσσονται. Είναι γνωστό ότι ο κύριος Πρωθυπουργός δεν πολυήθελε τους Ολυμπιακούς Αγώνες και μάλιστα δεν τους είχε εντάξει στον προϋπολογισμό. Σήμερα με δική του επιλογή, από τις αρνητικές αυτές εξελίξεις, αυτοαναγορεύεται σε "Ολυμπιάρχη" σε επικεφαλής με την υπέρτατη ευθύνη. Ο Υπουργός Πολιτισμού έχει την πιο παρακάτω ευθύνη.
Εμείς, από την πλευρά του Συνασπισμού της Αριστεράς και της Προόδου, ήμασταν το μόνο κόμμα, που με απόφαση της κεντρικής πολιτικής μας επιτροπής είχαμε ταχθεί εναντίον της διεκδίκησης. Σήμερα αναγκαζόμαστε εκ των πραγμάτων να παρακολουθούμε συστηματικά την όλη επιχείρηση, να επιμένουμε και να ζητάμε αλλαγές που θα ελαχιστοποιήσουν αυτό το κόστος και ασκούμε υπεύθυνη κριτική με συγκεκριμένες εναλλακτικές προτάσεις. Δύο ημερίδες έχουμε κάνει μέχρι σήμερα: "ΑΘΗΝΑ 2004 ΔΕΚΑΟΚΤΩ ΜΗΝΕΣ ΜΕΤΑ" πέρυσι και "ΑΘΗΝΑ 2004 ΤΡΙΑΝΤΑ ΔΥΟ ΜΗΝΕΣ ΜΕΤΑ" χθες. Δεν νομίζω ότι υπολογίστηκε τίποτε από αυτά τα χρήσιμα, ωφέλιμα, εναλλακτικά, ρεαλιστικά και ασφαλή, που προτάθηκαν και διατυπώθηκαν.
Εμείς είχαμε αντίρρηση στη διεκδίκηση των Ολυμπιακών Αγώνων με τους συγκεκριμένους οικονομικούς όρους και με τις συγκεκριμένες περιβαλλοντικές συνθήκες της Αθήνας, αλλά και με τις υφιστάμενες περιφερειακές ανισότητες  και με τον δεδομένο εμπορευματικό χαρακτήρα των αγώνων, επικαλούμενοι και ύπαρξη άλλων  προτεραιοτήτων, κοινωνικών προτεραιοτήτων, για τον εθνικό σχεδιασμό της Ελλάδας προς τον 21ο αιώνα.  Σήμερα, κύριε Πρωθυπουργέ,  το κλίμα δεν είναι κλίμα ευφορίας. Είναι κλίμα δυσαρέσκειας. Πολλοί από τους αρχικούς φόβους επιβεβαιώνονται. Η δυνατότητα μιας αντίστροφης πορείας φαίνεται προβληματική. Η κακή οργάνωση, η αναποτελεσματικότητα, ο παραγοντισμός, η αδιαφάνεια στο οργανωτικό σχήμα του  όλου εγχείρηματος, τροφοδότησαν έναν απόλυτα δικαιολογημένο λόγο αμφισβήτησης, δυσπιστίας, ανησυχίας και καχυποψίας, κυρίως γιατί με κεντρική δική σας πολιτική ευθύνη αποκλείστηκε ο ποιοτικός και ουσιαστικός διάλογος για τον ολυμπιακό θεσμό.
Η κοινωνία δεν μιλά, δεν ενημερώνεται, δεν συμμετέχει. Ξέρετε ότι ο Δήμαρχος της Βαρκελώνης ξεκίνησε, σε όλες τις γειτονιές και σε όλη τη Καταλωνία, λαϊκές συνελεύσεις για να βάλει το στοιχείο της συμμετοχής στη προετοιμασία και τη στήριξη  του εγχειρήματος των Ολυμπιακών Αγώνων; Την ίδια ώρα υιοθετείτε μια τακτική αποθάρρυνσης και ενοχοποίησης του κριτικού λόγου και της παρέμβασης των ενώσεων πολιτών και των οικολογικών οργανώσεων, που αμφισβητούν χωροθετήσεις, που ελέγχουν τις δαπάνες, που αξιώνουν λεπτομερή προγραμματισμό και αναδεικνύουν τα μεγάλα άλυτα προβλήματα του σύγχρονου ολυμπιακού θεσμού.
Εγώ, κύριε Πρωθυπουργέ, θα έλεγα  ότι, επειδή τα συνειδητοποιείτε αυτά τα  πράγματα, πρέπει να αλλάξει τακτική η Κυβέρνηση στην αντιμετώπιση του όλου θέματος. Εμείς θα υποστηρίζουμε το δικαίωμα της κοινωνίας να κρίνει και να ελέγχει και την υποχρέωση της πολιτείας να κρίνεται από τα πεπραγμένα της και να λογοδοτεί.
Η πρότασή μας είναι απλή. Μιλήστε ανοικτά στον ελληνικό λαό. Πείτε του την αλήθεια για την καθυστέρηση, για την απώλεια προσανατολισμού και για τον εγκλωβισμό του όλου εγχειρήματος στα πλαίσια των πιέσεων της ΔΟΕ. Πείτε με το όνομά τους  τις δυσκολίες και τους κινδύνους που έχουμε μπροστά μας. Ακούστε και σεβαστείτε τις υπεύθυνες  και ευαίσθητες προτάσεις, όλων εκείνων που δεν θέλουν μια Αθήνα αβίωτη.  Σήμερα όλοι αναρωτιούνται αν αξίζει τον κόπο; Ισοφαρίζεται το κόστος; Οι μόνιμες στρεβλώσεις ανατάσσονται και αναπλάθονται; Οι μεγάλες οικονομικές επιβαρύνσεις μπορούν να ξεπεραστούν; Το 1998 στην Ολυμπία, στην πρώτη Εθνική Επιτροπή, είπατε ότι "σφάλλουν όσοι νομίζουν ότι πρέπει να βιαστούμε χάριν φευγαλέων και  δημαγωγικών εντυπώσεων..."  Η άποψή σας ήταν ότι δεν χρειάζεται σπουδή.     Σας έφυγε όμως ο χρόνος.  Στον ίδιο τόνο συνεχίζατε στις 25 Μαϊου του 1999 στα εγκαίνια του κτιρίου της Ολυμπιακής Επιτροπής. Είπατε ότι "...χρειάζεται σκληρή δουλειά, συστηματική δουλειά, καλά προγραμματισμένη απ' όλους, χρειάζεται κυριολεκτικά να μην αφήσουμε ούτε λεπτό χαμένο".  Από τότε πέρασαν τρία χρόνια χαμένα. Σήμερα συζητάμε τα ίδια πράγματα τις ίδιες ελλείψεις. Η πραγματικότητα σας διαψεύδει.  Επίσης, διαψεύδονται τα μέχρι σήμερα δεδομένα και οι εξαγγελίες που κάνατε το 1997, στη Θεσσαλονίκη, σύμφωνα με τις  οποίες "...αυτοί οι αγώνες δεν είναι ούτε πρόκειται να γίνουν -όπως και οι προσπάθειές μας, ευκαιρία για την Ελλάδα της αδιαφάνειας, της τσαπατσουλιάς της μετριοκρατίας και της αρπαχτής..".  Αυτή, όμως, είναι η εικονική πραγματικότητα. Ανάμεσα στην πραγματικότητα, που βιώνουμε όλοι, και στην εικονική πραγματικότητα υπάρχει μεγάλη απόσταση. Κύριε Πρωθυπουργέ, μην κάνετε ότι δεν βλέπετε αυτήν την απόσταση. Αναγνωρίστε την  και πείτε την με το όνομά της στον ελληνικό λαό, γιατί αλλιώς αδικείτε και τον εαυτό σας και τη χώρα. Το εγχείρημα δεν επιτρέπει τέτοιου είδους αντιμετώπιση.
Για να κερδηθεί σήμερα ο χαμένος χρόνος, θα αρχίσουν: ο εργολαβικός ακτιβισμός, οι έκτακτες  ανάγκες, η συνδρομή του στρατού και της εκκλησίας, η επέλαση  των κατασκευαστικών κοινοπραξιών και των πολυεθνικών, των υπηρεσιών, και της επικοινωνίας. 'Ηδη επελαύνει ο Ρομέρο, ήδη επελαύνουν οι μηχανισμοί και οι υπηρεσίες  των ΗΠΑ  και άλλων πολυεθνικών εταιρειών.
Η δική μας πρόταση είναι συγκεκριμένη. Καταθέστε το γενικό προϋπολογισμό και τα σχετικά χρονοδιαγράμματα. Το κόστος είναι μεγάλο και δεν μπορούν να μιλάνε διάφοροι κυβερνητικοί παράγοντες με τόση ευκολία, κατά προσέγγιση, μεταξύ 800 δισεκατομμυρίων  και  1,5 τρισεκατομμυρίου.  Αποδεχθείτε, κύριε Πρωθυπουργέ, την πρόταση μιας μικρής, μιας ολιγομελούς Διαρκούς Επιτροπής, που θα λειτουργεί ως φορέας παρακολούθησης και εποπτείας της όλης επιχείρησης και που θα μπορεί να εξασφαλίζει αυτά που θέλετε από πλευράς συναίνεσης. Αλλάξτε, αμέσως, τις οικολογικά επιζήμιες χωροθετήσεις. Το δημοσιογραφικό χωριό, το κωπηλατοδρόμιο του Σχοινιά -δεν θέλω να αναφερθώ ποιοι είναι εκείνοι που με επιστημονικά κριτήρια υποστήριζαν ότι δεν πρέπει να συντελεστεί αυτή η καταστροφή στο Σχοινιά.
Το κέντρο σλάλομ, στο Ριζάρι του Μαραθώνα. Το γυμναστήριο αντισφαίρισης και ρυθμικής γυμναστικής, στη δασική έκταση του κτήματος Βείκου, από πού και ως πού αποχαρακτηρίζεται και οικοδομείται το κτήμα Βείκου και με ποιες διαδικασίες νομοθετικές; Αυτά συμβαίνουν μπροστά στα μάτια όλων μας. Εκτεταμένες εγκαταστάσεις, επίσης, που προβλέπονται στο σημερινό Ιππόδρομο του Φαλήρου, γιατί να μην είναι χώρος πρασίνου και πραγματικής ανακούφισης της υπερκορεσμένης περιοχής της Αττικής; Ποιος σας είπε ότι η κατασκευή του ιστιοπλοϊκού κέντρου και οι εκτεταμένες χερσαίες εγκαταστάσεις στον παραλιακό χώρο του Αγίου Κοσμά είναι χρήσιμες, αναγκαίες και ωφέλιμες για τις μεταολυμπιακές χρήσεις;  Γιατί να εξαφανίσετε και τους τελευταίους ελεύθερους χώρους, που ξενοδοχεία πολυεθνικών εταιρειών έχουν ήδη κάνει τις αγορές τους, σύμφωνα με τις προδιαγραφές της σύμβασης. Ξέρετε για τη "ΗΥΑΤΤ".
Εμείς θα υπερασπιζόμαστε εκείνο που θεωρούμε αυτονόητο, την εφαρμογή του ρυθμιστικού σχεδίου της Αθήνας. Ξέρετε πολύ καλά τι έγινε και στη Βαρκελώνη. Ο φορέας οργάνωσης, με επικεφαλής το δήμαρχο, υπέταξε τους Ολυμπιακούς Αγώνες στο ρυθμιστικό σχέδιο της Βαρκελώνης και δεν υπέταξε την πόλη στις σκοπιμότητες των Ολυμπιακών Αγώνων. Εδώ γίνεται ακριβώς το αντίστροφο. Το ρυθμιστικό σχέδιο παραμερίζεται και υποτάσσεται και η περιοχή και η πόλη στις σκοπιμότητες αυτού του εγχειρήματος. Εμείς θα διεκδικήσουμε την ήπια διαχείριση του παραλιακού χώρου του Σαρωνικού, τη διατήρηση της φυσικότητας του τοπίου, τον περιορισμό της παράκτιας δόμησης και την ανάδειξη των εκβολών του Ιλισσού.  Δεν θα διστάσουμε, αν παίρνονται σωστά μέτρα προς αυτήν την κατεύθυνση, να τα επικροτήσουμε. Θα διεκδικήσουμε την αξιοποίηση του αεροδρομίου του Ελληνικού, ως μητροπολιτικού πάρκου. Εκείνο που χρειάζεται, είναι να προχωρήσετε δραστικά στην αναθεώρηση των μεταολυμπιακών χρήσεων των ολυμπιακών έργων του νόμου 2230/99 και να κάνετε αυτήν την αναθεώρηση με βάση το ρυθμιστικό σχέδιο της Αθήνας.
Προχωρήστε αμέσως στην εφαρμογή των σχεδίων, για τον προαστικό σιδηρόδρομο και το τραμ της Αθήνας, με βάση μια οικολογικά συμβατή και κοινωνικά λειτουργική αναδιάρθρωση του συγκοινωνιακού προβλήματος της περιοχής. Προχωρήστε σε πραγματική αποκέντρωση των δραστηριοτήτων των Ολυμπιακών Αγώνων, γιατί το πρόγραμμα "ΕΛΛΑΔΑ-2000-2004" ξέρετε ότι είναι ελλιπές, μερικώς προσανατολισμένο προς τέσσερις μόνο περιοχές, όπου προβλέπεται να γίνουν οι αντίστοιχοι αγώνες.
Δεν είναι άθροισμα εργολαβιών και έργων οι Ολυμπιακοί Αγώνες. Και το μεγάλο πρόβλημα των χωροθετήσεων της ολυμπιακής υποδομής και των περιβαλλοντικών επιπτώσεων, πρέπει να αντιμετωπιστεί όχι αποσπασματικά αλλά στο πλαίσιο της ολότητας των έργων.
Οι Ολυμπιακοί Αγώνες ως ολότητα επιχείρησης, ως ολότητα έργων και οι  περιβαλλοντικές επιπτώσεις, από την ολότητα των έργων, στην ολότητά τους.  'Οχι έτσι, με σπορά έργων και με άθροισμα εργολαβιών.
Σε αυτές τις οικολογικές επιβαρύνσεις βασιζόταν κατά κύριο λόγο η αντίθεσή μας.  Επίσης δεν θέλουμε να σπρωχθεί η εξέλιξη των πραγμάτων προς την κατεύθυνση μιας "καλωπιστικής Ολυμπιάδας" που θα προβάλλει για κατανάλωση και αποπροσανατολισμό εξωραϊστικές ψευδαισθήσεις.
Προκαλεί θλίψη να ακούει κανείς απόψεις κυβερνητικών στελεχών, με οικολογική γνώση και θητεία στον οικολογικό ακτιβισμό, για τα ολυμπιακά έργα, απόψεις που λένε ότι "...κρίσιμο είναι η εξασφάλιση των χρηματοδοτήσεων και όχι η περιβαλλοντική τους διάσταση..." Πρόκειται για επιστημονική και πολιτική αντιστροφή, που επιτρέπει από εκεί και πέρα τις πιο στεβλές εφαρμογές και την πιο ανορθολογική διαχείριση των πόρων. Και η χρηματοδότηση από πού; Από τη μετοχοποίηση του ΟΠΑΠ, από την εκμετάλλευση του αεροδρομίου του Ελληνικού, από την εκμετάλλευση του Φαληρικού Δέλτα, από την εκμετάλλευση της ακτής του Αγίου Κοσμά; Η χρηματοδότηση, βεβαίως, είναι κεντρικό θέμα. Και εμείς είμαστε υποχρεωμένοι να επισημάνουμε ότι ο γιγαντισμός των εξόδων στη διοργάνωση, που έχει επιβάλει η ΔΟΕ, δεν πρέπει να εγκλωβίσει την Κυβέρνηση. Για μας η χρηματοδότηση της Ολυμπιάδας μπορεί να εξασφαλιστεί με συγκεκριμένο χρηματοδοτικό σύστημα και δεν μπορεί να γίνει βεβαίως με τη μέθοδο της παραχώρησης των προνομίων σε βάρος του περιβάλλοντος και της πολιτιστικής φυσιογνωμίας της Αττικής.
Εγώ θα το πω, κύριε Πρωθυπουργέ, και θα το πω για να το καταγράψετε προκειμένου να μην το πετάξετε στο καλάθι των αχρήστων: Φοβάμαι ότι σε αυτήν την υπόθεση έχει ανοίξει η πόρτα της διαπλοκής, ή πολλοί θέλουν να ανοίξουν την πόρτα της διαπλοκής. 'Η κλείστε αν έχει ανοίξει ή μην τους αφήσετε να την ανοίξουν.
Δημοσιεύματα των τελευταίων ημερών -και σημερινά ακόμα-αναφέρουν ότι "δεν μας παίρνουν οι προθεσμίες, ότι θα προκριθούν κλειστές διαδικασίες ανάθεσης των έργων των Ολυμπιακών Αγώνων ή διαδικασίες εξπρές" με υποβολή δηλαδή προτάσεων από περιορισμένο αριθμό προσκαλουμένων.
Οι Υπουργοί σας τα λένε. Μη διαμαρτύρεστε, όταν ο κόσμος "ψυλλιάζεται".  Οι Υπουργοί σας τα λένε. Εγώ δεν θέλω να ασχοληθώ με τους λόγους για οποίους τα λένε, ούτε να αναφερθώ στο τι σημαίνει από πλευράς πολιτικών ευθυνών, εάν υιοθετηθεί αυτή η διαδικασία.
Εγώ ζητάω από εσάς, τον επικεφαλής, υπεύθυνο του όλου εγχειρήματος, προσωπικά να αναλάβετε την ευθύνη ότι δεν θα γίνουν αναθέσεις έργων που συνδέονται με τους Ολυμπιακούς Αγώνες, ότι η διαφάνεια θα είναι αξιόπιστη και αντικειμενική στους ανοιχτούς διαγωνισμούς και ότι δεν θα οδηγηθούμε με αποφάσεις σε παράκαμψη των θεσμοθετημένων αυτών διαδικασιών.
Κύριε Πρωθυπουργέ, σας άκουσα να λέτε -και πραγματικά αυτό ζητούν και επιδιώκουν στον κόσμο ολόκληρο όλοι εκείνοι οι οποίοι ενοχλούνται από αυτόν εκχυδαϊσμό του ολυμπιακού θεσμού- πώς θα πρέπει να είναι αυτός ο ολυμπιακός θεσμός.
Εγώ, κύριε Πρωθυπουργέ, κυρίες και κύριοι συνάδελφοι, έχω κουραστεί ως πολίτης, που γεννήθηκε και μεγάλωσε στην Ολυμπία, να ακούω διαχρονικές εξαγγελίες για "...το μοναδικό ολυμπιακό τοπίο και την ανάδειξή του ως γενέθλιας γης του Ολυμπισμού και ως κοιτίδας του ολυμπιακού κινήματος..." Από μικρό παιδί θυμάμαι τη μητέρα της κ. Κατσέλη, που ήταν η πρώτη ιέρεια που είχε έλθει, και μας είχαν πάει εκεί από τα σχολεία όλης της περιοχής.  Την ώρα που λέμε, όμως, αυτά τα πράγματα, προχθές στην Ολυμπία, στα πλαίσια της προετοιμασίας, στη διαδικασία αφής της φλόγας, γελοιοποιηθήκαμε ως χώρα. Γελοιοποιηθήκαμε εξίσου ηχηρά, όσο ηχηροί είναι και αυτοί οι βερμπαλισμοί που εκτοξεύονται. Και αυτό είναι κάτι που αφορά την προετοιμασία, αφορά την εικόνα της χώρας.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αφορά την Κυβέρνηση η αφή της φλόγας; 
ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Το επισημαίνω, κύριε Πρωθυπουργέ, γιατί κάθε τι που σχετίζεται με τους Ολυμπιακούς Αγώνες, κατά τη διάρκεια της προετοιμασίας, αθροίζεται στην εικόνα της χώρας. Αθροίζεται. Και δεν θα πάτε έξω ως Πρωθυπουργός της χώρας να λέτε "δεν με αφορά εμένα ως Πρωθυπουργό η αφή της φλόγας, αλλά αφορά το δήμαρχο ή αφορά τον πρόεδρο της Ελληνικής Ολυμπιακής Επιτροπής". Αν αυτό σας συνιστά ο Υπουργός Πολιτισμού, σας συμβουλεύω -αν μου επιτρέπετε να διατυπώσω αυτήν την παρατήρηση- να μην υιοθετήσετε αυτήν τη συμβουλή. Γιατί εκείνο που επιλέχθηκε με αυτήν τη λογική είναι ότι δεν έγινε τίποτα, κουκούλωμα.
Και θέλω να πω ότι και αυτό το κουκούλωμα βλάπτει, όπως, κύριε Πρωθυπουργέ, βλάπτει και αυτός ο δημόσιος προσωποποιημένος καυγάς. Γιατί και αυτός ο δημόσιος προσωποποιημένος καυγάς των δύο στελεχών που έχουν θεσμικούς ρόλους, και αυτός χρεώνεται σε βάρος της χώρας. Και εκείνος που προετοιμάζει το εγχείρημα έχει τη γενική εποπτεία και ευθύνη.
Θα ήθελα να αναφερθώ, τέλος, σε ένα μεγάλο ζήτημα που θέτει η Ολυμπιάδα και αυτό είναι τα θέματα τα σχετικά με τα πολιτισμικά της χαρακτηριστικά, το αθλητικό, πνευματικό και κοινωνικό της περιεχόμενο, το πρότυπο ζωής που προβάλλει στη διεθνή κοινότητα, το είδος του θεάματος που προσφέρει.
Βεβαίως όλοι αντιτασσόμαστε στο θηριώδη και χημειοκίνητο πρωταθλητισμό. Δεν συμπλέουμε από την πλευρά μας με αυτούς που θυσιάζουν το μαζικό αθλητισμό προς όφελος του πρωταθλητισμού. Στα πλαίσια αυτής της λογικής αντιτασσόμαστε στον "αθλητοπατερισμό" και τον παραγοντισμό, που καλλιεργεί μάλλον τις δημόσιες σχέσεις ορισμένων και όχι τα συμφέροντα της αθλούμενης νεολαίας. Αθλητισμός και πρωταθλητισμός να είναι συμβατοί με το περιβάλλον και τον πολιτισμό, όπως επίσης και με τη δημοκρατία.
Οι Ολυμπιακοί Αγώνες με αισθητική, με πολιτιστική ποιότητα, με δημοκρατική διαχείριση, με ευαισθησία, επιβάλλουν πραγματικά διαφορετική οργάνωση και πραγματικά διαφορετική αντιμετώπιση.
Κύριε Πρωθυπουργέ, από την 1.1.2001, σύμφωνα με τη σύμβαση, έπρεπε να αρχίσουν κανονικά πολιτιστικές δραστηριότητες που θα έβαζαν όλη τη χώρα στο ρυθμό της προετοιμασίας των Ολυμπιακών Αγώνων. Αυτό δεν είναι ακόμα έτοιμο. Τώρα γίνεται η σχετική εταιρεία, ο φορέας, και δεν έχει στελεχωθεί το διοικητικό της συμβούλιο, πράγμα που σημαίνει ότι από 1.1.2001 δεν μπορεί να εφαρμοστεί αυτό το πρόγραμμα, θα μετατοπισθεί για αργότερα. Μακάρι να είναι έτοιμο και να εφαρμοστεί από 1.1.2001.
Εκείνο που πρέπει να επισημάνω ετούτη την ώρα είναι η ανάγκη να αποσαφηνιστεί τι θα γίνει με τους τρεις θεσμούς που εξαγγέλθηκαν, την Ολυμπιακή Εκεχειρία", το Ολυμπιακό Φεστιβάλ Νέων" και την "Πολιτιστική Ολυμπιάδα",  που εγκρίθηκε από τη γενική συνέλευση της Ουνέσκο ως μόνιμος διεθνής μη κυβερνητικός θεσμός, με πρώτη διοργάνωση το 2000-2004. Αναφερθήκατε ότι υπάρχουν σχετικά σχέδια και πλάνα, αλλά δεν έχουν προχωρήσει στο στάδιο της υλοποίησης και της εφαρμογής.
Κύριε Πρωθυπουργέ, εκείνο που χρειάζεται είναι να μη δημιουργηθούν  σήμερα οι παρεκτροπές που προκύπτουν στο χώρο των Ολυμπιακών Αγώνων.       Γιατί, όπως λέει και ο Ραμονέ", ο αθλητισμός, η τηλεόραση και το χρήμα είναι άρρηκτα συνδεδεμένα και τα συμφέροντα είναι τόσο σημαντικά, ώστε να δημιουργούν ένα σωρό παρεκτροπές..." Τα ίδια πιστεύετε και εσείς, όπως είπατε προηγουμένως. Αν θέλετε να τα προλάβετε, τότε, πώς είναι δυνατόν, με την τροπολογία για εκχώρηση των δικαιωμάτων του "ΟΔΙΕ Α.Ε." σε τρίτους ως προς την οργάνωση, λειτουργία και εκμετάλλευση του ιπποδρομιακού στοιχήματος, να μη διασφαλίζεται αυτό, η κατοχύρωση, δηλαδή, του δημοσίου συμφέροντος από την εκχώρηση τέτοιων δραστηριοτήτων υπέρ εκείνων οι οποίοι θα κληθούν να αναλάβουν την κατασκευή του ολυμπιακού ιππικού κέντρου στην Παιανία, τον Ιππόδρομο της Αττικής, τις μεταολυμπιακές χρήσεις του σημερινού Ιπποδρόμου στο Φαληρικό Δέλτα και τον Ιππόδρομο της Θεσσαλονίκης! Και είναι βέβαιο ότι αυτός που θα αναλάβει τους δύο ιπποδρόμους, θα αναλάβει και τη λειτουργία του ιπποδρομικού στοιχήματος στη Θεσσαλονίκη.
Αυτά τα θέματα είναι, κύριε Πρωθυπουργέ, που σήμερα υπάρχουν καταγεγραμμένα στον προβληματισμό και στη συνείδηση της ελληνικής κοινωνίας και δεν ξεπερνιούνται με την καθησυχαστική αισιοδοξία ότι στο τέλος όλα θα πάνε καλά.
Εμείς καταθέτουμε προτάσεις, καταθέτουμε προβληματισμό και σας ζητάμε να ακολουθήσετε πραγματικά διαφορετική τακτική, αν  θέλετε να ελαχιστοποιήσετε το οικονομικό, το περιβαλλοντικό, το κοινωνικό και το πολιτικό κόστος.
ΠΡΟΕΔΡΟΣ (Απόστολος Κακλαμάνης): Ο Υπουργός Πολιτισμού κ. Θεόδωρος Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):  Κύριε Πρόεδρε, κύριοι συνάδελφοι, επιτρέψτε μου να κάνω μία παρατήρηση για την ιστορία.  Αυτή η προ ημερησίας διατάξεως συζήτηση προκλήθηκε από τον Πρόεδρο της Νέας Δημοκρατίας κ. Καραμανλή. Δεν είχα βεβαίως την αξίωση να μου κάνει την τιμή να ακούσει εμένα, τον ταπεινό, ένας τόσο μεγάλος Αρχηγός, αλλά διαπιστώνω με λύπη μου ότι από το κόμμα της Αξιωματικής Αντιπολίτευσης έχει μείνει μόνο ο συμπαθέστατος κ. Παυλόπουλος και αυτό είναι χαρακτηριστικό, πιστεύω, του με πόση ευκολία διϋλίζουμε τον κώνωπα και καταπίνουμε την κάμηλο.
ΠΡΟΚΟΠΗΣ ΠΑΥΛΟΠΟΥΛΟΣ: Θα υπάρξει απάντηση σε αυτό που λέτε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Διότι εδώ έχω βαρεθεί να ακούω μαθήματα του κ. Καραμανλή, γιατί δεν τον προσέχουμε, γιατί δεν μένει ο Πρωθυπουργός μέχρι τέλος, γιατί δεν έρχεται κάθε φορά που αυτός μας κάνει την τιμή να περνάει αυτήν την πόρτα κλπ. Είναι χαρακτηριστικό μιας συμπεριφοράς.
ΠΡΟΚΟΠΗΣ ΠΑΥΛΟΠΟΥΛΟΣ: Υπάρχει λόγος.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Βράζει το καζάνι και πήγε να καθίσει επάνω; 
ΠΡΟΚΟΠΗΣ ΠΑΥΛΟΠΟΥΛΟΣ: Αυτές είναι δικές σας συνήθειες, όχι του κυρίου Καραμανλή.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Πρόεδρε, θα προσπαθήσω να κάνω μία σύνθεση των θεμάτων που έθεσαν οι κύριοι Πρόεδροι των κομμάτων της Αντιπολίτευσης.
'Εθεσαν κατ' αρχήν ένα θέμα προϋπολογισμού. Μέσα στην προσπάθεια να τρομοκρατηθεί ο ελληνικός λαός και να αποστασιοποιηθεί από το εγχείρημα της Ολυμπιάδας, αριθμοί, που δεν έχουν καμία σχέση με την πραγματικότητα, κυκλοφορούν στον Τύπο και, βεβαίως, όπως γίνεται συνήθως -δυστυχώς πρέπει να πούμε- ό,τι κυκλοφορεί στις πρώτες σελίδες και των πιο ανεύθυνων φύλλων του καθημερινού Τύπου, μεταφέρεται αυτούσιο και εκφράζεται από αυτό εδώ το Βήμα από υπεύθυνους Αρχηγούς κομμάτων σε αυτού του τύπου τις συζητήσεις.
Κατ' αρχήν,εάν υπήρξε αύξηση του προϋπολογισμού των αγώνων. Υπήρξε πράγματι αύξηση. Το 1996,όταν κατετέθη ο φάκελος, ο προϋπολογισμός που ήταν στο φάκελο ήταν 1,6 δισεκατομμύρια δολάρια, σήμερα το έχουμε αναθεωρήσει και έχει γίνει 1,7 δισεκατομμύρια δολάρια. Είναι πραγματικά εκατό εκατομμύρια δολάρια, δηλαδή μια αύξηση λιγότερο από 0,5% τέτοια αύξηση που να προκαλεί ανησυχίες και να θέτει ζήτημα μετά από μία τετραετία; Η λαθροχειρία όμως σχετικά με τον προϋπολογισμό γίνεται κυρίως σ' ό,τι αφορά την κοστολόγηση των έργων, διότι εκεί δεν λαμβάνεται υπόψη με τη μετατροπή των ποσών, που είναι σε δολάρια, σε δραχμές, ότι αυξήθηκε εν τω μεταξύ αισθητά, όπως ξέρετε, το δολάριο.
Εν πάση περιπτώσει, αυτήν τη στιγμή πρόκειται να δαπανηθούν πεντακόσια ογδόντα πέντε δισεκατομμύρια δραχμές για τις εκδηλώσεις, για τους Ολυμπιακούς Αγώνες συνολικά -αυτός είναι ο πρώτος προϋπολογισμός, αφορά την Επιτροπή Ολυμπιακών Αγώνων "ΑΘΗΝΑ 2004"- και άλλα εφτακόσια δισεκατομμύρια δραχμές θα δαπανηθούν για έργα, πολλά από τα οποία όμως είναι έργα που δεν είναι αποκλειστικά για τις δεκαπέντε μέρες που θα κρατήσουν οι Ολυμπιακοί Αγώνες. Θα σας έλεγα μάλιστα ότι η πλειοψηφία αυτών των έργων δεν είναι για τις δεκαπέντε μέρες. Είναι έργα που αναγκαζόμαστε να κάνουμε με εσπευσμένους ρυθμούς, διότι γνωρίζετε πολύ καλά ότι η χώρα μας υστερεί σε βασικά έργα υποδομής και αυτό συμβαίνει μόνο στην Ελλάδα απ' όλες τις χώρες που μέχρι τώρα έχουν αναλάβει τους Ολυμπιακούς Αγώνες.
Πρέπει να κάνουμε όλα αυτά τα έργα που ο ένας ή ο άλλος ομιλητής ανέφερε, τον προαστιακό σιδηρόδρομο, να κάνουμε το δακτύλιο της Αθήνας, την Αττική Οδό, να κάνουμε άλλα έργα ταχείας κυκλοφορίας, να κάνουμε έργα εξωραϊσμού και καλοπισμού της πόλης διότι εκεί υστερούσαμε. Αυτά όμως τα έργα, όταν τελειώσουν οι Ολυμπιακοί Αγώνες, θα μείνουν και θα μείνουν για να βοηθούν την οικονομία της χώρας, θα μείνουν για να βελτιώνουν την ποιότητα ζωής στην περιοχή της Αθήνας, όπου -όπως ξέρετε- ζουν τέσσερα εκατομμύρια 'Ελληνες και θα μείνουν και σε όλη την υπόλοιπη Ελλάδα, όπου, προπονητήρια, τόποι άθλησης, θα βελτιώσουν τις συνθήκες όπου ζουν εκατομμύρια νέοι σε όλη την Ελλάδα και θέλουν να αθληθούν, θέλουν να συμμετάσχουν στη ζωή των σπορ.
Πώς θα γίνουν αυτά τα έργα. Διότι η πρώτη ιδέα, ο πρώτος μπαμπούλας είναι ότι "εδώ πάει, θα πληρώσουμε πάρα πολλά λεφτά". Δεν μιλάω για τα έσοδα βέβαια. Σας έδωσα τα έξοδα. Υπάρχουν έσοδα από τους Ολυμπιακούς Αγώνες, σημαντικά έσοδα. Πάνω από ένα τρισεκατομμύριο δραχμές θα είναι τα έσοδα παραδείγματος χάρη από τη ραδιοτηλεοπτική μετάδοση όπως υπολογίζουμε με βάση τα δεδομένα που έχουν προηγηθεί. Υπάρχουν, λοιπόν, σημαντικότατα έσοδα τα οποία θα καλύψουν πιστεύουμε αυτά τα έξοδα, ένα μέρος από τα οποία θα καλυφθεί από κοινοτική χρηματοδότηση. Γιατί πολλά από τα μεγάλα έργα που αφορούν τους Ολυμπιακούς Αγώνες είναι έργα που είναι επιλέξιμα στο πλαίσιο του Γ' Κοινοτικού Πλαίσιου Στήριξης.
Με συγχωρείτε που σας κοιτάω συνέχεια, κύριε Παυλόπουλε, αλλά δεν έχω άλλο να κοιτάξω! 
ΠΡΟΚΟΠΗΣ ΠΑΥΛΟΠΟΥΛΟΣ: Δυστυχώς, κύριε Πάγκαλε, είμαι αναγκασμένος να σας κοιτάω και εγώ συνεχώς! ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού):  Εντάξει, κοιταζόμαστε λοιπόν.
ΠΡΟΕΔΡΟΣ (Απόστολος Κακλαμάνης): Νόμιζα ότι συμπαθείτε ιδιαιτέρως τον κ. Παυλόπουλο και αυτός ήταν ο λόγος και όχι γιατί δεν έχετε άλλο να κοιτάξετε! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τον συμπαθώ ούτως ή άλλως. 
ΠΡΟΚΟΠΗΣ ΠΑΥΛΟΠΟΥΛΟΣ: 'Εχω αυτό το προνόμιο, κύριε Πρόεδρε, όμως ξέρετε αυτό δεν μου καθησυχάζει πολλές ανησυχίες! 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Το δεύτερο μεγάλο θέμα, κύριε Πρόεδρε, το οποίο εκφράστηκε από πολλούς και το άκουσα που το ανέφερε και ο κ. Κωνσταντόπουλος και με κάποιο πιο συγκρατημένο τρόπο θα έλεγα και η κ. Παπαρήγα είναι ότι εκεί πρόκειται κάτι να γίνει, ένα μεγάλο "μπαλαμούτι", θα ορμήξουν κάποιοι σκοτεινοί κύκλοι και θα βάλουν χέρι στα λεφτά του λαού με τις απευθείας αναθέσεις. Είναι τερατώδες να γίνεται συζήτηση σε επίπεδο Αρχηγών στην ελληνική Βουλή για τόσο σοβαρό θέμα και οι Αρχηγοί να αγνοούν με ποιο τρόπο γίνονται τα έργα στη σημερινή Ελλάδα! Να αγνοούν δηλαδή ότι υπάρχει η οδηγία της Ευρωπαϊκής 'Ενωσης, η 92,50 που αφορά τις μελέτες, η οδηγία 9357 της Ευρωπαϊκής 'Ενωσης, που αφορά τις κατασκευές, ότι αυτές οι δύο έχουν τροποποιηθεί με την 9752 και ότι αυτές καθορίζουν με τη μεγαλύτερη δυνατή λεπτομέρεια, για όλες τις χώρες της Ευρωπαϊκής 'Ενωσης, με ποιo τρόπο γίνονται αυτού του είδους τα δημόσια έργα. Και αυτό όχι μόνο για τα έργα που θα χρηματοδοτηθούν από το Γ' Κοινοτικό Πλαίσιο Στήριξης, όπου εκεί αυτομάτως η Ευρωπαϊκή 'Ενωση δεν θα σου δώσει χρήματα, αν δεν τηρείς τις οδηγίες, αλλά και για τα υπόλοιπα έργα, γιατί εκεί μπορεί ο καθένας που ενδιαφέρεται να προσφύγει στο ευρωπαϊκό δικαστήριο και να ακυρώσει τη σύμβαση.
Τι λένε αυτές οι οδηγίες; Αποκλείουν αποκλειστικά οποιαδήποτε άλλη διαδικασία, εκτός από τους διαγωνισμούς και προβλέπουν κατ' εξαίρεση όχι απευθείας ανάθεση -η απευθείας ανάθεση δεν υπάρχει, είναι μόνο στην κολασμένη φαντασία αυτών που συμβουλεύουν τους Aρχηγούς των κομμάτων, οι οποίοι έφεραν εδώ αυτά τα έξω από κάθε πραγματικότητα πράγματα- αλλά διαδικασία διαπραγμάτευσης με περιορισμένο κατάλογο αρχικών εργολαβιών.  Μπορεί να δεχθεί η Ευρωπαϊκή 'Ενωση, κατ'εξαίρεση, η επιτροπή δηλαδή, υπό τον όρο όμως, λέει, να μην οφείλεται η καθυστέρηση σε ευθύνη του φορέα.  Αποκλείεται δηλαδή, να πάει η ελληνική Κυβέρνηση, το ελληνικό κράτος, στην ευρωπαϊκή επιτροπή και να της πει: "Ξέρετε, καθυστερήσαμε, τώρα θα κάνουμε κατ'εξαίρεση διαδικασία διαπραγμάτευσης, μεταξύ περιορισμένου αριθμού εταιρειών". Αυτό αποκλείεται.
Δεν θα συζητάμε λοιπόν, πράγματα που δεν θα υπάρχουν. Γιατί ζούμε στο διάστημα, αντί να ζήσουμε πάνω σ'αυτήn τη γη, στα πλαίσια της Ευρωπαϊκής 'Ενωσης, στα πλαίσια μιας σύγχρονης Ελλάδας, όπου τα πάντα περιορίζονται από συγκεκριμένες διαδικασίες; 
ΑΝΤΩΝΙΟΣ ΣΚΥΛΛΑΚΟΣ: Θα κάνετε διαγωνισμό δηλαδή; ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για όλα. Δεν μπορούμε να κάνουμε αλλιώς, κύριε Σκυλλάκο. Μπορεί να μην έχετε καμιά εμπιστοσύνη στην εντιμότητά μας, μπορείτε να είστε σίγουροι ότι είμαστε έτοιμοι να κάνουμε τα σκοτεινότερα σχέδια και συνομωσίες εις βάρος του χρήματος του ελληνικού λαού, αλλά δεν μπορούμε επιτέλους να το κάνουμε αυτό που λέτε.  Ούτε εσείς θα μπορούσατε. Κανείς δεν μπορεί. Δεν γίνεται, είναι αδύνατον. Πάρτε το απόφαση, να σταματήσουμε αυτήν τη θλιβερή συζήτηση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επί επτά χρόνια δεν έγινε καμιά απ'ευθείας ανάθεση σε κανένα δημόσιο έργο.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για επτά χρόνια δεν έγινε ποτέ. Συζητάτε για ένα πράγμα που είναι εκτός τούτου του κόσμου.
Να έρθουμε τώρα στην υπόθεση της πολυνομίας, η οποία τονίσθηκε ιδιαίτερα από τον κ. Κωνσταντόπουλο, ο οποίος είναι και έγκριτος νομικός, αλλά φαίνεται ότι δεν έχει διαβάσει τους νόμους για τους οποίους μιλούσε, γιατί μας είπε ότι κάναμε νόμους για τα ίδια πράγματα.
Ο ν. 258/1998 συνέστησε την "ΑΘΗΝΑ 2004". Κάποτε έπρεπε να συσταθεί.  Να μην το κάνουμε; Πώς θα το κάναμε χωρίς νόμο; Με πολιτική ομιλία; Ο ν. 2730/1999 χωροθέτησε το ολυμπιακά έργα. Τελείως διαφορετικό αντικείμενο.
Ο ν. 2819/1999 ίδρυσε την ανώνυμη εταιρεία για το Ολυμπιακό Χωριό και ρύθμισε την προστασία των ολυμπιακών συμβόλων και σημάτων. Πάλι τελείως διαφορετικό αντικείμενο.
Ο μόνος νόμος, ο οποίος τροποποίησε κάπως προηγούμενες καταστάσεις εν μέρει, είναι ο νόμος που σήμερα το πρωί συζητήσαμε στην Επιτροπή Μορφωτικών Υποθέσεων της Βουλής.
ΠΡΟΚΟΠΗΣ ΠΑΥΛΟΠΟΥΛΟΣ: Ξεχνάτε τον 2741, ενάμιση μήνα μετά τον 2730. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ο ν. 2741 είναι για άλλα θέματα, δεν είναι μόνο γι'αυτό. Δεν είναι μόνο για ολυμπιακά θέματα. Αν θέλετε να δούμε όλους τους νόμους που έχουν κάποια σχέση...
ΠΡΟΕΔΡΟΣ (Απόστολος Κακλαμάνης): Σας παρακαλώ! Κύριε Υπουργέ, αν θέλετε διακοπή, να γίνει η κανονική διαδικασία, αλλά εγώ δεν θέλω διακοπές. Συνεχίστε την ομιλία σας.
ΠΡΟΚΟΠΗΣ ΠΑΥΛΟΠΟΥΛΟΣ: Συγγνώμη, δικό μου το λάθος, κύριε Πρόεδρε. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αυτός ο νόμος έχει μια άλλη αναφορά σε ολυμπιακά θέματα, εντελώς παρεμπίπτουσα.
Αλλά και στο σημερινό νομοσχέδιο, όπως ξέρουν καλά οι συνάδελφοι, οι οποίοι ήταν στην επιτροπή -όσους βλέπω στην Αίθουσα- ρυθμίσαμε μια σειρά από θέματα, όπως τις πινακίδες των διαφημίσεων, τα οδικά έργα, την ασφάλεια, τα οποία είναι καινούρια. Λοιπόν και το περί πολυνομίας είναι υπερβολικό.
Να δούμε τώρα και μερικά επιχειρήματα προοδευτικού τύπου.
Κατηγγέλθη ότι το ιδιωτικό κεφάλαιο θα καταστρέψει το περιβάλλον και  θα οικοδομήσει διάφορα τερατουργήματα σε διάφορες ειδυλλιακές τοποθεσίες.  Μου έκανε κατάπληξη το κλάμα του κ. Κωνσταντόπουλου για το Φαληρικό Δέλτα. Μα, έχετε πάει στο Φαληρικό Δέλτα να περπατήσετε λιγάκι; 'Εχετε πάει ποτέ; Είναι προσχώσεις από  μπάζα μ' έναν οχετό στη μέση.  Αυτό θέλετε να διατηρήσουμε ως υδροβιότοπο ή ως τι εν πάση περιπτώσει; Για το φυσικό του κάλλος ή για τη συμβολή του στο περιβάλλον της πρωτεύουσας;  Είναι μια έκταση από μπάζα πάσης φύσεως με έναν οχετό στη μέση.
Να σας πω και κάτι ακόμη. Γνωρίζετε ή δεν γνωρίζετε και αν δεν το γνωρίζετε, γιατί επικαλείστε εδώ αυτόν το φόβο ότι έχει αποκλειστεί ρητά από την Κυβέρνηση η ανέγερση και στον Φαληρικό 'Ορμο και στον Ιππόδρομο και στον 'Αγιο Κοσμά και στο Σχοινιά και σε άλλες περιοχές καζίνο, ξενοδοχείων, κατοικιών, γραφείων και κέντρων αναψυχής; Στον Ιππόδρομο η κάλυψή του ήταν 70% από Κυβέρνηση, την οποία υποστηρίζατε, κύριε Κωνσταντόπουλε. Κατέβηκε από μας στο 30%, σε πολύ λιγότερα στρέμματα.
Αντίθετα με ό,τι λέτε, τα έργα αυτά παραπέρα προωθούν την προστασία του περιβάλλοντος και σε μεγάλο βαθμό έχουν γίνει δεκτά από μία σειρά διαδικασίες, που προβλέπονται γι' αυτό το σκοπό, όπως είναι ο Οργανισμός Αθήνας.
'Εχουν περάσει από νομοπαρασκευαστικές επιτροπές, όπου συμμετέχει το Συμβούλιο Επικρατείας με τις γνωστές ευαισθησίες γύρω από θέματα περιβάλλοντος, που καμιά φορά δημιουργούν -όπως ξέρετε- ιδιαίτερα περίπλοκα προβλήματα και βάζουν σε δύσκολη θέση και πολλούς από τους συναδέλφους, οι οποίοι πρέπει να λύσουν τα προβλήματα, που δημιουργούνται στις εκλογικές τους περιφέρειες.
Δεν υπάρχει, λοιπόν, τέτοια διαδικασία αδιαφορίας και καταπάτησης των περιβαλλοντικών όρων για να χτιστούν από κάποιους, τους οποίους δεν μπορούμε και να καθορίσουμε κιόλας, κερδοσκοπικά κτίσματα.
Πρέπει όμως να ξέρουμε για τι μιλάμε. 'Ακουσα εδώ ότι το άλσος του Βείκου είναι δασικό. Μα, δεν είναι δασικό του Βείκου. Δεν έχει καμία σχέση με δασικό.
'Ακουσα να γίνεται το κωπηλατοδρόμιο στην Υλίκη. Μα, έχει απποριφθεί η Υλίκη, γιατί έχει μεταβαλλόμενη στάθμη. Και άμα δεν βρέξει και κατέβει η Υλίκη και δεν χωράνε οι διαδρομές, τι θα κάνουμε; Δεν κάνουν στροφή οι βάρκες οι μεγάλες, αγαπητοί συνάδελφοι. Δεν μπορούν, θέλουν μία ευθεία διαδρομή. 'Ετσι έχει γίνει παντού. Πώς θα το κάνουμε δηλαδή; Αυτό έχει απορριφθεί από την Ολυμπιακή Επιτροπή, από τους τεχνικούς που έχουν κάνει δεκάδες ολυμπιακούς αγώνες σε όλο τον κόσμο. Πώς θα τους πάμε να τους βάλουμε στην Υλίκη, όπου δεν έχουμε την εγγύηση ότι θα υπάρχει νερό; Μη λέμε πράγματα, που στερούνται σοβαρότητας.
'Αλλη μεγάλη κατηγορία ήταν το θέμα των εθελοντών. Εγώ θα περίμενα εδώ να πανηγυρίσουμε όλοι μας αυτό το μεγάλο εθελοντικό κίνημα της νεολαίας, που ήδη διαγράφεται, γιατί εξήντα χιλιάδες νέοι έχουν ήδη καταθέσει το ενδιαφέρον τους.
Αυτοί οι νέοι θα βγουν από τη μιζέρια της ζωής σε μικρά μέρη της επαρχίας, θα έρθουν στην Αθήνα, θα συναντήσουν νέους από όλο τον κόσμο μέσα σε μια πρωτοφανή ατμόσφαιρα γιορτής, αγάπης και ειρήνης. Θα έρθουν κοντά στον αθλητισμό και τα ιδανικά του, θα βγουν από τις καφετέριες, όπου ελλοχεύουν οι γνωστοί κίνδυνοι. Θα έρθουν κατά χιλιάδες από τον ελληνισμό του εξωτερικού, για να συναντήσουν τη μητέρα πατρίδα και να ζήσουν μερικές δοξασμένες μέρες εδώ.   Αυτούς πρέπει να τους καλωσορίσουμε, πρέπει να τους χειροκροτήσουμε.
Εμείς τους υποψιαζόμαστε ότι θέλουν να διοριστούν. Η σκέψη που περνάει από τας κεφαλάς τας σοφάς της Αντιπολιτεύσεως είναι "μην τυχόν και τους διορίσετε". Αυτό είναι το μόνο που τους ενδιαφέρει. Και δεν μας εξηγούν πώς θα διοριστούν.
Υπήρχε η λέξη "ευεργετήματα". Κίνησε τη μεγάλη φιλυποψία της Νέας Δημοκρατίας, την αποσύραμε και είπαμε "κίνητρα ή πλεονεκτήματα". Κάτι δεν θα δώσουμε σε αυτούς τους νέους; Αν έχουν έρθει από το εξωτερικό, δεν θα τους στεγάσουμε; Αν έχουν έρθει από την επαρχία, δεν θα τους δώσουμε ένα σιτηρέσιο; Δεν θα τους δώσουμε μια κάρτα πολλαπλών διαδρομών, για να κυκλοφορούν με τα συγκοινωνιακά μέσα; Δεν θα τους δώσουμε μερικά εισιτήρια για να μπουν να παρακολουθήσουν τους αγώνες; Δεν θα τους δώσουμε τα μπλουζάκια, τα καπελάκια, όλα αυτά τα ενθύμια που θα τα βάλουν σε μια γωνιά του σπιτιού τους και θα τα έχουν μέχρι την προχωρημένη τους ηλικία; Μα,τι έλλειμμα ψυχής είναι αυτό, κύριοι συνάδελφοι, μέσα σ'αυτήν την Αίθουσα; Τι μίζερη, μικροκομματική και παλαιοκομματική προσέγγιση αυτού του μεγαλειώδους ονείρου εξήντα χιλιάδων νέων σε όλη την Ελλάδα και είκοσι πέντε χιλιάδων νέων του ελληνισμού του εξωτερικού; Για όνομα του Θεού! Και το λένε αυτό παρατάξεις, οι οποίες κυβέρνησαν τη χώρα επί αιώνα και δεν έκαναν τίποτα για τις προσλήψεις στο δημόσιο.  Γιατί, όπως ξέρετε, όλη η περιοριστική νομοθεσία για τις προσλήψεις στο δημόσιο είναι έργο δικών μας κυβερνήσεων. Και όλη αυτή η περιοριστική νομοθεσία κάθε φορά που επροτείνετο στη Βουλή καταψηφιζόταν από τη Νέα Δημοκρατία.  
ΠΡΟΚΟΠΗΣ ΠΑΥΛΟΠΟΥΛΟΣ: Γιατί; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Θέλετε να σας πω γιατί τώρα; Αφήστε να μείνουμε στο θέμα. Θα κάνουμε μια άλλη συζήτηση, να σας πω γιατί. 'Ολοι εδώ μέσα ξέρουν ποιοι εργάζονται στο δημόσιο, κύριε Παυλόπουλε. 'Επρεπε να είσαι εθνικόφρων...
ΠΡΟΚΟΠΗΣ ΠΑΥΛΟΠΟΥΛΟΣ:..... (Δεν ακούστηκε) 
ΠΡΟΕΔΡΟΣ (Απόστολος Κακλαμάνης): Να μη γράφονται διακοπές, οι οποίες παρακαλώ να μη γίνονται.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): ...και έπρεπε να έχεις μπάρμπα στην ΕΡΕ και μετά στη Νέα Δημοκρατία. 'Ολοι το ξέρουν αυτό. Το ξέρουν εκατομμύρια 'Ελληνες που μας ακούνε. Μη μιλάτε για σκοινί στο σπίτι του κρεμασμένου.
ΠΡΟΚΟΠΗΣ ΠΑΥΛΟΠΟΥΛΟΣ:.............
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Θα κρεμάσετε κάποιον; 
ΠΡΟΚΟΠΗΣ ΠΑΥΛΟΠΟΥΛΟΣ:...........
ΠΡΟΕΔΡΟΣ (Απόστολος Κακλαμάνης): Μη διακόπτετε σας παρακαλώ, κύριε συνάδελφε. Να μη γράφονται οι διακοπές.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ο κ. Παυλόπουλος μας απειλεί και με αγχώνει. Είπε ότι κάποιον θα κρεμάσει.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, στο θέμα σας. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Είπε ότι κάποιον θα κρεμάσει.
ΠΡΟΕΔΡΟΣ (Απόστολος Κακλαμάνης): Θα σας κρεμάσει απλώς, αυτό είπε.
Αλλά δεν ξέρουμε πώς θα σας κάνουν κουμάντο ειδικά εσάς.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πριν από τις εκλογές η κριτική σας ως κόμματος ήταν ενοχλητική. Τώρα έχει γίνει πλέον διασκεδαστική.
Κύριε Πρόεδρε, θα μπορούσα να αναλύσω σημείο προς σημείο τα διάφορα που ελέχθησαν. 'Ηθελα να μείνω απλώς στα μεγάλα θέματα.
Η Πολιτιστική Ολυμπιάδα, η οποία κάνει τον κ. Κωνσταντόπουλο να αγωνιά, θα αρχίσει όπως προβλεπόταν την 1η Ιανουαρίου του 2001. Το γεγονός ότι η εταιρεία δεν έχει ακόμη διοικητικό συμβούλιο, διότι περιμένουμε την ψήφιση του νόμου που σήμερα συζητήθηκε στην επιτροπή και τη δημοσίευσή του, σας πληροφορώ ότι δεν σταματάει καθόλου τη προετοιμασία της Ολυμπιάδας.
Κατ'αρχήν η Πολιτιστική Ολυμπιάδα προέρχεται από πρωτοβουλίες και ιδέες των δημιουργών. Οι δημιουργοί γνωρίζουν ότι υπάρχει Ολυμπιάδα, έχουν προσέλθει και καταθέσει στο Υπουργείο Πολιτισμού ιδέες και προτάσεις. Ακόμα και κοινές προτάσεις θα υλοποιηθούν με συγκροτήματα ξένων χωρών.
'Εχει προχωρήσει η εργασία για την Πολιτιστική Ολυμπιάδα, μπορώ να σας διαβεβαιώσω ότι δεν θα υπάρχει κενό και αν θέλετε να σας στείλω και ένα σχετικό σημείωμα, εφόσον σας ενδιαφέρει αυτό το θέμα, για να δείτε.  Κυρίες και κύριοι συνάδελφοι, θα ήθελα να κάνω μία έκκληση. Χάσαμε αυτήν την ευκαιρία να κάνουμε μια ουσιαστική και ποιοτικά αναβαθμισμένη συζήτηση για την Ολυμπιάδα. Εγώ θέλω να πω ξανά για πολλοστή φορά αυτό που είπε και ο Πρωθυπουργός πριν από λίγο ότι είναι ανάγκη αυτό το θέμα να το συζητάμε ήρεμα, απλά, σε όλους τους χώρους. Να το συζητάμε εδώ και από δω να δίνουμε και παράδειγμα, να το συζητάμε στην Εθνική Ολυμπιακή Επιτροπή, όπου μετέχει η Νέα Δημοκρατία με Βουλευτές, με την κ. Φάνη Πάλλη-Πετραλιά, η οποία είναι και υπεύθυνη για το θέμα αυτό στο κόμμα απ'ό,τι ξέρω.
Και βεβαίως είναι αστείο να μιλάμε για κομματισμό στο "Αθήνα 2004" και είναι αστείο να μιλάει ο κ. Καραμανλής για κομματισμό στον ίδιο λόγο κατά τη διάρκεια του οποίου οικειοποιήθηκε την κ. Αγγελοπούλου και μας είπε ότι εμείς απλώς υιοθετήσαμε την πρότασή του.
Εγώ δεν ξέρω τι φρονήματα έχει η κ. Αγγελοπούλου και δεν με ενδιαφέρει.
Αλλά τι συμβαίνει; Είτε επιβάλλει, όπως μας έδωσε την εικόνα εδώ ο κ. Καραμανλής, το δικό του άνθρωπο προς την επιτροπή ή είμαστε εμείς αυστηρά προσηλωμένοι στον κομματικό μας ορίζοντα και διαλέγουμε ανθρώπους με τα δικά μας κομματικά κριτήρια.
Προσέξτε λιγάκι το συμβούλιο της "Αθήνα 2004". Δεν ξέρω αν πάσχει από άλλα ελαττώματα, αλλά από ΠΑ.ΣΟ.Κ. δεν πάσχει. Αυτό μπορώ να σας το διαβεβαιώσω.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να σας πω. Το να είναι σε ελάχιστη δόση ένα κόμμα που έχει την πλειοψηφία στον ελληνικό λαό -έστω και αυτή τη μικρή πλειοψηφία, την οποία παραδεχθήκατε ότι έχουμε- μπορεί να είναι και ελάττωμα.
Εγώ δεν το θεωρώ ελάττωμα και δεν με ενδιαφέρει, αλλά τουλάχιστον μη μας κατηγορείτε για κομματισμό. Ελάτε να κάνουμε μια ουσιαστική συζήτηση. Θα βρείτε χίλια θέματα για να ενοποιήσετε τις γραμμές σας και να ασκήσετε αντιπολίτευση. Αυτό το θέμα δεν προσφέρεται.
(Χειροκροτήματα από την πτέρυγα του ΠΑ.ΣΟ.Κ.) 
ΠΡΟΕΔΡΟΣ (Απόστολος Κακλαμάνης): Ο κ. Παυλόπουλος έχει το λόγο από την πλευρά της Νέας Δημοκρατίας.
ΠΡΟΚΟΠΗΣ ΠΑΥΛΟΠΟΥΛΟΣ: Πρώτα-πρώτα, θα μου επιτρέψετε, πριν αρχίσει να γράφει ο χρόνος, μιαν εξήγηση γι' αυτό που είπε ο κ. Πάγκαλος.
Κύριοι συνάδελφοι, απευθύνομαι σε εσάς περισσότερο γιατί, όπως αντιλαμβάνεσθε, από πλευράς Κυβέρνησης η σημερινή συζήτηση μάλλον δεν αντέχει σε κριτική. Μιλάω άρα από πλευράς απαντήσεων.
Μία προγραμματισμένη εκδήλωση για τους Βουλευτές της Νέας Δημοκρατίας έκανε τον κ. Καραμανλή και τους λοιπούς Βουλευτές της Νέας Δημοκρατίας να μην είναι εδώ. Πολύ προηγουμένως προγραμματισμένη από τότε που ανακοινώθηκε στη Νέα Δημοκρατία ότι επρόκειτο να γίνει σήμερα η προ ημερησίας διατάξεως συζήτηση. Ο κ. Καραμανλής άκουσε ...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Αλλά εμείς χάσαμε τη Βανέσα Μέι.
ΠΡΟΚΟΠΗΣ ΠΑΥΛΟΠΟΥΛΟΣ: 'Ακουσε ο κ. Καραμανλής αυτά που έπρεπε να ακούσει, έχασε βεβαίως τον κ. Πάγκαλο. Σας διαβεβαιώ -και το ξέρετε και εσείς- ότι δεν έχασε τίποτε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Και τον κ. Κωνσταντόπουλο έχασε και την κ. Παπαρήγα.
ΠΡΟΚΟΠΗΣ ΠΑΥΛΟΠΟΥΛΟΣ: Θα πρέπει να ξέρετε τι ώρα έφυγε από τη Βουλή.
Διότι υπάρχουν μόνιτορ στα γραφεία των Αρχηγών, όπως ξέρετε, κύριε Πάγκαλε.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Ελπίζω να μην πήγε στη Βανέσα Μέι, γιατί τότε θα θυμώσω πολύ.
ΠΡΟΚΟΠΗΣ ΠΑΥΛΟΠΟΥΛΟΣ: Κοιτάξτε, από τον καιρό που γίνατε Υπουργοί στο ΠΑ.ΣΟ.Κ. μάθατε και πέντε πράγματα από την καλλιτεχνική και νυκτερινή ζωή της Αθήνας. Αλλά πάντως αυτά αφορούν εσάς, όχι τη Νέα Δημοκρατία.  ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Η Βανέσα Μέι είναι νυκτερινή ζωή; 
ΠΡΟΚΟΠΗΣ ΠΑΥΛΟΠΟΥΛΟΣ: Κύριοι συνάδελφοι, υπάρχει και κάτι άλλο.
Δεν έχασε τίποτα από τον κ. Πάγκαλο. Ο κ. Πάγκαλος ξέρετε όταν μιλάει πολιτικά, έχει ενδιαφέρον σε δύο περιπτώσεις: 'Οταν δεν είναι Υπουργός και μιλάει εκτός Βουλής και λέει τα σοβαρά πράγματα, γιατί τότε κάνει κριτική στην Kυβέρνησή του ή κι όταν είναι Υπουργός, όταν διαπληκτίζεται -και όχι μόνον αυτός και άλλοι- δημόσια με τους συνυπουργούς του. 'Οταν είναι στη Βουλή τηρεί τη νομιμοφροσύνη, την οποία πρέπει να τηρεί τουλάχιστον για να κρατήσει τα προσχήματα.
Επομένως κανείς μας δεν έχασε τίποτα, εκτός από ένα πράγμα.  Παρατήρησα το ύφος και το επίπεδο του κ. Πάγκαλου. Πήρε ελαφρά τη συζήτηση. Είναι όπως ακριβώς έχει πάρει ελαφρά και την Ολυμπιάδα. Και αυτός είναι ο κίνδυνος...
ΦΟΙΒΟΣ ΙΩΑΝΝΙΔΗΣ: Εσάς πήρε στο ψιλό.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Ιωαννίδη, αν αυτό καταλάβατε, τότε με συγχωρείτε πολύ ...
ΠΡΟΕΔΡΟΣ (Απόστολος Κακλαμάνης): Μη διακόπτετε και ελάτε στο θέμα, κύριε Παυλόπουλε.
ΦΟΙΒΟΣ ΙΩΑΝΝΙΔΗΣ: Κατάλαβα πολύ περισσότερα απ' όσο νομίζει η έπαρσή σας.
ΠΡΟΕΔΡΟΣ (Απόστολος Κακλαμάνης): Παρακαλώ, κύριε Ιωαννίδη, μη διακόπτετε.
ΠΡΟΚΟΠΗΣ ΠΑΥΛΟΠΟΥΛΟΣ: Αφήστε τους, κύριε Πρόεδρε. Εγώ δέχομαι διακοπές ευχαρίστως...
ΠΡΟΕΔΡΟΣ (Απόστολος Κακλαμάνης): 'Οχι, πρέπει να συμφωνώ και εγώ για τις διακοπές.
ΠΡΟΚΟΠΗΣ ΠΑΥΛΟΠΟΥΛΟΣ: ...γιατί οι διακοπές και ιδίως σαν και αυτή του κ. Ιωαννίδη αποδεικνύουν πώς αντιλαμβάνεται η Κοινοβουλευτική Ομάδα του ΠΑ.ΣΟ.Κ. τον τρόπο που και εδώ μέσα ακόμα η Κυβέρνηση έχει ασχοληθεί με την Ολυμπιάδα.
Και αρχίζω με αυτά που έχω να πω. Ο λόγος που η Νέα Δημοκρατία ζήτησε την προ ημερησίας διατάξεως συζήτηση και τόσο νωρίς ήταν γιατί όλοι ανησυχούμε για κάτι. Ανησυχεί και η Κυβέρνηση, ανησυχεί και ο Πρωθυπουργός και το ξέρετε. Τι θα συμβεί με αυτήν την Ολυμπιάδα; Μία Ολυμπιάδα που την πήραμε με τόσα όνειρα και κινδυνεύει να αποδειχθεί ο χειρότερος εφιάλτης για τη χώρα.
Και ζητήσαμε από την Κυβέρνηση πολύ απλά να μας πει τι σκοπεύει να κάνει, πώς σκοπεύει να αντιμετωπίσει τον κίνδυνο της καθυστέρησης, ποιες είναι οι εγγυήσεις εκείνες, τις οποίες προτείνει και ποιο είναι το κλίμα συναίνεσης μέσα στο οποίο κινείται.
Κύριοι συνάδελφοι του ΠΑ.ΣΟ.Κ. -γιατί σε εσάς απευθύνομαι, όλοι οι άλλοι τα διδάγματά μας τα πήραμε- σας ρωτώ: Καθησυχάσθηκαν οι φόβοι σας από αυτά που ακούσατε από τον κύριο Πρωθυπουργό; Γιατί εμείς φεύγουμε με πολύ χειρότερους φόβους.
Ξέρετε τι είπε ο κύριος Πρωθυπουργός; Είπε ότι πράγματι υπάρχει ζήτημα. Θα το αντιμετωπίσουμε -λέει- όμως, αλλά προσέξτε: Θα το αντιμετωπίσουμε χωρίς να μας πει ποια εγγύηση προτείνει. Θα αντιμετωπίσουμε αυτό το οποίο συμβαίνει, αλλά πρέπει να ξέρουμε ότι για να το αντιμετωπίσουμε οφείλουν να συμπράξουν όλοι. Μία επιχείρηση μετάθεσης ευθυνών.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής. κ. ΠΑΝΑΓΙΩΤΗΣ ΣΓΟΥΡΙΔΗΣ) Και τι μας είπε; Πρέπει να συμπράξουν οι παραγωγικές τάξεις, οι Οργανισμοί Τοπικής Αυτοδιοίκησης και το κυριότερο πρέπει -λέει- να επέλθει ο εκσυγχρονισμός στη χώρα -διαβάστε τα Πρακτικά- για να έχουμε σωστούς Ολυμπιακούς Αγώνες.
'Ολοι οι άλλοι φταίνε, εκτός από τον κ. Σημίτη και την Κυβέρνησή του. Και περίπου πρέπει πρώτα να εμπεδωθεί ο σημιτικός εκσυγχρονισμός και κατόπιν να δούμε περί τίνος πρόκειται.
Θα το ξαναπώ για δεύτερη φορά σ' αυτήν την Αίθουσα. Αυτή είναι η έκφραση του τι σημαίνει εκσυγχρονισμός. "Είναι η υστερία των μετρίων να γράψουν ιστορία". Δεν είναι δική μου έκφραση, αλλά του κ. Λαζόπουλου.
Αποδεικνύεται από αυτό μια προσπάθεια μετάθεσης ευθυνών στην αγωνία όλου του πολιτικού κόσμου, να συμβάλουμε σε ένα μείζον γεγονός, το οποίο -ξέρουμε εμείς στη Νέα Δημοκρατία, μπορεί να έχει αντίρρηση η Κυβέρνηση, ότι θα έχουμε εκλογές πριν από τους Ολυμπιακούς Αγώνες- μπορεί να  βρίσκεται στα χέρια μιας άλλης κυβέρνησης και αυτή να φέρει την ευθύνη.             Πάντως, αφορά τη χώρα και αυτή είναι η αγωνία μας.
Ο κ. Σημίτης μας είπε "μην ανησυχείτε, θα γίνει υπό τον όρο ότι εσύ, ελληνικέ λαέ, θα συμπεριφερθείς καλά, Οργανισμοί Τοπικής Αυτοδιοίκησης θα συμβάλετε, παραγωγικές τάξεις θα είσθε υπάκουες και κυρίως, αφήστε με να κάνω τον εκσυγχρονισμό μου και εγώ σας εγγυώμαι από εκεί και πέρα τους Ολυμπιακούς Αγώνες". Δηλαδή αφήστε με να κάνω ό,τι θέλω και θα δείτε Ολυμπιακούς Αγώνες".
Πρότεινε εδώ ως μόνη εγγύηση, τι; "Εγώ έδωσα εξετάσεις στη ζωή μου, πέτυχα το μείζονα στόχο που λέγεται ΟΝΕ. Αφού πέτυχα την ΟΝΕ, γιατί να μην πετύχω τους Ολυμπιακούς Αγώνες;". Ακούστε συνειρμούς! Θα απαντήσω για το θέμα της ΟΝΕ. Τι πέτυχε σχετικά με την ΟΝΕ η Κυβέρνηση; Ο στόχος πράγματι είναι μείζον και εθνικός, αλλά το στόχο αυτό, κυρίες και κύριοι συνάδελφοι, τον πέτυχαν άλλες χώρες πριν από εμάς, χωρίς να κομπορρημονούν έτσι. Γιατί ήταν ένας στόχος τρέχων, μέσα στην πορεία των πραγμάτων. Αυτόν το στόχο που άλλοι τον πέτυχαν χωρίς κομπορρημοσύνη και νωρίτερα από εμάς, εμείς ερχόμαστε να τον αναδείξουμε ως στόχο, τον οποίο πετύχαμε επιτέλους, ως θέμα το οποίο πρέπει να μας κάνει εθνικά υπερήφανους, αγνοώντας πώς τον πετύχαμε, με πόσες θυσίες, που έπρεπε να έχουν αποφευχθεί υπό άλλες συνθήκες, αν ήμασταν σοβαροί, πόσο καθυστερημένα και βεβαίως τελευταίοι και ουραγοί και χωρίς να έχουμε κάνει τίποτα για τη μετά ΟΝΕ εποχή. 'Ολα απομένουν να γίνουν. Αριθμούς πετύχαμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δύο προγράμματα σύγκλισης κάνατε εσείς ως Κυβέρνηση και ήταν τραγικά.
ΠΡΟΚΟΠΗΣ ΠΑΥΛΟΠΟΥΛΟΣ: Χαίρομαι, κύριε Λαλιώτη, για δύο πράγματα. Πρώτα-πρώτα, χαίρομαι να σας ακούω από εκεί, εσάς ιδιαίτερα, να μιλάτε για Ευρώπη και να υπεραμύνεσθε. Γιατί σας θυμάμαι σε άλλες εποχές. Δεύτερον, χαίρομαι, γιατί δείχνετε τη λογική σας. Η Νέα Δημοκρατία το 1990-1993 για έξι μήνες που εφήρμοσε ένα πρόγραμμα, φταίει από τότε μέχρι τώρα διαχρονικά; Αυτή είναι η σοβαρότητα της Κυβέρνησης Σημίτη και των στελεχών της; 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δύο προγράμματα σύγκλισης καταθέσατε και απέτυχαν.  
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται στα Πρακτικά καμία διακοπή.
ΠΡΟΚΟΠΗΣ ΠΑΥΛΟΠΟΥΛΟΣ: Κυβερνάτε είκοσι ολόκληρα χρόνια και θα φταίει μονίμως το παρελθόν; Αυτή είναι η προσπάθεια μετάθεσης των ευθυνών και αυτή είναι η πολιτική ανευθυνότητα, που σας διακρίνει όλους. Αλλά, εν πάση περιπτώσει, εγώ χαίρομαι να υπεραμύνεσθε της Ευρώπης, ιδιαίτερα εσείς.
Και θα ήθελα να αναφερθώ και σε κάτι άλλο. Υπάρχει κάτι απλό, το οποίο θα πρέπει να αναλογισθείτε και να δείτε. Ξέρετε ποιο είναι αυτό το απλό πράγμα; Η Κυβέρνηση Σημίτη μας έβαλε τελευταίους και ουραγούς στην Ευρώπη και μοιάζει με την οικογένεια εκείνη, που έχει ένα μαθητή κακό, ο οποίος είναι μεταξεταστέος, ο μόνος από την τάξη του που είναι μεταξεταστέος. 'Ερχεται η ώρα να περάσει τις εξετάσεις κατ' οικονομία στη συνέχεια και πρέπει να κάνει πάρτι η οικογένεια, για τον απλό λόγο ότι πέρασε την τάξη; Αυτή είναι η λογική σας.
Εν πάση περιπτώσει, θα σας πω τι είναι εκείνο που καταλογίζουμε στην Κυβέρνηση Σημίτη και τι είναι εκείνο, που μας κάνει να φοβόμαστε. Θα το πω πολύ απλά όσο απλούστερα γίνεται. Κάθε χώρα που είναι σοβαρή, όταν οργανώνει Ολυμπιακούς Αγώνες, έχει ένα θεσμικό πλαίσιο και πρόσωπα που έχουν διάρκεια. Φτιάχνει δηλαδή ένα θεσμικό πλαίσιο, που έχει διάρκεια, και τα πρόσωπα που αναλαμβάνουν να το φέρουν σε πέρας έχουν και αυτά μια διάρκεια. Χρειάζεται διάρκεια αυτό το πράγμα, χρειάζεται κοινότητα πνεύματος.
Τι έκανε η Κυβέρνηση Σημίτη; Νόμους επί νόμων. Πέντε και ένας, έξι. Λέει ο κ. Πάγκαλος "μα, έκανε διαφορετικά πράγματα κάθε φορά". Μα, γι' αυτό την κατηγορούμε. 'Επρεπε να φτιάξει από την αρχή το θεσμικό πλαίσιο, για να είναι ολοκληρωμένο. 'Οχι με μπαλώματα κάθε φορά. Αυτό σημαίνει ότι δεν γνώριζε από την αρχή τι θα προκύψει στη συνέχεια.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Να χωροτάξουμε πριν υπάρξει το "ΑΘΗΝΑ 2004"; 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Υπουργέ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πάγκαλε, μην εκνευρίζεσθε. Αγνοείτε ότι γι' αυτό σας κατηγορεί το Συμβούλιο της Επικρατείας χρόνια ολόκληρα, ότι λείπει στην Ελλάδα -και το ξέρετε- εθνικό σχέδιο χωροθέτησης συγκεκριμένων δραστηριοτήτων. Και επειδή δεν το κάνατε και επειδή καθυστερείτε, είσθε υποχρεωμένοι κάθε φορά να φτιάχνετε χωριστά  νομοθετήματα για κάθε έργο που κάνετε. Αυτή είναι η έλλειψη πρόβλεψης.              Φτιάχναμε κάθε νομοθέτημα, ανάλογα με το πού βαδίζαμε. Η λογική του guarda e passa, για τους Ολυμπιακούς Αγώνες.
Πρόσωπα μετά. Είσθε το τρανότερο παράδειγμα του τι σημαίνει προχειρότητα, εσείς προσωπικά και θα σας πω γιατί. Σκεφθείτε ότι οι κυβερνήσεις, που θέλουν να κάνουν Ολυμπιακούς Αγώνες σοβαρά, έχουν  έναν Υπουργό τον διατηρούν για να έχει μια εικόνα στο μυαλό του τι συμβαίνει.  Στο Υπουργείο Πολιτισμού παρήλασαν τρεις Υπουργοι μέχρι τώρα. Μα, αν πέτυχαν όπως μας είπε ο κ. Σημίτης, σ' αυτά που έκαναν, γιατί τους άλλαζε; Γιατί άλλαξε τον κ. Βενιζελο και έβαλε την κ. Παπαζώη; Και γιατί άλλαξε την κ. Παπαζώη και έβαλε τον κ. Πάγκαλο; Γιατί τώρα ο κ.  Σημίτης πήρε πάνω στους ώμους του την ευθύνη αυτή. Σημαίνει ότι απέτυχαν.  Και βεβαίως το ίδιο συμβαίνει και με αυτούς που χρησιμοποίησε.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, συντομεύετε. 
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Στρατήγης έφυγε. Τελευταία η κ. Τζαβέλλα έφυγε. Η κ. Αγγελοπούλου ανέλαβε μεν, απο εκεί και περα ο κ. Σημίτης τα επωμίσθηκε ο δε κ. Πάγκαλος -μακάρι να πολυκαιρίσει, και το λέω γιατί πρέπει να υπάρχει μία συνέχεια- θα δω την κριτική την οποία θα κάνει αν μια μέρα, όπως πάνε τα πράγματα, εκαπαραθυρωθεί. Αυτά ξέρετε τι σημαίνουν; 'Ελλειψη συνέχειας και προγραμματισμού. 'Αλλοι νόμοι, άλλα πρόσωπα, όταν άλλες χώρες διατηρούν τους ίδιους νόμους τα ίδια πρόσωπα για να υπάρχει συνέχεια. Και τελειώνω με μία λέξη. Γιατί φοβόμαστε τον κομματισμό; Θα σας πω γιατί. Γιατί ο ν.  2190 -και έχει σημασία αυτό που θα πω, κύριε Πρόεδρε- ο οποίος έχει γίνει ένα "κουρελόχαρτο" ιδίως από τον Αύγουστο του 1999 και πέρα, -διότι μέσα από αυτόν, μέσα από τις κερκόπορτες που άνοιξε η κ. Παπανδρέου τον Αύγουστο του 1999, πέρασαν τα προγράμματα κατάρτισης του ΟΑΕΔ και οι εποχιακοί, έγινε όργιο προσλήψεων προεκλογικά- αυτός ο νόμος παρ'όλα αυτά έχει διατάξεις ειδικές για προσλήψεις εμπειρογνωμόνων για ειδικά θέματα. Αν το έχει, γιατί επιχειρείτε με το νομοσχέδιο που θα έρθει εδώ στη Βουλή να υπάρχουν ειδικές ρυθμίσεις για προσλήψεις προσώπων, τα οποία σχετίζονται με τον Οργανισμό "ΑΘΗΝΑ 2004"; Κατά τα λοιπά υπάρχει και ένα άλλο νομικό το οποίο θα ήθελα μιας και είναι εδώ ο κ. Λαλιώτης να μας το εξηγήσει και να το εξηγήσει στην Εθνική Αντιπροσωπεία. Ο κ. Πάγκαλος νομικά δεν γνωρίζει και δεν απαιτώ από τον κ. Πάγκαλο να μας δώσει απάντηση.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ετέθησαν τόσα ερωτήματα.
'Ενα ερώτημα θέλω να θέσω και θα περιμένω μία απάντηση μαζί με τη συγγνώμη μου προς την Εθνική Αντιπροσωπεία.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, είσθε καλός χειριστής του λόγου και ξέρετε ότι έχετε επτά λεπτά. Θα μπορούσατε να μην προκαλείτε διάλογο. Σας παρακαλώ.
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε εγώ τον προκάλεσα; ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ τελειώνετε.
ΠΡΟΚΟΠΗΣ ΠΑΥΛΟΠΟΥΛΟΣ: 'Ενα ερώτημα μόνο.
Κύριε Υπουργέ -και αναφέρομαι στον κ. Λαλιώτη- το πρόβλημα είναι το εξής: Πράγματι η νομοθεσία υπάρχει σχετικά με τους διαγωνισμούς.                   Πράγματι, τύποις, οι διαγωνισμοί μπορούν να γινουν μεταξύ περιορισμένου αριθμού ενδιαφερομένων. Το ζήτημα είναι πότε θα κάνετε αυτές τις επιλογές; Γιατί άραγε χάθηκε ο χρόνος που θα αναγκασθούμε να πάμε σ' αυτούς τους λεγόμενους κλειστούς διαγωνισμούς.
Και κάτι άλλο είπε ο κ. Πάγκαλος.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Αναστολή εκτελέσεως όπως ξέρετε στο Συμβούλιο Επικρατείας -αν παραδείγματος χάρη γίνει μια παρανομία, δεν πάμε στην Ευρώπη, στο Συμβούλιο Επικρατείας πάμε, κύριε Πάγκαλε- γνωρίζετε με νόμο που ψηφίσατε ακόμα και αν ακυρωθεί μία κατοχύρωση ...
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, σας παρακαλώ τελειώνετε.
Δεν γράφεται τίποτα στα Πρακτικά από αυτά που λέει ο κ. Παυλόπουλος. Μην καταχράσθε, κύριε Παυλόπουλε, την ανοχή του Προεδρείου.
Ο κ. Κολοζώφ έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, παρακαλώ, το λόγο.
ΠΡΟΕΔΡΕΥΩΝ (Παναγιώτης Σγουρίδης): 'Εδωσα το λόγο στον κ. Κολοζώφ.
ΟΡΕΣΤΗΣ ΚΟΛΟΖΩΦ: Ευχαρίστως να δώσω τη θέση μου στον κύριο συνάδελφο. 
ΠΡΟΕΔΡΕΥΩΝ (Παναγιώτης Σγουρίδης): Σας έδωσα το λόγο.
ΟΡΕΣΤΗΣ ΚΟΛΟΖΩΦ: Κύριε Πρόεδρε, πιστεύω ότι η συζήτηση γύρω από το θέμα μετά τις τοποθετήσεις των Αρχηγών των κομμάτων έχει εξαντληθεί. Παρ' όλα αυτά, θα μπορούσε κανείς να μιλήσει και να αναδείξει ορισμένες πλευρές του ζητήματος, όμως και αυτό δυσκολεύεται να το κάνει όταν ο χρόνος που έχει στη διάθεσή του είναι περιορισμένος.
'Ετσι και εγώ θα είμαι αναγκασμένος μέσα στα πλαίσια αυτού του χρόνου να αναφερθώ επιγραμματικά σε ορισμένα ζητήματα που υπογραμμίζουν τη θέση του κόμματός μας σχετικά με τους Ολυμπιακους Αγώνες.
Και θα αρχίσω απ' αυτό που άρχισε ο κύριος Πρωθυπουργός, ο οποίος μας είπε ότι τα πάντα θα γίνουν με σεμνότητα και με μέτρο. Είναι καλό να δεσμεύεται ο κύριος Πρωθυπουργός ότι θα επιβάλει μια τέτοια εικόνα στους Ολυμπιακούς Αγώνες που θα γίνουν στην Ελλάδα και θα μπορέσει να αντιστρέψει αυτό που περνά στη διεθνή κοινή γνώμη σχετικά με τους Ολυμπιακούς Αγώνες, ότι είναι μια μεγάλη διεθνής εκδήλωση όπου όμως, έχει αναδειχθεί σε ένα μεγάλο κέντρο επιχειρηματικών δραστηριοτήτων,ιδιαίτερα των μεγάλων πολυεθνικών στους χώρους που λυμαίνονται όχι μόνο στενά τον αθλητισμό, αλλά γενικότερα με τις παρεμβάσεις που κάνουν, με τον τρόπο που αυτοί γνωρίζουν, στις κάθε φορά χώρες που αναλαμβάνουν αυτούς τους αγώνες.
Φυσικά στην Ελλάδα είναι γνωστά αυτά γιατί όταν διεκδικήσαμε να πάρουμε τους Ολυμπιακούς Αγώνες και πήγαν στην Ατλάντα, όλοι εδώ αναφωνήσαμε ότι μας κέρδισε η COCA-COLA.
Αυτό το στοιχείο δεν ανατρέπεται. Δυστυχώς, δεν ανατρέπεται σ' αυτούς τους Ολυμπιακούς Αγώνες, που εμείς κάνουμε. Και παρά τη φιλότιμη προσπάθεια που έκανε και ο κύριος Υπουργός, το νομοσχέδιο που συζητήθηκε στην επιτροπή και θα έρθει και στην Ολομέλεια μέσα σε όλα τα άλλα προβλέπει να μη ρυπαίνεται το κέντρο της Αθήνας, να μη γίνονται διαφημίσεις στο κέντρο της και προσθέσατε φυσικά πέρα από τις διαφημίσεις και τα πολιτικά μηνύματα. Δεν βάζω το πολιτικό ζήτημα, δηλαδή, σε όλη τη διάρκεια των Ολυμπιακών Αγώνων να μην μπορεί κανένα κόμμα να κάνει κάποια εκδήλωση στο κέντρο της Αθήνας και να τη διαφημίζει, να μην μπορεί αν υπάρχουν διενέξεις μεταξύ των εργαζομένων, οι εργαζόμενοι να θέσουν σε δημοσιότητα τα θέματά τους και να διεκδικήσουν τα δικαιώματά τους. 'Ομως, παρά αυτήν την απαγόρευση, που κάποιος μπορεί να το ερμηνεύσει έτσι στενά και να πει "περιορισμός χρειάζεται, να βάλουμε και μια τάξη και να υπάρξει καθαριότητα σε όλες αυτές τις περιπτώσεις" την ίδια στιγμή η διαφήμιση αλλάζει μορφή. Γίνονται τα λέιζερ που τοποθετούνται στις ταράτσες, που επιτρέπεται να γίνει αυτό το πράγμα. Και ύστερα απ' όλα αυτά με σεμνότητα θα πάμε προς τους Ολυμπιακούς Αγώνες χωρίς εμπορευματοποίηση και θα τους φέρουμε στα πλαίσια των ελληνικών παραδόσεων, του αθάνατου ελληνικού πνεύματος.
Είναι γεγονός ότι στα πλαίσια της διεθνούς επιτροπής αγώνων γίνεται μια διαπάλη. Δεν έχει όμως καμιά σχέση αυτή η διαπάλη που γίνεται εκεί πέρα και που η σήψη της έχει βγει και τρέχει στους δρόμους γύρω από το πώς μεθοδεύονται ορισμένα πράγματα από τους αθάνατους του ολυμπιακού πνεύματος, δεν έχει, λοιπόν, καμία σχέση αυτή η διαπάλη με το να δώσουμε στους Ολυμπιακούς Αγώνες αυτό που εμείς θέλουμε. Δηλαδή να ζωντανέψουμε αυτό το πνεύμα, την αγάπη προς τον αθλητισμό, που σε τελευταία ανάλυση υπερηφανευόμαστε ότι είμαστε και η κοιτίδα αυτών των δραστηριοτήτων.  'Εχει να κάνει όμως με το πώς από δω και πέρα, μέσα απ' αυτές τις δραστηριότητες, θα ωφεληθούν ορισμένοι. Και αυτοί οι ορισμένοι δεν μπορεί να είναι ο ελληνικός λαός.
Επιμείνατε και ο κύριος Πρωθυπουργός και εσείς, κύριε Υπουργέ, για να μας πείτε ότι όλες αυτές οι δραστηριότητες δεν έχουν να κάνουν καθόλου με παραβίαση του περιβάλλοντος, των κανόνων της λειτουργίας του και των χώρων αυτών που πάνε προς την κατεύθυνση της καταστροφής του περιβάλλοντος.
Αναφερθήκατε ιδιαίτερα στον Ιππόδρομο. Μιλήσατε μάλιστα για τον οχετό. Μα, ξέρετε πολύ καλά, ποιο είναι το αίτημα -και πιστεύω ότι θα ήσασταν κι εσείς παρών, επικεφαλής ίσως σε κάποιες εκδηλώσεις- για το τι πρέπει να γίνει εκείνος ο χώρος. Και αυτό ανατρέπεται σήμερα με τους Ολυμπιακούς Αγώνες. Ξέρετε πολύ καλά ποιο είναι το αίτημα όλου του Λεκανοπεδίου. Να γίνει πράσινος χώρος, ελεύθερος στον κόσμο. Ξέρετε πολύ καλά  ότι αίτημα δεκάδων ετών του λεκανοπεδίου Αττικής είναι να υπάρχει δυνατότητα πρόσβασης του κόσμου στο Σαρωνικό. 'Ομως είναι κλεισμένος από τις μαρίνες, που θα ενισχυθούν τώρα, με αυτό το πρόγραμμα. Αφού τελειώσουν οι Ολυμπιακοί Αγώνες, δεν θα έχει πρόσβαση ο κόσμος εκεί πέρα, διότι θα υπάρξουν δραστηριότητες που θα ανατεθούν σε εταιρείες και ξέρετε πώς λειτουργούν οι εταιρείες, κύριε Υπουργέ. Κλείνουν το χώρο. Το ίδιο ακριβώς θα γίνει και στον Σχοινιά. Ολόκληρη η περιοχή θα έχει ωραίες δραστηριότητες, ξενοδοχειακές εγκαταστάσεις κ.λπ., αλλά δεν θα είναι πια για τον κόσμο. Θα είναι για έναν τουρισμό ορισμένων ανθρώπων χωρίς την πρόσβαση πια του απλού πολίτη.
ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κράτησα μια φράση του Κοινοβουλευτικού Εκπροσώπου της Νέας Δημοκρατίας και θα ήθελα τη διευκρίνισή του, εάν την εννοούσε. Αν δηλαδή το "η υστερία των μετρίων να γράψουν ιστορία", αφορά τη σημερινή κυβερνητική ηγεσία.
ΠΡΟΚΟΠΗΣ ΠΑΥΛΟΠΟΥΛΟΣ: Ο εκσυγχρονισμός σας είπα, κύριε Μαγκριώτη. 
ΙΩΑΝΝΗΣ ΜΑΓΚΡΙΩΤΗΣ: Ο εκσυγχρονισμός, το περιεχόμενο της πολιτικής της σημερινής Κυβέρνησης. Θα έχετε όμως, κύριε Παυλόπουλε, την ευκαιρία να απαντήσετε και να το διευκρινίσετε. Πρέπει να το διευκρινίσετε, διότι, εάν δεν το διευκρινίσετε, έστω και ως ευφυολόγημα, είναι ύβρις προς το πρόσωπο του Πρωθυπουργού, του κυβερνητικού επιτελείου, είναι ύβρις προς τον ελληνικό λαό, που πρόσφατα επεδοκίμασε τον Πρωθυπουργό και το ΠΑ.ΣΟ.Κ. και του έδωσε τη θέση της Κυβέρνησης.
Νομίζω ότι το ακαδημαϊκό σας ήθος και το κοινοβουλευτικό, αλλά και οι τίτλοι σας δεν συνάδουν με μια τέτοια διατύπωση. Θα ήθελα να αποσυρθεί με μια διευκρίνισή σας από τα Πρακτικά της Βουλής.
'Οσον αφορά τα τεκμήρια που φέρνει η Κυβέρνηση και ο κύριος Πρωθυπουργός σε τούτη την Αίθουσα και στην πολιτική ζωή, για να δικαιολογήσει το επιτεύξιμο της επιτυχούς διοργάνωσης των Ολυμπιακών Αγώνων, πράγματι είναι πολλά και σημαντικά. Η επίτευξη του στόχου της εισόδου της χώρας στην ΟΝΕ δεν είναι ένας απλός στόχος, ούτε προϊόν νομοτέλειας. Εσείς μέχρι τον περασμένο Σεπτέμβρη καταστροφολογούσατε και προφητεύατε το χάος στην οικονομία και τα δεινά για το λαό. Και όταν την ένταξη αναγνώρισαν όλοι οι διεθνείς οργανισμοί και η Ευρωπαϊκή 'Ενωση, η ίδια η πραγματικότητα, η καθημερινή ζωή, αναγκαστήκατε, εν μέρει τουλάχιστον, να το αποδεχθείτε. Και αν έχεις αποδείξει ότι μπορείς να επιτύχεις αυτούς τους υψηλούς στόχους και αν έχεις αποδείξει με το φάκελο της διεκδίκησης προς τη Δ.Ο.Ε. ότι μπορείς να οργανώσεις μεγάλα διεθνή γεγονότα, όπως είναι οι Ολυμπιακοί Αγώνες και τους έχεις κερδίσει, τότε είναι βέβαιο ότι έχεις και τις απαραίτητες διασφαλίσεις και εγγυήσεις να τους διοργανώσεις.
Εσείς επί δυόμισι χρόνια υλοποιούσατε το δικό σας δεύτερο πρόγραμμα σύγκλισης της οικονομίας μας, προς τις οικονομίες της Ευρωπαϊκής 'Ενωσης.  Και όχι μόνο δεν πετύχατε τους οικονομικούς στόχους, αλλά είχατε και πρωτοφανείς αποκλίσεις και κυρίως στους κοινωνικούς στόχους. Γι' αυτό και τον Οκτώβρη του 1993 ο ελληνικός λαός σας απήλλαξε από τα καθήκοντα της διακυβέρνησης, για να μη σας επιτρέψει να συνεχίσετε αυτό το "φιλολαϊκό πρόγραμμα", το οποίο υλοποιούσατε.
Θα ήθελα να πω και να το τονίσω, γιατί είναι πολύ σημαντικό και να το κρατήσουμε, πώς η Ελλάδα κέρδισε τη διοργάνωση των Ολυμπιακών Αγώνων με το σπαθί της, γιατί ακριβώς κατέθεσε έναν ολοκληρωμένο φάκελο και ένα πρόγραμμα για την υλοποίηση των μεγάλων έργων και των μεγάλων υποδομών.  Γιατί η Ελλάδα ήδη έχει διοργανώσει μεγάλα αθλητικά γεγονότα και έχει πάρει άριστα σε αυτές τις διοργανώσεις.
Ο Πρωθυπουργός, ανέλυσε με μεγάλη παρρησία τους λόγους των σχετικών καθυστερήσεων που έχουν υπάρξει. Και δεν απέκρυψε τις ευθύνες αυτών των καθυστερήσεων και δεν τις αντικειμενικοποίησε όταν αναφέρθηκε στην πραγματικότητα που επικρατει στην ελληνική Δημόσια Διοίκηση και επικρατούσε τα τελευταία χρόνια γενικότερα στην ελληνική νοοτροπία. Και αυτήν τη πραγματικότητα, αυτήν τη νοοτροπία καθημερινώς μεταλλάσσουμε σε μια δημιουργική καθημερινή συμπεριφορά. Γι'αυτό και η Ελλάδα μπήκε με τις πιο αισιόδοξος προβλέψεις στον 21ο αιώνα. Και έδωσε εγγυήσεις ο Πρωθυπουργός με την ομιλία του για την άψογη διοργάνωση των Ολυμπιακών Αγώνων. θέλω να τονίσω πως αυτήν τη διοργάνωση δεν πρέπει να τη βάζουμε στην προκρούστεια κλίνη των μικροκομματικών συγκυριακών σκοπιμοτήτων. Πρέπει να τη σηκώσουμε, να την ανεβάσουμε πάνω από τις τρέχουσες κομματικές αντιπαραθέσεις. Είναι μία πανεθνική προσπάθεια. Η Ελλάδα κερδίζει τη διεθνή αναγνώριση. Η Ελλάδα δημιουργεί υποδομές αναγκαίες, πέραν των αθλητικών υποδομών, στον τομέα των συγκοινωνιών, λύνει κυκλοφοριακά προβλήματα. Ο ελληνικός χώρος επανακτά περιβάλλον σε πολλές των περιπτώσεων, όπου αναπτύσσονται οι ολυμπιακές υποδομές. Η Ελλάδα κερδίζει τεχνογνωσία, μαζί με το διεθνές κύρος και την αναγνώριση μέσα απο τη διοργάνωση των Ολυμπιακών Αγώνων. Ενισχύει τη διεθνή της θέση και το κύρος. Και γνωρίζουμε πως μια χώρα, η οποία διοργανώνει Ολυμπιακούς Αγώνες, μια χώρα μέλος της Ευρωπαϊκής 'Ενωσης, έχει τη δυνατότητα μέσω από αυτό το μεγάλο γεγονός, να κερδίσει αναγνώριση και να την επενδύσει στα διεθνή θέματα, στα εθνικά της θέματα. Γιατί τότε γίνεται αξιοπρόσεκτη και αξιοσέβαστη από τη διεθνή κοινότητα. Μια χώρα του περιθωρίου, αδύναμη να διοργανώσει μεγάλα γεγονότα, να πραγματοποιήσει και να κατακτήσει μεγάλους στόχους, κανείς δεν την λαμβάνει υπόψη στα μεγάλα διεθνή φόρα.  Στο θέμα του προϋπολογισμού, που κατά κόρον αναφέρθηκαν τα κόμματα της Αντιπολίτευσης και οι Πρόεδροί τους, θα ήθελα να πω πως είναι απολύτως ισοσκελισμένος και ο πρώτος προϋπολογισμός και θέλω να το τονίσω, των πεντακοσίων δισεκατομμυρίων (500.000.000.000) δραχμών που αφορά τη διοργάνωση των Ολυμπιακών Αγώνων. Πρέπει να διαχωρίζεται και ο προϋπολογισμός της διοργάνωσης και τα έσοδα από τη διοργάνωση από τον προϋπολογισμό των έργων. Γιατί τότε, πράγματι συγχέουμε δύο διαφορετικά πράγματα και δεν μπορούμε να βγάλουμε συμπεράσματα.
Δεν μπορεί -και το ανέφερε κατά κόρον ο Πρόεδρος του Συνασπισμού- να είναι κερδοφόρος ο οργανισμός, η εταιρεία αυτήν τη στιγμή, αφού επενδύει, αφού ξοδεύει και δεν έχει έσοδα. Τα έσοδα θα έλθουν μέσα από τη διοργάνωση, μέσα από την εκχώρηση των διαφημιστικών δικαιωμάτων, μέσα από την ίδια την ανταπόδοση της Ολυμπιάδας. Θα έλεγα πως είναι στοιχειώδη θέματα, που θα έπρεπε να τα γνωρίζουν όλοι. Εκτός και αν, στην προσπάθεια να δημιουργήσουμε εντυπώσεις ότι σε τούτη τη χώρα, ό,τι κάνει ο δημόσιος τομέας, ό,τι κάνει η Κυβέρνηση είναι καταστροφικό και ελλειμματικό, προβαίνουμε σε πρωτοφανείς αναλήθειες και συγχύσεις.
Κύριε Πρόεδρε, τελειώνω, λέγοντας ότι τα έργα των αθλητικών υποδομών στο μεν Λεκανοπέδιο θα δώσουν τις πιο σύγχρονες και ολοκληρωμένες υποδομές στον κόσμο για την περιοχή αυτή.
Το πρόγραμμα 2004 για την περιφέρεια είναι ένα πρόγραμμα πέραν των διακοσίων δισεκατομμυρίων (200.000.000.000) δραχμών, που απ'ό,τι γνωρίζουμε θα ανακοινωθεί τον επόμενο μήνα. Είναι η δροσοσταλίδα που περιμένει η περιφέρεια, για να καλύψει τα δικά της κενά στις αθλητικές υποδομές, για να προσφέρει τους δικούς της αθλητές στους στίβους των Ολυμπιακών Αγώνων και τις μεγάλες διακρίσεις του ελληνικού αθλητισμού, όπως το έκανε μέχρι σήμερα. Και τα ωφέλη από τη διοργάνωση θα είναι πολλαπλά. Θα είναι αυτά όλα που περιέγραψα. Θα είναι οικονομικά τα ωφέλη, γιατί ο ελληνικός τουρισμός δεν θα αναπτυχθεί και δεν θα κερδίσει μόνο τις δεκαπέντε ημέρες.
Πηγαίνοντας προς την Ολυμπιάδα, πηγαίνοντας προς το 2004 είναι βέβαιο πως η διεθνής προβολή της Ελλάδας θα φέρει ξένους επισκέπτες κατά τη διάρκεια των Oλυμπιακών Aγώνων και πολύ περισσότερο μετά τη διοργάνωση αυτή είναι η διεθνής εμπειρία. Και αυτό θα το καρπωθεί όλη η ελληνική επικράτεια, γιατί έχει φροντίσει ο Ελληνικός Οργανισμός Τουρισμού να συμπεριλάβει στα διαφημιστικά του μηνύματα όλη την Ελλάδα για να καρπωθεί ακριβώς αυτό το όφελος όλη η Ελλάδα και όλοι οι 'Eλληνες.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαγκριώτη.
ΙΩΑΝΝΗΣ ΜΑΓΚΡΙΩΤΗΣ: Τελειώνω, λοιπόν, λέγοντας ότι πρέπει να δουλέψουμε όλοι μαζί, πρέπει να δημιουργήσουμε όλοι μαζί, πρέπει να γιορτάσουμε όλοι μαζί τους Ολυμπιακούς Αγώνες, γιατί θα κερδίσουμε όλοι μαζί και πρώτα πρώτα η πατρίδα μας.
ΠΡΟΕΔΡΕΥΩΝ (Παναγιώτης Σγουρίδης):  Η κ. Ασημίνα Ξηροτύρη-Αικατερινάρη έχει το λόγο  για επτά λεπτά εκ μέρους του Συνασπισμού της Αριστεράς και της Προόδου.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, το ότι πρέπει να δουλέψουμε όλοι μαζί και το ότι πρέπει να υπάρχει συνεργασία και συναίνεση νομίζω ότι είναι υποχρέωση όλων μας. Θα πρέπει όμως να δημιουργηθούν οι προϋποθέσεις και με τις οργανωτικές αλλαγές και τις ρυθμίσεις που επιχειρούνται και με το νέο νομοσχέδιο. 'Ετσι όμως όπως διεξάγεται η συζήτηση σήμερα εδώ δεν βλέπω να προχωράμε προς αυτήν την κατεύθυνση.
Είναι γεγονός ότι όλοι μας θέλουμε να πετύχει αυτό το εγχείρημα, το οποίο δεν είναι μόνο ένα αθλητικό και πολιτιστικό γεγονός, είναι όντως ένα κορυφαίο πολιτικό και οικονομικό εγχείρημα για τη χώρα μας.  Χρειάζονται, λοιπόν, όχι μόνο φραστικές εδώ επιβεβαιώσεις ή εν πάση περιπτώσει εξαγγελίες, αλλά χρειάζονται αυτές οι ρυθμίσεις, χρειάζεται να συνομολογήσουμε όλοι αυτήν την πραγματικότητα, χρειάζονται αυτές οι ρυθμίσεις, οι οποίες θα είναι σαφείς, θα δημιουργούν θεσμούς συμμετοχικούς με διαφάνεια και θα μπορέσουν να οδηγήσουν σε σωστές αποφάσεις με ταχύτητα. Και επιτέλους να σταματήσει αυτή η συνεχής αμφισβήτηση των πραγμάτων.
Εμείς επανειλημμένα είχαμε τονίσει ότι οι επιλογές προς την κατεύθυνση της συνεργασίας όλων των δυνάμεων είναι απαραίτητες. Δεν βλέπουμε όμως αυτήν τη στιγμή να προχωράει έτσι η υπόθεση. Αντίθετα βλέπουμε ότι εξακολουθούν ακόμη να υπάρχουν τριβές και αντιθέσεις και συγκρούσεις όχι μόνο μεταξύ των συναρμοδίων Υπουργών της Κυβέρνησης, αλλά αυτήν τη στιγμή και μεταξύ κορυφαίων στελεχών της ανώνυμης εταιρείας "ΑΘΗΝΑ 2004".
Συνεχίζεται το έλλειμμα στο σχεδιασμό, αλλά και στην ανάληψη της ευθύνης για καθυστερήσεις που υπάρχουν και για τα μεγάλα προβλήματα που έπονται αλυσιδωτά. Τρία χρόνια μετά την ανάληψη της διοργάνωσης η Κυβέρνηση φέρνει το τέταρτο νομοσχέδιο στη Βουλή και βρίσκεται σήμερα στην αναζήτηση του τρίτου οργανωτικού σχήματος: Νέα πρόσωπα, νέες θέσεις χωρίς αποσαφήνιση των αρμοδιοτήτων τους, νέο χρηματοδοτικό σύστημα για το οποίο κανείς δεν γνωρίζει πώς θα επηρεάσει τα οικονομικά μεγέθη της χώρας, τις πρόσθετες πιέσεις στο δημόσιο χρέος, τις οικολογικές και περιβαλλοντικές επιπτώσεις, τις απώλειες στην περιφερειακή πολιτική και εν τέλει στην ανάπτυξη της χώρας.
Είναι γεγονός ότι δεν διασφαλίζεται η ανάπτυξη της χώρας. Η περιφέρεια ήταν και είναι πολύ ανήσυχη και ακόμη περισσότερο τώρα. Ακόμη περισσότερο όταν τελευταία στιγμή με άτακτο τρόπο χωροθετούνται και εξαγγέλλονται μια σειρά άλλων δεκαπέντε μεγάλων έργων στο Λεκανοπέδιο Αττικής και η περιφέρεια εισπράττει κάποια λίγα χρήματα. Τουλάχιστον η δική μου περιφέρεια, η Θεσσαλονίκη, εισπράττει τον τζόγο. Εισπράττει τον Ιππόδρομο χωρίς οι φορείς της να ξέρουν ακόμη πού συζητήθηκε η χωροθέτηση, αν έχουν συμφωνήσει σε αυτό, αν έχουν συμφωνήσει για τον ίδιο τον θεσμό κ.ο.κ.
Αυτά εισπράττει η περιφέρεια, κάποιες ανάγκες...
ΠΡΟΕΔΡΕΥΩΝ (Παναγιώτης Σγουρίδης): Αν δεν τον θέλετε, να τον πάρουμε στη Θράκη! 
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ναι, να τον πάρετε στη Θράκη.
Τουλάχιστον εμείς δεν έχουμε συζητήσει γι' αυτά τα θέματα.
Εν πάση περιπτώσει, αν είστε ευχαριστημένος με μια διαδικασία, η οποία θα εκχωρηθεί σε ιδιώτη...
ΠΡΟΕΔΡΕΥΩΝ (Παναγιώτης Σγουρίδης): Αν συμφωνήσει η Θεσσαλονίκη, ας πάει στη Θράκη.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ναι, να έρθουν οι ιδιώτες στη Θράκη όπως ήρθαν και με τα άλλα κίνητρα, κύριε Σγουρίδη, και τα πήγε πάρα πολύ καλά στην ανάπτυξή της η Θράκη. Το ξέρουμε αυτό.
ΠΡΟΕΔΡΕΥΩΝ (Παναγιώτης Σγουρίδης): Από δωδέκατη στη σειρά κατάταξης των δεκατριών περιφερειών, κυρία Ξηροτύρη, έχει φθάσει στην έκτη θέση η Θράκη. Αυτό απλώς για να το ξέρετε.
ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Εν πάση περιπτώσει, να πάρετε και τον Ιππόδρομο με την ιδιωτικοποίησή του για να μπορέσετε έτσι να έχετε και ένα πρεστίζ.
Εγώ νομίζω ότι εξαρχής ήταν εξασφαλισμένη η συναίνεση των κομμάτων.  'Ολα τα κόμματα έχουν διάθεση για μια ουσιαστική συμβολή.
Θα έλεγα ότι η καθυστέρηση η οποία υπάρχει, πράγματι δημιουργεί ένα κλίμα ότι από εδώ και πέρα όλα τα πράγματα θα γίνουν με συνοπτικές διαδικασίες, θα γίνουν σε βάρος της διαφάνειας, θα γίνουν με το άγχος του να προλάβουμε. Και βέβαια πολύ φοβάμαι ότι πολλά από αυτά τα θέματα δεν θα τα προλάβουμε.
Εγώ και το κόμμα μου δεν θα είχαμε καμία αντίρρηση, εκεί που οδηγηθήκαμε τώρα, να ανακτήσουμε το χαμένο χρόνο, πάντα όμως μέσα από την εκτέλεση των έργων μέσα από τις υπηρεσίες, μέσα από την κείμενη νομοθεσία, να υπάρχει μια επίσπευση των διαδικασιών. Αυτό όμως δεν σημαίνει ότι θα επισπεύσουμε τη διαδικασία στις μελέτες των έργων, τη διαδικασία στις μελέτες των περιβαλλοντικών επιπτώσεων. Δεν σημαίνει ότι θα ξεκινήσουμε κακότεχνα έργα, ότι θα κάνουμε συμβάσεις με αναδόχους, οι οποίες θα έχουν υπέρογκες αυξήσεις ή θα γίνουν χωρίς μελέτες και χωρίς προϋπολογισμό των έργων.
Διότι ξέρουμε πάρα πολύ καλά τόσα χρόνια ότι ενώ μπορεί να τηρείται τυπικά η νομοθεσία, πολλές φορές διπλασιάζεται και τριπλασιάζεται το κόστος του έργου. Και πάρα πολλές φορές έχουμε ανακληθεί από την Κοινότητα, αλλά και από τον ίδιο τον ελληνικό λαό, μετά από τον έλεγχο τον οποίο κάνει, στο ότι πάρα πολλά από αυτά τα έργα που έχουμε κάνει, ούτε καλότεχνα είναι, αλλά έχουν δημιουργήσει και υπέρογκες υπερβάσεις.  Από την άλλη πλευρά, τα περισσότερα έχουν μείνει μισά.
Νομίζω ότι αυτήν τη στιγμή δεν έχουμε πολλά περιθώρια στο να συζητάμε για το αν ο νόμος μας υποχρεώνει για ορισμένα πράγματα. Το θέμα είναι κύριε Υπουργέ -έφυγε και ο Υπουργός ΠΕ.ΧΩ.Δ.Ε.- αν θα μπορέσουμε αυτήν τη στιγμή, στα τέσσερα χρόνια, με αυτό το δυναμικό το οποίο έχουμε, με αυτόν το ρυθμό με τον οποίο δουλεύουν οι υπηρεσίες, με αυτόν το τεχνικό δυναμικό, τον κόσμο που έχουμε και τις διαδικασίες που έχει μάθει, να εκβιάζει τελικά για να κάνει εθνικά έργα -έτσι είναι η κατάσταση στα δημόσια έργα- να φθάσουμε σε αυτόν το στόχο.
(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) Εμείς τουλάχιστον από το Συνασπισμό θα φροντίσουμε με όσο το δυνατόν περισσότερη ευαισθησία, περισσότερες εναλλακτικές και ουσιαστικές προτάσεις να βοηθήσουμε σε αυτήν την κατάταση. Προς Θεού όμως, όχι έργα σε βάρος του περιβάλλοντος και όχι έργα τα οποία τελικά θα έχουν πίσω τους την αδιαφάνεια, θα έχουν πίσω τους κάποια καταστρατήγηση των διαδικασιών.
Εκτός από τα θέματα των έργων, που τελικά νομίζω ότι επικεντρώνεται το ενδιαφέρον, γιατί όλοι έχουμε μια ...
ΠΡΟΕΔΡΕΥΩΝ (Παναγιώτης Σγουρίδης): Κυρία Ξηροτύρη, σας παρακαλώ να ολοκληρώσετε με μια φράση γιατί πέρασε ο χρόνος.
ΑΣΗΜΙΝΑ ΞΗΡΟΤΥΡΗ -ΑΙΚΑΤΕΡΙΝΑΡΗ: Τελειώνω, κύριε Πρόεδρε.
'Ηθελα να πω ότι συσσωρευμένα θα είναι τα προβλήματα στο υπόλοιπο φάσμα της παροχής των υπηρεσιών που απ'ό,τι φαίνεται αυτήν τη στιγμή ακόμα οργανώνεται η ανώνυμη εταιρεία για να μπορέσει να επιτελέσει το έργο της.  Δεν φαίνεται να μπορεί αυτό το τεράστιο έργο της παροχής υπηρεσιών της τάξεως των πεντακοσίων ογδόντα πέντε δισεκατομμυρίων (585.000.000.000) δραχμών κατ'αρχήν να αναληφθεί και μάλιστα με επεμβάσεις και με αλλαγή αρμοδιοτήτων κάθε φορά που δεν είναι γνωστές και δεν προδιαγράφονται από ένα πλαίσιο λειτουργίας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κατ'αρχήν ο κ. Παυλόπουλος με απέρριψε στα  νομικά, πράγμα το οποίο όμως δεν πρόκειται να με επηρεάσει ...
ΠΡΟΚΟΠΗΣ ΠΑΥΛΟΠΟΥΛΟΣ: Ερώτημα υπέβαλα.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): ... διότι είμαι πολύ μεγάλης  ηλικίας πια και επομένως δεν θα αναζητήσω νέα επαγγελματική σταδιοδρομία.           Αλλά και εγώ θα τον απορρίψω με τη σειρά μου στο μάθημα της λογικής, διότι δεν μπορώ να καταλάβω και φαντάζομαι ότι δεν θα μπορεί και ο ίδιος να μου εξηγήσει, πώς θα χωροθετούσαμε στο ίδιο νομοθέτημα που ίδρυε την "Αθήνα 2004", τους χώρους των ολυμπιακών δρώμενων, οι οποίοι πρέπει να προέλθουν από πρόταση της Επιτροπής. Πώς χωρίς να υπάρχει επιτροπή θα χωροθετούσαμε χώρους που έπρεπε να προταθούν από την επιτροπή, η οποία ήταν ανύπαρκτος. Αυτό δεν μπορώ να το καταλάβω.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, επειδή δεν έχω δικαίωμα απαντήσεως, μπορώ να απαντήσω τώρα; 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πείτε μου, ναι, πώς θα το κάναμε; Δεν έπρεπε να υπάρξει η επιτροπή για να κάνουμε το νομοσχέδιο χωροθέτησης; 
ΠΡΟΚΟΠΗΣ ΠΑΥΛΟΠΟΥΛΟΣ: Το λέω στο εξής ...
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, δεν προβλέπεται δευτερολογία και δεν προβλέπεται διάλογος.
ΠΡΟΚΟΠΗΣ ΠΑΥΛΟΠΟΥΛΟΣ: Λίγοι είμαστε και μιλάμε πολύ σοβαρά.
Αυτό το ερώτημα καλά κάνετε και μου το υποβάλλετε, γιατί είναι η νομοθεσία μας τέτοια, ώστε σήμερα που υπάρχει γενικό χωροταξικό ...  
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. 
ΠΡΟΚΟΠΗΣ ΠΑΥΛΟΠΟΥΛΟΣ: Ούτε υπήρξε τρόπος χωροθέτησης γενικώς για τους Ολυμπιακούς Αγώνες και για κάθε τι που χωροθετούμε θέλουμε ειδικό νόμο.  Ξέρετε τι ζητούσαμε εμείς από την αρχή και τι έκανε...
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Κύριε Παυλόπουλε, δεν απαντάτε στο ερώτημά μου. Εν πάση περιπτώσει, αφήστε με να συνεχίσω.  
ΠΡΟΚΟΠΗΣ ΠΑΥΛΟΠΟΥΛΟΣ: Να έκανε ένα νόμο, που θα είχε γενικό πλαίσιο χωροθέτησης. Και θα μπορούσε να γίνει με διατάγματα αυτό, όχι να φέρνετε ένα νόμο για κάθε χωροθέτηση. Εδώ είναι το ζήτημα.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για σκεφθείτε να το κάναμε αυτό, φαντάζομαι τι θα λέγατε. Να κάνουμε γενικό πλαίσιο χωροθέτησης και να μας εμπιστευθείτε ...
ΠΡΟΚΟΠΗΣ ΠΑΥΛΟΠΟΥΛΟΣ: (Δεν ακούστηκε) ...
ΠΡΟΕΔΡΕΥΩΝ (Παναγιώτης Σγουρίδης): Μη διακόπτετε. Σας παρακαλώ! 
ΠΡΟΚΟΠΗΣ ΠΑΥΛΟΠΟΥΛΟΣ: Αυτή η συζήτηση έχει σημασία.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Τότε ήταν που θα γινόταν επανάσταση.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να μην γράφονται οι διακοπές.
ΠΡΟΚΟΠΗΣ ΠΑΥΛΟΠΟΥΛΟΣ: ...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλόπουλε. 
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Για τον κ. Κολοζώφ ήθελα να πω ότι συμμερίζομαι απόλυτα τη φροντίδα του να υπάρχει πρόσβαση των Αθηναίων στις ακτές και ιδιαίτερα των Αθηναίων χαμηλών εισοδημάτων.  Βέβαια πρέπει να παραδεχθείτε και εσείς ότι ο  τρόπος με τον οποίο δαπανά τον ελεύθερο χρόνο του ο μέσος κάτοικος της πόλης, του αστικού συγκροτήματος της Αττικής, έχει εξελιχθεί από την εποχή που ως φοιτητές πηγαίναμε με τους κεφτέδες μας στο Καβούρι και κάναμε μπάνιο και είμαστε πολύ ευτυχείς. 'Ισως να ήμαστε ευτυχέστεροι από μερικούς νέους σημερινούς, που έχουν προβλήματα, να ψάξουν να βρουν μία ελεύθερη παραλία κλπ. 'Εχουν λοιπόν, εξελιχθεί. Δηλαδή θέλω να πω ότι αυτές τις εγκαταστάσεις που περιγράφετε με τόσο αρνητικό τρόπο, κάποιος τις χρησιμοποιεί. Και είναι μεγάλος ο αριθμός αυτός που τις χρησιμοποιεί. Δεν είναι η ολιγαρχία στην Αττική. Και θα σας πω έναν αριθμό, τον οποίο μπορείτε αν θέλετε να επιβεβαιώσετε, αλλά μου έκανε κατάπληξη εμένα και γι'αυτό τον αναφέρω.  Στα νηολόγια της Αττικής υπάρχουν τετρακόσιες ογδόντα έξι χιλιάδες σκάφη αναψυχής. Αυτά τα τετρακόσια ογδόντα έξι χιλιάδες σκάφη αναψυχής αντιστοιχούν σε ενάμιση εκατομμύριο ανθρώπους περίπου. Κάποιος τα έχει.  Δεν υπάρχουν τετρακόσια ογδόντα έξι χιλιάδες μέλη της ολιγαρχίας στην Αθήνα. Προφανώς ανταποκρίνονται και σε ανθρώπους μέσων εισοδημάτων, τους εργαζόμενους.
Να μείνουν, λοιπόν, ελεύθερες οι ακτές. Και βεβαίως η πρόσβαση σε αυτές θα είναι πολύ καλύτερη, κατ'αρχήν, γιατί έχει καθαρίσει η θάλασσα όπως ξέρετε με το έργο της Ψυττάλειας σε μεγάλο βαθμό. Ακόμα και στα Βοτσαλάκια του Πειραιά μπορεί να κάνει κάποιος μπάνιο κάτω από ικανοποιητικές συνθήκες. Αναγνωρίστηκαν οι ακτές αυτές από την Ευρωπαϊκή 'Ενωση πρόσφατα. Το Δέλτα θα έχει ελεύθερες ακτές. Το αεροδρόμιο θα ενωθεί με τον 'Αγιο Κοσμά και θα απελευθερωθεί και θα υπάρξει ένα τεράστιο πάρκο. Αλλά μέσα στα πάρκα της σύγχρονης εποχής πρέπει να υπάρχουν και ορισμένες εγκαταστάσεις για να μπορεί να καθίσει ο άνθρωπος, να γευματίσει, να πάρει ένα ποτό, ενδεχόμενα ορισμένους χώρους για την άσκηση ορισμένων δραστηριοτήτων και παιδιών. Νομίζω ότι πρέπει να τα προβλέψουμε και αυτά. Και σας είπα ότι αποκλείσαμε ρητά όλα αυτά τα οποία μπορούσαν να δημιουργήσουν κερδοσκοπία στους χώρους αυτούς.
Βεβαίως υπάρχουν και άλλα πάρκα που εξελίσσονται σε άλλες περιοχές πιο λαϊκές της Αθήνας, όπως είναι το μεγάλο πάρκο της λίμνης μεταξύ Ζεφυρίου και 'Ανω Λιοσίων στη δυτική Αθήνα κλπ., τα οποία καλώς γνωρίζετε. 'Εχουμε μία πρόοδο και θα πάμε πιο μπροστά.
Σε ό,τι αφορά τώρα την κ. Ξηροτύρη θα ήθελα απλώς να κάνω μία αναφορά σε όσα είπε.
Αυτή η μεμψιμοιρία δεν πρέπει να μας οδηγεί στο να λέμε πράγματα, όπως ότι η Θεσσαλονίκη θα πάρει μόνο τον ιππόδρομο σε σχέση με τους Ολυμπιακούς Αγώνες, γιατί ήμαστε στη Θεσσαλονίκη όπως ξέρετε και εσείς και εγώ πρόσφατα. Η Θεσσαλονίκη πήρε το γήπεδο του ΠΑΟΚ, δεκαπέντε δισεκατομμύρια. Υπάρχει το μεγάλο έργο της Θέρμης και ο παριστάμενος εδώ κ. Φλωρίδης, ο οποίος είναι αρμόδιος διαβεβαιώνει ότι το έργο αυτό θα εξελιχθεί.
Δεν ξέρω εάν θα είναι έτοιμο στην Ολυμπιάδα, αλλά δεν είναι και δέσμευση, που έχουμε αναλάβει προς την Ολυμπιάδα. Θα εξελιχθεί όμως και θα τελειώσει. Είναι κολοσσιαίο έργο.
Θα σας παρακαλούσα εσείς που αναφέρεστε συνεχώς -εννοώ το κόμμα σαςστην τοπική κοινωνία, βρείτε τον τρόπο να δραστηριοποιήσετε και την τοπική κοινωνία γιατί σήμερα συνήψατε συμφωνία με τον κ. Παπουτσή για να δραστηριοποιηθούν επιτέλους τα δύο θέατρα, δυόμισι χιλιάδων θέσεων που έχετε στην προβλήτα, τα δύο θέατρα χιλίων θέσεων που έχετε στην προβλήτα, τα τέσσερα θέατρα πεντακοσίων θέσεων που έχετε στην προβλήτα και τα οποία δυόμισι χρόνια παραμένουν κλειστά.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Αυτό είναι άλλη ιστορία, κύριε Υπουργέ.
ΘΕΟΔΩΡΟΣ ΠΑΓΚΑΛΟΣ (Υπουργός Πολιτισμού): Πώς είναι άλλη ιστορία; Εγώ θα περίμενα από τον πνευματικό κόσμο της Θεσσαλονίκης όχι να μεμψιμοιρεί και να γκρινιάζει, αλλά να κάνει δημιουργικές προτάσεις για να αξιοποιήσουμε πρώτα αυτά που έχουμε, πριν να ζητήσουμε και άλλα.  Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λεωνίδας Λυμπερακίδης ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια.
'Εχω την τιμή να ανακοινώσω στο Σώμα ότι οι Υπουργοί Εθνικής Παιδείας και Θρησκευμάτων, Εσωτερικών, Δημόσιας Διοίκησης και Αποκέντρωσης κατέθεσαν σχέδιο νόμου "Κύρωση της από 24 Απριλίου 2000 πράξης νομοθετικού περιεχομένου "Ρύθμιση θεμάτων αρμοδιότητας Υπουργείου Εθνικής Παιδείας και Θρησκευμάτων και ρύθμιση λοιπών συναφών θεμάτων".  Παραπέμπεται στην αρμόδια Διαρκή Επιτροπή.
Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή σε επίπεδο Αρχηγών Κομμάτων με θέμα: "Η οργάνωση των Ολυμπιακών Αγώνων 2004".
Κυρίες και κύριοι συνάδελφοι, με τη συναίνεση του Σώματος η Ολομέλεια θα διακόψει τις εργασίες της για τις 2 Οκτωβρίου, ημέρα Δευτέρα και θα λειτουργήσει το Τμήμα Διακοπής, το οποίο θα αρχίσει τις εργασίες του στις 12 Ιουνίου.
'Εχουν διανεμηθεί τα Πρακτικά των συνεδριάσεων της Παρασκευής 19 Μαϊου, Δευτέρας 22 Μαϊου, Τρίτης 23 Μαϊου και Τετάρτης 24 Μαϊου 2000 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Παρασκευής 19 Μαϊου, Δευτέρας 22 Μαϊου, Τρίτης 23 Μαϊου και Τετάρτης 24 Μαϊου 2000 επικυρώθηκαν.
Επίσης παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών των συνεδριάσεων της Πέμπτης 25 Μαϊου, Παρασκευής 26 Μαϊου, Δευτέρας 29 Μαϊου, Τρίτης 30 Μαϊου και Τετάρτης 31 Μαϊου 2000.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς παρεσχέθη η ζητηθείσα εξουσιοδότηση.
Κυρίες και κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα23.40' λύεται η συνεδρίαση.
O  ΠΡΟΕΔΡΟΣ                            ΟΙ ΓΡΑΜΜΑΤΕΙΣ 

