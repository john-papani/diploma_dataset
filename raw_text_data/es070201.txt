ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄
ΣΥΝΕΔΡΙΑΣΗ ΞΘ΄


Πέμπτη 1 Φεβρουαρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. `Αδεια απουσίας του Βουλευτή κ. Μ. Τζίμα, σελ.
2. Ανακοινώνεται ότι τη συνεδρίαση παρακολουθούν μαθητές επό το 8ο Δημοτικό Σχολείο Καλλιθέας, το Α΄ Αρσάκειο Γυμνάσιο Ψυχικού, το 3ο Δημοτικό Σχολείο Αιγίου και το 6ο Γυμνάσιο Καρδίτσας, σελ.
3. Επί Διαδικαστκού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 2 Φεβρουαρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τους πλειστηριασμούς κατοικιών παλιννοστούντων ομογενών εξαιτίας των μεγάλων καθυστερήσεων καταβολής της Κρατικής Αρωγής κ.λπ.
β) Προς τον Υπουργό Πολιτισμού σχετικά με τη φυγάδευση και πώληση των θησαυρών της τέως βασιλικής περιουσίας στο Λονδίνο κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης: 
i. σχετικά με τις ελλείψεις σε προσωπικό, σε Νοσοκομεία, Κέντρα Υγείας και Αγροτικά Ιατρεία του νομού Αχαΐας κ.λπ., σελ.
ii. σχετικά με τη χρηματοδότηση και τη στελέχωση με μόνιμο προσωπικό νοσοκομειακών ιδρυμάτων κ.λπ., σελ.
δ) Προς τον Υπουργό Απασχόλησης και Κοινωνικής Προστασίας σχετικά με το κλείσιμο της βιομηχανίας ξύλου «Βαλκάν-‘Εξπορτ», σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Δικαίωμα Ψήφου Υπηκόων τρίτων χωρών. Απόκτηση ελληνικής ιθαγένειας από `Ελληνες ομογενείς», σελ.

ΟΜΙΛΗΤΕΣ
Α. Επί διαδικαστικού θέματος:
ΚΑΣΤΑΝΙΔΗΣ Χ., σελ.
ΧΑΤΖΗΓΑΚΗΣ Σ., σελ.

Β. Επί των επικαίρων ερωτήσεων:
ΒΟΥΛΓΑΡΑΚΗΣ Γ., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΟΠΟΥΛΟΣ Α., σελ.
ΚΑΤΣΙΦΑΡΑΣ Α., σελ.
ΚΟΣΙΩΝΗΣ Π., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΝΑΚΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.

Γ. Επί της πρότασης νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΛΑΤΗΣ Ι., σελ.
ΓΕΙΤΟΝΑΣ Κ., σελ.
ΚΑΣΤΑΝΙΔΗΣ Χ., σελ.
ΚΟΥΤΣΟΥΚΟΣ Ι., σελ.
ΜΑΓΚΡΙΩΤΗΣ Ι., σελ.
ΝΑΚΟΣ Α., σελ.
ΝΙΚΟΛΑΪΔΟΥ Β., σελ.
ΠΑΝΤΟΥΛΑΣ Μ., σελ.
ΠΑΥΛΟΠΟΥΛΟΣ Π., σελ.
ΣΑΛΑΓΙΑΝΝΗΣ Ν., σελ.
ΣΓΟΥΡΙΔΗΣ Π., σελ.
ΣΚΑΝΔΑΛΑΚΗΣ Π., σελ.
       
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ ΞΘ΄
      Πέμπτη 1 Φεβρουαρίου 2007
      Αθήνα, σήμερα την 1η Φεβρουαρίου 2007, ημέρα Πέμπτη και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Χρύσα Μανωλιά, Βουλευτή Ροδόπης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας στο οποίο ζητείται να καλυφθούν άμεσα οι κενές θέσεις καθηγητών στο Μουσικό Σχολείο Σιάτιστας.
      2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων σχετικά με το θέμα της απορρόφησης κονδυλίων που είχαν διατεθεί για έργα της «Πολιτιστικής».
      3) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα σχετικά με τη μελλοντική χρήση και αξιοποίηση του νεοκλασικού κτηρίου Σκαγιοπούλειο.
      4) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η κ. Ελένη Κατσούλη, καθηγήτρια Μουσικής, ζητεί τη χορήγηση επιδόματος γάμου στους χηρευόμενους.
      5) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Μόβρης Αχαΐας  ζητεί την ένταξη του έργου «επέκταση της διώρυγας του Πηνειού στη Δυτική Αχαΐα», στο Δ΄ Κ.Π.Σ..
      6) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Ακράτας ζητεί την επαναλειτουργία του καταστήματος Ε.Τ.Ε. στην Ακράτα.
      7) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Συντεχνία Αρτοποιών Αθηνών ζητεί τη στήριξη του κλάδου των βιοτεχνών αρτοποιών και του ελληνικού παραδοσιακού ψωμιού.
      8) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμος Ακράτας ζητεί χρηματοδότηση  για την πραγματοποίηση έργων οδοποιίας.
      9) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος «Κομάντος 74»  ζητεί τη χορήγηση στα μέλη του πολεμικού επιδόματος κ.λπ..
      10) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Παμμακεδονική Ένωση ζητεί την απόρριψη της νέας ονομασίας του αεροδρομίου των Σκοπίων.
      11) Ο Βουλευτής Αχαΐας  κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων που αναφέρονται στο θέμα της στέρησης της φίλαθλης ιδιότητας του προέδρου της Ε.Γ.Ο., από την Επιτροπή Φιλάθλου Ιδιότητας.
      12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στις εξελίξεις στην υπόθεση υπεξαίρεσης χρημάτων από τη  Δ.Ε.Υ.Α.Π..
      13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή έργων συντήρησης στις προβλήτες του λιμένα  Ρίου.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνονται παραβάσεις σε καταστήματα τροφίμων στην Πάτρα Αχαΐας.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση των μέτρων αστυνόμευσης των Πατρών Αχαΐας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη διευκόλυνση της κυκλοφορίας οχημάτων στους δρόμους των Πατρών Αχαϊας.
      17) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Εμπορικός Σύλλογος Πτολεμαΐδας ζητεί να επιλυθεί το πρόβλημα των ακτινοδιαγνωστικών εξετάσεων των ασφαλισμένων του Ο.Α.Ε.Ε., στην Πτολεμαΐδα.
      18) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Σύνδεσμος Σκιλλουντίων ζητεί την άμεση αναβάθμιση των παρεχομένων υπηρεσιών υγείας του Νοσοκομείου Κρεστένων Ηλείας.
      19) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμος Πιαλείων Τρικάλων ζητεί χρηματοδότηση για την αποκατάσταση ζημιών από ανεμοθύελλα στο δήμο του.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Πρόεδρος του Εκπαιδευτικού Ιδρύματος Τουριστικού και Ξενοδοχειακού Μάνατζμεντ «TRINITY» προτείνει μέτρα για την εξυγίανση και αναβάθμιση της δημόσιας εκπαίδευσης.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Σχολικών Τροχονόμων Πάτρας ζητεί τη μονιμοποίηση των μελών του.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Αντώνιος Δημόπουλος προτείνει τη λήψη μέτρων για τη μείωση των περιστατικών της κλοπής συσκευών κινητών τηλεφώνων.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Βώλακος Νομού Ηλείας ζητεί την παραχώρηση του Κρατικού Αερολιμένα Επιταλίου στην Τοπική Αυτοδιοίκηση.
      24) Ο Βουλευτής Β΄ Αθηνών κ. ΧΡΗΣΤΟΣ ΠΡΩΤΟΠΑΠΑΣ κατέθεσε αναφορά με την οποία ο Παμποντιακός Σύλλογος «Η ΑΡΓΩ» ζητεί σε χώρο του πρώην Ιππόδρομου Καλλιθέας  να κατασκευαστεί το «Κρατικό Θέατρο Πόντου».
      25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η υλοποίηση του έργου κατασκευής της λιμνοθάλασσας Αγίου Γεωργίου Λασιθίου.
      26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την υλοποίηση του έργου της λιμνοδεξαμενής Αγίου Γεωργίου στο οροπέδιο Λασιθίου.
      27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Συνταξιούχων Εμπόρων Δυτικής Κρήτης ζητεί την έκδοση του προεδρικού διατάγματος που ρυθμίζει τις συντάξεις του Ο.Α.Ε.Ε. κ.λπ..
      28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δοριάκης Μανώλης ζητεί την επίσπευση της διαδικασίας συνταξιοδότησής του.
      29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Ξεναγών ζητεί την τροποποίηση νομοθετικών διατάξεων οι οποίες αφορούν τον κλάδο τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  2689/22-12-06 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 486/16-1-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 96/12-01-2007 έγγραφο του Ειδικού Γραμματέα του Γ΄ ΚΠΣ, σε απάντηση της ανωτέρω ερώτησης του Βουλευτή Κ. Γ. Κουτσούκου. και σας γνωρίζουμε τα σημαντικότερα θετικά αποτελέσματα της πολιτικής του Υπουργείου Αγροτικής Ανάπτυξης και Τροφίμων, τα οποία είναι τα εξής:
      1. ΕΠΙΣΠΕΥΣΗ ΤΩΝ ΕΠΙΔΟΤΗΣΕΩΝ
      Επιτεύχθηκε, με απόλυτη διαφάνεια και την ομόφωνη συμφωνία του Δ.Σ. της ΠΑΣΕΓΕΣ, παρά την πολυπλοκότητα του συστήματος της νέας Κ.Α.Π. που εφαρμόζεται για πρώτη φορά φέτος, η σημαντική επίσπευση της καταβολής των κοινοτικών επιδοτήσεων. Έτσι οδηγηθήκαμε στην πληρωμή 623.000 αγροτών με ποσό 875 εκατ. ευρώ, δηλαδή αυξημένο κατά 66% σε σχέση με τον μέσο όρο πληρωμής επιδοτήσεων της αντίστοιχης ημερομηνίας της εξαετίας 1998-2003, την δεύτερη εργάσιμη ημέρα του Δεκεμβρίου, δηλαδή την 4η Δεκεμβρίου, με δεδομένο ότι οι κοινοτικές επιδοτήσεις καταβάλλονται από την 1η Δεκεμβρίου έως την 30η Ιουνίου του επόμενου έτους. Ήδη έγινε και νέα πληρωμή από τη Δευτέρα, 18-12-06 που αφορά 168.596 ακόμη αγρότες για όσα αγροτεμάχια που δήλωσαν δεν παρουσιάζουν πρόβλημα, με ποσοστό 75% των επιδοτήσεων που αναλογούν και με πρόσθετο συνολικά ποσό 375 εκατ. ευρώ. Γίνεται δε με ταμειακή διευκόλυνση χωρίς καμία επιβάρυνση των αγροτών. Για τα υπόλοιπα αγροτεμάχια που δήλωσαν και που παρουσιάζουν πρόβλημα το θέμα θα εξεταστεί μετά την πιθανή διόρθωσή τους.
      Έτσι μέχρι την 18-12-06 έχει καταβληθεί συνολικά ποσό 1.250 εκ ευρώ, που αντιστοιχεί στο 75% του συνολικού ποσού επιδοτήσεων για τους δικαιούχους, δηλαδή αυξημένο κατά 30%, έναντι 968 εκ. ευρώ της αντίστοιχης ημερομηνίας του μέσου όρου της εξαετίας 1998-2003.
      Αφορά δε την πληρωμή, συνολικά 792.200 αγροτών, σε σύνολο αιτούντων ενεργοποίηση ατομικών δικαιωμάτων 840.000 περίπου, δηλαδή ποσοστού 94,3%.
      2. ΕΠΙΣΠΕΥΣΗ ΤΩΝ ΑΠΟΖΗΜΙΩΣΕΩΝ
      Επισπεύδει ο ΕΛ.Γ.Α. την καταβολή των αποζημιώσεων στην παραγωγή, καλύπτοντας και νέους κινδύνους με γνώμονα την κυβερνητική δέσμευση της καταβολής τους εντός τριμήνου από την συγκομιδή. Αντίστοιχη επίσπευση παρατηρείται και στο ΠΣΕΑ, που αφορά το φυτικό κεφάλαιο και την υποδομή και προϋποθέτει έγκριση από την Ε.Ε., με μείωση του χρόνου καταβολής από τα 4 χρόνια του παρελθόντος στα 2,5 χρόνια τώρα.
      Το 2004 καταβλήθηκαν στους αγρότες μέσω ΕΛΓΑ και ΠΣΕΑ 536 εκ. ευρώ έναντι ετήσιων εισφορών των αγροτών 90 εκ. ευρώ ενώ το 2005 καταβλήθηκαν 259,7 εκ. ευρώ. Για το 2006 το αντίστοιχο ποσό ανέρχεται σε 421 εκ. ευρώ.
      3. ΚΑΛΥΨΗ ΤΟΥ ΚΑΝΟΝΑ ν+2 ΣΤΟ Γ΄ Κ.Π.Σ.
      Παρά τις δυσκολίες και τον πολύ αργό ρυθμό απορρόφησης κοινοτικών κονδυλίων μέχρι τον Μάρτιο του 2004, έχει επισπευσθεί έκτοτε σημαντικά η απορρόφηση των κοινοτικών κονδυλίων και έχει καλυφθεί για όλα (τα τέσσερα) προγράμματα του Υπουργείου ο κανόνας ν+2 με υπέρβαση του ορίου του 55% της απορρόφησης που είναι αναγκαίο μέχρι τις 31 Δεκεμβρίου 2006. Έτσι εκτελούνται σημαντικά έργα υποδομής στην ύπαιθρο.
      Έναντι 4 έργων προϋπολογισμού 31,64 εκατ. ευρώ της περιόδου 2000-3/2004, εκτελούνται 36 μεγάλα έργα προϋπολογισμού 390 εκατ. ευρώ και 945 μικρά Δημόσια έργα προϋπολογισμού 262 εκατ. ευρώ από τον Μάρτιο του 2004.
      4. ΑΥΞΗΣΗ ΑΠΟ ΤΟ ΠΡΟΓΡΑΜΜΑ ΔΗΜΟΣΙΩΝ ΕΠΕΝΔΥΣΕΩΝ
      Δίνουμε μεγάλη έμφαση στη δημιουργία υποδομών. Για το σκοπό αυτό αυξήσαμε τις δημόσιες επενδύσεις στον αγροτικό τομέα από 430 εκατ. ευρώ τη διετία 2002-2003, σε 823 εκατ. ευρώ  τη διετία 2004-2005. Για το 2006 εκτιμάται ότι τελικά θα απορροφηθούν 479 εκατ. ευρώ. Για το 2007, το πρόγραμμα των δημοσίων επενδύσεων στους τομείς «Γεωργία, Δάση-Αλιεία, Εγγειοβελτιωτικά έργα» ανέρχεται στο ποσό των 657 εκατ. ευρώ και παρουσιάζει αύξηση 37%, σε σχέση με την εκτίμηση των αντιστοίχων απορροφήσεων κατά το τρέχον έτος.
      5. ΕΞΑΣΦΑΛΙΣΗ ΚΟΙΝΟΤΙΚΗΣ ΧΡΗΜΑΤΟΔΟΤΗΣΗΣ ΕΩΣ ΤΟ 2013
      Με παρέμβαση του Πρωθυπουργού εξασφαλίστηκαν κοινοτικά κονδύλια της Δ΄ Προγραμματικής Περιόδου ύψους 20,1 δις ευρώ, για έργα κυρίως στην Περιφέρεια, καθώς και η κάλυψη της χρηματοδότησης της Κοινής Αγροτικής Πολιτικής μέσω εγκεκριμένων ενισχύσεων που καταβάλλονται στους αγρότες μας και δράσεων αγροτικής ανάπτυξης, για την περίοδο 2007-2013, με ποσό 22 δις ευρώ περίπου.
      Προγραμματίζεται σε συνεργασία με τους συναρμόδιους φορείς η στρατηγική μας για την Δ΄ προγραμματική περίοδο, ώστε να αξιοποιηθούν κατά τον καλύτερο τρόπο τα διατιθέμενα κοινοτικά κονδύλια.
      6. ΑΥΞΗΣΗ ΤΟΥ ΑΓΡΟΤΙΚΟΥ ΕΙΣΟΔΗΜΑΤΟΣ
      Με βάση τα στοιχεία της EUROSTAT και της ΕΣΥΕ, το πραγματικό γεωργικό εισόδημα στη χώρα μας, κατά τις διετίες 2002-2003 και 2005-2006 (τελευταία πλήρης διετία της Κυβέρνησης του ΠΑΣΟΚ και πρώτη της Ν.Δ. αντίστοιχα) εξελίχθηκε ως εξής:
      - 2002 και 2003 μείωση κατά 11,2% έναντι μείωσης 2,71 % στα 15 παλαιά Κράτη Μέλη της Ε.Ε.
      - 2005 και 2006 αύξηση κατά 2,5% έναντι μείωσης το 2005 (που υπάρχουν διαθέσιμα στοιχεία) στα 15 παλαιά Κράτη Μέλη της Ε.Ε. κατά 4,7% και μάλιστα παρά την αύξηση της τιμής των καυσίμων.
      Έγιναν παρεμβάσεις για μείωση του κόστους παραγωγής με ενίσχυση του ανταγωνισμού στην προμήθεια αγροτικών εφοδίων.
      7. ΑΥΞΗΣΗ ΕΞΑΓΩΓΩΝ ΑΓΡΟΤΙΚΩΝ ΠΡΟΪΟΝΤΩΝ
      Με την εφαρμογή προγραμμάτων προβολής και προώθησης των ελληνικών αγροτικών προϊόντων στο εξωτερικό, με έμφαση στα ποιοτικά και βιολογικά, έχει επιτευχθεί, για πρώτη φορά, σημαντική αύξηση των εξαγωγών των ελληνικών αγροτικών προϊόντων κατά 24% το 2005 σε σχέση με το 2004 και κατά 29% το πρώτο οκτάμηνο του 2006, σε σχέση με το αντίστοιχο οκτάμηνο του 2005.
      Αξίζει να αναφερθεί ότι η χώρα μας στο πλαίσιο των κανονισμών της Ε.Ε. 1346/05 και 1071/05, για την προώθηση των αγροτικών προϊόντων, απορροφά το 10,9% του συνολικού προϋπολογισμού της Ε.Ε. των 25.
      8. ΑΝΤΑΓΩΝΙΣΤΙΚΟΤΗΤΑ
      Παράλληλα βρίσκονται στο στάδιο της τελικής διαβούλευσης με τους τοπικούς φορείς, οι 13 μελέτες (1 σε κάθε Περιφέρεια), για την εκτίμηση κατά Νομό των επιπτώσεων της νέας Κ.Α.Π., τις δυνατότητες αναδιάρθρωσης των καλλιεργειών και βελτίωσης της ζωικής παραγωγής, καθώς και τη διευκόλυνση της διάθεσης των τοπικών αγροτικών προϊόντων, σύμφωνα με τις σύγχρονες καταναλωτικές τάσεις, επιπροσθέτως δε και μελέτες για τις κυριότερες καλλιέργειες σε σχέση με την «ολοκληρωμένη διαχείριση» τους, ώστε να γίνεται λελογισμένη χρήση λιπασμάτων και φυτοφαρμάκων καθώς και οικονομία νερού, για μείωση του κόστους και προστασία του καταναλωτή και του περιβάλλοντος.
      Μέσα στο 2007 θα λειτουργήσουν, δύο νέοι θεσμοί-στηρίγματα για την ανάπτυξη του αγροτικού χώρου, τα Τοπικά Κέντρα Αγροτικής Ανάπτυξης που στελεχώνονται με βάση εξελισσόμενο διαγωνισμό του ΑΣΕΠ και οι Διαπιστευμένοι Αγροτικοί Σύμβουλοι με κοινοτική χρηματοδότηση.
      9. ΚΟΙΝΟΤΙΚΟΙ ΚΑΤΑΛΟΓΙΣΜΟΙ
      Το σύνολο των Κοινοτικών Κανονισμών που ισχύουν μέχρι φέτος και στη χώρα μας αποφασίστηκαν πριν την ανάληψη της διακυβέρνησης της χώρας από τη Ν.Δ. Όμως παρά τους δυσμενείς όρους τους είμαστε υποχρεωμένοι να τους εφαρμόσουμε κατά τον επωφελέστερο για μας τρόπο. Εξαιτίας της κακής εφαρμογής τους από τις προηγούμενες κυβερνήσεις, έχουν καταλογιστεί στη χώρα μας πρόστιμα ύψους 766 εκ. ευρώ, εκ των οποίων πρόσφατα 233 εκ. ευρώ. Ειδικά για το ελαιόλαδο και μόνο για τις περιόδους εμπορίας από 1998-1999 έως και 2001-2002 το ύψος των καταλογισμών φτάνει τα 164 εκ. ευρώ. Η συνετή και διαφανής διαχείρισή μας θα αποτρέψει τέτοιας έκτασης καταλογισμούς στο μέλλον.
      Όλες οι προσπάθειες μας επικεντρώνονται σε ένα και μοναδικό στόχο: την ανταγωνιστικότητα, την ποιότητα και την επικερδέστερη διάθεση των αγροτικών προϊόντων με κατάκτηση και νέων αγορών και τελικά το συμφέρον του έλληνα αγρότη.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
                                                  
      2. Στην με αριθμό 1131/13.11.06 ερώτηση των Βουλευτών κυρίων Εμμανουήλ Στρατάκη, Ευαγγελίας Σχοιναράκη-Ηλιάκη, Εμμανουήλ Φραγκιαδουλάκη, Στυλιανού Ματζαπετάκη και Βασιλείου Κεγκέρογλου δόθηκε με το υπ’ αριθμ. 3024579/3022/0029/8.12.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό 1131/13-11-06 ερώτηση που κατέθεσαν οι Βουλευτές κ.κ. Μ. Στρατάκης, Β. Σχοιναράκη-Ηλιάκη, Μ. Φραγιαδoυλάκης, Στ. Ματζαπετάκης και Β. Κεγκέρογλου σας γνωρίζουμε ότι:
      1.Το καθεστώς της παραγωγής τσίπουρου/τσικουδιάς από τους αμπελοκαλλιεργητές έχει ιδιαίτερο χαρακτήρα και ρυθμίζεται από τους νόμους 2960/01, σε ότι αφορά τη φορολόγησή του - που είναι πολύ μικρή σε σχέση με την εφαρμοζόμενη στα λοιπά ομοειδή αλκοολούχα προϊόντα - και 2969/01, σε ότι αφορά τους τηρητέους όρους και διατυπώσεις.
       Έτσι, από το νόμο 2969/01 καθορίζεται με ακρίβεια η πρώτη ύλη παραγωγής του προϊόντος, που είναι τα στέμφυλα τα οποία προκύπτουν από την οινοποίηση της ιδίας παραγωγής σταφυλιών που πραγματοποιούν οι αμπελοκαλλιεργητές προς παραγωγή οίνου, κυρίως για ιδία χρήση (χωρική οινοποίηση).
      Τα στέμφυλα λοιπόν μετά από τη ζύμωσή τους αποστάζονται σε απλούς παραδοσιακούς άμβυκες με σκοπό την παραγωγή τσίπουρου/τσικουδιάς που προορίζεται να καταναλωθεί κυρίως από τους ίδιους τους παραγωγούς.
      Βεβαίως, παράλληλα επιτρέπεται και η εμπορία του προϊόντος αυτού, η οποία όμως δεν μπορεί παρά να γίνεται σε περιορισμένη έκταση, αφού από το προαναφερθέν νομικό πλαίσιο επιδιώκεται ο ποσοτικός περιορισμός της παραγωγής με περιορισμούς, τόσο στην επιτρεπόμενη για απόσταξη πρώτη ύλη, όσο και στο χρόνο και την διάρκεια της απόσταξης, καθώς και στον τύπο και τη δυναμικότητα των χρησιμοποιουμένων αποστακτικών μηχανημάτων (απλοί άμβυκες), ενώ απαγορεύεται η τυποποίηση του προϊόντος.
      Οι ανωτέρω περιοριστικές προβλέψεις του νόμου αποσκοπούν στην οριοθέτηση αυτής της δραστηριότητας των αμπελοκαλλιεργητών στην παραγωγή τσίπουρου/ τσικουδιάς, για την κάλυψη των αναγκών των δικών τους και της τοπικής κοινωνίας και την ενίσχυση έτσι του αγροτικού εισοδήματος, και στη διάκριση αυτής σε σχέση με την παραγωγή ανάλογου προϊόντος, σε βιομηχανική κλίμακα, από τους συστηματικούς - κατ' άρθρο 5 του ν.2969/01 - αποσταγματοποιούς, το οποίο όμως υπόκειται σε πλήρη φορολογία και κυρίως προορίζεται για την κάλυψη των αστικών αναγκών.
      2. Η παραγωγή τσίπουρου/τσικουδιάς από τους αμπελοκαλλιεργητές και η εν γένει λειτουργία των (διημέρων) μικρών αποσταγματοποιών υπόκειται στον έλεγχο και εποπτεία των αρμοδίων αρχών του Υπουργείου μας (Τελωνειακές και Χημικές Υπηρεσίες) προς τις οποίες έχουν δοθεί, με κατά καιρούς Εγκυκλίους Διαταγές μας, σαφείς οδηγίες για εντατικούς ελέγχους και δειγματοληψίες και μάλιστα όχι μόνο κατά το χρονικό διάστημα διενέργειας των αποστάξεων, αλλά καθ' όλη την περίοδο, ώστε να αποτρέπονται τυχόν φαινόμενα λαθραίας απόσταξης ή/και χρησιμοποίησης μη επιτρεπομένων πρώτων υλών, να ελέγχεται η ποιότητα του προϊόντος κ.λ.π. και γενικά να διασφαλίζεται η πιστή εφαρμογή και τήρηση των σχετικών διατάξεων της ισχύουσας νομοθεσίας.
      Περαιτέρω δε, και ακριβώς στα πλαίσια της διασφάλισης της ποιότητας του προϊόντος και της προστασίας του καταναλωτή, παρεσχέθη από τον ν.2969/01 η δυνατότητα της αντικατάστασης των καταπονημένων, φθαρμένων κ.λ.π. αμβύκων από καινούργιους και η αύξηση της χωρητικότητάς τους μέχρις 130 λίτρων για όσους παραγωγούς το επιθυμούν.
      Η τυποποίηση του προϊόντος, ως εκ της εφαρμοζόμενης σ' αυτό πολύ μικρής φορολογίας, προσκρούει στο ισχύον κοινοτικό δίκαιο και οδηγεί ευθέως στον αθέμιτο ανταγωνισμό με την ποτοποιϊα και την αποσταγματοποιία ενώ έρχεται και σε αντίθεση με τον παραδοσιακό χαρακτήρα αυτού, ο οποίος διαφέρει οπωσδήποτε από εκείνον βιομηχανικού προϊόντος που παρασκευάζεται και διακινείται τυποποιημένο σε μεγάλες ποσότητες, κατόπιν συστηματικών ελέγχων των μονάδων παραγωγής από τις αρμόδιες αρχές, θα ήταν δε και ατελέσφορη αφού η ποσότητα που παράγει κάθε παραγωγός είναι κατά κανόνα μικρή.
      Για τους ίδιους όπως παραπάνω λόγους, αλλά και την αποφυγή καταστρατηγήσεων το αίτημα για τη λειτουργία των αμβύκων καθ' όλο το έτος, χάριν επίδειξης προς διαφήμιση του προϊόντος, δεν μπορεί να γίνει δεκτό.
      Ο σεβασμός της παράδοσης από τους ίδιους τους παραγωγούς, η τήρηση των τοπικών εθίμων καθώς και η συμμετοχή στις τοπικές εκδηλώσεις κατά τον πραγματικό χρόνο της παραγωγής του προϊόντος αποτελεί την καλύτερη διαφήμιση γι' αυτό.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      3. Στην με αριθμό 2027/6.12.06 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 2226/22.12.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 2027/6-12-2006 ερώτηση, που κατατέθηκε στη Βουλή από το Βουλευτή κ. Μιλτιάδη Βέρρα, σχετικά με τη χορήγηση του επιδόματος ανεργίας από τον Οργανισμό Απασχόλησης Εργατικού Δυναμικού (Ο.Α.Ε.Δ.), σας πληροφορούμε τα εξής:
      Ο Ο.Α.Ε.Δ. είναι ο κύριος φορέας υλοποίησης των πολιτικών απασχόλησης και ένας από τους σημαντικότερους φορείς άσκησης κοινωνικής πολιτικής στη χώρα μας. Ο ρόλος του είναι διττός. Καταρχήν παρέχει οικονομική στήριξη στους ανέργους και άλλες ευάλωτες ομάδες του πληθυσμού, με διάφορες μορφές εισοδηματικής στήριξης, προκειμένου να αποφύγουν τον κίνδυνο της φτώχειας και της κοινωνικής περιθωριοποίησης. Επειδή όμως ο ασφαλέστερος τρόπος για την αποφυγή της παγίδας της φτώχειας και της κοινωνικής περιθωριοποίησης είναι η ίδια η εργασία, δίνουμε έμφαση και στις ενεργητικές πολιτικές απασχόλησης. Με ένα πυκνό δίκτυο υπηρεσιών απασχόλησης (Κέντρα Προώθησης της Απασχόλησης - Κ.Π.Α.) και εξειδικευμένων εργασιακών Συμβούλων, ο .Ο.A.E.Δ. προσφέρει στους ανέργους υπηρεσίες συμβουλευτικής, επαγγελματικού προσανατολισμού, απευθείας προώθησης στην απασχόληση ή συμμετοχή σε ειδικά προγράμματα απασχόλησης και κατάρτισης.
      Πρόσφατα η Κυβέρνηση εξήγγειλε αύξηση του επιδόματος ανεργίας σε ποσοστό 29,80%, η οποία θα δοθεί σταδιακά από την 1η Ιανουαρίου του 2007 έως και την 1η Ιανουαρίου του 2008.
      Έτσι, το επίδομα ανεργίας από την 1η Ιανουαρίου 2007 και μετά, θα φτάσει στα 349,50 ευρώ, και από την 1η Ιανουαρίου 2008 και μετά, στα 404 ευρώ μηνιαίως.
      Επίσης, εφεξής, με τις προωθούμενες ρυθμίσεις θα παρέχεται σε όλες τις κατηγορίες ανέργων, η προσαύξηση της τάξης του 10% επί του επιδόματος, για κάθε τέκνο του δικαιούχου ανέργου. Μέχρι σήμερα και με βάση την ισχύουσα από το 1994 νομοθεσία, την προσαύξηση αυτή δεν ελάμβαναν όσοι είχαν αποδοχές (το χρόνο λύσης της εργασιακής τους σχέσης), μικρότερες του κατώτατου μισθού, όπως για παράδειγμα, οι υποαπασχολούμενοι, οι μερικά απασχολούμενοι κ.λ.π..
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      4. Στις με αριθμό 1997/5.12.06, 2053/6.12.06 και 2069/7.12.06 ερωτήσεις των Βουλευτών κυρίων Άγγελου Τζέκη, Γεωργίου Χουρμουζιάδη, Ιωάννου Μαγκριώτη και Ασημίνας Ξυροτύρη-Αικατερινάρη δόθηκε με το υπ’ αριθμ. 2215/22.12.06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις με αριθμ. πρωτ. 1997/5-12-2006,2053/6-12-2006 και 2069/7-12-2006 ερωτήσεις, που κατατέθηκαν στη Βουλή από τους Βουλευτές κ. κ. Α. Τζέκη, Γ. Χουρμουζιάδη,. Γ. Μαγκριώτη και Α. Ξηροτύρη-Αικατερινάρη αντίστοιχα, σχετικά με τα προβλήματα των εργαζομένων στη βιομηχανία ΒΑΛΚΑΝ ΕΞΠΟΡΤ στη Θεσσαλονίκη, σας πληροφορούμε τα εξής:
      Στις 1-12-06 προσήλθαν στο Τμήμα Κοινωνικής Επιθεώρησης Σίνδου, εκπρόσωποι του Σωματείου Εργαζομένων της βιομηχανίας ΒΑΛΚΑΝ ΕΞΠΟΡΤ ΑΕ, οι οποίοι κατήγγειλαν τις απολύσεις οκτώ (8) εργαζομένων. (Τέσσερις απολύσεις πραγματοποιήθηκαν στις 30-11-06 και οι υπόλοιπες τέσσερις την 01-12-06). Στην τοπική μας Υπηρεσία προσήλθαν 3 από τους 8 απολυμένους εργαζόμενους.
      Το Τμήμα Κοινωνικής Επιθεώρησης Σίνδου συνέταξε το με α/α 424/01-12-06 δελτίο εργατικής διαφορά και κάλεσε την επιχείρηση αυθημερόν σε τριμερή συζήτηση για τις 0812-06. Η προγραμματισμένη συνάντηση αναβλήθηκε για τις 15-12-06, διότι η προσωπάρχης της επιχείρησης ζήτησε αναβολή.
      Στη συνάντηση που πραγματοποιήθηκε στις 15-12-2006, το Σωματείο δεν παρουσιάστηκε και το θέμα αποφασίστηκε να συζητηθεί στην τριμερή που είχε προγραμματιστεί για τις 20-12-2006 στο Υπουργείο Απασχόλησης και Κοινωνικής Προστασίας. '
      Την 20-12-2006 πραγματοποιήθηκε σύσκεψη συμφιλίωσης στο Υπουργείο, όπου σύμφωνα με το άρθρο 13 του Ν. 1876/1990 οι ενδιαφερόμενοι, Εταιρεία, εργαζόμενοι και ο Γενικός Γραμματέας του Υπουργείου Απασχόλησης και Κοινωνικής Προστασίας ανέπτυξαν τις απόψεις τους και ενόψει του ότι δεν ολοκληρώθηκε η όλη διαδικασία της συνάντησης, αποφασίστηκε από κοινού να γίνει νέα συνάντηση σε σύντομο χρόνο που θα οριστεί αρμοδίως.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      5. Στην με αριθμό 1846/30-11-06 ερώτηση του Βουλευτή  κ. Έκτορα Νασιώκα δόθηκε με το υπ’ αριθμ. 2706/27-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Ήδη προετοιμάζονται τα τεύχη της προκήρυξης ανάθεσης της μελέτης «Βελτίωση της Ε.Ο. Λάρισας-Κοζάνης» στα πλαίσια της οποίας συμπεριλαμβάνεται και η αντιμετώπιση των αναφερομένων στην Ερώτηση προβλημάτων στην περιοχή της Μελούνας. Για το σκοπό αυτό εξασφαλίσθηκε ποσό 4.500.000 € με χρηματοδότηση από το Γ΄ ΚΠΣ (Μέτρο 3.6).
      2. Επισημαίνεται ότι το παραπάνω πρόγραμμα μελετών οδικών αξόνων έχει σκοπό τη σύνταξη των απαραιτήτων μελετών ώστε να υπάρχει ωριμότητα για την υλοποίηση των έργων ενόψει Δ΄ ΚΠΣ. Τα ως άνω έργα χαρακτηρίζονται ως έργα «Εθνικού επιπέδου» προκειμένου να επιταχυνθούν οι απαραίτητες διαδικασίες και να ολοκληρωθούν οι σχετικές μελέτες εντός διετίας.
      3. Ανεξάρτητα από τα παραπάνω η συντήρηση της υπάρχουσας Εθνικής οδού, Λάρισας - Ελασσόνας - Κοζάνης γίνεται συστηματικά από την Περιφέρεια Κεντρικής Ελλάδας.
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 1856/30-11-06 ερώτηση του Βουλευτή  κ. Ιωάννη Μανιάτη δόθηκε με το υπ’ αριθμ. 2707/22-12-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε ότι η αρμοδιότητα για τη μελέτη και κατασκευή του έργου που αναφέρεται στην Ερώτηση σας εμπίπτει στην αρμοδιότητα της Περιφέρειας Πελοποννήσου.
      Σχετικά έγγραφα στα οποία περιλαμβάνονται τα ζητούμενα στοιχεία των ερωτημάτων της Ερώτησης είναι τα με αριθμ. πρωτ.110186/18.12.06 της Ειδικής Υπηρεσίας Περιβάλλοντος (ΕΥΠΕ) και 3473/20.12.06 της Δ/νσης Δημοσίων Έργων της Περιφέρειας Θεσσαλονίκης μαζί με το υπηρεσιακό σημείωμα, επισυνάπτονται στην παρούσα. 
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      7. Στην με αριθμό 1969/5-12-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. Β-2481/22-12-06 έγγραφο από τον Υπουργό  Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1969/5-12-06, που κατέθεσε στη Βουλή ο Βουλευτής κ. Στέλιος Ματζαπετάκης, θέτουμε υπόψη σας τα εξής:
      Με την αριθμ. Α-3136/232/27-1-06 (ΦΕΚ Β΄/110) απόφαση του Υπ.Μ.Ε., που εκδόθηκε κατ’ εξουσιοδότηση του άρθρου 22 του ν. 3109/2003 (ΦΕΚ Α΄/38), καθορίζονται το κόμιστρο διαδρομής (ευρώ ανά χιλιόμετρο των τιμολογίων 1 και 2) των Ε.Δ.Χ. αυτοκινήτων, το δικαίωμα εκκίνησης-σημαία (ευρώ ανά μίσθωση), η αποζημίωση αναμονής, το κόμιστρο ελάχιστης διαδρομής κ.λπ..
      Αρμόδια όργανα για τον έλεγχο τήρησης των ανωτέρω διατάξεων σύμφωνα με το άρθρο 21 ν. 3109/2003, είναι τα Μικτά Κλιμάκια Ελέγχου των Νομαρχιακών Αυτοδιοικήσεων, η Ελληνική Αστυνομία, το Λιμενικό Σώμα για τους χώρους ευθύνης του και το Σώμα Επιθεωρητών Ελεγκτών του Υπουργείου Μεταφορών και Επικοινωνιών.
      Τα Πειθαρχικά Συμβούλια που λειτουργούν στις υπηρεσίες Μεταφορών και Επικοινωνιών των Νομαρχιακών Αυτοδιοικήσεων, εξετάζουν αναφορές ή καταγγελίες επιβατών - πολιτών εφόσον υπάρχουν τα στοιχεία του Ε.Δ.Χ. αυτοκινήτου (αριθμός κυκλοφορίας).
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      8. Στην με αριθμό 1972/5-12-06 ερώτηση του Βουλευτή  κ. Αθανασίου Λεβέντη δόθηκε με το υπ’ αριθμ. 2213/22-12-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αριθμ. πρωτ. 1972/5-12-2006 ερώτηση, που κατατέθηκε στη Βουλή από το Βουλευτή κ. Θ. Λεβέντη, σχετικά με την εφαρμογή του Γενικού Κανονισμού Προσωπικού του ΟΤΕ, σας πληροφορούμε τα εξής:
      Το Τμήμα Κοινωνικής Επιθεώρησης Ν. Ιωνίας, μετά από καταγγελία της Ομοσπονδίας Εργαζομένων ΟΤΕ (ΟΜΕ-ΟΤΕ), ότι παραβιάζονται οι διατάξεις του Γενικού Κανονισμού Προσωπικού του ΟΤΕ (οι οποίες αφορούν τη διαδικασία ανέλιξης του μόνιμου προσωπικού του Οργανισμού σε θέσεις Τμηματάρχου, Υποδιευθυντού ή Προϊσταμένου Υπηρεσιακής Λειτουργίας, στάθμης Υποδιεύθυνσης και Διεύθυνσης) επελήφθη της υπόθεσης μέσω της διαδικασίας επίλυσης εργατικής διαφοράς (αριθμ. δελτ. Διαφοράς: 258/11-04-06). Κατά τη διάρκεια της συζήτησης της ανωτέρω εργατικής διαφοράς δεν κατέστη δυνατή η επίλυσή της.
      Η ανωτέρω Υπηρεσία, προκειμένου να εξευρεθεί λύση στο ανωτέρω θέμα, έστειλε εκ νέου πρόσκληση στη Διεύθυνση του ΟΤΕ και στην ΟΜΕ - ΟΤΕ για συζήτηση εργατικής διαφοράς, ορισθείσα για τις 16-01-07.
      Για τα λοιπά θέματα, αρμόδιο να απαντήσει είναι το συνερωτώμενο Υπουργείο Μεταφορών και Επικοινωνιών.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      9. Στην με αριθμό 1551/22-11-06 ερώτηση του Βουλευτή  κ. Εμμανουήλ Φραγκιαδουλάκη δόθηκε με το υπ’ αριθμ. Γ.Π. 143280/22-12-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 1551/22-11-2006 ερώτηση που κατατέθηκε στη Βουλή από το Βουλευτή κ. Μ. Φραγκιαδουλάκη σχετικά με την κάλυψη του Περιφερειακού Ιατρείου Αγίων Δέκα του Κέντρου Υγείας Μοιρών, σας γνωρίζουμε ότι δεν είναι δυνατή η αντικατάσταση της ιατρού υπηρεσίας υπαίθρου Κ. Παπαδάκη, η οποία λείπει με άδεια κύησης.
      Η ανωτέρω ιατρός θα πρέπει να υπηρετήσει το υπόλοιπο της θητείας της μετά την επιστροφή της από την άδεια λοχείας και μόνο μετά τη συμπλήρωση ενός έτους πραγματικής υπηρεσίας θα καταστεί δυνατή η κάλυψη της θέσης της.
      Σε περίπτωση παραίτησης της ανωτέρω ιατρού το αρμόδιο Νοσοκομείο υποχρεούται να ενημερώσει άμεσα την αρμόδια υπηρεσία του Υπουργείου Υγείας και Κοινωνικής Αλληλεγγύης, έτσι ώστε η θέση της να συμπεριληφθεί στην επόμενη προκήρυξη.
      Τέλος είναι στην ευθύνη του Κέντρου Υγείας η όσο το δυνατόν καλύτερη οργάνωση του προγράμματος επισκέψεων των ιατρών στις γύρω κοινότητες, ανάλογα με τις υγειονομικές ανάγκες της κάθε περιοχής και πάντα σε συνδυασμό με πληθυσμιακά και γεωγραφικά στοιχεία.
      Ο Υφυπουργός
      Α. ΓΙΑΝΝΟΠΟΥΛΟΣ»
      10. Στην με αριθμό 1372/20.11.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 68329/12.12.06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε ο Βουλευτής κ. Θανάσης Λεβέντης, που αφορά στο αντικείμενο του θέματος, σας γνωρίζουμε τα εξής:
      Ο θεσμός του Σχολικού Τροχονόμου λειτουργεί από το 1997 σε Σχολεία 250 Δήμων της Χώρας περίπου, σε εθελοντική βάση και με τη στήριξη των Υπουργείων Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων και Δημόσιας Τάξης.
      Με την υπ' αριθμ. 32634/28.9.2000 (ΦΕΚ 1240 Β΄ /11-10-2000) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εθνικής Παιδείας και Θρησκευμάτων, καθορίστηκε το ύψος της μηνιαίας αποζημίωσης ανά εθελοντή σχολικό τροχονόμο σε 147,00 € (50.000 δρχ.) για την κάλυψη των εξόδων κίνησής τους. Η αποζημίωση αυτή δεν υπόκειται σε καμία κράτηση πλην του χαρτοσήμου αποδείξεως (1%) και ΟΓ Α (20% επί του χαρτοσήμου). Στην περίπτωση αυτή, οι εν λόγω εθελοντές δεν ασφαλίζονται σε κανέναν ασφαλιστικό φορέα.
      Το Υπουργείο μας, βάσει των εγγεγραμμένων στην ΚΥΑ κατανομής των ΚΑΠ στους ΟΤΑ α΄ βαθμoύ πιστώσεων και λαμβάνoντας υπόψη τα στοιχεία που αποστέλλονται από τις Περιφέρειες του κράτους, αναφορικά με τις σχολικές μονάδες που εφαρμόζουν το εν λόγω πρόγραμμα, τον ακριβή αριθμό των εθελοντών σχολικών τροχονόμων καθώς και το χρονικό διάστημα που αυτοί απασχολούνται, χρηματοδοτεί κάθε έτος τους δικαιούχους ΟΤΑ.
      Στο πλαίσιο αυτό και για το έτος 2005, σύμφωνα με τα οριζόμενα στην υπ' αριθμ.11804/4.3.2005 (ΦΕΚ 332 Β΄) Κοινή Απόφαση των Υπουργών Εσωτερικών, Δημόσιας Διοίκησης & Αποκέντρωσης και Οικονομίας & Οικονομικών, περί κατανομής των Κεντρικών Αυτοτελών Πόρων των Δήμων και Κοινοτήτων, που εκδόθηκε μετά από γνώμη της ΚΕΔΚΕ, το Υπουργείο μας διέθεσε με χρηματικές εντολές στους δικαιούχους ΟΤΑ της Χώρας το συνολικό ποσό των 2.708.577, 00 € για την αποζημίωση 2.109 εθελοντών Σχολικών Τροχονόμων.
      Για το έτος 2006, σε εκτέλεση των όρων της υπ' αριθμ. 9722/20.2.2006 (ΦΕΚ 233 Β΄) Κοινής Απόφασης των Υπουργών ΕΣ.Δ.Δ.Α. και Οικονομίας & Οικονομικών, περί κατανομής των Κεντρικών Αυτοτελών Πόρων των Δήμων και Κοινοτήτων, το Υπουργείο μας, μέχρι σήμερα, χρηματοδότησε τους δικαιούχους ΟΤΑ της Χώρας με το ποσό των 1.649.553,00 € αντίστοιχα για 2.081 εθελοντές Σχολικούς τροχονόμους που απασχολήθηκαν κατά το α΄ εξάμηνο του έτους.
      Τέλος, σας ενημερώνουμε ότι μετά τη συλλογή των σχετικών στοιχείων από τις Περιφέρειες της Χώρας, αναφορικά με τις σχολικές μονάδες που εφαρμόζουν το Πρόγραμμα, τον αριθμό των εθελοντών Σχολικών Τροχονόμων καθώς και το χρονικό διάστημα που αυτοί απασχολήθηκαν κατά την περίοδο Σεπτεμβρίoυ-Δεκεμβρίoυ τρέχοντος έτους, θα προχωρήσουμε στη χρηματοδότηση των δικαιούχων Οργανισμών Τοπικής Αυτοδιοίκησης με τα αναλογούντα ποσά.
      Από τα ανωτέρω συνάγεται ότι το καθεστώς το πρόγραμμα του σχολικού τροχονόμου πρoβλέφθηκε και λειτουργεί στη βάση της προσφοράς εθελοντικής εργασίας, χωρίς υποχρέωση σταθερής προσφοράς εργασίας ή μη απασχόλησης σε άλλη εργασία.
      Πέραν των ανωτέρω, παρέχεται η δυνατότητα πρόσληψης σχολικών τροχονόμων με σχέση εργασίας ιδιωτικού δικαίου ορισμένου χρόνου μερικής απασχόλησης (έως τέσσερις ώρες ημερησίως), με τις διατάξεις του ν.3250/2004, ο οποίος αντικατέστησε το ν.3174/2003. Σε αυτή την περίπτωση, οι μερικώς απασχολούμενοι σχολικοί τροχονόμοι λαμβάνoυν, κατ' αναλογία με τις ώρες απασχόλησής τους, τις αποδοχές που πρoβλέπoνται για το προσωπικό ιδιωτικού δικαίου των ΟΤΑ και ασφαλίζονται στο ΙΚΑ.
      Ο Υφυπουργός
      Α. ΝΑΚΟΣ
      
      11. Στην με αριθμό 1374/20.11.06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Οικ.68328/12.12.06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω σχετική ερώτηση του Βουλευτή κ. Αθ. Λεβέντη, κατά λόγο αρμοδιότητάς μας, σας γνωρίζουμε τα εξής:
      Οι δομές κοινωνικής μέριμνας των ΟΤΑ (Βοήθεια στο Σπίτι, ΚΗΦΗ, κ.λ.π.), που χρηματοδοτούνται από το Ευρωπαϊκό Κοινωνικό Ταμείο (Ε.Κ.Τ), στο πλαίσιο του Γ΄Κοινοτικού Πλαισίου Στήριξης, υλοποιούνται μέσω των Δημοτικών Επιχειρήσεων που έχουν σκοπό τους την κοινωνική ανάπτυξη ή την πρόνοια, οι οποίες και υποχρεούνται, μετά τη λήξη της χρηματοδότησης, να συνεχίσουν τα προγράμματα κατ' ελάχιστον επί μία διετία.
      Η στελέχωση των προγραμμάτων γίνεται με προσωπικό με σχέση εργασίας ιδιωτικού δικαίου ορισμένου χρόνου, που προσλαμβάνεται με τις διατάξεις της παρ. 3 του άρθρου 21 του ν. 2190/94, σύμφωνα με τις οποίες επιτρέπεται , κατ' εξαίρεση, για το προσωπικό προγραμμάτων ή έργων που χρηματοδοτούνται ή επιδοτούνται από διεθνείς οργανισμούς η διάρκεια των συμβάσεων να είναι μέχρι ένα έτος και να ανανεώνεται ή να παρατείνεται έως το τέλος του προγράμματος.
      Στο προσωπικό των προγραμμάτων αυτών καθώς και στο προσωπικό του προγράμματος Βοήθεια στο Σπίτι που χρηματοδοτείται από εθνικούς πόρους και υλοποιείται σύμφωνα με τις διατάξεις της Κ.Υ.Α. Π4β/5814/1997 (ΦΕΚ 917/Β΄/17-Ι0-1997) όπως ισχύει, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του π.δ. 1641/2004 (ΦΕΚ 134/Α/19-7-2004).
      Επιπλέον, όπως έχουμε γνωρίσει με το Α.Π.8084/20-2-2003 έγγραφό μας, οι ΟΤΑ α' βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις της παρ. 5 του άρθρου 8 του ν. 2307/95, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Η κάλυψη των θέσεων αυτών γίνεται με πρωτοβουλία των ΟΤΑ α' βαθμού, σύμφωνα με τις διατάξεις της παρ.3 του άρθρου 30 του ν. 3274/2004, με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν. 3320/2005 (ΦΕΚ 48/Α/23-2-2005).
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α' βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας και των ευπαθών κοινωνικών ομάδων.
      Αναφορικά με τη συνέχιση της χρηματοδότησης των δομών κοινωνικής φροντίδας των πρωτοβάθμιων ΟΤΑ που εντάσσονται στο Επιχειρησιακό Πρόγραμμα «Απασχόληση και Επαγγελματική Κατάρτιση» και τα ΠΕΠ Β' και Γ΄ ΚΠΣ, μέχρι τις 30/6/2007, αρμόδιο να σας απαντήσει είναι το Υπουργείο Απασχόλησης και Κοινωνικής Προστασίας.
      Το Υπουργείο μας χρηματοδοτεί από τους ΚΑΠ, ΟΤΑ της Χώρας για την υλοποίηση της Α' φάσης του προγράμματος «Βοήθεια στο Σπίτι» που χρηματοδοτείται από εθνικούς πόρους, σύμφωνα με τα οριζόμενα στην υπ' αριθμ. Π4β/5814/2-10-07 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Υγείας & Πρόνοιας, όπως αυτή τροποποιήθηκε με τις υπ' αριθμ. Γ4β/Φ 383/0ικ.4504/21-9-98, Π1γ/Γ.Π. οικ.62329/27-6-2003 και Π1γ/Γ.Π. οικ. 69674/1-7-2005 όμοιες.
      Επίσης, κατόπιν μεταφοράς σχετικών πιστώσεων από το Υπουργείο Υγείας και Κοινωνικής Αλληλεγγύης στον Προϋπολογισμό του Υπουργείου μας (ΚΑΕ 2229), χρηματοδοτούνται και ΟΤΑ της Χώρας για την υλοποίηση της Β΄ φάσης του σχετικού προγράμματος, σύμφωνα με τα οριζόμενα στις ανωτέρω αντίστοιχα αποφάσεις.
      Για την υλοποίηση του προγράμματος κατά το τρέχον έτος, στην εκδοθείσα ΚΥΑ περί κατανομής των Κεντρικών Αυτοτελών Πόρων των Δήμων και Κοινοτήτων, προβλέφθηκε η διάθεση ανάλογης πίστωσης με αυτή που διατέθηκε κατά το 2005 για τον ίδιο σκοπό. Επισημαίνεται ότι, η ανωτέρω πίστωση, όπως επίσης και οι αντίστοιχες μεταφερόμενες από το Υπουργείο Υγείας & Κοινωνικής Αλληλεγγύης, έχουν ήδη αποδοθεί σε όσους πρωτοβάθμιους ΟΤΑ, συνεχίζουν την εφαρμογή του εν λόγω προγράμματος και υπέγραψαν εκ νέου τις σχετικές προγραμματικές συμβάσεις υλοποίησής του, σύμφωνα με τα όσα ρητώς αναφέρονται στην Π1γ/Γ.Π. οικ.69674/1-7-2005 υπογραφείσα ΚΥΑ.
      Τέλος, σας γνωρίζουμε ότι το Υπουργείο μας, ήδη επιχορηγεί από μεταβιβαστικές πιστώσεις του Κρατικού Προϋπολογισμού, δικαιούχους ΟΤΑ της χώρας που έχουν προβεί σε κατάταξη εργαζομένων στο Πρόγραμμα «Βοήθεια στο Σπίτι», σε θέσεις ΙΔΑΧ ΝΠΔΔ αυτών, βάσει των διατάξεων του Π.Δ. 164/2004, υλοποιώντας την κυβερνητική δέσμευση για κάλυψη από τον Κρατικό Προϋπολογισμό του κόστους μετατροπής των συμβάσεων από ορισμένου σε αορίστου χρόνου, του προσωπικού που απασχολείται στο εν λόγω Πρόγραμμα.
      Περαιτέρω, στο Υπουργείο μας έχει συγκροτηθεί Ομάδα Διοίκησης Έργου με σκοπό την εξέταση της ανάγκης διαμόρφωσης νέου θεσμικού πλαισίου λειτουργίας των δομών αυτών, και μετά την ως άνω καταληκτική ημερομηνία, σε συνεργασία με το Υπουργείο Απασχόλησης και Κοινωνικής Προστασίας, τα λοιπά συναρμόδια Υπουργεία καθώς και την ΚΕΔΚΕ.
      Ο Υφυπουργός
      ΑΘ. ΝΑΚΟΣ»)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μανωλιά.
      Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο επίκαιρων ερωτήσεων της Παρασκευής 2 Φεβρουαρίου 2007.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφοι 2 και 3, 130 παράγραφοι 2 και 3 του Κανονισμού της  Βουλής)
      1. Η με αριθμό 255/30-1-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Χριστοδουλάκη προς τους Υπουργούς Οικονομίας και Οικονομικών και Πολιτισμού, σχετικά με τη διεκδίκηση από το ελληνικό δημόσιο του εισπραχθέντος ποσού μετά την πρόσφατη δημοπρασία των φυγαδευθέντων αντικειμένων από την τέως βασιλική οικογένεια κ.λπ..
      2. Η με αριθμό 258/30-1-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Υγείας και Κοινωνικής Αλληλεγγύης, σχετικά με τη χρηματοδότηση του ΤΣΑΥ από τον κρατικό προϋπολογισμό κ.λπ..
      3. Η με αριθμό 261/9/30-1-2007 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τις κυβερνητικές προτάσεις για την αναθεώρηση του άρθρου 16 του Συντάγματος, το νόμο-πλαίσιο, το πανεπιστημιακό άσυλο κ.λπ..
      (Θα απαντήσει η Υπουργός Εθνικής Παιδείας και Θρησκευμάτων).
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της  Βουλής)
      1. Η με αριθμό 257/30-1-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με την πλήρωση της θέσης του Διευθυντή της Ογκολογικής Κλινικής του Νοσοκομείου «Ευαγγελισμός» κ.λπ..
      2. Η με αριθμό 256/30-1-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τη μόλυνση του υπεδάφους της δυτικής Αττικής από τη λειτουργία της χωματερής των Άνω Λιοσίων κ.λπ..
      3. Η με αριθμό 254/30-1-2007 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς τον Υπουργό Υγείας και Κοινωνικής Αλληλεγγύης, σχετικά με τα προβλήματα νοσηλείας παιδιών που πάσχουν από νεοπλασματικές παθήσεις στο Νοσοκομείο Παίδων «Αγία Σοφία» κ.λπ.».
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
       Επίκαιρες ερωτήσεις πρώτου κύκλου:
      Πρώτη είναι η με αριθμό 250/29-1-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τους πλειστηριασμούς κατοικιών παλιννοστούντων ομογενών εξαιτίας των μεγάλων καθυστερήσεων καταβολής της Κρατικής Αρωγής κ.λπ..
      Η επίκαιρη ερώτηση της κυρίας συναδέλφου έχει ως εξής: 
      «Στην Περιφέρεια Ανατολικής Μακεδονίας-Θράκης, επομένως και στο Νομό Ροδόπης, υλοποιείται, όπως είναι γνωστό, το πρόγραμμα αποκατάστασης Παλιννοστούντων Ομογενών Ελλήνων από την πρώην Σοβιετική Ένωση με στόχο την επίλυση του στεγαστικού προβλήματος.
      Δυστυχώς όμως ένας σημαντικός αριθμός δικαιούχων Παλιννοστούντων Ομογενών που αγόρασαν κατοικία στα πλαίσια του προγράμματος αυτού βρίσκονται αντιμέτωποι με διαδικασίες πλειστηριασμών των σπιτιών τους, γεγονός που οφείλεται στο ότι αδυνατούν να ανταποκριθούν στις οικονομικές τους υποχρεώσεις και να αποπληρώσουν, όπως προβλέπουν τα συμβόλαια, την αγορά των κατοικιών τους, επειδή η Κυβέρνηση δεν προχωρεί στην έγκαιρη καταβολή της Κρατικής Αρωγής στους δικαιούχους.
      Με δεδομένη την παραπάνω αρνητική εξέλιξη ερωτάται ο κύριος Υπουργός:
      1) Γιατί δεν καταβάλλεται έγκαιρα στους δικαιούχους Παλιννοστούντες Ομογενείς η Κρατική Αρωγή;
      2) Πότε προτίθεστε να λάβουν οι δικαιούχοι την Κρατική Αρωγή προκειμένου να μη χάσουν τα σπίτια τους;».
      Στην επίκαιρη ερώτηση της κ. Μανωλιά θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Νάκος.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε.
      Μου προξενεί εντύπωση αυτή η επίκαιρη ερώτηση της κυρίας συναδέλφου για τον εξής λόγο, διότι είναι μία επιταγή χωρίς αντίκρισμα η οποία υπογράφτηκε από την προηγούμενη κυβέρνηση.
      Όπως γνωρίζετε, στις περιοχές α΄ και β΄ όπως έχουν χαρακτηριστεί από παλιά δίδεται δωρεάν κρατική αρωγή ύψους 35% του δανείου που είναι 60.000 ευρώ, άρα 21.000 ευρώ σε κάθε δικαιούχο από τους παλιννοστούντες. Η εγκεκριμένη δαπάνη για την καταβολή της κρατικής αρωγής ανέρχεται στο ποσό των 273.000.000 ευρώ, κυρία συνάδελφε.
      Αυτή είναι η επιταγή η οποία δεν είχε κανένα αντίκρισμα. Θα σας αναφέρω μόνο ότι η κρατική αρωγή που δόθηκε τα προηγούμενα χρόνια είναι η εξής: το 2000, 4.000.000. Το 2001, 7.000.000. Τα λέω στρογγυλά. Το 2002, 11.000.000. Το 2003, 29.000.000. Αυτή ήταν η τακτική της Κυβέρνησης του ΠΑ.ΣΟ.Κ. για τα 273.000.000. Το 2004, 53.000.000 ευρώ. Το 2005, 30.000.000. Και το 2006, 35.000.000. 
      Άρα λοιπόν, αυτήν την άνευ αντικρίσματος επιταγή την οποία παραλάβαμε προσπαθούμε να την ξεχρεώσουμε. Μπορεί να ξεχρεωθεί σ’ ένα χρόνο όταν η μέγιστη καταβολή της απελθούσης κυβέρνησης ήταν 28.000.000 και η άλλη 11.000.000; Σε πόσα χρόνια με καταβολές 11.000.000 εξοφλούνται τα 273.000.000; Σε  είκοσι τέσσερα χρόνια, κυρία συνάδελφε. Και εμείς προσπαθούμε στα τρία χρόνια να καλύψουμε την άνευ αντικρίσματος επιταγή την οποία παραλάβαμε στα χέρια μας. 
      Γίνεται προσπάθεια φέτος να ολοκληρωθεί η αποπληρωμή αυτών των στεγαστικών συνδρομών, δηλαδή, να αποπληρωθούν τα υπόλοιπα 100.000.000 τα οποία απομένουν. Προκειμένου να μη γίνουν πλειστηριασμοί υπάρχουν τα δάνεια ειδικού σκοπού τα οποία χορηγούν όλες οι τράπεζες ύψους 21. 000 ευρώ τα οποία μπορεί να πάρει ο δικαιούχος με χαμηλό επιτόκιο και να το αποπληρώσει όταν θα καταβληθεί η στεγαστική συνδρομή μέσα στο έτος και έτσι να αποφύγει τη δικαιολογημένη πίεση των κατασκευαστών της περιοχής οι οποίοι πούλησαν τα διαμερίσματα και δεν εξοφλείται το τίμημα όχι με ευθύνη δική τους.  
      Αλλά, επαναλαμβάνω, ήταν δυνατόν τα 273.000.000 για τα οποία σε τέσσερα χρόνια η προηγούμενη κυβέρνηση είχε δώσει 40.000.000 να πληρωθούν τα υπόλοιπα 137.000.000 σε δυο χρόνια; Απορώ για την ερώτηση. Αυτή είναι η τακτική η οποία ακολουθήθηκε από την προηγούμενη κυβέρνηση η οποία αφειδώς και εγγράφως, βεβαίως, έδινε υποσχέσεις ύψους 273.000.000 ευρώ. Το ποσό είναι μεγάλο. Και επαναλαμβάνω προσπάθειά μας είναι μέσα στη χρονιά να καταβληθούν τα υπόλοιπα. Όπλο αμύνης των παλιννοστούντων είναι τα δάνεια. 
      Να σας πω και το τελευταίο και τελειώνω. Γίνεται μια προσπάθεια να υπάρξει εγγύηση του ελληνικού δημοσίου προς μια συγκεκριμένη τράπεζα η οποία έχει ακόμα χαμηλότερο επιτόκιο προκειμένου να δοθούν δάνεια διάρκειας ενός-δύο ετών προκειμένου να αποπληρωθούν οι εργολάβοι να σταματήσουν οι πλειστηριασμοί και τα δάνεια αυτά θα εξοφλούνται με τη χορήγηση της δωρεάν αρωγής από το κράτος.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. Εγώ εκπλήσσομαι, κύριε Υπουργέ, που για ένα θέμα που αφορά μια μερίδα συμπολιτών  μας με τόσα και τόσα προβλήματα η προσπάθειά σας είναι να ρίξετε στάχτη στα μάτια και όχι να επιδιώξετε τη λύση του. 
      Κύριε Υπουργέ, όσο και αν πονάει η αλήθεια τα τρία αυτά χρόνια της διακυβέρνησής σας επιδεινώνεται η κατάσταση. Επικαλείστε αριθμούς. Δώσαμε τόσα, υπολείπονται τόσα. Μην προσπαθείτε να παραπλανήσετε τον κόσμο. Γιατί, κύριε Υπουργέ, το να αρχίσει να δίνεται η κρατική αρωγή εξαρτάται από το πώς κινούνται τα δάνεια. Δεν μας τα δώσατε συγκριτικά με το πώς κινούνταν τα δάνεια τα προηγούμενα χρόνια. Κλείνει ένας κύκλος που δίνονται τα δάνεια, έρχεται η ώρα που υπογράφονται τα συμβόλαια που παίρνεται το συγκεκριμένο ποσό. Δείτε πότε έχει υπογραφεί το κάθε δάνειο. Πότε έχει υπογραφεί το συμβόλαιο. Δείτε σε τι αναφέρονταν αυτά και ελάτε να μας πείτε πόσα όφειλε να δώσει η προηγούμενη κυβέρνηση, πόσα οφείλατε και υποσχεθήκατε να δώσετε εσείς. 
      Ποιον προσπαθείτε, λοιπόν, να ξεγελάσετε; Η πραγματικότητα η ίδια αποδεικνύει ότι αυτά που δίνετε είναι πολύ λιγότερα από εκείνα που έχετε υποχρέωση να δώσετε. Δεν κάνετε καμία χάρη, κύριε Υπουργέ. Είναι ανειλημμένη υποχρέωση της πολιτείας στο δικαιούχο να δώσει μετά την υπογραφή των συμβολαίων και τη λήψη του ποσού του δανείου το αντίστοιχο ποσό της κρατικής αρωγής. Και εσείς δεν ανταποκρίνεστε όπως πρέπει σ’ αυτήν την υποχρέωση.  
      Ανέχεστε παρά τις επανειλημμένες επισημάνσεις μας διά του κοινοβουλευτικού ελέγχου να υπάρχει μια φοβερή καθυστέρηση  στην καταβολή της κρατικής αρωγής με αποτέλεσμα πολλοί παλιννοστούντες συμπολίτες μας οι οποίοι δεν μπορούν να αποπληρώσουν γιατί δεν έχουν οικονομικές δυνατότητες, γιατί πολλοί απ’ αυτούς είναι άνεργοι, να τους στέλνονται εξώδικα, να γίνονται κατασχετήριες εκθέσεις, να ορίζονται πλειστηριασμοί. Και είναι σε απόγνωση, κύριε Υπουργέ. Γιατί πολλοί κινδυνεύουν να χάσουν τα σπίτια τους. Το καταλαβαίνετε; 
      Και μη μας λέτε ότι το λύσατε το πρόβλημα με το να τους στέλνετε να πάρουν έντοκα δάνεια από συγκεκριμένες τράπεζες διότι είναι να γελάει κανείς μ’ αυτό. Είναι δική σας υποχρέωση που την φορτώνετε στις πλάτες των άλλων.  Ρωτάτε πώς θα μπορούν να πληρώσουν τις δόσεις αυτού του δανείου; Και γιατί να το κάνουν; Γιατί μετακυλίετε σ’ αυτούς τη δική σας ευθύνη; Γιατί τους επιβαρύνετε, μάλιστα ανθρώπους που δεν έχουν στον ήλιο μοίρα. Και αυτή η προσπάθεια που κάνετε να τα πάτε σε συγκεκριμένη τράπεζα -στην Αγροτική, δηλαδή, και το ξέρουμε- ξέρετε πολύ καλά ότι αρνείται και η ίδια η Αγροτική να το κάνει. Εσείς όμως υποσχεθήκατε τη στήριξη μεγαλόστομα κιόλας προεκλογικά  σ’ αυτούς τους ανθρώπους. 
      Μου θυμίζετε την Μαρία Αντουανέτα, κύριε Υπουργέ, η οποία όταν βρέθηκε μπροστά στον ξεσηκωμένο από την πείνα κόσμο απάντησε «μα, αφού δεν έχουν ψωμί ας φάνε παντεσπάνι». Κάνετε, δηλαδή, σαν να ζείτε αλλού, κύριε Υπουργέ. Δώστε πραγματική λύση στο πρόβλημα. Αυτό είναι το ζητούμενό μας. Μην παίζετε με τον πόνο των συμπολιτών μας και δώστε τα χρήματα εκείνα που πρέπει για να πληρώσουν τα δάνειά τους και μην προσπαθείτε με υπεκφυγές να μετακυλίσετε την ευθύνη. Η ευθύνη είναι αποκλειστικά δική σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύρια Μανωλιά. 
      Κύριε Υπουργέ, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Δεν ξέρω αν η εμφάνισή μου μοιάζει με Μαρία Αντουανέτα, κυρία συνάδελφε. Εκείνο όμως που ξέρω είναι ότι εκείνοι που υπογράφουν επιταγές που δεν έχουν αντίκρισμα, στην πιάτσα θεωρούνται απατεώνες. Υπογράψατε επιταγή από την Κ.Υ.Α.…
      ΧΡΥΣΑ ΜΑΝΩΛΙΑ: Ποιες είναι οι επιταγές που δεν έχουν αντίκρισμα; Η πολιτεία με ένα κόμμα που είναι στην εξουσία και ένα άλλο… 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν σας διέκοψα καθόλου, κυρία Μανωλιά. 
      ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, θα ακούσετε τώρα. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μαρίες Αντουανέτες μας είπατε, παντεσπάνια μας είπατε και ένα σωρό άλλα πράγματα και δεν σας διέκοψα καθόλου. Εγώ και η αγορά όλη αυτόν που υπογράφει επιταγή χωρίς αντίκρισμα τον λέει απατεώνα. Υπογράψατε κοινή υπουργική απόφαση για κρατική αρωγή 273.000.000. Και δίνατε 8.000.000 και 10.000.000. Σε πόσα χρόνια θα εξοφλούσατε τα 273.000.000; Σε είκοσι τέσσερα; Σε είκοσι δύο; 
      ΧΡΥΣΑ ΜΑΝΩΛΙΑ: Μα τόσα χρειάζονταν εκείνο τον καιρό, κύριε Υπουργέ. Δεν είχε ολοκληρωθεί η διαδικασία. Πώς θα πληρώσει πιο μπροστά; 
      ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, δεν γίνεται έτσι η συζήτηση στη Βουλή.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρώτη φορά έχει εκλεγεί, η κ. Μανωλιά…
      ΠΡΟΕΔΡΕΥΩΝ (Γεώργιος Σούρλας): Είπατε τις απόψεις σας. Θα απαντήσει ο Υπουργός. Και μπορείτε να συζητήσετε μεταξύ σας μετά, εκτός Κοινοβουλίου. Δεν γίνεται διαφορετικά. Σας παρακαλώ πάρα πολύ.
      ΧΡΥΣΑ ΜΑΝΩΛΙΑ: Συγνώμη, κύριε Πρόεδρε, αλλά περιμένουν απάντηση.
      ΠΡΟΕΔΡΕΥΩΝ (Γεώργιος Σούρλας): Θα σας παρακαλέσω πάρα πολύ να μη συνεχίσετε τις διακοπές. Θερμή παράκληση.
      Συνεχίστε, κύριε Υπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με τους ρυθμούς που η κυβέρνηση του ΠΑ.ΣΟ.Κ. έδινε τις κρατικές αρωγές, χρειαζόντουσαν, όπως σας απέδειξα, είκοσι δύο χρόνια. Και υπάρχουν καταβολές τετραπλάσιες, ετήσιες, από τη σημερινή Κυβέρνηση.
      Η Σ.Α.Ε. 055, από την οποία χρηματοδοτείται αυτό το πρόγραμμα, κυρίες και κύριοι συνάδελφοι, είναι συγκεκριμένη και περιορισμένη από το Πρόγραμμα Δημοσίων Επενδύσεων.
      Όταν, λοιπόν, αναλαμβάνει κανείς ευθύνη να πληρώσει –και όταν οι Σ.Α.Ε. κινούνται στο ύψος των 50.000.000 για όλες τις ανάγκες που προβλέπατε- για προγράμματα στεγαστικής αποκατάστασης των Ελλήνων Τσιγγάνων, για θεομηνίες κ.λπ., είναι σωστό να υπογράφει επιταγή 273.000.000, ξέροντας ότι οι Σ.Α.Ε. κινούνται στο ύψος των 50.000.000,  60.000.000 το χρόνο και περιλαμβάνουν όλες αυτές τις δαπάνες; 
      Είναι μία ακάλυπτη επιταγή, την οποία κληρονομήσαμε, είναι μία καυτή πατάτα. Και αντί να ζητούν συγγνώμη, που εξαπάτησαν τον κόσμο και είπαν «θα σας δώσουμε δάνεια», έρχονται και μας λένε εμάς γιατί δεν τα πληρώνουμε σε δύο χρόνια, όταν στα τέσσερα χρόνια δεν έδωσαν ούτε το ? των χρημάτων για την κρατική αρωγή.
      Επαναλαμβάνω τη δέσμευση, γιατί οι άνθρωποι δεν φταίνε σε τίποτα. Μήπως είναι η μόνη κοινωνική ομάδα, η οποία εξαπατήθηκε από την προηγούμενη κυβέρνηση; Ένα σωρό κοινωνικές ομάδες έχουν εξαπατηθεί με ακάλυπτες επιταγές. Τι να πρωτοθυμηθούμε; 
      Επειδή υπάρχει συνέχεια του κράτους και επειδή οι παλιννοστούντες είναι πράγματι ένα ευαίσθητο κομμάτι της κοινωνίας μας, η Κυβέρνηση θα προσπαθήσει αυτήν τη χρονιά να εξοφλήσει όλα τα δάνεια, αρχής γενομένης από τον επόμενο μήνα. Λέμε, όμως, ότι στην περίπτωση που υπάρχει πίεση, υπάρχει η οδός. Έχω εδώ σύμβαση υπογεγραμμένη με την Εθνική Τράπεζα- άλλο εάν η Αγροτική μπορεί να δώσει καλύτερους όρους- όπου μπορούν να πάρουν δάνειο ειδικού σκοπού ύψους 21.000 ευρώ με περίοδο αποπληρωμής το πολύ δύο χρόνια. Η σύμβαση έχει και δύο χρόνια περίοδο χάρητος. 
      Άρα, λοιπόν, το να χάσουν το σπίτι τους, είναι κάτι το οποίο δεν γίνεται. Υπάρχει αυτή η διέξοδος. Πιθανόν μέσα στη χρονιά, τον Αύγουστο, το Σεπτέμβριο, τον Οκτώβριο, να αποπληρωθούν όλα. Εγώ δεν μπορώ να δεσμευτώ ότι αυτήν τη χρονιά μπορούν να βρεθούν 100.000.000 και οι Σ.Α.Ε.,  οι οποίες εκινούντο στο επίπεδο των 40.000.000, 50.000.000 και 60.000.000, να γίνουν 160.000.000 μ’ ένα μαγικό τρόπο, με δεδομένη την οικονομική κατάσταση την οποία παραλάβαμε από την προηγούμενη κυβέρνηση.
      Θα προσπαθήσουμε να είμαστε συνεπείς. Έχουμε δώσει διέξοδο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.» και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί-δάσκαλοι από το 8ο Δημοτικό Σχολείο Καλλιθέας. 
      Η Βουλή τους καλωσορίζει και τους εύχεται καλές σπουδές. Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου συμμετέχουν οι Βουλευτές οι οποίοι ρωτούν, ελέγχουν την Κυβέρνηση και οι αρμόδιοι Υπουργοί.
      (Χειροκροτήματα απ’ όλες της πτέρυγες της Βουλής)
      Η δεύτερη, με αριθμό 247/29.1.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη συμφωνία του Δημοσίου και του Ιδρύματος «Σταύρου Νιάρχου» για την κατασκευή κτηριακού συγκροτήματος, που θα στεγάσει την Εθνική Λυρική Σκηνή και την Εθνική Βιβλιοθήκη στο χώρο του πρώην Ιπποδρόμου κλπ., διαγράφεται λόγω κωλύματος του κυρίου Υπουργού.
      Τρίτη είναι η με αριθμό 252/29.1.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τους Υπουργούς Πολιτισμού και Οικονομίας και Οικονομικών, σχετικά με τη φυγάδευση και πώληση των θησαυρών της τέως βασιλικής περιουσίας στο Λονδίνο κ.λπ..
      Αναλυτικότερα η επίκαιρη ερώτηση του κ. Λεβέντη έχει ως εξής:
      «Η φυγάδευση, το 1991, χωρίς να τηρηθούν οι νόμιμες διαδικασίες και η πρόσφατη πώληση πολύτιμων αντικειμένων από την τέως βασιλική περιουσία, αποτελούν σκάνδαλο και πρόκληση προς τον ελληνικό λαό, στον οποίο κανονικά ανήκει.
      Στις 11.12.2006 υποβάλαμε σχετική ερώτηση, αλλά πήραμε εντελώς ανεπαρκείς απαντήσεις. Το Υπουργείο Εξωτερικών, που διαχειρίστηκε τότε την εξαγωγή, δηλώνει τώρα αναρμόδιο, το Υπουργείο Οικονομίας ότι συνέστησε επιτροπή, που όμως αδυνατεί να διακρίνει εάν τα αντικείμενα της γνωστής δημοπρασίας έχουν εξαχθεί νόμιμα ή παράνομα και το Υπουργείο Πολιτισμού ότι αποτελούν μέρος της οικοσκευής του τέως βασιλιά. Μάλιστα, ο ίδιος ο κ. Γλύξμπουργκ χρησιμοποίησε αυτήν την απάντηση στην ερώτησή μας, για να τεκμηριώσει τα κατ’ αυτόν δικαιώματά του.
      Την παραμονή της δημοπρασίας ο κύριος Υπουργός Πολιτισμού ανακοίνωσε την επίδοση εξώδικου προς τον εμπλεκόμενο οίκο δημοπρασιών, υποστηρίζοντας, πολύ καθυστερημένα, το αυταπόδεικτο, που και εμείς τονίζαμε στην ερώτησή μας, ότι δηλαδή οι θησαυροί αυτοί είναι εθνικά κειμήλια που ανήκουν στον ελληνικό λαό. Ουδεμία άλλη διεκδικητική ενέργεια ακολούθησε.
      Κατόπιν των ανωτέρω ερωτώνται οι κύριοι Υπουργοί:
      Γιατί καθυστέρησαν τόσο στην αναζήτηση και ανεύρεση των σχετικών καταλόγων των αντικειμένων; Γιατί τα χαρακτήρισαν ως οικοσκευή και δήλωσαν ότι αδυνατούν να διακρίνουν το νόμιμο ή μη της εξαγωγής τους; Γιατί δεν προέβησαν εγκαίρως σε όλες τις νόμιμες ενέργειες. Τι θα πράξουν εφεξής για τη διεκδίκηση των θησαυρών αυτών;
      Έχουν αναζητηθεί ευθύνες για την παράνομη εξαγωγή των εθνικών αυτών κειμηλίων; Έχουν μελετηθεί οι σχετικοί κατάλογοι; Ποια είναι η τύχη των καταγραμμένων και ποιες οι ενέργειες για την προστασία των εγκαταλελειμμένων οικοδομημάτων και των αντικειμένων που απομένουν στο Τατόι;»
      Στην ερώτηση του κ. Λεβέντη θα απαντήσει ο Υπουργός Πολιτισμού κ. Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, είχα εξηγήσει στον κύριο συνάδελφο, ότι η ερώτησή του είναι σύνθετη και απευθύνεται σε περισσότερα Υπουργεία, ενώ στις επίκαιρες ερωτήσεις μπορεί να απαντήσει ουσιαστικά μόνο ένα Υπουργείο. 
      Το μεγαλύτερο, όμως, κομμάτι της ερώτησής του απευθύνεται και αφορά στο Υπουργείο Οικονομικών, γιατί είναι γνωστό ότι η προστασία, διαχείριση και ανάδειξη της βασιλικής περιουσίας στο σύνολό της, με βάση τον 2215/1994, υπάγεται στο Υπουργείο Οικονομικών. 
      Συνεπώς το Υπουργείο Πολιτισμού είναι αναρμόδιο να απαντήσει στα ερωτήματα του κ. Λεβέντη στο μεγαλύτερο μέρος τους.
      Στο βαθμό που αφορά το Υπουργείο Πολιτισμού, θέλω να ξεκαθαρίσω στον κύριο συνάδελφο το εξής: Στο Υπουργείο Πολιτισμού αυτά τα οποία υπήρχαν ήταν εξ αρχής σαφή. Το ποιες λίστες υπήρχαν, ήταν σαφές. Άλλες ήταν δημοσιευμένες στο Φύλλο της Εφημερίδας της Κυβερνήσεως, άλλες ήταν κατατεθειμένες στο Ευρωπαϊκό Δικαστήριο Ανθρωπίνων Δικαιωμάτων. Το ζήτημα δεν ήταν με τα υπάρχοντα. Το ζήτημα ήταν με τα αντικείμενα εκείνα, τα οποία υπήρχαν στη δημοπρασία χωρίς να είναι καταγεγραμμένα πουθενά ή χωρίς να είναι σημειωμένα πουθενά. 
      Αυτό, το οποίο κάναμε εμείς ουσιαστικά, ήταν να διατυπώσουμε με δημόσια δήλωση, ότι εάν στο μέλλον κάποια από τα αντικείμενα αυτά αποδειχθεί ότι έχουν εξαχθεί παράνομα από τη χώρα ή ότι είναι προϊόντα κλοπής του 1991 ή προϊόντα κλοπής του 2001 ή ότι έχουν φύγει με κάποιο άλλο τρόπο από τη χώρα, χωρίς αυτό να είναι γνωστό στις ελληνικές αρχές, τότε το ελληνικό δημόσιο κάνει μία υποσημείωση ότι θα διεκδικηθούν. 
      Κατά τα λοιπά, το Υπουργείο Πολιτισμού δεν ανακατεύθηκε σε καμία από τις υφιστάμενες διαδικασίες. Ανεξάρτητα από το αν καλώς ή κακώς, νομίμως ο τέως βασιλεύς πήρε την οικοσκευή, που χαρακτηρίστηκε από το Υπουργείο Οικονομικών ως τέτοια. Η αρμοδιότητα είναι δική τους. 
      Το θέμα, όμως, δεν ήταν με αυτά. Το θέμα ήταν με τα παραπάνω αντικείμενα, τα οποία ο ίδιος ο τέως βασιλιάς δήλωνε ότι υπάρχουν πέραν της δικής του οικοσκευής. 
      Από εκεί και πέρα πρέπει να πω ότι μέχρι το 2004, για τη συντήρηση των αντικειμένων και των κτηρίων δεν είχε γίνει απολύτως τίποτα. Δεν είχε δοθεί ούτε μία δραχμή ούτε ένα ευρώ. Το 2004 εγκαταστάθηκε ειδική μονάδα του Υπουργείου Πολιτισμού στο Τατόι, με αντικείμενο τη συντήρηση κατ’ αρχάς των κτηρίων. Και πράγματι δαπανήθηκαν περίπου 500.000 ευρώ για να συντηρηθούν οι στέγες, οι οποίες εν τω μεταξύ είχαν καταρρεύσει. 
      Επίσης ξεκίνησε δειγματοληπτικά η συντήρηση από τα πλέον ευπαθή αντικείμενα, από τα οποία ήδη γύρω στα πεντακόσια έχουν αρχίσει να συντηρούνται, να φωτογραφίζονται, να αρχειοθετούνται και να ξεχωρίζονται, προκειμένου κάποια στιγμή να εκτεθούν.
      Από εκεί και πέρα υπάρχει η ένταξη των αντικειμένων αυτών με 1.000.000 ευρώ στο Κοινοτικό Πλαίσιο Στήριξης, με σκοπό να προχωρήσουν όσο το δυνατόν πιο γρήγορα οι διαδικασίες.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Ο κ. Λεβέντης έχει το λόγο.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Η πρώην βασιλική οικογένεια δεν νομίζω ότι συνδέεται με πολλές καλές στιγμές της ελληνικής ιστορίας. 
      Ανεξάρτητα απ’ αυτά, από το 1974 έχουμε δημοκρατία με το δημοψήφισμα. 
      Έπρεπε, λοιπόν, από τότε οι κυβερνήσεις, που ακολούθησαν, να είχαν κάνει τη βασιλική περιουσία, δημόσιο κτήμα. Αυτό δεν το έκαναν για διάφορους λόγους και διάφορους υπολογισμούς.
      Κι έρχεται η κυβέρνηση Μητσοτάκη το 1991 και επιτρέπει την εξαγωγή των περίφημων κοντέινερς, τα οποία κανείς δεν ξέρει τι περιείχαν. Και μαθαίνουμε τώρα από τους «CHRISTIE’S» ότι εκτίθενται προς πώληση μια σειρά από αντικείμενα.
      Για εμάς, αυτά τα αντικείμενα είναι κτήμα του ελληνικού λαού, γιατί αυτά είναι δωρεές που είχαν γίνει από διάφορους ηγεμόνες άλλων κρατών προς τον τότε ηγέτη της ελληνικής πολιτείας. Γίνονται τέτοια δώρα. Επίσης, οι τότε βασιλείς έδιναν δώρα προς τους άλλους ηγεμόνες, τα οποία πλήρωνε το ελληνικό δημόσιο. Επομένως και αυτά ανήκουν, όπως σε όλη την Ευρώπη και τον κόσμο, στο λαό και εκτίθενται σε μουσεία.
      Από εκεί και πέρα, όταν κοινοποιήθηκε αυτή η πρόθεση των «CHRISTIE’S» να πουλήσουν αυτά τα αντικείμενα, εμείς υποβάλαμε ερώτηση, κύριε Υπουργέ, και οι απαντήσεις που πήραμε, προσβάλλουν τη νοημοσύνη μας. Το Υπουργείο Εξωτερικών, το οποίο ήταν αυτό που είχε διαχειρισθεί όλες τις διαπραγματεύσεις για την εξαγωγή, είπε ότι είναι έξω από τη σφαίρα των αρμοδιοτήτων του. Έρχεται το Υπουργείο Οικονομικών και λέει «κάναμε μία επιτροπή, αλλά δεν μπορούμε να ξέρουμε ποια έχουν εξαχθεί νόμιμα και ποια παράνομα». Έρχεσθε και εσείς και απαντάτε, λέγοντας ότι αυτό είναι μέρος της οικοσκευής του τέως βασιλέως. Επομένως δίνετε επιχείρημα να επικαλείται μετά ο κ. Γλύξμπουργκ και οι «CHRISTIE’S» ότι αυτά ανήκουν στον τέως βασιλιά. 
      Τελευταία στιγμή, ύστερα και από δική μας έντονη διαμαρτυρία και δελτίο Τύπου που κυκλοφορήσαμε στους κοινοβουλευτικούς συντάκτες, βλέπουμε να κυκλοφορεί αυτό το εξώδικο το οποίο εσείς στείλατε πολύ καθυστερημένα, όπου διαπιστώνετε ότι εκεί υπάρχουν κειμήλια που ανήκουν στον ελληνικό λαό. Και δημιουργείται ένα άλλο μεγάλο θέμα με τις λίστες, ποια είναι αυτά τα αντικείμενα, πού είναι. Δεν υπήρχαν οι λίστες, δεν τις βρίσκατε, τις ζητούσαν οι δημοσιογράφοι, τις ζητούσαμε εμείς και λέγατε «δεν ξέρουμε, να δούμε, να ψάξουμε». Εμείς σας λέγαμε ότι υπάρχουν και ότι έχουν κατατεθεί τουλάχιστον στο Ευρωπαϊκό Δικαστήριο τέτοιες λίστες. 
      Έρχονται τώρα οι άλλοι ειδικοί, η κ. Πλάκα, η οποία λέει ότι εκεί υπήρχαν πίνακες οι οποίοι έχουν εξαφανισθεί, γιατί συγχρόνως μ’ αυτήν την εξαγωγή των κοντέινερς διάφοροι ποντικοί μπαινόβγαιναν εκεί μέσα, έκαναν διαρρήξεις και ξάφριζαν αντικείμενα. Έχουν φύγει αρχαιολογικά ευρήματα, κοσμήματα και μύρια όσα άλλα, τα οποία ανήκουν στην περιουσία του ελληνικού λαού. Δεν την προστατεύσατε και με τον τρόπο που τα διαχειριστήκατε, κύριε Υπουργέ, απλώς με ένα εξώδικο, δεν λύνονται τα προβλήματα. Γιατί δεν μπορείτε να απειλείτε τον τάδε σεΐχη, ο οποίος θα πάρει ένα αντικείμενο, ότι ξέρεις, αν τυχόν αποδειχθεί ύστερα από δεκαπέντε χρόνια ότι αυτό εξήχθη παρανόμως, εμείς θα το διεκδικήσουμε και θα το πάρουμε πίσω. Αυτά νομίζω ότι είναι αστεία πράγματα και δεν αντέχουν σε μία σοβαρή κριτική.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Υπουργός  Πολιτισμού κ. Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, εξήγησα στον κύριο συνάδελφο με την ερώτηση που μου έκανε ότι τότε, το 1991, έγινε μία επιτροπή από τα περισσότερα Υπουργεία, με σκοπό να καταγράψει ποια αντικείμενα εξαιρούνται της εξαγωγής, διότι εμπίπτουν στον αρχαιολογικό νόμο. Δεν προστατεύονται όλα τα αντικείμενα από τον αρχαιολογικό νόμο, διότι δεν εμπίπτουν στον αρχαιολογικό νόμο. 
      Συνεπώς αυτά τα οποία τότε εκρίθη από την επιτροπή του 1991 ότι πρέπει να προστατευθούν, προστατεύθηκαν και εξαιρέθηκαν από την εξαγωγή. Τα υπόλοιπα χαρακτηρίστηκαν ως οικοσκευή, και μ’ αυτόν τον τρόπο εξήχθησαν στη συνέχεια με άδεια του τελωνείου κανονικά. Αυτό είναι απόλυτα ξεκαθαρισμένο και δεν ήταν αυτό το ζήτημα. 
      Τώρα, εάν καλώς ή κακώς έγινε, αυτό είναι ένα άλλο θέμα, για το οποίο καθένας μπορεί να έχει τις απόψεις του.
      ΑΘΑΝΑΣΙΟΣ ΛΕΒΕΝΤΗΣ: … (Δεν ακούστηκε)
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Εν πάση περιπτώσει, αυτό που θέλω να καταστήσω σαφές είναι ότι, εάν πράγματι υπήρχε τότε μία ακριβής καταγραφή και φωτογράφηση της οικοσκευής που έφυγε, τότε πραγματικά δεν θα υπήρχε αυτή η αντιδικία η οποία προκύπτει σήμερα.
      Από την άλλη πλευρά, εξήγησα στον κύριο συνάδελφο, ότι όλες οι λίστες που είδαν το φως της δημοσιότητας ήταν εξ αρχής γνωστές στο Υπουργείο. Και η λίστα του 1973, που έγινε επί χούντας και δημοσιεύθηκε στο Φ.Ε.Κ. υπήρχε, και η λίστα που κατέθεσε ο τέως βασιλιάς στο Δικαστήριο Ανθρωπίνων Δικαιωμάτων, η οποία αποτέλεσε και το αντικείμενο της αντιδικίας με το ελληνικό δημόσιο, υπήρχε στο Υπουργείο και ήταν, επίσης, δημοσιευμένη, και οι λίστες με τα πράγματα που εξαιρούντο, διότι ενέπιπταν στον αρχαιολογικό νόμο, μου ήταν γνωστές. Το ζήτημα, όμως, είναι ότι όλες αυτές οι λίστες αφ’ ενός δεν συνέπιπταν, και κυρίως, δεν περιελάμβαναν τα πρόσθετα αντικείμενα τα οποία ενεφανίσθησαν στο «CHRISTIE’S». 
      Εξήγησα από την πρώτη στιγμή, ότι αυτό που εμείς κάναμε, αφορούσε τα πρόσθετα αντικείμενα και όχι αυτά που είχαν χαρακτηρισθεί ως οικοσκευή, διότι για τα πρόσθετα δεν είχαμε καμία πληροφορία ως προς την προέλευσή τους. Πρέπει να πω, ότι αυτό είναι συνεπές, διότι στο Υπουργείο Πολιτισμού προσπαθούμε να προστατεύσουμε τα αντικείμενα της πολιτιστικής μας κληρονομιάς με όποιον τρόπο μπορούμε, είτε δημόσια είτε δικαστικά είτε εξώδικα. Αυτό κάναμε, και θέλω να γνωρίζει το Σώμα, ότι αυτή η υποσημείωση που έγινε με δημόσιο τρόπο, παγκοσμίως, δίνει τη δυνατότητα σε οποιονδήποτε Υπουργό ή σε οποιαδήποτε Κυβέρνηση, εφόσον αποδείξει ότι υπάρχουν αντικείμενα που παρανόμως εξήχθησαν από τη χώρα, να τα διεκδικήσει και να τα επανακτήσει. Αυτό είναι κάτι, το οποίο θεωρώ πολύ σημαντικό.
      ΑΘΑΝΑΣΙΟΣ ΛΕΒΕΝΤΗΣ: Αν τα βρει, θα τα πάρει.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Επίκαιρες ερωτήσεις δεύτερου κύκλου:
      Θα συζητηθεί η πρώτη με αριθμό 245/29-1-2007 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Απόστολου Κατσιφάρα προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις σε προσωπικό, σε Νοσοκομεία, Κέντρα Υγείας και Αγροτικά Ιατρεία του Νομού Αχαΐας κ.λπ..
      Αναλυτικότερα η επίκαιρη ερώτηση του κ. Κατσιφάρα έχει ως εξής: 
      «Τεράστια παραμένουν τα κενά σε προσωπικό σε όλα τα Νοσοκομεία, Κέντρα Υγείας και Αγροτικά Ιατρεία της Αχαΐας, με σοβαρές συνέπειες για ασθενείς, νοσηλευόμενους, αλλά και τους εργαζομένους, οι οποίοι πλέον αδυνατούν να κάνουν ακόμα και τη χρήση του ρεπό τους.
      Τα Νοσοκομεία πλέον του Νομού Αχαΐας αντιμετωπίζουν σοβαρές ελλείψεις προσωπικού νοσηλευτικού, βοηθητικού, διοικητικού, γιατρών. Τα Κέντρα Υγείας και τα Αγροτικά Ιατρεία του Νομού αδυνατούν να εξυπηρετήσουν τους ασφαλισμένους, ενώ κλειστές παραμένουν Ειδικές Μονάδες Νοσηλείας λόγω έλλειψης εξειδικευμένου προσωπικού, ιατρικού και νοσηλευτικού.
      Επίσης, οι ασθενείς και οι συνοδοί τους βρίσκονται σε απόγνωση, όταν χρειαστεί να νοσηλευτούν.
      Το Υπουργείο Υγείας συνεχώς εξαγγέλλει προσλήψεις και προσπαθεί να καλύψει τα κενά με συμβάσεις οκτάμηνες ή δεκαοκτάμηνες ή μέσω προγραμμάτων (stage και επίκουρων), κάτι όμως που δεν αποτελεί λύση.
      Ερωτάται ο κύριος Υπουργός:
      1. Ποιος είναι ο προγραμματισμός του Υπουργείου για την κάλυψη των κενών σε γιατρούς, νοσηλευτικό και διοικητικό προσωπικό στα Νοσοκομεία, τα Κέντρα Υγείας και τα Αγροτικά Ιατρεία του Νομού Αχαΐας για το 2007; Πρόκειται να καλυφθούν όλα τα κενά;
      2. Πότε θα ολοκληρωθούν οι εγκρίσεις των Οργανισμών των Νοσοκομείων Αχαΐας που εκκρεμούν και πόσες από τις προσλήψεις μόνιμου προσωπικού, που ανακοινώθηκαν, αφορούν την Αχαΐα;».
      Το λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, μου δίνεται η ευκαιρία πάλι να απαντήσω στην ερώτηση του συναδέλφου όσον αφορά το θέμα του προσωπικού και της υποστελεχώσεως, όπως αναφέρεσθε, των μονάδων υγείας ιδιαίτερα στην εκλογική σας περιφέρεια, στο Νομό Αχαϊας.
      Θα ήθελα, λοιπόν, να σας ενημερώσω -επειδή δεν ξέρω τα στοιχεία που έχετε και την ενημέρωση και την πληροφόρηση που σας έχουν δώσει- ότι το 2006 στο Γενικό Νοσοκομείο Αιγίου διορίστηκαν σε τακτικές θέσεις ένας επιμελητής Β΄ παθολογίας και ένας επιμελητής Β΄ χειρουργικής. 
      Στο Κέντρο Υγείας Ακράτας διορίστηκε ένας επιμελητής Β΄ γενικής ιατρικής. 
      Στο Γενικό Νοσοκομείο Πατρών «Άγιος Ανδρέας» διορίστηκαν δύο επιμελητές Β΄ παθολογίας, ένας νευρολογίας, ενδοκρινολογίας, οφθαλμολογίας, ιατρικής βιοπαθολογίας, ακτινοθεραπευτικής ογκολογίας, παθολογοανατομίας, παθολογίας, αιματολογίας, και ένας διευθυντής ουρολογίας. Δηλαδή, στο επίπεδο του «Αγίου Ανδρέα» έχουν διορισθεί σε τακτικές θέσεις δώδεκα γιατροί.
      Στο Κέντρο Ψυχικής Υγείας του Γενικού Νοσοκομείου Πατρών, στον «Άγιο Ανδρέα», έχει διορισθεί ένας επιμελητής Β΄ ψυχιατρικής. 
      Στο Κέντρο Υγείας Ερυμάνθειας έχει διορισθεί ένας επιμελητής Β΄ γενικής ιατρικής. 
      Στο Κέντρο Υγείας Καλαβρύτων έχουν διορισθεί δύο γιατροί επιμελητές Β΄ καρδιολογίας και παθολογίας. 
      Στο Γενικό Νοσοκομείο Πατρών έχουν διορισθεί τρεις επιμελητές παιδιατρικής και ένας επιμελητής Β΄ αναισθησιολογίας.
      Πάμε τώρα στο προσωπικό που έχει αυτήν τη στιγμή διορισθεί στο Νοσοκομείο «Άγιος Ανδρέας» στο επίπεδο της νοσηλευτικής υπηρεσίας. Έχετε κάνει ένα σφάλμα. Θα μου επιτρέψετε να το πω έτσι, διότι είναι και ο κ. Κοσιώνης που ενδιαφέρεται και αυτός, ως συντοπίτης σας, και η επίκαιρη ερώτησή του που θα συζητηθεί στη συνέχεια έχει το ίδιο ύφος. Αυτήν τη στιγμή, το 2007, βρισκόμαστε στην ευχάριστη θέση να έχουμε κεφαλαιοποιήσει όλες τις προηγούμενες προκηρύξεις, οι οποίες είχαν μεγάλη επιβράδυνση στην ολοκλήρωσή τους τόσο στο επίπεδο της νοσηλευτικής υπηρεσίας όσο και στο επίπεδο της διοικητικής υπηρεσίας, των διοικητικών υπαλλήλων. Και αυτό γιατί; Είναι οι παλιοί διαγωνισμοί ακόμα του 2003, του 2004, του 2005. Βρισκόμαστε στην ευχάριστη θέση, όπως είπα και προχθές, μέσα σ’ ένα πολύ μικρό χρονικό διάστημα, που αποτελεί ρεκόρ για τα χρονικά του Α.Σ.Ε.Π., που μέσα σε δυόμισι μήνες ολοκλήρωσε την τελευταία προκήρυξη, που κάναμε το Νοέμβριο του 2006 και έτσι μέχρι τις 15-20 Φεβρουαρίου έχουμε πλήρως τα ονόματα του τελευταίου διαγωνισμού, που θα στελεχώσουν τα νοσοκομεία και τις μονάδες μας. Στη δευτερολογία μου θα συνεχίσω.
      ΠΡΟΕΔΡΕΥΩΝ (Γεώργιος Σούρλας): Ο κ. Κατσιφάρας έχει το λόγο.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, παρουσιάζετε μία εικονική πραγματικότητα. Δεν ξέρω εάν είναι σκόπιμη η επιλογή σας, η πραγματικότητα, όμως, είναι εντελώς διαφορετική.
      Οι ελλείψεις σε προσωπικό είναι τεράστιες, οι εργαζόμενοι που δουλεύουν στα νοσοκομειακά ιδρύματα το αντιλαμβάνονται και επίσης οι ασθενείς χρήστες βλέπουν να μην εισπράττουν την ποιότητα στην υγεία τους, παρά μεγάλες καθυστερήσεις, αδιέξοδα και νιώθουν εντελώς παραπεταμένοι, νιώθουν ότι το κράτος δεν δουλεύει γι’ αυτούς, όπως πρέπει να δουλέψει. 
      Κύριε Πρόεδρε, η Πάτρα, είναι ένας από τους σοβαρούς «κόμβους» υγείας, με σοβαρές υποδομές και με μεγάλες δυνατότητες. Όμως, η πραγματικότητα από την πολιτική του Υπουργείου σε σχέση με τις δυνατότητες δεν βοηθιέται. Επί της ουσίας, επειδή δεν απαντήσατε, κύριε Υπουργέ, χρωστάτε, ναι ή όχι, είκοσι χιλιάδες ημέρες για ρεπό και άδειες στο πανεπιστημιακό Νοσοκομείο του Ρίου; Και πώς προέκυψαν αυτά; Έχει προσωπικό; Αν είχε, θα χρωστούσατε; Και πώς το αντιμετωπίζει η πολιτική ηγεσία του Υπουργείου; Επίσης, χρωστάτε πέντε χιλιάδες ρεπό και άδειες στο Νοσοκομείο του Άγιου Ανδρέα; Πώς προέκυψαν αυτά; Υπήρχε προσωπικό και δεν δούλευε ή δεν υπήρχε προσωπικό; Παραμένουν, κύριε Υπουργέ, ναι ή όχι κλειστές οι ειδικές μονάδες νοσηλείας από ελλείψεις προσωπικού; Η μονάδα εντατικής θεραπείας παίδων στο Νοσοκομείο του Ρίου παραμένει κλειστή, γιατί δεν υπάρχει προσωπικό; Η μονάδα εντατικής θεραπείας του Νοσοκομείου «Αγίου Ανδρέα», ενώ έχει δυνατότητα να αναπτυχθεί σε δέκα κρεβάτια, γιατί παραμένει μόνο στα πέντε, τη στιγμή που υπάρχει τόσο μεγάλο κενό σε όλη τη χώρα μας σε επίπεδο Μ.Ε.Θ.; Η καρδιολογική κλινική του Νοσοκομείου Αιγίου παραμένει κλειστή, ναι ή όχι από την έλλειψη προσωπικού; Η καρδιοθωρακολογική, η οφθαλμολογική, η δερματολογική κλινική του Νοσοκομείου του Ρίου, όλες αυτές οι κλινικές καλύπτονται με ένα μόνο νοσηλευτή; Παραμένει το «Καραμανδάνειο» χωρίς καρδιολόγο, χωρίς πνευμονολόγο, χωρίς οφθαλμίατρο, ναι ή όχι; 
      Επίσης, κύριε Υπουργέ, δεν απαντήσατε σε σχέση με τους κανονισμούς. Γιατί δεν τους εγκρίνει το Υπουργείο  Υγείας και Πρόνοιας; Έχουν ολοκληρωθεί οι διαδικασίες εδώ και δύο χρόνια. Ποια η σκοπιμότητα; 
      Κύριε Υπουργέ, εξαγγέλλετε προσλήψεις αλλά προσλήψεις στην ουσία δεν κάνετε. Ακόμη και αυτές τις χίλιες επτακόσιες σε μόνιμο προσωπικό, είναι οι προσλήψεις που είχατε εξαγγείλει εδώ και δύο χρόνια, δηλαδή το 2004 και το 2005. Ανακυκλώνετε υποσχέσεις, αλλά η πραγματικότητα είναι διαφορετική. Απαξιώνεται η δημόσια υγεία, υποβαθμίζεται η λειτουργία των νοσοκομείων, των κέντρων υγείας, των αγροτικών ιατρείων και ιδίως των νοσοκομείων της περιφέρειας.
      Κύριε Υπουργέ, παραλάβατε τη πιο σοβαρή μεταρρύθμιση, που έγινε στην ιστορία της χώρας μας, που είναι το Ε.Σ.Υ.. Θεωρώ ότι η πολιτική σας είναι αδιέξοδη, δεν εξυπηρετεί τις πραγματικές ανάγκες της ελληνικής περιφέρειας και των χρηστών και επίσης δεν μπορούμε να αρκεστούμε ακόμα μια φορά σε υποσχέσεις χωρίς αντίκρισμα, κάτι που το έχετε συνηθίσει τελευταία και όχι μόνο στο Υπουργείο  Υγείας, αλλά σε όλα τα επίπεδα της δημόσιας ζωής. Οι πάσχοντες δεν θέλουν άλλες υποσχέσεις.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Υγείας έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, θέλω να σας ενημερώσω ότι η πολιτική μας δίνει διέξοδα στα αδιέξοδα   που κληρονομήσαμε. Και βέβαια η ενημέρωσή σας δεν είναι τόσο επικαιροποιημένη, γιατί σας είπα ακριβώς πώς λειτουργούν τα τμήματα. Όχι ότι είμαι ευχαριστημένος από όλη την κατάσταση στελεχώσεως των νοσοκομείων, είναι υποστελεχωμένες οι μονάδες μας και δημόσια θα το λέω και πάλι και θα το επαναλαμβάνω ότι έχουμε ιδιαίτερη ευγνωμοσύνη  σε όλους τους λειτουργούς της υγείας, που καταβάλλουν υπεράνθρωπες προσπάθειες για να καλύψουν τις ανάγκες των νοσηλευομένων. Όμως, έχουμε και τις μαρτυρίες όλων των συμπολιτών σας, αλλά και όλων των Ελλήνων, των ποιοτικά αναβαθμισμένων δεικτών υγείας παρά τις ελλείψεις, που ενδεχομένως υπάρχουν. Στο Νοσοκομείο του «Αγίου Ανδρέα» εντός ολίγου χρονικού διαστήματος, μέχρι τις 15 Φεβρουαρίου, από τον κατάλογο αυτών, που ήδη έχουν εγκριθεί προς πρόσληψη, θα έχει ακριβώς δώδεκα  νοσηλευτές, το ίδιο το Κέντρο Υγείας Καλαβρύτων –είναι ένας μεγάλος αριθμός- όπως επίσης και το Γενικό Νοσοκομείο Αιγίου και ολοκληρώνονται οι προσλήψεις σε επίπεδο διοικητικού προσωπικού.
      Όσον αφορά το θέμα των οργανισμών. Οι οργανισμοί, ναι, μεν έχουν σταλεί στο Υπουργείο, δεν είναι εγκεκριμένοι από το Γενικό Λογιστήριο του Κράτους, από το Υπουργείο Οικονομίας, διότι και εμείς επεξεργαζόμαστε τους οργανισμούς, γιατί θέλουμε με μία τεχνοκρατική προσέγγιση των απαιτήσεων, που έχουν οι υπηρεσίες, να διαμορφώσουμε έναν οργανισμό μοντέρνο, σύγχρονο με τις απαιτήσεις που έχει το κάθε νοσοκομείο. Γι’ αυτό υπάρχει αυτή η βελτίωση, σύμφωνα με τις απαιτήσεις των υπηρεσιών, που μας έχουν υποβάλει. Βέβαια, αν πάμε στη δική σας συλλογιστική ότι δεν έχει διοριστεί κανείς και δεν υπάρχει κανείς, θα έπρεπε να είχαν κλείσει όλα τα νοσοκομεία. Δεν θα έπρεπε να λειτουργεί τίποτα. Ε, αντιληφθείτε, λοιπόν….
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ…
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να πάρετε άδεια από το Προεδρείο, κύριε συνάδελφε. Δεν θα διακόπτετε όποτε θέλετε εσείς. Να μάθετε να μας ακούτε και νομίζω πως όταν μας ακούτε και πληροφορείστε σωστά…
      ΠΡΟΕΔΡΕΥΩΝ (Γεώργιος Σούρλας): Κύριε Κατσιφάρα, τις διακοπές δεν τις επιτρέπει ο Κανονισμός. Θα τα πείτε ιδιαιτέρως. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …μπορείτε να ενημερώσετε τους συμπολίτες σας. 
      Όσον αφορά το θέμα του προσωπικού υπάρχουν συγκεκριμένες προκηρύξεις και αναφερθήκαμε κιόλας στις προκηρύξεις, που είχαν και το 2003 και το 2004 και το 2005 και το 2006. Ε, πιστέψτε τα λόγια μας κάποια φορά, γιατί σας είπα, αψευδής μάρτυρας αυτών που λέμε εμείς, είναι η λειτουργία των νοσοκομείων και ξέρουμε ότι υπάρχουν προβλήματα.
      Όσον αφορά για Μ.Ε.Θ. που είπατε, ναι, έχετε δίκιο. Και προχθές πιστεύω ότι και εσείς ψηφίσατε αυτό που πέρασε η Κυβέρνηση ότι το 40% των νοσηλίων, των νοσηλευομένων σε Μ.Ε.Θ. με ειδικό λογαριασμό και στις πανεπιστημιακές και στις κλινικές του Ε.Σ.Υ., θα έχουμε τη δυνατότητα να καλύψουμε τις ανάγκες των Μ.Ε.Θ.. Έτσι θα δείτε ότι μέσα σ’ ένα χρονικό διάστημα δύο μηνών θα έχουν λειτουργήσει, τουλάχιστον, ογδόντα με εκατό κρεβάτια Μ.Ε.Θ..
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Δεύτερη είναι η επίκαιρη ερώτηση με αριθμό 248/29.1.2007 του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη χρηματοδότηση και τη στελέχωση με μόνιμο προσωπικό νοσοκομειακών ιδρυμάτων κ.λπ.. 
      Η επίκαιρη ερώτηση του κυρίου συναδέλφου σε περίληψη έχει ως εξής:
      «Η κρατική υποχρηματοδότηση των δημόσιων νοσοκομείων, οι τεράστιες ελλείψεις σε νοσηλευτικό και άλλων ειδικοτήτων προσωπικό, έχουν σοβαρές συνέπειες, που αφορούν τη λειτουργία των νοσοκομειακών ιδρυμάτων και την εντατικοποίηση της δουλειάς των εργαζομένων όπως στο «ΣΩΤΗΡΙΑ», το «Αμαλία Φλέμιγκ», το «Αγλαΐα. Κυριακού» και το «ΔΡΟΜΟΚΑΪΤΕΙΟ».
      Είναι χαρακτηριστικό ότι στο «Αγλαΐα. Κυριακού», μειώνονται οι νεογνολογικές κλίνες από τριάντα σε είκοσι και τα χειρουργικά τραπέζια από δώδεκα σε δέκα, ενώ στο «ΔΡΟΜΟΚΑΪΤΕΙΟ»  καταργούνται διακόσιες δεκαεπτά οργανικές θέσεις, τη στιγμή που αδυνατεί να αντιμετωπίσει το σύνολο των εισαγγελικών εντολών για την εισαγωγή ασθενών.
      Ερωτάται ο κύριος Υπουργός, ποια άμεσα μέτρα θα πάρει, για την πλήρη χρηματοδότηση των νοσοκομείων και την άμεση στελέχωσή τους με μόνιμο προσωπικό».
      Το λόγο έχει ο Υφυπουργός Υγείας κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Στην ερώτησή σας, κύριε συνάδελφε, στο νοσοκομείο «ΣΩΤΗΡΙΑ», «Αμαλία Φλέμιγκ» και «ΔΡΟΜΟΚΑΪΤΕΙΟ», θα ήθελα να σας πω ότι τα νούμερα που έχουμε εμείς για να έχετε την ενημέρωση, ακριβώς, από πλευράς στελεχιακού δυναμικού που βρίσκονται τα νοσοκομεία. 
      Το 2006 εγκρίθηκαν αποφάσεις πρόσληψης επικουρικών γιατρών, στο μεν «Αγλαΐα. Κυριακού» έχουμε ένα αριθμό της τάξεως των δεκαέξι γιατρών, που είναι στις ειδικότητες της χειρουργικής παίδων, εννέα στην ειδικότητα της παιδιατρικής, ένα στην ειδικότητα βιοπαθολογίας, δύο στην ειδικότητα της ενδοκρινολογίας, ορθοπεδικής, ακτινοδιαγνωστικής, ένας επιμελητής Β΄. Στο «Αμαλία Φλέμιγκ» είναι ένας επικουρικός και επίσης στο γενικό νοσοκομεία «ΣΩΤΗΡΙΑ», να μη σας αναφέρω τις ειδικότητες αιματολογία, χειρουργική, πνευμονολογία, είναι της τάξεως των οκτώ γιατρών, ενώ στο «ΔΡΟΜΟΚΑΪΤΕΙΟ» είναι τέσσερις ψυχίατροι, εκτός των θέσεων των οργανικών που έχουν καταλάβει με τακτική κλήρωση από την κρίση των Σ.Κ.Ε.Ι.Ο.Π.Ν.Ι. στο επίπεδο της νοσηλευτικής υπηρεσίας που ολοκληρώνεται όπως είπα και στην προηγούμενη ερώτηση του συναδέλφου κ. Κατσιφάρα αλλά και προχθές απάντησα στο θέμα αυτό. 
      Για μεν το νοσοκομείο «ΣΩΤΗΡΙΑ» είναι εβδομήντα μία θέσεις του κλάδου Τ.Ε. και Δ.Ε. νοσηλευτριών, που ολοκληρώνονται αυτές οι προσλήψεις περί το μήνα Φεβρουάριο. Όπως επίσης στο νοσοκομείο «Αγλαΐα Κυριακού» είναι τριάντα θέσεις σε επίπεδο Π.Ε., Τ.Ε., Δ.Ε. και στο νοσοκομείο «Αμαλία Φλέμιγκ», αυτήν τη στιγμή στο ίδιο χρονικό διάστημα θα ολοκληρωθεί η πρόσληψη των περίπου σαράντα θέσεων σε επίπεδο Τ.Ε. επισκεπτριών, δύο θέσεων και δέκα εννέα θέσεων του κλάδου Δ.Ε.. Το διοικητικό προσωπικό στους διαγωνισμούς τους παλιούς τους οποίους προανέφερα, για μεν το νοσοκομείο «Αγλαΐα Κυριακού» ολοκληρώθηκε η διαδικασία για την πρόσληψη δεκαεννέα ατόμων σ’ όλους τους κλάδους, Δ.Ε. χειριστών- εμφανιστών. Διοικητικό – λογιστικό, ειδικότητα ξυλουργού, κλ.π. δεκαεννέα  θέσεις. Για το νοσοκομείο «Αμαλία Φλέμινγκ» είναι δεκατέσσερα άτομα στη διοικητική υπηρεσία και είκοσι ένα άτομα της διοικητικής υπηρεσίας θα στελεχώσουν το νοσοκομείο «ΣΩΤΗΡΙΑ». 
      Μ’ αυτές, ακριβώς, τις προσλήψεις που γίνονται από τους διαγωνισμούς τους παλιούς, που εδώ μπορούμε να πούμε και να συμφωνήσουμε ότι υπήρξε μεν καθυστέρηση από το Α.Σ.Ε.Π. και αυτό οφείλονταν, διότι ένα συμβούλιο πάντοτε αποκτά μια δυνατότητα ευελιξίας και γνώσης του αντικειμένου με το οποίο ασχολείται, απεκτήθη ήδη μία πείρα μεγάλη και γι αυτό δεν πετροβολούμε εμείς το Α.Σ.Ε.Π.. Και αυτό το απέδειξε ο πρόεδρος του συμβουλίου προς τιμή του, που μέσα σε δυόμισι μήνες ολοκλήρωσε τον τελευταίο διαγωνισμό που ήταν χίλια εννιακόσια πενήντα άτομα. Αυτό λέει πάρα πολλά. 
      ΠΡΟΕΔΡΕΥΩΝ (Γεώργιος Σούρλας):  Ο Αντιπρόεδρος κ. Κοσιώνης έχει το λόγο. 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε. 
      Κύριε Υπουργέ, δεν έχει προσωπική αιχμή αυτό. Ο τρόπος με τον οποίο απαντάτε σε τέτοια φλέγοντα ζητήματα, είναι σαν να μην υπάρχει πρόβλημα και όλοι αυτοί που διαμαρτύρονται και οι χρήστες υπηρεσιών υγείας και οι εργαζόμενοι εκεί. Είναι σαν να μην υπάρχει πρόβλημα.
      Υπάρχουν δύο βασικά προβλήματα τα οποία γνωρίζει όλος ο κόσμος, τα γνωρίζετε και εσείς πάρα πολύ καλά. Το ένα είναι το θέμα της υποχρηματοδότησης και το άλλο είναι η έλλειψη προσωπικού. 
      Ήθελα να πω κάτι το οποίο φαίνεται λίγο παράδοξο αλλά για να το ακούσουν, όσοι μπορούν να το ακούσουν, στο θέμα της υποχρηματοδότησης.
      Για το νοσοκομείο «ΣΩΤΗΡΙΑ» έχουν γίνει αναθέσεις σε ιδιωτικές υπηρεσίες, για την ασφάλεια του Κέντρου Υγείας Καλυβίων, για εξωτερικό συνεργείο γενικών καθηκόντων, για υπηρεσία καθαρισμού και βοηθητικών εργασιών μαγειρείων, εξωτερικές επιχειρήσεις, ιδιωτικές επιχειρήσεις και πασίγνωστες μάλιστα. Και όχι με μικρά ποσά, κύριε Υπουργέ, αλλά με ποσά ανατριχιαστικά. Και αναρωτιέται κανείς. Αυτό βέβαια έχει αρχίσει από το 2003, οφείλω να το ομολογήσω. Αλλά αυτό σημαίνει ότι το δημόσιο δίνει χρήματα. Πού δίνει; Δίνει φυσικά μέσα στα πλαίσια της σύμπραξης δημόσιου και ιδιωτικού τομέα. Και από αυτά τα πράγματα όμως δημιουργείται μια δυσφήμηση του δημόσιου τομέα, έτσι ώστε να σας διευκολύνει στις συμπράξεις δημόσιου και ιδιωτικού τομέα. 
      Για το νοσοκομείο Σωτηρία που είπατε, εγώ θα σας πω δύο κατηγορίες μόνο. Στην κατηγορία Δ.Ε. εργάζονται τριακόσιοι δεκαεπτά, ενώ οργανικές θέσεις είναι επτακόσιες σαράντα πέντε. Στην κατηγορία Τ.Ε. οι οργανικές θέσεις είναι τετρακόσιες δεκαπέντε και εργάζονται διακόσιοι εβδομήντα πέντε, πέρα από το ότι σε αυτό το χρονικό διάστημα εκατόν είκοσι εργαζόμενοι έφυγαν λόγω συνταξιοδότησης κλπ. και έπρεπε να αναπληρωθούν οι θέσεις και δεν έχουν αναπληρωθεί ούτε πενήντα τέσσερις, χωρίς να ξέρουν που έχουν πάει. 
      Στο «Αγλαΐα Κυριακού», αυτό που συζητούσαμε την προηγούμενη φορά ότι ελαττώνονται τα νεογνολογικά κρεβάτια κατά δέκα και ελαττώνονται τα χειρουργικά τραπέζια κατά δύο με απόφαση του Διοικητικού Συμβουλίου, όχι των εργαζομένων. Αυτό δεν είναι επικίνδυνο πράγμα; Και οι ελλείψεις που υπάρχουν είναι πάνω από διακόσιες ογδόντα. Στο Φλέμιγκ το ίδιο. Και εκεί φεύγουν άνθρωποι οι οποίοι είχαν προσληφθεί με οκτάμηνες συμβάσεις ή ένα χρόνο. Έχει σχέση με αυτό που είπατε πιο μπροστά, τι προσλαμβάνετε. Δηλαδή, παραδείγματος χάριν επικουρικούς γιατρούς ή άλλες κατηγορίες και οκτώ μήνες σε νοσηλευτικές μονάδες που δεν προλαμβάνουν καν να προσαρμοστούν στο περιεχόμενο γιατί δεν είναι να κατεβάζουν δείκτες της Δ.Ε.Η. κύριε Υπουργέ. Μέχρι που να προσαρμοστούν, απολύονται. Και καταλαβαίνετε ότι είναι πάρα πολύ δύσκολο πράγμα αυτό το οποίο δημιουργείται και χρειάζονται ριζικά μέτρα τα οποία δεν είναι ότι είναι αδύνατο. Και για το Α.Σ.Ε.Π. που είπατε, πριν από ένα χρόνο το είχα πει και άλλη φορά, υπήρχε διαμαρτυρία των εργαζομένων ότι δεν μπορούμε να εκπληρώσουμε όλες αυτές τις υποχρεώσεις λόγω έλλειψης προσωπικού και τεχνολογικού εξοπλισμού. 
      Αν λοιπόν θέλατε –και είναι από χρόνια πολλά αυτό το πράγμα, η έλλειψη νοσηλευτικού και επιστημονικού προσωπικού-  θα το είχατε κάνει. Άλλος είναι ο στόχος, η σύμπραξη δημόσιου και ιδιωτικού τομέα και η υποβάθμιση της δωρεάν παροχής περίθαλψης στον ελληνικό λαό. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε πολύ κύριε Κοσιώνη.
      Κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ κύριε συνάδελφε, σέβομαι την επιχειρηματολογία σας η οποία βέβαια είναι δομημένη ακριβώς πάνω και στην ιδεολογική σας θεώρηση. Πρέπει όμως να ξέρουμε ότι τα πράγματα έχουν αλλάξει, είτε το θέλουμε είτε δεν το θέλουμε, είτε μας αρέσουν είτε δεν μας αρέσουν. Το νοσοκομειακό πλέον μοντέλο έχει αλλάξει. Πάνε οι εποχές που οι οργανισμοί περιελάμβαναν σε πάρα πολλές ειδικότητες μέσα στο νοσοκομείο, πολυάριθμες συνθέσεις, άτομα πολλά, διότι δεν υπήρχαν και μέσα τεχνολογικά για να μπορέσουν να προσφέρουν αυτές τις υπηρεσίες, όπως επί παραδείγματι στην καθαριότητα, όπως στην εστίαση. Άλλαξαν τα πράγματα. Τα σύγχρονα νοσοκομεία, τα μοντέρνα πλέον, κινούνται με τρεις υπηρεσίες. Με την ιατρική υπηρεσία, τη νοσηλευτική υπηρεσία, τη διοικητική υπηρεσία. Όλες οι άλλες υπηρεσίες που έχουν τα νοσοκομεία, υποστηρικτικές, δίνονται στον ιδιωτικό τομέα. Σε όλα τα νοσοκομεία του κόσμου αυτό γίνεται. Ήδη έχει αρχίσει και καθιερώθηκε και εδώ και είναι προς τιμή του ΠΑ.ΣΟ.Κ. και με τον ν. 2889 ο Αλέκος Παπαδόπουλος που έφερε τέτοια μοντέλα διαχείρισης μέσα στα νοσοκομεία. 
      Είπατε για τα Καλύβια. Ναι, το Κέντρο Υγείας Καλυβίων, στη μνήμη της Σπυράκη που το ονομάσαμε, δεν θα έπρεπε να λειτουργήσει; Το λειτουργήσαμε. Με δύο βάρδιες λειτουργεί από τις οκτώ το πρωί έως τις έντεκα το βράδυ και βεβαίως η φύλαξή του και καθαριότητά του είναι σε ιδιωτικά συνεργεία για τα οποία έχει την επιμέλεια το νοσοκομείο «ΣΩΤΗΡΙΑ». 
      ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Έστω και εάν το κόστος είναι μεγαλύτερο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το κόστος κύριε Κοσιώνη, επειδή το έχω διαχειριστεί το θέμα από κοντά, από το 1989 – 90, όπως θα θυμάται ο κ. Σούρλας που ήταν Υπουργός, το κόστος στις υπηρεσίες αυτές, αφού βέβαια υπάρχει έλεγχος - αν δεν υπάρξει έλεγχος και εποπτεία μιλάμε για μια άλλη υπόθεση- εφόσον, όμως, υπάρχει έλεγχος και εποπτεία διαχειριστική από το νοσοκομείο, στοιχίζει τουλάχιστον πέντε φορές λιγότερο από ότι θα στοίχιζε το αντίστοιχο προσωπικό του δημόσιου τομέα. Θα μου πείτε ότι αυτό εσάς δεν σας καλύπτει. Εμείς όμως λέμε ότι οι υπηρεσίες μας, οι νοσοκομειακοί σχηματισμοί, λειτουργούν. Διότι εάν υπήρχαν αυτά τα νούμερα τα οποία εσείς λέτε, μοιραίως δεν θα μπορούσαν να λειτουργήσουν. 
      Άρα λοιπόν ερωτητέον είναι γιατί λειτουργούν. Λειτουργούν ακριβώς διότι αυτό το προσωπικό εντατικοποιεί μεν την εργασία του, αλλά αποδίδει. Και με το προσωπικό το οποίο εμείς επικουρικά του δίνουμε τη δυνατότητα και στελεχώνουμε τις μονάδες αυτές, γίνεται η ποιοτική αναβάθμιση των υπηρεσιών υγείας σε όλους τους νοσοκομειακούς μας σχηματισμούς, είτε λέγονται νοσοκομεία, είτε λέγονται κέντρα υγείας, είτε περιφερειακά ιατρεία. 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε κύριε Υπουργέ.
      Κύριοι συνάδελφοι, ο Βουλευτής Δράμας κ. Τζίμας Μαργαρίτης ζητά ολιγοήμερη άδεια απουσίας στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ : Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας):  Η Βουλή ενέκρινε τη ζητηθείσα άδεια.
      Τρίτη είναι η με αριθμό 253/29-1-2007 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τον Υπουργό Απασχόλησης και Κοινωνικής Προστασίας, σχετικά με το κλείσιμο της βιομηχανίας ξύλου «Βαλκάν-Εξπόρτ» κ.λπ..
      Το περιεχόμενο της επίκαιρης ερώτησης της κυρίας συναδέλφου έχει ως εξής: 
      «Άλλη μια παραδοσιακή βιομηχανία, η μονάδα κατεργασίας ξύλου «ΒΑΛΚΑΝ- ΕΧPORT» στη Ν. Αγχίαλο Θεσσαλονίκης φαίνεται ότι οδηγείται σε «λουκέτο», για να προστεθεί έτσι στον μακρύ κατάλογο των επιχειρήσεων που κλείνουν στην περιοχή και αυξάνουν τα ποσοστά της ανεργίας. Τον περασμένο Νοέμβριο και Δεκέμβριο, η διοίκηση είχε προχωρήσει στην απόλυση οκτώ εργαζομένων στο πλαίσιο του νόμου που της επιτρέπει να απολύει τέσσερα άτομα κάθε μήνα και δεν δέχτηκε ποτέ να συζητήσει το αίτημα για την ανάκληση των οκτώ αυτών απολύσεων. Σε σχετική μας τότε ερώτηση για το «αν το Υπουργείο προτίθεται να εξετάσει τους λόγους για τους οποίους η ΒΑΛΚΑΝ ΕΧPORT προχώρησε στις οκτώ απολύσεις και αν θα παρέμβει για την αποτροπή τους» δεν μας δόθηκε ουσιαστικά καμία απάντηση.
      Ακόμη και η τριμερής συνάντηση μεταξύ των ιδιοκτητών των εργαζομένων και του Υπουργείου ολοκληρώθηκε μόλις προχθές μετά από τρεις αναβολές, στην οποία και πάλι η διοίκηση εμφανίστηκε αμετακίνητη στην απόφασή της να μειώσει σταδιακά το προσωπικό τους επόμενους έξι μήνες, να σταματήσει την παραγωγική διαδικασία και να αξιοποιήσει το ακίνητο, όπου λειτουργεί σήμερα το εργοστάσιο. Και μόνο ως κίνηση καλής θέλησης ενημέρωσε τους εργαζόμενους ότι αναστέλλει τις νέες απολύσεις που σκόπευε να κάνει στους επόμενους δύο μήνες. «Οδηγούμαστε μαθηματικά σε λουκέτο, μια ακόμη μεγάλη, αλλά και σύγχρονη βιομηχανία να κλείνει, προσθέτοντας καινούργιους ανέργους», επισημαίνει η διοίκηση του Εργατικού Κέντρου Θεσσαλονίκης και προσθέτει ότι «η ευθύνη δεν βαρύνει μόνο τον ιδιοκτήτη, αλλά και την Κυβέρνηση που έχει τον τρόπο, αλλά δεν έχει τη βούληση να το σταματήσει».
      Μετά από αυτά ερωτάται ο κύριος Υπουργός: 
      Προτίθεται να παρέμβει αποτελεσματικά, ώστε να συνεχίσει τη λειτουργία του το εργοστάσιο της ΒΑΛΚΑΝ-ΕXPORT και να αποτραπούν οριστικά νέες απολύσεις εργαζομένων;»
      Στην επίκαιρη ερώτηση της κ. Ξηροτύρη θ’ απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κύριε Πρόεδρε, η «ΒΑΛΚΑΝ-EXPORT» πράγματι το Νοέμβριο του 2006 προχώρησε σε ομαδικές απολύσεις βάσει του ν. 1385/83 και κάνει χρήση του 2%. Οι εργαζόμενοι που απελύθησαν ζήτησαν συνάντηση συμφιλιωτική στο Υπουργείο. Έγινε συνάντηση στις 20 Δεκεμβρίου, η οποία συνεχίστηκε στις 16 Ιανουαρίου και στις 24 Ιανουαρίου. Το Υπουργείο δε, εκτιμώντας και με την ευαισθησία που το διακρίνει, έστειλε το Γενικό Γραμματέα κ. Κοντό και έτσι στις τρεις αυτές συναντήσεις προήδρευε ο Γενικός Γραμματέας του Υπουργείου Απασχόλησης κ. Κοντός. 
      Βέβαια, η εταιρεία αποδέχθηκε, κυρία Ξηροτύρη, την πρόταση του Υπουργείου και ανέστειλε τις απολύσεις βάσει του ν. 1387 του 2%, που δικαιούται να το κάνει, για το Γενάρη και το Φλεβάρη, ώσπου να τελειώσουν οι διαβουλεύσεις. Αυτό είναι σίγουρο και χαίρομαι που συμφωνείτε. 
      Κυρία Ξηροτύρη, αυτή η χώρα έχει νόμους και οι νόμοι εφαρμόζονται. Εμείς παρεμβαίνουμε εκεί που δεν εφαρμόζονται οι νόμοι, εκεί που καταστρατηγούνται οι νόμοι. Είναι γεγονός, όμως, ότι εδώ ο άνεργος είναι άνεργος. Είτε νόμιμα είτε παράνομα είναι άνεργος. Είτε το ποσοστό αυξάνεται είτε μειώνεται, δεν είναι 8,3% άνεργος, είναι 100% άνεργος. Γι’ αυτό, λοιπόν, το Υπουργείο παρεμβαίνει. 
      Και θέλω να σας πω ότι μας αδικείτε, γιατί τα ποσοστά της ανεργίας πέφτουν, κυρία Ξηροτύρη. Είναι σε πτωτική τάση η ανεργία. Εμείς είχαμε την ατυχία ως Κυβέρνηση σ’ αυτά τα τρία χρόνια και ιδιαίτερα το 2004 και το 2005, κύριε Πρόεδρε, να έχουμε ένα «τσουνάμι» ομαδικών απολύσεων ή, όπως το λέτε στην ερώτησή σας, λουκέτα, τα οποία δεν ήταν για άλλους λόγους. Ήταν ογδόντα επιχειρήσεις με «φούσκες» του Χρηματιστηρίου, όπως έχω ξαναπεί και το ξέρετε καλά. Δηλαδή, ένα παράδειγμα, για να λέμε και το ονοματάκι τους: Η «ΔΑΡΙΓΚ» ή «SEX FORM» είναι γνωστές περιπτώσεις του Χρηματιστηρίου, η «ΑΝΚΕΡ», «ΚΕΡΑΝΗΣ». Ουκ έστιν αριθμός. Στις πλάτες των εργαζομένων «θαλασσοδάνεια» πολλών επιχειρήσεων. Η «ΑΛΤΕ». Και λέω στοιχεία συγκεκριμένα τα οποία έχω πάρει από τον εισαγγελέα. 
      Τι έγινε λοιπόν; Όλες αυτές οι απολύσεις έσκασαν σ’ αυτήν την Κυβέρνηση. Και προσπαθήσαμε σ’ αυτά τα τρία χρόνια –και πιστεύω ότι τα καταφέραμε- να βοηθήσουμε, να δρομολογήσουμε και να οδηγήσουμε από την ανεργία στην απασχόληση αυτούς που πραγματικά χρησιμοποιήθηκαν από κάποιους επιτήδειους.
      Άρα, λοιπόν, η ανεργία είναι σε πτωτική τάση. Παλεύουμε καθημερινά και προσπαθούμε το ισοζύγιο προσλήψεων και απολύσεων να είναι υπέρ των προσλήψεων και νομίζω αυτό το πετυχαίνουμε.
      ΠΡΟΕΔΡΕΥΩΝ (Γεώργιος Σούρλας):  Ευχαριστώ, κύριε Υπουργέ.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κύριε Υπουργέ, η πολιτεία, οι κυβερνήσεις κατά κύριο λόγο είναι για να προστατεύουν τους εργαζόμενους, τους πολλούς, αυτούς που πλήττονται και οι περισσότεροι νόμοι έχουν γίνει για την προστασία των εργαζομένων. Αν δούμε την ιστορία της «ΒΑΛΚΑΝ-EXPORT», από το 1999 άλλαξε ιδιοκτήτη, από 1.000 εργαζόμενους που είχε, παραδόθηκε με 360 εργαζόμενους και σήμερα είναι 55. Σήμερα ανακοινώνει η εταιρεία, προκειμένου να μην έχει πρόβλημα με τις μετοχές της, ότι η διοίκηση της «ΒΑΛΚΑΝ-EXPORT» αποφάσισε τη σύσταση θυγατρικής εταιρείας στη Βουλγαρία με την επωνυμία «ΒΑΛΚΑΝ-ΒΟΥΛΓΑΡΙΑ». Σκοπός της «ΒΑΛΚΑΝ-ΒΟΥΛΓΑΡΙΑ» θα είναι οι αγοραπωλησίες ακινήτων, κατασκευή και ανάπτυξη αστικών οικοδομών και οικισμών. 
      Εμείς, κύριε Υπουργέ, θα είμαστε παρατηρητές; Δηλαδή, έφθασε στους πενήντα πέντε εργαζόμενους. Μία παραδοσιακή βιομηχανία κατασκευής ξύλου τώρα γίνεται εταιρεία real estate. Και βέβαια λέει στέλεχος της εταιρείας ότι αλλάζει αντικείμενο και δημιουργούνται λαμπρές προοπτικές για το μέλλον. Η επένδυση του ’99 δεν θα πάει χαμένη, γιατί θα αξιοποιήσουμε το ακίνητο. Αυτοί οι καημένοι οι εργαζόμενοι; Τίποτα. Από χίλιους, τρακόσιους και από τρακόσιους, πενήντα πέντε και τώρα μηδέν. Κανένας δεν τους σκέπτεται αυτούς. Αυτοί δεν έδωσαν τη ζωή τους γι’ αυτό εδώ το πράγμα; 
      Και τώρα τι κάνουμε; Οικιστικές δραστηριότητες κ.λπ.. Μπίζνες, κύριε Υπουργέ, οι οποίες δεν απασχολούν εργαζόμενους. Απλώς δημιουργούν νέες «φούσκες» στο Χρηματιστήριο, αύξηση του μετοχικού κεφαλαίου, ξανά αύξηση του μετοχικού κεφαλαίου κ.λπ.. 
      Το 2000 είχε υποσχεθεί η τότε διοίκηση ότι θα κάνει μία επένδυση 60.000.000 ευρώ για μια καινούρια μονάδα ινοσανίδων που εμείς πιστεύαμε –και οι εργαζόμενοι το λένε αυτό- ότι θα μπορούσε να ανασάνει το εργοστάσιο και να μπορέσει και την εσωτερική αγορά να καλύψει και τη διεθνή αγορά. Δεν το έκανε όμως. 
      Από την άλλη πλευρά, κύριε Υπουργέ, βεβαίως οι νόμοι έχουν γίνει, για να τηρούνται, αλλά όχι για να τηρείται  ο νόμος του 2% των απολύσεων, αλλά για να ελέγχονται οι εταιρείες. Διότι υπήρξαν δύο επιχορηγούμενα επενδυτικά προγράμματα από το Δημόσιο το 2001, τα οποία πήγαν χαμένα. Το Δημόσιο, λοιπόν και οι τράπεζες χάρισαν μέσω διαφόρων ρυθμίσεων μεγάλο μέρος των απαιτήσεων των ιδιοκτητών, προκειμένου να κρατήσουν σε λειτουργία τη βιομηχανία. Πρόγραμμα εξυγίανσης που ολοκληρώθηκε το 2000, νέα αύξηση του μετοχικού κεφαλαίου κ.λπ.. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Υπουργέ, έχουμε χρέος. Στη Θεσσαλονίκη, στην ευρύτερη περιοχή κ.λπ. δεν μειώνεται η ανεργία. Τα είπαμε. Φωσφορικά λιπάσματα. Συμβιβάστηκαν μεν οι εργαζόμενοι, αλλά απολύονται. Τώρα και οι πενήντα πέντε αυτοί φεύγουν. Πολλά συνεχίζουν να κλείνουν. Δεν μειώνεται η ανεργία στην περιοχή μας. Υπάρχει πρόβλημα. Τουλάχιστον εδώ πρέπει να εγκύψουμε να δούμε τι θα κάνουμε με αυτούς τους εργαζόμενους. 
      Η εταιρεία έχει ένα σωρό δραστηριότητες. Μπορεί να καλύψει τους εργαζόμενους και σε άλλες θέσεις εργασίας. Δεν είναι δυνατόν να χρησιμοποιούμε μόνο τους νόμους που ευνοούν τους μεγάλους.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε πολύ, κυρία Ξηροτύρη.
      Κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Κυρία Ξηροτύρη, χαίρομαι που γίνεται το 2007 μια επίκαιρη ερώτηση που αφορά τις δράσεις και τις εγκληματικές αμέλειες του 2000 και του 2001, όπως είπατε η ίδια. Διότι πράγματι το deal, όπου τότε η «ΒΑΛΚΑΝ- EXPORT» με 1.355 εργαζομένους μετατράπηκε σήμερα σ’ αυτήν την εταιρεία real estate, όπως λέτε, δεν είναι θέμα δικό μας. Και δεν μπορώ εγώ να απολογούμαι για τις κυβερνήσεις του ΠΑ.ΣΟ.Κ.
      ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Δεν απολογείστε….
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Μα, η επίκαιρη ερώτηση μάς εγκαλεί γι’ αυτό. Άρα, λοιπόν, είναι μια επίκαιρη του 2007 με αναδρομή στο 2001. Και το λέω αυτό, γιατί εμείς προστατεύουμε τους εργαζόμενους. 
      Είπατε εδώ πέρα για την εξυγίανση. Τι να πω εγώ για την εξυγίανση του 2002; Όμως, όταν λέω χρηματιστηριακές «φούσκες», κυρία Ξηροτύρη, δεν εννοώ τα χρηματιστηριακά.
      Εγώ ασχολούμαι με τους εργαζόμενους. Με ενδιαφέρει και είμαι αμείλικτος σε ό,τι αφορά τις «φούσκες» του Χρηματιστηρίου που χρησιμοποιούν εργαζόμενους. Άρα, λοιπόν, δεν έχει σχέση τώρα με την «ΒΑΛΚΑΝ» διότι δεν μπορεί κανείς από το Μάρτη του 2004 μέχρι σήμερα, με την νέα διακυβέρνηση, να παίξει παιχνίδια του χθες. Αυτό ξεχάστε το, τελεία και παύλα.
      Και βέβαια μέσα στα επιχειρήματά σας είπατε για τα φωσφορικά λιπάσματα. Κυρία Ξηροτύρη, είναι η πρώτη φορά στα εργατικά χρονικά από καταβολής του ελληνικού κράτους όπου υπήρξε μια τέτοια συμφωνία, μια τέτοια κρατική παρέμβαση προστατευτική. Και θα έπρεπε, κυρία Ξηροτύρη, τουλάχιστον να το επαινέσετε. 
      Και το λέω, γιατί είναι εκατόν σαράντα τέσσερις εργαζόμενοι. Και θα λειτουργήσουν τα Λιπάσματα της Θεσσαλονίκης σε ό,τι αφορά τις εταιρείες  που ήταν να κλείσουν και όμως συνεχίζουν. Θα υπάρξουν  πόροι στον εργαζόμενο και με τη μοριοδότηση και με την επιδότηση της απασχόλησης. Θα σας καλέσω μάλιστα στις 18 έως 20 Φεβρουαρίου στην πίτα που θα κόψουν οι εργαζόμενοι στα Λιπάσματα να την κόψουμε μαζί, για να δείτε ότι υπάρχει συναίνεση, ότι υπάρχει εργασιακή ειρήνη και ότι η Κυβέρνηση ήταν και είναι δίπλα στους εργαζόμενους. 
      Όσον αφορά την ανεργία στη Θεσσαλονίκη υπάρχουν δυο ειδών ανεργίες. Η μια ανεργία του κ. Γιαννόπουλου του Προέδρου του Εργατικού Κέντρου που συνεχώς βλέπει και κυνηγάει χίμαιρες και ο οποίος το μόνο που βλέπει είναι ο κομματικός του ρόλος και τίποτα άλλο και με την ιδιότητά του που εξελέγη τώρα με την κυρία Πατουλίδου και δεν κοιτάει την πραγματική ανεργία. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ,  παρακαλώ ολοκληρώστε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Η πραγματική ανεργία στην Θεσσαλονίκη ήταν υψηλή το 2004. Είναι σε πτωτική τάση και στη Θεσσαλονίκη. Κάνουμε πολιτικές να προστατέψουμε και την «ΒΑΛΚΑΝ». Είναι μια καλή ιδέα αυτή που μας είπατε την οποία έχουμε σκεφθεί και εμείς σε άλλες  παρεμφερείς δραστηριότητες του ομίλου να μπουν αυτοί οι οποίοι κάνουν χρήση του 2%. Αυτό είναι στα μέσα που χρησιμοποιεί το Υπουργείο, γι’ αυτό το Γενάρη και Φλεβάρη αναγκάσαμε να σταματήσει τις απολύσεις για να δούμε τι μπορεί να γίνει. 
      Ξέρω ότι συμφωνείτε, κυρία Ξηροτύρη. Ξέρω ότι γίνεται μεγάλη μάχη στο Υπουργείο Απασχόλησης. Είμαστε δίπλα στον εργαζόμενο, προσπαθούμε, παλεύουμε με όλα τα μέσα. Ελάτε και εσείς μαζί να βοηθήσετε να μην έχουμε τόσους πολλούς ανέργους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ολοκληρώθηκε η συζήτηση των επίκαιρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε την ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Δικαίωμα ψήφου υπηκόων τρίτων χωρών. Απόκτηση ελληνικής Ιθαγένειας από Έλληνες ομογενείς». 
      Κυρίες και κύριοι συνάδελφοι, η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος. Θέλω να υπενθυμίσω στους κυρίους συναδέλφους ότι σύμφωνα με τη διάταξη αυτή του άρθρου 73 παράγραφος 3 δεν εισάγεται για συζήτηση η πρόταση νόμου, εφόσον συνεπάγεται εις βάρος του δημοσίου, των οργανισμών Τοπικής Αυτοδιοίκησης ή άλλων νομικών προσώπων δημοσίου δικαίου, δαπάνες ή ελάττωση εσόδων ή της περιουσίας τους για να δοθεί μισθός ή σύνταξη και γενικά όφελος σε κάποιο πρόσωπο. 
      Πρέπει να σας πω ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου χωρίς να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα με τη συζήτηση στη Βουλή, στα κόμματα, σε όλους τους Βουλευτές αλλά και στην Κυβέρνηση να πάρουν θέση σε σοβαρά ζητήματα στα οποία αναφέρονται και επιχειρούν να ρυθμίσουν οι προτάσεις νόμου όπως κάνει η παρούσα πρόταση νόμου. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας ο κ. Σταύρου ορίζει Κοινοβουλευτικό Εκπρόσωπο τον κ. Χρήστο Ζώη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Κολοζώφ ορίζει Κοινοβουλευτικό Εκπρόσωπο την κ. Βέρα  Νικολαίδου. 
      Έχω την τιμή να ενημερώσω το Σώμα ότι από τα άνω δυτικά θεωρεία παρακολουθούν τη συνεδρίασή μας αφού πρώτα ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος-21ος αι.» καθώς και στους λοιπούς χώρους του Μεγάρου της Βουλής των Ελλήνων τριάντα τέσσερις μαθητές και μαθήτριες και δύο συνοδοί-καθηγητές από το Α’ Αρσάκειο Γυμνάσιο Ψυχικού.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Ο εισηγητής του ΠΑ.ΣΟ.Κ. κ. Νικόλαος Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, οι μετανάστες αποτελούν πια οργανικό στοιχείο στην ελληνική κοινωνία, ένα πολύ μεγάλο ποσοστό τους σήμερα με στοιχεία του 2001 το 7%. Σήμερα μπορεί να είναι 8%, 9% και 10%. Είναι κοινή η πεποίθηση όλων μας ότι αποτελούν στοιχεία δυναμικά που καθορίζουν σε σημαντικό βαθμό την ανάπτυξη και την πρόοδο του τόπου μας. Συμβάλλουν σ’ αυτήν. Ταυτόχρονα είναι αλήθεια ότι αποτελούν ένα κομμάτι πια της κοινωνίας μας που έχει σημαντικές δυσκολίες να ενταχθεί στην ελληνική κοινωνία. 
      Είναι αλήθεια ότι με νόμους, με διατάγματα, με προσπάθειες που έγιναν και από τη δική μας κυβέρνηση και από την Κυβέρνηση της Νέας Δημοκρατίας προσπαθήσαμε να βοηθήσουμε στην ένταξή τους κυρίως, όμως να βοηθήσουμε στην νόμιμη παραμονή τους εδώ και στην εργασία τους. Ουσιαστική δουλειά όμως για την αποτελεσματική ένταξή τους  στην ελληνική κοινωνία δεν έχει γίνει. Και αυτό είναι μια παραδοχή που καλό είναι να την κάνουμε όλοι για να δούμε πώς μπορούμε και αυτό το κομμάτι το οργανικό πια της κοινωνίας μας να μπορεί να συμμετέχει ισότιμα σε μια μεγάλη γκάμα δραστηριοτήτων της ελληνικής κοινωνίας.
      Για μας και πιστεύω για όλους εμάς οι μετανάστες δεν αποτελούν απρόσωπες μονάδες τόσοι μετανάστες εδώ τόσοι μετανάστες εκεί. Αποτελούν πολίτες που έχουν δικαιώματα που θέλουν να έχουν δικαίωμα σε μια αξιοπρεπή ζωή και που θέλουν να έχουν δυνατότητες και ίσες ευκαιρίες να αναπτύξουν την προσωπικότητά τους μέσα σε μια κοινωνία και σε μια νέα πατρίδα και μια νέα εστία που επέλεξαν να ζήσουν αυτοί και τα παιδιά τους. Πολλοί από αυτούς θα μείνουν εδώ και θα συνεχίσουν να ζουν μαζί με τα παιδιά τους. Γι’ αυτό και η χάραξη μιας συνολικής πολιτικής που θα μπορεί να βοηθά στην ένταξη σχεδιασμένα ενεργά των μεταναστών στην ελληνική κοινωνία είναι απαραίτητο να γίνει. Γίνονται προσπάθειες αλλά κατά την άποψή μου δεν έχει ακόμη χαραχθεί  μια τέτοια πολιτική. 
      Αυτό που φέραμε ως πρόταση νόμου εδώ και πολύ καιρό ένα χρόνο σχεδόν πριν, αναφέρεται σε ένα στοιχειώδες δικαίωμα των ανθρώπων που αποφάσισαν να μείνουν και να εργαστούν εδώ, να ασκήσουν το δικαίωμά τους να συμμετέχουν στα τοπικά ζητήματα, στις τοπικές υποθέσεις, σ’ όλα αυτά που αφορούν την καθημερινή τους ζωή όπως και οι άλλοι πολίτες. Είναι ένα δικαίωμα που δεν χωρά αμφιβολία ότι αποτελεί ένα σημαντικό βήμα στην προσπάθεια ένταξής τους. Αν λοιπόν, συζητάμε και δεχόμαστε όλοι ότι πρέπει να έχουμε μια σοβαρή πολιτική ένταξής τους το δικαίωμά τους να συμμετέχουν σε αποφάσεις συλλογικές που αφορούν την καθημερινή ζωή τους, τα τοπικά θέματα νομίζω ότι είναι ένα πρώτο αλλά σημαντικότατο βήμα και δεν μπορούμε να το αποφύγουμε. 
      Όταν ακούνε οι πολίτες για δυνατότητα ψήφου σε υπηκόους τρίτων χωρών αναρωτιούνται αν αυτό μπορεί να δημιουργήσει προβλήματα συνταγματικά, νομικά, κοινωνικά. Υπάρχει ένα προηγούμενο. Από το ΄97 ακόμη υπάρχει η δυνατότητα και αξιοποιείται σε πολίτες της Ευρωπαϊκής Ένωσης να συμμετέχουν σε εκλογικές διαδικασίες στην Ελλάδα. Κανένα πρόβλημα δεν υπήρξε. Γιατί να έχουμε επιφυλάξεις να επεκτείνουμε αυτή τη δυνατότητα και σε υπηκόους άλλων τρίτων χωρών αφού έχουμε την εμπειρία ήδη και αφού θεωρούμε ότι είναι ένα δικαίωμα σε αυτούς τους πολίτες ένα αναφαίρετο δικαίωμα, ένα στοιχειώδες δικαίωμα.
      Ο κ. Σκανδαλάκης στη συζήτηση στην επιτροπή υποστήριξε ότι το θέμα είναι πρόωρο και όπως είπε, ακριβώς: «και επικίνδυνο». 
      Εγώ θα ήθελα ο Υπουργός Εσωτερικών να μας επισημάνει και να μας υπογραμμίσει ποια είναι η επικινδυνότητα αυτού του θέματος, το να έχουν δηλαδή το δικαίωμα οι υπήκοοι των τρίτων χωρών με τις προϋποθέσεις που θα αναφέρω παρακάτω, να μπορούν να ψηφίσουν ποιον θέλουν δήμαρχο ή δημοτικό σύμβουλο ή ακόμη να είναι και οι ίδιοι δημοτικοί σύμβουλοι, όχι ασφαλώς δήμαρχοι ή πρόεδροι κοινότητας. Κι αυτό σε μια κοινωνία που συμμετέχουν, εργάζονται, προσφέρουν και μεγαλώνουν και τα παιδιά μας.
      Στο άρθρο που προτείνουμε να ψηφίσει η Βουλή προβλέπουμε αυτά που ισχύουν για τους υπηκόους, για τους πολίτες της Ευρωπαϊκής Ένωσης για να συμμετέχουν στις εκλογικές διαδικασίες, να ισχύουν και για τους υπηκόους Τρίτων χωρών με την προϋπόθεση να έχουν πέντε χρόνια νόμιμης παραμονής στην Ελλάδα και δύο χρόνια συνεχούς παραμονής στο δήμο στον οποίο ζητούν να εγγραφούν στους ειδικούς εκλογικούς καταλόγους. Αυτές είναι οι δυο προϋποθέσεις. Διαλέγουν χώρο παραμονής οι άνθρωποι, διαλέγουν χώρο εργασίας, διαλέγουν χώρο να πάνε τα παιδιά τους σχολείο. Ε, λοιπόν, σ’ αυτό το χώρο ας δώσουμε τη δυνατότητα να συμμετάσχουν στα κοινά με την έννοια του να ψηφίζουν ή και να εκλέγονται.
      Επίσης, προτείνουμε να υπάρχει μια ξεχωριστή ειδική ρύθμιση για τα παιδιά των μεταναστών, τη δεύτερη γενιά δηλαδή. Είμαστε η μοναδική χώρα στην Ευρώπη που δεν προβλέπουμε και δεν αναγνωρίζουμε κανένα, απολύτως, δικαίωμα που συνδέεται με την ιδιότητα του πολίτη στα παιδιά των υπηκόων τρίτων χωρών που γεννιούνται εδώ.
      Προτείνουμε τα παιδιά αυτά εφόσον γεννηθούν εδώ ή εφόσον έχουν πάει τουλάχιστον δύο χρόνια σε σχολείο, να έχουν την ίδια δυνατότητα να εγγραφούν στους ειδικούς εκλογικούς καταλόγους. 
      Αγαπητοί συνάδελφοι όλων των πτερύγων της Βουλής, είναι απλό το άρθρο, είναι απλή η διαδικασία που προτείνει. Την έχουμε εφαρμόσει και να την επεκτείνουμε και σε υπηκόους τρίτων χωρών. Δεν υπάρχει κανένας φόβος, δεν είναι καθόλου πρόωρο. Είναι πολύ αργά μάλλον που το φέραμε στη Βουλή. Δεν είναι καθόλου επικίνδυνο. Είναι στοιχειώδες δικαίωμα. Και καλούμε όλες τις πλευρές και την Κυβέρνηση να δεχθεί ένα θέμα που είναι εξαιρετικά ώριμο. Να μη σταθεί στη λογική «αφού το προτείνουν οι άλλοι, δεν θα το ψηφίσουμε εμείς».
      Στην πρόταση νόμου αναφερόμαστε και σ’ ένα άλλο θέμα, στην απόκτηση της ελληνικής ιθαγένειας από Έλληνες ομογενείς. Το άρθρο αυτό ως τροπολογία το είχαμε καταθέσει το Καλοκαίρι του 2005. Έχει περάσει ήδη ενάμισι χρόνος. Το θέμα αυτό και ως Κυβέρνηση το ΠΑ.ΣΟ.Κ. το είχαμε θίξει πολλές φορές. Ως αντιπολίτευση η Νέα Δημοκρατία έβγαινε με δηλώσεις των στελεχών της και ουσιαστικά έλεγε: «μη τολμήσετε να κάνετε τέτοια κίνηση, γιατί αυτή η κίνηση κάτι κρύβει πίσω της ή ενέχει πάρα πολλούς κινδύνους». Η λογική μας ήταν ώριμη που ασφαλώς υπήρχε και μετά από τις εκλογές και αφού έγινε Κυβέρνηση η Νέα Δημοκρατία. Συνεχίσαμε και καταθέσαμε μια τροπολογία και μετά αυτή την πρόταση νόμου για να μπορούν και οι ομογενείς να αποκτήσουν την ελληνική ιθαγένεια με όρους και κανόνες.
      Σε ό,τι αφορά τους ομογενείς της Βορείου Ηπείρου μας έλεγε τότε η Κυβέρνηση της Νέας Δημοκρατίας, ο κ. Παυλόπουλος ότι δεν πρέπει να το κάνουμε, είναι επικίνδυνο και ότι θα χρειαστεί διακρατική συμφωνία με την Αλβανία. Από το 1998 δεν αναθεωρήθηκε το αλβανικό Σύνταγμα. Καμιά διακρατική συμφωνία δεν έχει γίνει. Τίποτα απολύτως δεν άλλαξε από τότε. Η Κυβέρνηση της Νέας Δημοκρατίας αποφάσισε να προχωρήσει στη διαδικασία αυτή. Εμείς συμφωνήσαμε γιατί θεωρούσαμε ότι καθυστερήσαμε απαράδεκτα πολύ και ταλαιπωρήσαμε κόσμο που θέλει να αποκτήσει την ελληνική ιθαγένεια.
      Η πρότασή μας αυτή που ακολούθησε μια τροπολογία του 2005, έφερε το θέμα, προέβαλε το θέμα. Καλό είναι που η Κυβέρνηση εφαρμόζει μια διαδικασία ήδη στην οποία θέλουμε ενημέρωση, στην οποία είχαμε ζητήσει να υπάρξει διακομματική επιτροπή που θα παρακολουθεί την εξέλιξη. Θέλουμε να μας πει και η Κυβέρνηση που είναι αυτή η επιτροπή, τι παρακολουθεί, πώς εξελίσσεται η κατάσταση. Πρέπει να είμαστε πάντα ενήμεροι για το τι συμβαίνει.
      Η έννοια του άρθρου 2 της πρότασης νόμου που έρχεται επαναλαμβάνω από χρόνο προγενέστερο, είναι για να δείξει πόσο η Κυβέρνηση χωρίς λόγο καθυστέρησε πολύ καιρό και μάλιστα με δικαιολογίες πολλές φορές απόλυτες, με φοβίες και ανασφάλειες να προχωρήσει σε μια διαδικασία. Αν προχωράει σήμερα στους ομογενείς της Βορείου Ηπείρου, εμείς μιλάμε για όλους τους ομογενείς. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν παίρνουν την ελληνική ιθαγένεια οι άλλοι;
      ΝΙΚΟΛΑΟΣ ΣΑΛΑΓΙΑΝΝΗΣ: Θα απαντήσετε μετά. Για τη διαδικασία μιλάω. Τώρα την εφαρμόζετε για τη Βόρειο Ήπειρο. Λοιπόν, με τους άλλους τι γίνεται; Ποια διαδικασία υπάρχει και πότε γίνεται και με ποιους ρυθμούς;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μα, σοβαρολογείτε;
      ΝΙΚΟΛΑΟΣ ΣΑΛΑΓΙΑΝΝΗΣ: Θα μιλήσετε μετά.
      Κλείνω την εισήγησή μου επιμένοντας ότι είναι ώριμο, είναι δίκαιο, είναι αίτημα, είναι καθήκον της ελληνικής πολιτείας να δώσει δικαίωμα ψήφου στις Δημοτικές και Εθνικές Εκλογές στους υπηκόους τρίτων χωρών.
      Θα επιμείνουμε στο άρθρο 2 γιατί σας είπα ποια είναι η έννοια του και γιατί έχει κατατεθεί ως τροπολογία εδώ και ενάμισι χρόνο.
      Πιστεύω ότι όλες οι πλευρές σ’ αυτό το στοιχειώδες δικαίωμα δεν θα πουν όχι, θα πουν ναι. Και αυτή είναι η έννοια της σημερινής εισήγησης και επειδή πιστεύουμε ότι στα θέματα αυτά δεν υπάρχουν λόγοι να αντιπολιτευόμαστε και δεν υπάρχουν λόγοι να στεκόμαστε πίσω από κομματικά χαρακώματα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαλαγιάννη.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο για μια διευκρίνιση.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Για να μη δημιουργούνται εσφαλμένες εντυπώσεις, οι ομογενείς σε όποιο μέρος του κόσμου και να βρίσκονται, έχουν δικαίωμα για άμεση πολιτογράφηση, χωρίς κανένα περιορισμό. Μία εξαίρεση υπήρχε για τους ομογενείς από την Αλβανία. Δεν ανταποκρίνεται σε καμία πραγματικότητα αυτό που είπε ο κ. Σαλαγιάννης «τι θα γίνει με τους άλλους ομογενείς». Δεν υπάρχει θέμα με τους άλλους ομογενείς. Υπήρχε ένα ειδικό θέμα με τους ομογενείς εξ Αλβανίας. Οι άλλοι αυτόματα παίρνουν την ελληνική ιθαγένεια.
      ΠΑΝΑΓΙΩΤΗΣ ΣΓΟΥΡΙΔΗΣ: Για την Κωνσταντινούπολη…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μην παίρνετε τις ελάχιστες εξαιρέσεις που υπάρχουν.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Σκανδαλάκης.
      ΠΑΝΑΓΙΩΤΗΣ ΣΚΑΝΔΑΛΑΚΗΣ: Κυρίες και κύριοι συνάδελφοι, πράγματι είναι γεγονός ότι τα τελευταία χρόνια έχουν εισέλθει πολλοί μετανάστες στη χώρα μας. Σήμερα, περίπου μισό εκατομμύριο μετανάστες διαβιούν στην Ελλάδα και άγνωστος είναι ο αριθμός εκείνων οι οποίοι έχουν εισέλθει παράνομα στην επικράτεια. 
      Για την Κυβέρνηση της Νέας Δημοκρατίας η μεταναστευτική πολιτική και η διαχείριση των ζητημάτων που την αφορούν, πιστεύω ότι αποτελούν άξονα πρώτης προτεραιότητας.
      Στόχος μας, λοιπόν, είναι και θα είναι, να διαχειριστούμε αυτό το μεταναστευτικό κίνημα και να το αντιμετωπίσουμε με βάση τις αρχές του διεθνούς δικαίου με σεβασμό στα ανθρώπινα δικαιώματα και στις ανθρώπινες αξίες. Εξ ίσου σημαντικό για μας είναι η προστασία των δικαιωμάτων των ομογενών μας καθώς και η αναβάθμιση της ποιότητας της ζωής τους και της παρουσίας τους στη δημόσια ζωή της χώρας μας. 
      Πράγματι, αυτό που είπε ο κύριος Υπουργός είναι σωστό. Όπου υπάρχει ομογενής αρκεί να πάει σε κάποια πρεσβεία και να κάνει αίτηση. Δεν χρειάζεται τίποτε άλλο. 
      Κυρίες και κύριοι συνάδελφοι, αναλογιζόμενος τα όσα έχουν γίνει τα τελευταία τρία χρόνια, πιστεύω ότι η πολιτική περί της μεταναστεύσεως από την Κυβέρνηση της Νέας Δημοκρατίας χαρακτηρίζεται από οργάνωση και από αυστηρό συντονισμό. 
      Για μας, σκοπός της πολιτικής μας είναι η κοινωνία των μεταναστών που ζει στην Ελλάδα να αποτελεί παράγοντα κοινωνικής πολιτικής και οικονομικής ανάπτυξης στη χώρα μας. Και χαρακτηριστικό παράδειγμα σε αυτήν την συνετή στάση που έχει η Κυβέρνηση μας αποτελεί η ψήφιση και η εφαρμογή του ν. 3386/2006 που πιστεύω ότι με την ψήφισή του επέφερε σημαντικές αλλαγές στο καθεστώς εισόδου αλλά και διαμονής των πολιτών τρίτων χωρών στην πατρίδα μας.
      Αυτός ο νόμος πιστεύω ότι βάζει τάξη στη μεταναστευτική πολιτική, καθορίζει τους άξονές της κοινωνικής ένταξης και επίσης θέτει βάση για τη διαμόρφωση του καθεστώτος των επί μακρον διαμενόντων, σε συμφωνία με το Ευρωπαϊκό Δίκαιο το οποίο μάλιστα στην Ελλάδα έρχεται με πρωτοποριακό τρόπο σε σχέση με τις άλλες χώρες της Ευρωπαϊκής Ένωσης. 
      Ένα άλλο σημαντικό βήμα ήταν το προεδρικό διάταγμα του περασμένου καλοκαιριού με το οποίο καθορίστηκε το καθεστώς των ξένων υπηκόων που διαμένουν επί μακρόν στη χώρα μας. Με το προεδρικό διάταγμα το οποίο ενσωματώθηκε στη νομοθεσία μαζί με την αντίστοιχη οδηγία της Ευρωπαϊκής Ένωσης, πιστεύω ότι έρχεται η Κυβέρνηση να δώσει λύσεις. Συγκεκριμένα σε αυτό το καθεστώς υπάγονται οι νόμιμοι επί πενταετία κάτοικοι, που έχουν επαρκές εισόδημα, πλήρη κοινωνική ασφάλιση, γνωρίζουν την ελληνική γλώσσα και στοιχεία του πολιτισμού μας. Επομένως, η πολιτεία ρυθμίζει τα δικαιώματα των υπηκόων τρίτων χωρών, όπως το δικαίωμα του εκλέγειν, με βάση τις κοινοτικές οδηγίες παραμένοντας και πιστοί στην ευρωπαϊκή νομοθεσία. 
      Είπατε, κύριε εισηγητά, ότι στην επιτροπή μίλησα και είπα για πρόωρη και επικίνδυνη σχέση. Πράγματι το είπα. Μόνο είπα «σχετικά επικίνδυνη». Όμως γιατί το είπα; Αυτή τη στιγμή δεν έχει ολοκληρωθεί η διαδικασία ορισμού του καθεστώτος των επί μακρόν διαμενόντων στη χώρα μας και εκτιμώ ότι η χορήγηση δικαιωμάτων στους μετανάστες που ζουν στη χώρα μας νόμιμα επί πέντε χρόνια, πράγματι είναι πρόωρη και σχετικά επικίνδυνη. Να το εξηγήσουμε αυτό. 
      Η πρόταση του ΠΑ.ΣΟ.Κ. λέει ότι στην πενταετία μπορεί να υπολογίζεται και ο χρόνος κατάθεσης της αίτησης ασύλου ή  υπαγωγής σε ανθρωπιστικό καθεστώς. Ένα μεγάλο μέρος των μεταναστών για τους οποίους δεν γνωρίζουμε την γνησιότητα των εγγράφων, δεν γνωρίζουμε αν το διαβατήριό τους είναι γνήσιο, αν είναι πλαστό, ή δεν υπάρχουν τα σχετικά έγγραφα, ζητά κάποιο άσυλο ή υπαγωγή σε ανθρωπιστικό καθεστώς. Πώς θα μπορέσουμε αυτούς, για τους οποίους δεν ξέρουμε από πού είναι, από πού ήρθαν, γιατί ήρθαν, να τους βάλουμε στο καθεστώς αυτό το οποίο εσείς ζητάτε, να υπολογίζεται δηλαδή και ο χρόνος της κατάθεσης της αίτησης ασύλου; 
      Αγαπητές και αγαπητοί συνάδελφοι, εκτιμώ ότι η αναφορά αυτή στο άρθρο 1 της παραγράφου 4 της πρότασης του ΠΑ.ΣΟ.Κ. αποδεικνύει πόσο πρόχειρα έχει προσεγγίσει το όλο ζήτημα. Πιστεύω ότι το δικαίωμα του εκλέγειν στις δημοτικές και κοινοτικές εκλογές είναι για μας συνδεδεμένο με την ολοκλήρωση του καθεστώτος για τους επί μακρόν διαμενόντων. 
      Η Νέα Δημοκρατία επιθυμεί να χορηγήσει το δικαίωμα της ψήφου στους ξένους υπηκόους, όμως πιστεύουμε ότι αυτό δεν μπορεί να γίνει απλόχερα και πρόχειρα σε όποιον διαμένει στην Ελλάδα. 
      Πιστεύω ότι όταν θα ολοκληρωθεί η σχετική προεργασία και κατοχυρωθεί ένα πλήρες θεσμικό πλαίσιο, τότε δεν έχουμε αντίρρηση να δοθεί η δυνατότητα του εκλέγειν στους μετανάστες. 
      Η πρόταση της Αξιωματικής Αντιπολίτευσης έχει και κάτι άλλο. Είναι πρακτικά ανεφάρμοστη αφού παραβλέπετε την ανάγκη  διαμόρφωσης ενός καθεστώτος για τους επί μακρόν διαμενόντων στη χώρα μας. Η κίνησή σας αποδεικνύει ότι δεν έχετε πραγματικό ενδιαφέρον, αλλά δείχνετε μια πρόωρη ευαισθησία- και δεν ξέρω πώς απεκτήθη- ξαφνικά απέναντι στους αλλοδαπούς κατοίκους της χώρας μας, τη στιγμή που δεν έχει στο παρελθόν κινητοποιηθεί ενεργά το θέμα αυτό, την εποχή μάλιστα που κυβερνούσατε. Γιατί δεν το κάνατε τότε και έρχεστε τώρα να το προτείνετε πρόχειρα και σχετικά επικίνδυνα επαναλαμβάνω. 
      Η πρότασή σας λοιπόν, στην οποία μάλιστα έχετε και σαν κορωνίδα «τα ατομικά δικαιώματα», δηλαδή το θεμελιώδες δικαίωμα της ψήφου, χωρίς να εξετάζετε κατά το πόσο οι πολίτες στους οποίους αναφέρεστε έχουν εκπληρώσει τις στοιχειώδεις υποχρεώσεις τους, έχουν εξασφαλίσει δηλαδή τα στοιχειώδη δικαιώματα παραμονής στη χώρα μας, έχουν εργασία, έχουν κοινωνική ασφάλεια, είναι ανεπαρκής μια και όλα αυτά δεν τα γνωρίζουμε. Παρ’ όλα αυτά ερχόμαστε να προτείνουμε το δικαίωμα ψήφου. 
      Έτσι λοιπόν, αυτό το οποίο θα ήθελα να τονίσω είναι ότι η παροχή πολιτικών δικαιωμάτων πρέπει να είναι η κατάληξη και όχι η απαρχή μιας διαδικασίας.
      Το Υπουργείο Εσωτερικών, ο κ. Παυλόπουλος και ο κ. Νάκος, πιστεύω ότι, με τα συναρμόδια Υπουργεία και τους εμπλεκόμενους φορείς, προετοιμάζουν ένα ολοκληρωμένο πρόγραμμα για την κοινωνική ένταξη των μεταναστών το οποίο θα προβλέπει την παροχή πολιτικών δικαιωμάτων στους ξένους υπηκόους οι οποίοι ήλθαν να κατοικήσουν στη χώρα μας. 
      Για την Κυβέρνηση, για τη Νέα Δημοκρατία, οι μετανάστες πιστεύω ότι οφείλουν να απολαύσουν αυτό το ευεργέτημα, οφείλουν όμως να είναι και ολοκληρωμένοι πολίτες της χώρας στην οποία ζουν.
      Το να δώσουμε απευθείας παροχή του εκλέγειν χωρίς προηγουμένως να έχουμε εξασφαλίσει την ένταξή τους στον εθνικό κορμό πιστεύω ότι είναι πρακτικά ανώφελο. 
      	Σχετικά με το δεύτερο άρθρο της πρότασής σας, η διαδικασία απονομής ιθαγένειας, όπως είπε προηγουμένως ο κ. Νάκος, ήταν κάτι που γινόταν ιδιαίτερα για τους ομογενείς από τη βόρεια Ήπειρο κι εσείς οι ίδιοι τονίζατε ότι δεν πρέπει να προχωρήσουμε για να μη χάσουν την αλβανική υπηκοότητα που είχαν. Επίσης, πρέπει να γνωρίζετε ότι από το περασμένο φθινόπωρο έχει ξεκινήσει η απονομή της ιθαγένειας για τους ομογενείς μας από τη βόρεια Ήπειρο. 
      Επομένως δεν καταλαβαίνω γιατί, κύριοι συνάδελφοι του ΠΑ.ΣΟ.Κ., καταθέτετε τώρα μία πρόταση για ιθαγένεια. Τόσα χρόνια το κόμμα σας κυβερνούσε. Γιατί δεν είχατε πάρει μία σχετική πρωτοβουλία; 
      Η Νέα Δημοκρατία και η Κυβέρνηση δεν διεκδικούν την πατρότητα της ιδέας. Πιστεύουμε ότι ο καθένας από μας εδώ, στο ελληνικό Κοινοβούλιο, αγωνίζεται για να δώσει ό,τι μπορεί και στους μετανάστες. Πιστεύω όμως ότι θα πρέπει να βρεθεί ο κατάλληλος χρόνος, το πότε είναι η στιγμή να ξεκινήσει αυτό το πράγμα. Ορθώς κι εσείς τα προηγούμενα χρόνια δεν θίγατε το ζήτημα μιας και οι συνθήκες δεν ήταν ακόμα ώριμες. Το ΠΑ.ΣΟ.Κ. συνέπλεε μαζί μας τότε γιατί εκτιμούσαμε όλοι μαζί ότι το έδαφος δεν ήταν ακόμα ώριμο για την εφαρμογή της συγκεκριμένης πολιτικής. 
      Σήμερα το ΠΑ.ΣΟ.Κ. προτείνει ένα νόμο για να πράξετε όσα δεν πράξατε προηγουμένως, τη στιγμή που γνωρίζετε πως η Κυβέρνηση επεξεργάζεται την απονομή ιθαγένειας με εγγυήσεις διασφάλισης της διαφάνειας και των δικαιωμάτων. Επαναλαμβάνω ειδικότερα για τους βορειοηπειρώτες ότι γνωρίζετε πολύ καλά πως και γιατί δεν προχώρησε το θέμα για την απόκτηση ελληνικής ιθαγένειας. Θέλω να σας πω ότι αν αποφάσιζαν να πάρουν ελληνική ιθαγένεια, ξέρουμε ότι θα υπήρχε ο κίνδυνος να αφαιρεθεί η αλβανική, γεγονός που πολλοί δεν ήθελαν διότι θα δημιουργούσε πολλά προβλήματα στη διαχείριση με τις περιουσίες και με τα οικονομικά τους. 
      	Πιστεύω λοιπόν ότι τελευταία το Υπουργείο έχει προχωρήσει και έχει προωθήσει πάνω από σαράντα αποφάσεις πολιτογράφησης, γεγονός που αποδεικνύει ότι η Κυβέρνηση της Νέας Δημοκρατίας αναλαμβάνει τις ευθύνες της και αντιμετωπίζει όλα τα προβλήματα σχετικά με τους ομογενείς από τη βόρεια Ήπειρο.
      	Κύριοι συνάδελφοι, πιστεύω ότι σε πολύ σύντομο χρονικό διάστημα θα κατατεθεί νομοσχέδιο που θα δώσει τη δυνατότητα να επιλυθούν όλα τα προβλήματα που αντιμετωπίζουν οι Έλληνες ομογενείς.
      	Απορρίπτουμε την πρόταση της Αξιωματικής Αντιπολίτευσης, όχι γιατί είναι δευτερεύοντα τα δύο θέματα που θίγετε, αλλά γιατί πιστεύω ότι δεν έχει δρομολογηθεί η πρέπουσα διαδικασία.
      	Η Κυβέρνηση καταρτίζει ήδη ένα ολοκληρωμένο νομοσχέδιο που θα επιλύει όλα τα ζητήματα και θα βάλει τέλος σε όλα τα υφιστάμενα προβλήματα. Εξάλλου οι ευαισθησίες για τα θέματα των μεταναστών και ιδιαίτερα των ομογενών δεν πρέπει να αποτελούν αποκλειστικότητα κάποιου πολιτικού κόμματος. Πρέπει να είναι κοινή απόφασή μας διότι οι ευαισθησίες αποτελούν έκφραση της κοινωνίας στο σύνολό της.
      	Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκανδαλάκη.
      	Το λόγο έχει η εισηγήτρια του Κομμουνιστικού Κόμματος Ελλάδας κ. Νικολαίδου.
      	ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      	Κύριοι Βουλευτές, η πρόταση που κατέθεσε το ΠΑ.ΣΟ.Κ. αφορά το δικαίωμα ψήφου των μεταναστών και την απόκτηση της ελληνικής ιθαγένειας από τους ομογενείς. Όπως όμως έχει κατατεθεί η πρόταση αφορά πολύ μικρό αριθμό μεταναστών από τη στιγμή που προϋπόθεση για το δικαίωμα ψήφου είναι η νομιμοποίηση των μεταναστών, ένα από τα ζητήματα που όχι μόνο εξακολουθεί να έχει τη σοβαρότητά του, αλλά και που δεν έχει λυθεί. 
      	Στην αιτιολογική έκθεση αναφέρετε ότι μέχρι σήμερα οι νομοθετικές πρωτοβουλίες αντιμετώπιζαν μία μόνο πτυχή του μεταναστευτικού ζητήματος και συγκεκριμένα τη νομιμοποίηση των μεταναστών. Σήμερα ο εισηγητής του ΠΑ.ΣΟ.Κ., όπως το διατύπωσε, παραδέχθηκε ότι ουσιαστικά, δουλειά για την κοινωνική ένταξη των μεταναστών δεν έχει γίνει. 
      	Γεγονός είναι ότι μέχρι σήμερα η πολιτική σας, τουλάχιστον όσα χρόνια κυβερνούσατε -και την ίδια πολιτική συνεχίζει βέβαια και η Νέα Δημοκρατία- δεν είχε ως στόχο να λύσει αυτό το πρόβλημα, δηλαδή τη νομιμοποίηση. Έγιναν τροποποιήσεις νόμων και προσαρμογές της ελληνικής νομοθεσίας στις αποφάσεις της Ευρωπαϊκής Ένωσης για τους μετανάστες, αλλά η θέση των μεταναστών επιδεινώνεται ως προς το θέμα αυτό γιατί οι αγαπητοί συνάδελφοι και στην Ευρωπαϊκή Ένωση και εδώ, τους θέλετε ως φθηνό εργατικό δυναμικό χωρίς εργασιακά και ασφαλιστικά δικαιώματα.
      	Ποια είναι σήμερα η πραγματικότητα που την ξέρουν πολύ καλά, ιδιαίτερα οι ίδιοι οι μετανάστες; Στο σημείο αυτό θέλω να επαναλάβω για άλλη μία φορά ότι το υπόμνημα που έχει κατατεθεί από τη συντονιστική επιτροπή εμείς το υιοθετούμε και στηρίζουμε τα αιτήματα αυτά και θα τα παλέψουμε μαζί τους. 
      	Η πραγματικότητα λοιπόν σήμερα είναι ότι χιλιάδες μετανάστες δεν νομιμοποιούνται. Παραμένουν το φακέλωμα και ο κρατικός έλεγχος, υπάρχουν παράβολα, πρόστιμα, εξαγορά ενσήμων προς όφελος φυσικά των εργοδοτών. Είναι αντιμέτωποι με διακρίσεις και με αντιδημοκρατικές συμπεριφορές και ενέργειες και αντιμετωπίζουν οξυμένα προβλήματα στην προστασία της δικής τους υγείας, των παιδιών τους, αλλά και της μόρφωσης των παιδιών τους. Αυτή είναι μία πραγματικότητα που όποιος δεν τη βλέπει, πραγματικά προσπαθεί να κρυφτεί πίσω από το δάχτυλό του. 
      Η πρόταση όπως την έχετε καταθέσει έχει, κατά την άποψή μας, πολλούς περιορισμούς. Ο πρώτος περιορισμός φυσικά είναι το θέμα της νομιμοποίησης. Μιλάτε για παράδειγμα για το δικαίωμα του εκλέγειν και του εκλέγεσθαι στις δημοτικές και κοινοτικές εκλογές. Εμείς όταν μιλάμε για δικαιώματα των μεταναστών ζητάμε να νομιμοποιηθούν όλοι όσοι ζουν στη χώρα μας και εργάζονται με όλες τις νόμιμες διαδικασίες. Πρέπει να έχουν πλήρη κοινωνικά, ασφαλιστικά, εργασιακά δικαιώματα και φυσικά πολιτικά δικαιώματα και μέσα σ’ αυτά τα πολιτικά δικαιώματα είναι και το δικαίωμα του εκλέγειν και του εκλέγεσθαι παντού. Γιατί λοιπόν το περιορίζετε μόνο στις κοινοτικές και δημοτικές εκλογές;
      Δεν κάνετε αναφορά ούτε για τις νομαρχιακές εκλογές. Το είπα και στην Επιτροπή. Δεν αποκλείεται να πείτε ότι στις άλλες χώρες δεν υπάρχουν νομαρχίες αλλά περιφέρειες. Κοιτάξτε, αυτήν τη στιγμή στη χώρα μας και με τον τελευταίο Κώδικα όπως τον ψηφίσατε υπάρχει η πρωτοβάθμια και η δευτεροβάθμια Αυτοδιοίκηση. Το περιορίζετε λοιπόν. 
      	Από την άλλη φυσικά δεν μπορούμε να δεχτούμε ότι κάποιος μπορεί να εκλεγεί δημοτικός σύμβουλος αλλά δεν μπορεί να εκλεγεί δήμαρχος και αντιδήμαρχος και ακόμα δεν μπορεί να είναι πρόεδρος σε ένα νομικό πρόσωπο. Όλα αυτά δεν είναι περιορισμοί; Δεν μπορούμε λοιπόν να συμφωνήσουμε μ’ αυτήν τη λογική.
      Άλλος περιορισμός σε σχέση με τα παιδιά των μεταναστών. Το ότι θέτετε όριο πενταετίας είναι ένα πρόβλημα. Δεν συμφωνούμε φυσικά γιατί αν κάποιος μέσα σε δυο χρόνια έχει αποφασίσει να μείνει και να εργάζεται στη χώρα μας δεν μπορεί να περιορίζεται το δικαίωμα ψήφου σε αυτόν αλλά και στα παιδιά του. Πρέπει να ακολουθηθεί η ίδια τακτική. 
      Ο μεγαλύτερος όμως περιορισμός κατά την άποψή  μας είναι το δεύτερο άρθρο όπως το έχετε καταθέσει. Ουσιαστικά προτείνετε την επέκταση του ν. 2790 για όλους τους έλληνες ομογενείς. Είναι γνωστό ότι αυτός ο νόμος αφορούσε τους ομογενείς που είχαν επαναπατριστεί από την πρώην Σοβιετική Ένωση. Στην πράξη η διαδικασία που ακολουθήθηκε τότε με την σχετική νομοθεσία πιστεύουμε ότι δεν είχε αυτό που λέμε εγγυήσεις στην εφαρμογή. Μια σειρά προβλήματα από τις επιτροπές που υπάρχουν στην περιφέρεια με την γνησιότητα ή μη των δικαιολογητικών, προβλήματα που κάποια εξακολουθούν να υπάρχουν και μέχρι σήμερα. Περισσότερες εγγυήσεις πιστεύουμε ότι εξασφαλίζει η διαδικασία της πολιτογράφησης. Και γι’ αυτό συμφωνούμε με την εφαρμογή των διατάξεων του άρθρου 5, παράγραφος 1 του ν. 3284/2004 περί κυρώσεως του κώδικα της ελληνικής ιθαγένειας. 
      Εμείς θέλουμε και παλεύουμε να δοθεί ιθαγένεια σε όλους τους ομογενείς με την συγκεκριμένη διαδικασία της πολιτογράφησης. Και γι’ αυτό ακριβώς δεν συμφωνούμε με την πρότασή σας στο σύνολό της.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, την κ. Νικολαΐδου. Εισερχόμαστε στον κατάλογο των ομιλητών Βουλευτών. 
      Το λόγο έχει ο κ. Παντούλας. 
      ΜΙΧΑΗΛ ΠΑΝΤΟΥΛΑΣ: Ευχαριστώ, κύριε Πρόεδρε. 
      Θα ήθελα να υπενθυμίσω στο Σώμα τις μεγάλες κατακτήσεις των Βορειοηπειρωτών, γιατί θα μιλήσω μόνο για τους ομογενείς, συμφωνώντας απολύτως στα όσα έθιξε ο εισηγητής του ΠΑ.ΣΟ.Κ. στα ό,τι αφορά τους αλλοδαπούς. 
      Θα θυμίσω λοιπόν τις μεγάλες κατακτήσεις των Βορειοηπειρωτών επί κυβερνήσεων ΠΑ.ΣΟ.Κ. Η σημαντικότερη από όλες τις κατακτήσεις, κατά την άποψή μου, ήταν η συνταξιοδότηση όλων των ηλικιωμένων Βορειοηπειρωτών, μέσω του Ο.Γ.Α., ανεξαρτήτως αν διαβιούν αυτοί στην Αλβανία ή στην Ελλάδα. Μια απόφαση η οποία, κύριε Υφυπουργέ, επέστρεψε την αξιοπρέπεια στους ηλικιωμένους Βορειοηπειρώτες. 
      Η δεύτερη μεγάλη κατάκτηση ήταν η χορήγηση των βιβλιαρίων υγείας, δηλαδή της δωρεάν ιατροφαρμακευτικής και νοσοκομειακής περίθαλψης. 
      Η τρίτη  ήταν η χορήγηση επιδομάτων σε όλους τους φοιτητές Βορειοηπειρώτες ύψους 270.000 ευρώ για τα τέσσερα έτη 1997, 1998, 1999, 2000. Όπως, επίσης, η αύξηση εισαγωγής Βορειοηπειρωτών στις εστίες του Εθνικού Ιδρύματος Νεότητας. 
      Θεωρώ επίσης μεγάλη κατάκτηση το γεγονός ότι σ’ αυτήν τη περίοδο διασφαλίστηκε, απολύτως, η είσοδος στον δημόσιο τομέα όλων των Βορειοηπειρωτών. Εννοώ τον στενό και τον ευρύτερο δημόσιο τομέα. Όπως επίσης και η καθιέρωση ως μεταβατικής διάταξης του Ειδικού Δελτίου Ταυτότητας Ομογενούς για την διαφοροποίησή τους από τους αλλοδαπούς και την ενσωμάτωσή τους στην ελληνική κοινωνία, όπως άλλωστε το δικαιούνται. 
      Γνωρίζετε βέβαια ότι από την άνοιξη του 2003 η κυβέρνηση του ΠΑ.ΣΟ.Κ. είχε πάρει μια πρωτοβουλία για την χορήγηση της ελληνικής υπηκοότητας στους Βορειοηπειρώτες, μια πρωτοβουλία η οποία επικρίθηκε σφοδρά από την τότε αξιωματική αντιπολίτευση, τη Νέα Δημοκρατία και μάλιστα με κείμενα στον Τύπο, στα οποία ηγετικά στελέχη της Νέας Δημοκρατίας χρησιμοποιούσαν πολύ βαρείς χαρακτηρισμούς καταγγέλλοντας την πρωτοβουλία του ΠΑ.ΣΟ.Κ.. Ακούστε μερικούς: «Πρέπει να είμαστε εμείς της Νέας Δημοκρατίας εθελοντικά κορόιδα για να μας δουλεύουν όπως γουστάρουν οι κατεργαρέοι του ΠΑ.ΣΟ.Κ. μαζί με τους «διαδηλωτές» Βορειοηπειρώτες των τελευταίων συλλαλητηρίων;». 
      Όλα αυτά τα θεωρώ σημαντικές πρωτοβουλίες από τη μεριά του ΠΑ.ΣΟ.Κ. Τώρα προστέθηκε η χορήγηση της υπηκοότητας. Η όλη διαδικασία φαίνεται ότι επιβλήθηκε στην Νέα Δημοκρατία γι’ αυτό και η εξέλιξή της, όπως είπε και ο εισηγητής της Νέας Δημοκρατίας, καρκινοβατεί ή ακολουθεί ρυθμούς που θέλουν να υπηρετήσουν κομματικές σκοπιμότητες ή ακόμα αναδεικνύει μια πολιτική συμπεριφορά από την μεριά της Κυβέρνησης η οποία έχει πολιτικά σχιζοφρενικά χαρακτηριστικά. 
      Είναι δυνατόν, κύριε Υπουργέ, να χορηγούμε την ελληνική υπηκοότητα στους Βορειοηπειρώτες και ταυτοχρόνως να αφαιρούμε τις συντάξεις του Ο.Γ.Α. από τους Βορειοηπειρώτες επειδή διαμένουν στην βόρεια Ήπειρο. Είναι δυνατόν να μιλούμε για παροχή υπηκοότητας και ταυτοχρόνως να τους αφαιρούμε τα βιβλιάρια υγείας, με τα οποία παρέχονταν δωρεάν νοσοκομειακή και φαρμακευτική περίθαλψη επειδή δεν διαμένουν μονίμως στην Ελλάδα; Είναι δυνατόν να στερούμε από τους Βορειοηπειρώτες που έχουν Α.Φ.Μ., διαμένουν στην Ελλάδα και είναι φοιτητές, το στεγαστικό τους επίδομα των 1.000 ευρώ; Είναι δυνατόν να θεωρεί το ελληνικό κράτος, με εγκύκλιο του τέως Υφυπουργού Οικονομικών του κ. Ρεγκούζα, ότι για την έκδοση Α.Φ.Μ., για την ένταξη στην ασφάλιση του Ι.Κ.Α. όλα τα στοιχεία τους θα πρέπει να μεταφέρονται στα έγγραφα με τους λατινικούς χαρακτήρες των αλβανικών διαβατηρίων και όχι με τα στοιχεία που έχουν τα επίσημα ελληνικά έγγραφα δηλαδή, τα Ειδικά Δελτία Ταυτότητας Ομογενούς; Είναι δυνατόν οι Βορειοηπειρώτες να στερούνται του πολυτεκνικού επιδόματος; Είναι δυνατόν να στερούνται τα επιδόματα των ατόμων με αναπηρίες; 
      Είναι δυνατόν να μην ρυθμίζετε, κύριε Υπουργέ, το ζήτημα της στρατιωτικής τους θητείας; Σας θυμίζω, κύριε Παυλόπουλε την κουβέντα που κάναμε στην Επιτροπή όταν σας έθεσα το ζήτημα της στρατιωτικής θητείας. Μου είπατε «αυτό είναι ρυθμισμένο, όπως είναι και των ομογενών από τις χώρες της τέως Σοβιετικής Ένωσης». Όμως ο ν. 3421/2005 ξέρετε τι λέει; Αυτός ο νόμος μιλάει για τους προερχομένους από τις χώρες του τέως ανατολικού συνασπισμού ή την Τουρκία και αφορά τους ομογενείς οι οποίοι διακόπτουν τη μόνιμη κατοικία τους σε χώρες του τέως ανατολικού συνασπισμού  ή την Τουρκία και έρχονται στην Ελλάδα απευθείας ή μέσω άλλης χώρας για μόνιμη εγκατάσταση. Δηλαδή, αυτό το οποίο εσείς προτείνετε είναι να φύγουν όλοι από την βόρεια Ήπειρο και να έρθουν να εγκατασταθούν μόνιμα στην Ελλάδα; 
      Αυτά σας τα λέω γιατί υπάρχει μια επιπολαιότητα στην όλη διαδικασία. Η καθημερινή πράξη τα αναδεικνύει. Είναι ειδική η περίπτωση των ομογενών από την Αλβανία, γιατί έχοντας δυο υπηκοότητες θα πρέπει να κάνουν θητεία και στην Αλβανία και στην Ελλάδα. Είναι δυνατόν να μην συζητά το Υπουργείο Εσωτερικών την ειδική ρύθμιση μαζί με το Υπουργείο Εθνικής Άμυνας; 
      Κύριε Υφυπουργέ, σας έχω θέσει και κατά την πρώτη συζήτηση το πρόβλημα της μεταφοράς κατά τη διαδικασία της πολιτογράφησης  των ονομάτων και των τοπωνυμιών στα πλαίσια των κανόνων της ελληνικής γλώσσας. Παρατηρείται ένα φαινόμενο απαράδεκτο αυτήν τη στιγμή. Έχω εδώ στα χέρια μου, όχι απλώς ένα επίσημο έγγραφο. Έχω έγγραφο που φέρει τον τίτλο: «Ελληνική Δημοκρατία, Υπουργείο Εξωτερικών». Είναι το βραβείο που πήρε κάποιος από την ελληνική πολιτεία γιατί ήταν επί χρόνια κρατούμενος του αλβανικού καθεστώτος για φιλελληνική πολιτική. Ξέρετε πως είναι καταγεγραμμένος αυτός; Με την ονοματεπώνυμο κατά την αλβανική γλώσσα και μάλιστα με υπογραφή του Υφυπουργού Εξωτερικών. Είναι δυνατόν αυτά τα πράγματα να συμβαίνουν σήμερα; 
      Κλείνοντας την παρέμβασή μου θέλω να τονίσω ότι επιβάλλεται η διαδικασία πολιτογράφησης να ξεπεράσει τα ζητήματα της γραφειοκρατίας, αλλά και να επιβάλλει κανόνες διαφάνειας. 
      Κύριε Υπουργέ θέλω να σας πω ότι αγνοούν οι Ο.Τ.Α. ακόμη τα πάντα. Δυο έγγραφα έχει εκδώσει το Υπουργείο σας. Το έγγραφο το οποίο απευθύνεται στους δήμους και τις κοινότητες με θέμα: «πολιτογράφηση ομογενών υπηκόων Αλβανίας» δεν αναφέρει πουθενά τι θα κάνουν εκείνοι οι οποίοι ήδη έχουν κάνει αίτηση πολιτογράφησης. Ουδείς γνωρίζει ότι πρέπει να έρθουν στην Σταδίου 31, να υποβάλλουν φωτοτυπία, εξ υπ’ αρχής, του Ειδικού Δελτίου Ταυτότητας Ομογενούς και του Διαβατηρίου τους. Κανένας. Πρέπει κάποιος να τους το πει κρυφά να έρθουν να ασκήσουν αυτό το δικαίωμα για να αρχίσει η διαδικασία πολιτογράφησής τους.
      Θα πρέπει να δεσμευτείτε ότι για την εφαρμογή της αρχής της ίσης μεταχείρισης στην παροχή της ελληνικής ιθαγένειας, θα πρέπει να δεσμευτείτε για αντιστοίχιση της εξέτασης των φακέλων του καθενός με το χρόνο υποβολής της αιτήσεώς του. Δεν μπορεί να ισχύσει οτιδήποτε άλλο. 
      Βεβαίως, η κ, Καραμπάτσου, που βλέπω να είναι στα άτομα που παρακολουθούν τη συζήτηση, γνωρίζει ότι έχει ζητηθεί από όλες τις περιφέρειες της χώρας ο αριθμός των αιτήσεων πολιτογράφησης ομογενών αλβανικής ιθαγένειας που εκκρεμούν στην υπηρεσία κάθε περιφέρειας, καθώς και ο αριθμός αιτημάτων που έχει σταλεί στη Διεύθυνση Κρατικής Ασφάλειας. Εγώ, λοιπόν, σας λέω να δεσμευτείτε επίσης ότι θα είναι όλα αυτά τα στοιχεία στη διάθεση της αρμόδιας κοινοβουλευτικής επιτροπής, για να υπάρχει ο πλήρης έλεγχος, ο διακομματικός έλεγχος, για την εφαρμογή όλων των κανόνων διαφάνειας και ίσης μεταχείρισης, για να μην υπάρχει κανένα πρόβλημα.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα.
      Το λόγο έχει ο κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Θα ήθελα πρώτα-πρώτα να επισημάνω αυτό που ανέπτυξε και ο εισηγητής μας, ο κ. Σαλαγιάννης, ότι είναι καιρός η Κυβέρνηση, το Προεδρείο της Βουλής, όλοι μας να δούμε την αλλαγή του Κανονισμού της Βουλής. Επιτέλους, κύριε Υπουργέ, αλλάξτε και κάτι προς το καλύτερο από αυτά που άφησε το ΠΑ.ΣΟ.Κ. όσον αφορά τη λειτουργία της Βουλής. Δώστε ζωντάνια στη Βουλή, δίνοντας τη δυνατότητα στον έγκυρο και έγκαιρο έλεγχο της Αντιπολίτευσης, στα πεπραγμένα της Κυβέρνησης. 
      Εσείς ήσασταν που διαμαρτυρόσασταν πολλές φορές και ως Κοινοβουλευτικός Εκπρόσωπος για τους περιορισμούς που είχε στην άσκηση του αντιπολιτευτικού έργου ο Κανονισμός της Βουλής. Τώρα, λοιπόν, που έχετε την Πλειοψηφία, έχετε αυτήν τη δυνατότητα να κάνετε πράξη και τη διαμαρτυρία σας  -τη δίκαιη, τότε, διαμαρτυρία σας- και βεβαίως και τη βούλησή σας. Φαίνεται, όμως, ότι ήταν μία διαμαρτυρία αντιπολιτευόμενου κόμματος και όχι μία διαμαρτυρία κόμματος αρχών. 
      Αντίθετα, εσείς πολλά από τα καλά που άφησε το ΠΑ.ΣΟ.Κ. τα πάτε προς τα πίσω, ενώ μερικά από τα λάθη και τα στραβά του, δεν τα διορθώνετε παρόλο που λέγατε άλλα. Αυτό είναι χαρακτηριστικό στις προτάσεις νόμου, όπως αυτή που συζητούμε. 
      Βεβαίως, εδώ είχατε δεύτερη σκέψη. Θέλατε αυτά τα κρίσιμα και σημαντικά θέματα που έθιγε η πρόταση νόμου του ΠΑ.ΣΟ.Κ., να τα παρουσιάσετε ως δικά σας.  Και η παλιότερη που είχε κατατεθεί για την πολιτογράφηση των Ελλήνων ομογενών από την Αλβανία, την οποία είχατε απορρίψει πριν από ενάμιση χρόνο με πολύ σκληρές εκφράσεις, πρόσφατα, σε συνεδρίαση της κυβερνητικής επιτροπής αποφασίσατε μετ’ επαίνων να την υιοθετήσετε και, μάλιστα, να την παρουσιάσετε επίσης ως δική σας ιδέα απέναντι στους ομογενείς από την Αλβανία. 
      Το πρόβλημα, λοιπόν, δεν είναι ότι κλέβετε τις δικές μας προτάσεις, πρωτοποριακές προτάσεις, το πρόβλημα είναι πώς και πότε τις εφαρμόζετε. Σας είχαμε προτείνει, λοιπόν, από την πρώτη στιγμή πως θα συμπαρασταθούμε σε αυτήν την προσπάθεια, γιατί είναι μία θετική πρωτοβουλία, αρκεί όμως να γίνει με όρους διαφάνειας, διότι υπάρχει η αγωνία και οι ενστάσεις μεταξύ των ομογενών για το ποιοι καλούνται, με ποια σειρά και με ποια κριτήρια και πολιτογραφούνται. Και ο προηγούμενος αγορητής του ΠΑ.ΣΟ.Κ., ο κ.  Παντούλας, που γνωρίζει πολύ καλά τα θέματα, σας είπε πολύ χαρακτηριστικά «συγκροτείστε αυτό που από την πρώτη στιγμή και ο Πρόεδρος του ΠΑ.ΣΟ.Κ., Γιώργος Παπανδρέου, σας πρότεινε, μια κοινοβουλευτική διακομματική επιτροπή, η οποία θα παρακολουθεί και θα σας βοηθά σε αυτήν την προσπάθεια, γιατί είναι μία προσπάθεια που δεν χωρούν μικροκομματικές ή άλλες σκοπιμότητες». 
      Το ίδιο ισχύει και για το θέμα των επερωτήσεων. Αναφέρομαι και πάλι τώρα στον Κανονισμό. Η κάθε κυβέρνηση φέρνει τις επερωτήσεις για συζήτηση στην Ολομέλεια, όταν πια τα θέματα έχουν περάσει από την επικαιρότητα και υπάρχουν άλλα θέματα πιο έντονα και πλέον δεν υπάρχει και κανένα ενδιαφέρον της κοινής γνώμης, ανεξάρτητα εάν το πρόβλημα συνεχίζει να υπάρχει. Δίνεται λύση, δηλαδή, μέσα από το χρόνο στο πρόβλημα και όχι μέσα από το διάλογο και τη συντεταγμένη συζήτηση. Κάντε, λοιπόν, αυτό το βήμα και φέρτε μία τροποποίηση του Κανονισμού και θα την στηρίξουμε. Να είναι πάγια, να δίνει ενεργό ρόλο στο Βουλευτή στο Κοινοβούλιο, στην άσκηση τόσο του νομοθετικού όσο και του ελεγκτικού του ρόλου.
      Ειδικότερα, όσον αφορά την πρόταση νόμου του ΠΑ.ΣΟ.Κ., θα ήθελα να πω, κύριε Υπουργέ, ότι η Ελλάδα ήταν απροετοίμαστη στην υποδοχή των οικονομικών μεταναστών. Μάλιστα, η πίεση που δέχθηκε τα πρώτα χρόνια και από λάθη της κυβέρνησης Μητσοτάκη, ήταν μεγάλη. Οι περισσότεροι μπήκαν χωρίς τον έλεγχο και τα αναγκαία χαρτιά στην Ελλάδα, βίαια, θα έλεγα, από τη γειτονική μας, κυρίως, χώρα, την Αλβανία. Αυτή η έλλειψη προετοιμασίας από τη χώρα μας κόστισε και στους οικονομικούς μετανάστες. Υπέστησαν εξευτελισμούς και υπερεκμετάλλευση σε πολλές των περιπτώσεων, αλλά και στην ασφάλεια του Έλληνα πολίτη. Είδαμε μία πολύ σημαντική έξαρση της εγκληματικότητας, ειδικά μετά από την κατάρρευση του καθεστώτος Μπερίσα εκείνα τα χρόνια. 
      Όλα αυτά, όμως, είναι παρελθόν. Το τίμημα πληρώθηκε, ξεπεράστηκαν, υπήρξαν πολιτικές πολύ θετικές από τις κυβερνήσεις του ΠΑ.ΣΟ.Κ. προς αυτήν την κατεύθυνση, αλλά και αυτές μη ολοκληρωμένες. Και ήρθατε εσείς, για να ολοκληρώσετε το θεσμικό πλαίσιο μιας σύγχρονης μεταναστευτικής πολιτικής. Σας είχαμε πει πως είναι ελλιπές αυτό το πλαίσιο. Δεν στηρίζεται πάνω στις εμπειρίες που αποκομίσαμε τα προηγούμενα χρόνια, δεν κάνει βήματα μπροστά. Δεν το αποδεχθήκατε και έρχεσθε να το ομολογήσετε τώρα με το δεύτερο σχέδιο νόμου, με τη νέα πρότασή σας, για να διορθώσετε το δικό σας θεσμικό πλαίσιο. 
      Δεν είναι κακό κατ’ αρχάς να αναγνωρίσετε τα λάθη σας, σημασία όμως έχει και στο νέο διορθωτικό πλαίσιο που φέρνετε να έχετε ολοκληρωμένες προτάσεις και να βλέπετε μακριά. Δηλαδή, πρέπει να μιλήσουμε πλέον για μία συστηματική και ουσιαστική ένταξη των οικονομικών μεταναστών, συστατικό στοιχείο του ελληνικού παραγωγικού και κοινωνικού πολιτισμικού ιστού, και όχι για εποχικούς και περιοδικούς μετανάστες, όχι με τη δεύτερη σκέψη πώς θα τους ξεφορτωθούμε αύριο, ιδιαίτερα τη δεύτερη και την τρίτη γενιά των οικονομικών μεταναστών, και όχι μόνο για λόγους ηθικούς, διότι η Ελλάδα έχει μια συγκλονιστική και λαμπερή ομογένεια για δεκαετίες και αιώνες που άφηναν πίσω τους με πίκρα την πατρίδα, για να αναζητήσουν μια καινούρια ζωή, όχι μόνο γι’ αυτούς τους λόγους, αλλά για να πραγματώνουμε και αυτό που όλοι διακηρύσσουμε, ότι ζούμε σε μία σύγχρονη κοινοβουλευτική δημοκρατία.
      Έτσι, λοιπόν, θα πρέπει να συγκροτήσει η ελληνική πολιτεία –και αυτό είναι πρώτη ευθύνη της Κυβέρνησης και εμείς είμαστε εδώ για να το υποστηρίξουμε- μια ολοκληρωμένη πολιτική παραγωγικής, κοινωνικής και πολιτιστικής ένταξης των μεταναστών, να αποδεχθούμε ορισμένες βασικές αξίες και σαν πολιτεία, μέσα από τη θεσμοθέτησή τους, αλλά και ως κοινωνία. Πρόκειται για βασικές πολιτικές αξίες στην εκπαίδευση, στα ανθρώπινα δικαιώματα και φυσικά στην πολιτισμική τους ένταξη. Μαζί με τους οικονομικούς μετανάστες του σήμερα θα βαδίσουμε στην Ελλάδα του μέλλοντος. 
      Το δικαίωμα ψήφου, όπως ακριβώς το ορίζει πολύ συγκεκριμένα με την πρότασή του το ΠΑ.ΣΟ.Κ. στις δημοτικές και νομαρχιακές εκλογές, είναι συστατικό στοιχείο μιας τέτοιας κοινωνίας, μιας τέτοιας ευνομούμενης πολιτείας, ενός κράτους δικαίου, μιας σύγχρονης πολιτείας. Θα δώσει τη δυνατότητα να νιώσουν ισότιμοι πολίτες και θα προσφέρουν πολλά περισσότερα και στην οικονομία και στην εργασία στη νέα τους πατρίδα. 
      Νομίζω, λοιπόν, πως σήμερα για λόγους που εσείς ξέρετε, όπως συνηθίζει η εκάστοτε κυβέρνηση, απορρίπτετε αυτήν την πρόταση νόμου, έστω και αν με καθυστέρηση αποδεχθήκατε να συζητηθεί στη Βουλή. Σας προτρέπουμε να το σκεφθείτε και να συγκαλέσετε και πάλι μια διακομματική επιτροπή να συζητήσουμε το θέμα αυτό. Υπάρχει, πλέον, μία ωριμότητα και στη χώρα μας. Είναι κάτι που εφαρμόζεται και στις χώρες-μέλη της Ευρωπαϊκής Ένωσης και η χώρα μας δεν μπορεί να ακολουθεί με μεγάλη χρονική υστέρηση σε αυτά τα μεγάλα θέματα. Διαφορετικά, τους σπρώχνουμε στη γκετοποίηση, στο περιθώριο και μπορεί να τα βρούμε μπροστά μας αύριο αυτά και τότε όλοι θα αναζητούμε τις ευθύνες των προηγούμενων κυβερνήσεων.
      Κύριε Πρόεδρε, κλείνω, και σας ευχαριστώ για την ανοχή σας  αναφερόμενος και εγώ στους ομογενείς από την Αλβανία και τη Μαύρη Θάλασσα. Το είπα και στην αρχή και θα το τονίσω και πάλι ειδικά για τους ομογενείς από τη Μαύρη Θάλασσα. Βεβαίως, υπάρχει το καθεστώς που διαμορφώθηκε τα προηγούμενα χρόνια. Θα θυμίσω ότι το είχατε προπηλακίσει και ισοπεδώσει αυτό το καθεστώς, αλλά το εφαρμόζετε σήμερα. Θα ήθελα, όμως, να σας πω ότι υπάρχουν δύο μεγάλα θέματα.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Πρώτον, σταματήσατε το πρόγραμμα της στεγαστικής πίστης και στείλατε πολλούς από τους ομογενείς σε τοκογλύφους. Χάνουν τα σπίτια τους σε πλειστηριασμούς. Είναι ανυπόφορη η κατάσταση. Επιτέλους δώστε απάντηση σε αυτό το κρίσιμο θέμα.
      Δεύτερον, έχει ενταθεί η γραφειοκρατία για την εξυπηρέτησή τους. Και όταν εντείνεται η γραφειοκρατία, δημιουργεί παράλληλους δρόμους διαφθοράς και συναλλαγής. Εκεί που είχε περιοριστεί –δεν θα μιλήσω για μηδενισμό- τα προηγούμενα χρόνια, εμφανίζεται και φουντώνει ξανά.
      Απαντήστε, λοιπόν, τώρα, κύριε Υπουργέ, σε αυτά τα κρίσιμα θέματα!
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Μαγκριώτη.
      Ο κ. Κουτσούκος έχει το λόγο.
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, συζητούμε σήμερα ένα θέμα, το οποίο συνδέεται άρρηκτα με τις μεγάλες αλλαγές, που έχουν συντελεστεί στον κόσμο και το ρόλο της χώρας μας στην ευρύτερη περιοχή.
      Η χώρα μας από χώρα εξαγωγής εργατικού δυναμικού τις προηγούμενες δεκαετίες, έγινε χώρα εισαγωγής οικονομικών μεταναστών. Και αυτό ήταν φυσικό επόμενο, μια και η χώρα μας βρίσκεται στο σταυροδρόμι των μεταναστευτικών ρευμάτων, μια και γύρω μας υπάρχει φτώχεια και εξαθλίωση. Οι φτωχοί και εξαθλιωμένοι είναι σίγουρο ότι αναζητούν έναν καλύτερο κόσμο, αναζητούν ένα μεροκάματο για τους ίδιους και τα παιδιά τους.
      Εγώ είμαι υπερήφανος που με τη συνδικαλιστική μου ιδιότητα τα προηγούμενα χρόνια συνέβαλα στο να διαμορφωθεί -και σε συνεργασία με τις διεθνείς συνδικαλιστικές οργανώσεις- ένα πλαίσιο νομιμοποίησης των ξένων εργατών στη χώρα μας, για να μη δουλεύουν ανασφάλιστοι, για να πάψει να  υπάρχει μαύρη εργασία, για να πάψουν να λειτουργούν ανταγωνιστικά στους Έλληνες εργάτες.
      Πρέπει να σας πω ότι είμαστε υποχρεωμένοι να αναγνωρίσουμε και επίσημα –και έχει σημασία να το λέει αυτό κάποιος από το Βήμα της Βουλής- τη συνεισφορά των οικονομικών μεταναστών στην πρόοδο που συντελέστηκε στη χώρα μας τα τελευταία χρόνια, στην οικονομική πρόοδο, στην επίτευξη μεγάλων στόχων, όπως η ένταξη της χώρας στην Ο.Ν.Ε., στη δυνατότητα που έδωσε η δική τους εργασία να στηριχθεί η αγροτική παραγωγή, η οποία θα είχε καταρρεύσει αν δεν υπήρχαν οικονομικοί μετανάστες, δεδομένων των εξελίξεων που υπήρχαν σε σχέση με τις συμπεριφορές και τις αναζητήσεις καλύτερων ευκαιριών από τους κατοίκους της υπαίθρου.
      Υπάρχει πάντα σε αυτήν τη συζήτηση ένα διακύβευμα: Πώς αντιμετωπίζεις αυτούς τους ανθρώπους, τους οικονομικούς μετανάστες. 
      Υπάρχουν δύο βασικές αντιλήψεις: Η μία αντίληψη είναι να ορθώσεις φράγμα, να τους βάλεις απέναντι. Η άλλη αντίληψη είναι να τους ενσωματώσεις στην οικονομική και κοινωνική ζωή της χώρας. 
      Αγαπητοί συνάδελφοι, δεν έχουμε παρά να σκεφτούμε τους πατεράδες μας και τους παππούληδές μας, που ξεκίνησαν, εγκαταλείποντας τα βουνά και τους κάμπους της πατρίδας μας, να αναζητήσουν ένα μεροκάματο στην ξενιτιά, στην Αμερική, στον Καναδά, στην Αυστραλία, στις φάμπρικες της Γερμανίας και στις στοές του Βελγίου, να δούμε πώς η δική τους δουλειά αναγνωρίστηκε σε αυτές τις χώρες, πώς ένα προοδευτικό πολιτικό σύστημα τους ενσωμάτωσε, τους έκανε ισάξιους πολίτες και τους έδωσε τη δυνατότητα να προοδεύσουν και να ενταχθούν στην τοπική κοινωνία.
      Τα λέω αυτά, διότι δυστυχώς στη χώρα μας εξακολουθεί να υπάρχει μία φοβία, ένας ρατσισμός, που καλλιεργείται από πάρα πολλούς, οι οποίοι ψαρεύουν στα θολά νερά και επιδιώκουν να αξιοποιήσουν τα προβλήματα που έχει σήμερα ο ελληνικός λαός, οι νέοι μας με την ανεργία, τα προβλήματα της φτώχειας και της εγκατάλειψης της υπαίθρου και να μεταφέρουν τα βάρη σε άλλους.
      Αγαπητοί συνάδελφοι, σήμερα στην ελληνική ύπαιθρο ζουν χιλιάδες ξένοι πολίτες, πολίτες τρίτων χωρών, που είναι νόμιμα εγκατεστημένοι στη χώρα μας, που δουλεύουν στα χωράφια μας, που είναι σέμπροι στις  περιουσίες, που μαζεύουν την παραγωγή και τη μοιράζονται με τους Έλληνες κατοίκους της υπαίθρου.
      Αυτοί οι άνθρωποι στέλνουν τα παιδιά στα σχολεία. Τα σχολεία στην ύπαιθρο συντηρούνται από αυτούς τους ανθρώπους. Μετέχουν της ελληνικής παιδείας αυτά τα παιδιά. Και σύμφωνα με τον Ισσοκράτη πρέπει να θεωρούνται Έλληνες.
      Γι’ αυτούς τους ανθρώπους, λοιπόν, συζητάμε σήμερα, να τους δώσουμε ένα δικαίωμα να έχουν ένα λόγο στα τοπικά πράγματα, να έχουν ένα λόγο στην εκλογή της τοπικής δημοτικής αρχής, να έχουν και τη δυνατότητα του εκλέγεσθαι με όρους και προϋποθέσεις, της νόμιμης διαμονής στη χώρα μας, πράγμα που στηρίζεται σε όσα κάναμε τα προηγούμενα χρόνια -άρα έχουμε ανθρώπους που είναι νόμιμα στη χώρα μας- με το όριο των δύο ετών της παραμονής τους στο δήμο. Βεβαίως συζητάμε και για τα παιδιά τους, να έχουν το δικαίωμα της ψήφου.
      Αυτή είναι μία πρόταση, η οποία αν δεν είχε έρθει από το ΠΑ.ΣΟ.Κ. και είχε έρθει από τη Νέα Δημοκρατία -όταν θα ωριμάσει στην πολιτική της σκέψη και στις επιλογές της- πιστεύω ότι θα ψηφιζόταν ομόφωνα από το Κοινοβούλιο. Επειδή αυτή η πρόταση είναι από το ΠΑ.ΣΟ.Κ., πιστεύω ότι σήμερα η Νέα Δημοκρατία δεν είναι ώριμη να την αποδεχθεί.
      Κύριε Πρόεδρε, επιτρέψτε μου να θέσω παράλληλα ένα θέμα, που το έθεσαν και άλλοι συνάδελφοι. Θα έπρεπε να δοκιμάσουμε και τη συμπεριφορά των συναδέλφων μας στο Εθνικό Κοινοβούλιο δια της ψηφοφορίας. Διότι σωστά και σύμφωνα με τον Κανονισμό δεν μπαίνουν σε ψηφοφορία ζητήματα που έχουν οικονομικό κόστος. Το ζήτημα, όμως, της ψήφου των μεταναστών, τι οικονομικό κόστος έχει; Φυσικά μπορεί να πει κάποιος, ότι έχει ένα κόστος, γιατί θα έχουμε περισσότερα ψηφοδέλτια ή θα έχουμε πολύ περισσότερους εκλογικούς καταλόγους. Αυτή, όμως, δεν είναι μία σοβαρή δικαιολογία.
      Κατά τη γνώμη μου, λοιπόν, σε πολιτικά ζητήματα, σε ζητήματα που δείχνουν και την κοινωνική ευαισθησία και την κατεύθυνση της πολιτικής μιας χώρας, κακώς δεν μπαίνουμε στη διαδικασία της ψηφοφορίας εδώ στο Κοινοβούλιο, για να δούμε και τη στάση του κάθε συναδέλφου ξεχωριστά. Διότι δεν υπάρχουν μόνο τα κόμματα. Υπάρχει λαϊκή εντολή και ο ρόλος του Βουλευτή. Και ο κάθε Βουλευτής πρέπει να απολογείται στην κοινωνία για τις θέσεις και τις απόψεις που εκφράζει, όταν κουβεντιάζονται τέτοια μείζονα ζητήματα στο Εθνικό Κοινοβούλιο.
      Με αυτές τις σκέψεις, κύριε Πρόεδρε και κύριοι συνάδελφοι, θα σας καλούσα να δείτε ξανά πάρα πολύ υπεύθυνα και σοβαρά αυτό το θέμα, που δίνει τον τόνο και το χαρακτήρα του πώς εμείς, μία σύγχρονη κοινωνία, μία πολυπολιτισμική κοινωνία, ενταγμένη μέσα σε μεγάλους σχηματισμούς όπως είναι η Ευρωπαϊκή Ένωση, χωρίς φοβίες, ανοιχτή στα πελάγη της παγκοσμιοποίησης έχουμε θέσεις και απόψεις για ν΄ αντιμετωπίσουμε τα σύγχρονα κοινωνικά προβλήματα.
      Σας ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Κουτσούκο.
      Ο κ. Παναγιώτης Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρία και κύριοι συνάδελφοι, στα χρόνια που θητεύω σε αυτήν εδώ την Αίθουσα ελάχιστες φορές πρόταση νόμου της Αντιπολίτευσης έγινε αποδεκτή. Αν θυμάμαι είναι κάνα δύο περιπτώσεις, όπως η πρόταση νόμου για τη γενοκτονία των Αρμενίων, όπως το Μουσείο της Εθνικής Αντίστασης, που ψηφίστηκε καθολικά, πλην εξαιρέσεων κάποιων κομμάτων.
      Πού οφείλεται αυτό; Οφείλεται στο ότι η εκάστοτε κυβέρνηση μέσα από έναν κοινοβουλευτικό εγωισμό, ότι χάνει τη νομοθετική πρωτοβουλία ή διαβλέπει σκοπιμότητες πίσω από κάποια πρόταση ή έχει καχυποψίες ότι κάτι άλλο κρύβεται, δεν συναινεί στο να ψηφιστεί μία πρόταση νόμου από την Αντιπολίτευση, τη Μείζονα ή την Ελάσσονα.
      Συνεπώς, κύριοι συνάδελφοι, η πρόταση νόμου του ΠΑ.ΣΟ.Κ. για το δικαίωμα ψήφου υπηκόων τρίτων χωρών και απόκτηση ελληνικής ιθαγένειας από Έλληνες ομογενείς, δεν έχει καμία τύχη. 
      Παρά ταύτα θεωρώ ότι οι συζητήσεις που γίνονται επ’ ευκαιρία των προτάσεων νόμων, δεν είναι κακές ούτε περιττές. Γίνονται με τέτοιο τρόπο, ώστε να διαμορφώνουν μία γενικότερη αντίληψη, μία σφαιρικότερη και μία πιο ολοκληρωμένη αντίληψη για κάθε ζήτημα.
      Έτσι, λοιπόν, εκ του λόγου αυτού ζήτησα κι εγώ το λόγο να τοποθετηθώ επί της προτάσεως νόμου του ΠΑ.ΣΟ.Κ.. Διότι αν έμενα στον πρώτο συλλογισμό μου, ότι δεν έχει καμία τύχη, δεν έχει νόημα να την υποστηρίξεις. Άρα, λες εκ των προτέρων ότι η πρόταση νόμου δεν γίνεται δεκτή, και από τη στιγμή που δεν γίνεται δεκτή, δεν χρειάζεται να τοποθετηθείς.
      Κύριοι συνάδελφοι, ποιο είναι το διακύβευμα του ζητήματος αυτού. Είναι η μετανάστευση και ο  μετανάστης. Το φαινόμενο της μετανάστευσης δεν θα είναι παροδικό ούτε πρόκειται να εξαλειφθεί. Μάλλον στις μέρες μας και στο μέλλον θα ενταθεί.
      Η αστάθεια του γεωπολιτικού περιβάλλοντος, η αστάθεια η οικονομική, η κοινωνική, η ανασφάλεια για την ανθρώπινη ζωή, η ελπίδα για το καλύτερο μέλλον θα οδηγεί συνεχώς όλο και περισσότερες ανθρώπινες μάζες να διακινούνται από το ένα μέρος της γης σε κάποιο άλλο. Και ειδικά στη χώρα μας που γειτονεύουμε με την Τουρκία, όπου τα σύνορά μας είναι διαπερατά θα έχουμε όλο και περισσότερες μάζες μεταναστών προς την Ελλάδα και έτσι η χώρα μας από χώρα εξαγωγής παλαιότερα μεταναστών μετατρέπεται σε χώρα εισαγωγής μεταναστών. Και αυτό όχι μόνο λόγω της διαπερατότητας των συνόρων, αλλά περισσότερο της ανάγκης που υπάρχει στο γεωπολιτικό περιβάλλον, το ασταθές γεωπολιτικό περιβάλλον. Από την άλλη η σταθερότητα την οποία εμείς παρέχουμε και η ασφάλεια που παρέχουμε λόγω Ευρωπαϊκής Ένωσης και η αναβάθμιση του οικονομικού μας επιπέδου.
       Όμως η αντίληψη που επιχειρήθηκε να περάσει παλαιότερα και κυρίως από τα Μέσα Μαζικής Ενημέρωσης είναι ότι οι μετανάστες είναι η αιτία παντός κακού. Περίπου σαν κατάρα. Στην πράξη, όμως, κοινωνικά βλέπουμε ότι ενισχύεται το δημογραφικό πρόβλημα. Δεν είναι τυχαίο το  ότι χωριά ολόκληρα προσπαθούν να βρουν τρόπους συνοικεσίων με άλλες χώρες. Ψάχνουν για νύφες.  Και μάλιστα συγκεκριμένα από την περιοχή του μόλις κατελθόντος του Βήματος συναδέλφου, από τη Ζαχάρω Ηλείας. Δεν είναι τυχαίο αυτό.  Και δεν εμφανίζεται το φαινόμενο αυτό μόνο εκεί αλλά είναι και σε άλλες περιοχές. 
      Άρα το δημογραφικό πρόβλημα της Ελλάδος ενισχύεται κατά κάποιο τρόπο μέσα από τη μετανάστευση και ιδίως οικονομικά από κατάρα έχει μετατραπεί θα έλεγα σε ευλογία. Έχουμε τις αγροτικές εργασίες. Θα υπήρχαν χωράφια τα οποία θα είχαν καλλιεργηθεί από μόνιμες καλλιέργειες αν δεν υπήρχαν οι οικονομικοί μετανάστες; Σε καμία περίπτωση. Συνεισφέρουν στο ασφαλιστικό. Τέλος, στο επίπεδο της ανασφάλιστης εργασίας πιστεύω ότι βοηθούν τα μέγιστα. Είναι εκ των ων ουκ άνευ για την οικονομία της χώρας. Συνεισφέρουν ως καταναλωτές μέσω του Φ.Π.Α. και ακόμα συνεισφέρουν και φορολογικά. 
      Άρα ο μετανάστης δεν πρέπει να αντιμετωπίζεται ως αντικείμενο αστυνομικού ενδιαφέροντος. Θα πρέπει να αντιμετωπίζεται με κοινωνικά, οικονομικά και εργασιακά κριτήρια. 
      Τα είπα όλα αυτά για να έρθω τώρα στο θέμα της προτάσεως νόμου του ΠΑ.ΣΟ.Κ.. Ένας νόμος είναι εφαρμόσιμος όταν είναι απλός στη σύλληψή του, όταν είναι καθολικά εφαρμόσιμος και όταν βοηθάει να επιλύονται παρεπόμενα προβλήματα. Ποια είναι η φιλοσοφία αυτής της πρότασης; Το κίνητρο της ψήφου, του εκλέγειν και εκλέγεσθαι μετατρέπει το μετανάστη από κάτοικο σε πολίτη. Από έναν ο οποίος απλώς κατοικεί ίσα για να ρυπαίνει ή να ζει, τον μετατρέπει σε υπεύθυνο πολίτη. Πολίτη ο οποίος πια ενδιαφέρεται για τη γειτονιά του, για τον τόπο του, ενδιαφέρεται για κάτι περισσότερο. Αυτή η υπευθυνότητα δίνει το έναυσμα στον ίδιο για να συγκεντρώσει χαρτιά που κατά άλλο τρόπο δεν τον ενδιαφέρουν, γιατί κάποιοι που είναι απλώς κάτοικοι τους ενδιαφέρει πώς θα πάρουν κάποια ευρώ και λόγω διαφοράς συναλλάγματος με την πατρίδα τους, να μπορέσουν να κάνουν ένα σπίτι ή να ζήσουν καλύτερα τα παιδιά τους εκεί. Όταν, όμως, είναι πολίτης εδώ και του δίνεται το κίνητρο αυτό, αυτομάτως θέλει να μείνει στον τόπο. Παράλληλα για αποδεικτικά στοιχεία παραμονής, θα ψάξει να βρει. Όλα αυτά βοηθούν και την ίδια την πολιτεία, γι’ αυτά που επιζητεί με αστυνομικό τρόπο διαφορετικά. Θα τα βρει από τον ίδιο το μετανάστη ο οποίος θα θελήσει να τα προσκομίσει. Η ίδια η πολιτεία θα μειώσει τη γραφειοκρατία και παράλληλα η Τοπική Αυτοδιοίκηση θα προχωρήσει στην καταγραφή. Σήμερα δεν έχουμε πλήρη καταγραφή των μεταναστών που υπάρχουν στη χώρα μας.
       Άρα, λοιπόν, για όλους αυτούς τους λόγους που ανέπτυξα, κύριοι συνάδελφοι, το πρώτο άρθρο της προτάσεως νόμου αυτής είναι πολύ έξυπνο άρθρο. Γιατί τα νομοσχέδια τα πολύπλοκα που σεις εκ των υστέρων έχετε ετοιμάσει και κατεβάζετε για το θέμα της επίλυσης της μεταναστευτικής πολιτικής σε διάφορα ζητήματα, μέσα απ’ αυτό το δικαίωμα ψήφου στο μετανάστη θα βοηθηθούν τα μέγιστα και θα απλοποιηθούν τα μέγιστα.
      Όσο για το δεύτερο άρθρο θέλω να πω ότι θεωρούμε μέσα από τη δική μας πρόταση νόμου, σας βοηθήσαμε να προχωρήσετε με ένα σωστό τρόπο για να επιλύσετε το θέμα των Βορειοηπειρωτών στη χώρα μας. 
      Γι’ αυτό ακριβώς το λόγο, κύριοι συνάδελφοι, ας σπάσουμε τα ταμπού και ας ψηφίσουμε όλοι μαζί αυτήν την πρόταση νόμου, έστω και χωρίς το άρθρο 2. Να την ψηφίσουμε γιατί θεωρώ ότι είναι μια έξυπνη πρόταση. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Βλατής έχει το λόγο.
      ΙΩΑΝΝΗΣ ΒΛΑΤΗΣ:  Κυρίες και κύριοι συνάδελφοι, εδώ και μια δεκαπενταετία, η χώρα μας είναι μια χώρα πλέον υποδοχής μεταναστών. Αυτό δεν είναι ούτε ένα τυχαίο γεγονός, αλλά ούτε και ένα περιστατικό γεγονός. Δεν είναι τυχαίο γεγονός γιατί δεν έγινε ξαφνικά η Ελλάδα ένας επιθυμητός προορισμός για οικονομικούς μετανάστες, έγινε γιατί είναι μία χώρα ανεπτυγμένη πλέον που έχει τη δυνατότητα να προσφέρει μια καλύτερη ζωή σ’ αυτούς τους ανθρώπους που έρχονται είτε από γειτονικές χώρες είτε από πιο απομακρυσμένες, με άλλες συνήθειες, με άλλες θρησκείες, με άλλα πιστεύω, αλλά που τους φέρνει εδώ για να ζήσουν μια καλύτερη ζωή. 
      Δεν είναι τυχαίο γεγονός γιατί συνέπεσε φυσικά με τις γενικότερες αλλαγές σε παγκόσμιο επίπεδο, με τα σύνορα που άνοιξαν και με όλες αυτές τις αλλαγές που βοηθούν συνεχώς τη μετακίνηση πληθυσμών από χώρα σε χώρα. Αλλά δεν είναι και περαστικό γεγονός. Δεν είναι από αυτά που λέμε ή που λένε αυτοί που λειτουργούν ξενοφοβικά μπόρα είναι, θα περάσει. Οι μετανάστες στη χώρα μας ήρθαν και θα μείνουν εδώ όπως εκατομμύρια Έλληνες εδώ και πάνω από εκατό χρόνια πήγαν σε άλλες χώρες και έμειναν εκεί και μεγαλούργησαν και δημιούργησαν περιουσίες και έγιναν συμμέτοχοι στην κοινωνική ζωή μιας άλλης χώρας. 
      Μ’ αυτά, λοιπόν, τα εισαγωγικά θα ήθελα να καταλήξω στην πρώτη διαπίστωση και στο πρώτο συμπέρασμα ότι οι μετανάστες δεν μπορεί να αντιμετωπίζονται στην Ελλάδα σαν δεύτερης κατηγορίας άνθρωποι. Θα επανέλθω αργότερα σ’ αυτό.
      Δεύτερο στοιχείο είναι ότι μετά από δεκαπέντε χρόνια εμπειρίας σαν χώρα υποδοχής μεταναστών δεν μπορεί η νομοθεσία μας ακόμα να λειτουργεί τόσο φοβικά απέναντι στο φαινόμενο της μετανάστευσης και μάλιστα να μη συμβαδίζει με την ταχύτητα των αλλαγών που συμβαίνουν σε όλο τον κόσμο. Θα μπορούσαμε να πούμε, μα οι άλλες χώρες οι παραδοσιακές υποδοχής μεταναστών όπως η Αμερική, η Ευρώπη, η Αυστραλία είχαν μία τεράστια εμπειρία δεκαετιών για να ενσωματώσουν όλες αυτές τις αλλαγές, δεν έχουμε αυτήν την πολυτέλεια στην εποχή μας, τρέχουν τόσο γρήγορα τα πράγματα και θα πρέπει να τρέξουμε και εμείς πολύ γρήγορα σε σχέση με το φαινόμενο της μετανάστευσης.  
      Γι’ αυτό, λοιπόν, θα ήθελα να απορρίψω τον ισχυρισμό του εισηγητή της πλειοψηφίας σε σχέση με το τι έκαναν οι κυβερνήσεις και γιατί δεν προτάθηκε νωρίτερα η πρόταση νόμου αυτή για το δικαίωμα ψήφου των υπηκόων τρίτων χωρών στις τοπικές εκλογές. Κατ’ αρχήν, δεν προτάθηκε σήμερα. Η πρόταση νόμου έγινε πριν από ενάμιση χρόνο, το 2005 όταν ψηφίζαμε το δεύτερο νομοσχέδιο για την κοινωνική ένταξη των μεταναστών που έγινε ο ν. 3386. Ο Κανονισμός της Βουλής, την έφεραν να συζητείται ενάμιση χρόνο μετά. Ωστόσο, δεν πρέπει να αντιμετωπίζουμε πλέον το θέμα αυτό μ’ αυτήν τη λογική. Είναι ένα θέμα που υπερβαίνει τα κομματικά σύνορα, είναι ένα ζήτημα εθνικό που πρέπει να το δούμε σε συμφωνία και γι’ αυτό καλούμε σήμερα την Κυβέρνηση να συμφωνήσει και να γίνει αυτή η πρόταση νόμου, νόμος. 
      Δεν μπορεί, λοιπόν, οι μετανάστες σήμερα να αντιμετωπίζονται σαν πολίτες δεύτερης κατηγορίας. 
      Είναι άνθρωποι που συμμετέχουν στο κοινωνικό γίγνεσθαι, είναι άνθρωποι που δουλεύουν, που συμμετέχουν στην παραγωγή πλούτου στη χώρα μας, είναι άνθρωποι που πληρώνουν ασφάλεια, που ασφαλίζονται για ιατροφαρμακευτική περίθαλψη, για σύνταξη, που δημιουργούν εδώ οικογένειες, που δημιουργούν περιουσίες στη χώρα μας και που γνωρίζουμε πολύ καλά όλοι στη συντριπτική πλειονότητα τα παιδιά τους θα παραμείνουν εδώ. Είναι παράλληλα άνθρωποι που συμμετέχουν στο κοινωνικό γίγνεσθαι, είναι κομμάτι της κοινωνίας μας, είτε το θέλουμε είτε δεν το θέλουμε και όσο πιο γρήγορα ενταχθούν στις λειτουργίες της κοινωνίας μας και όσο πιο γρήγορα ενσωματωθούν σ’ αυτήν, τόσο πιο εύκολα θα λειτουργήσουν στην κατεύθυνση της κοινωνικής συνοχής, αλλά και τόσο πιο γρήγορα θα μειωθούν και θα μηδενιστούν φαινόμενα γκετοποίησης, φαινόμενα απομονωτισμού, φαινόμενα ξενοφοβίας, φαινόμενα εγκληματικότητας κ.λπ.. 
      Νομίζω, λοιπόν, ότι το δικαίωμα ψήφου στους υπηκόους τρίτων χωρών, με τις προϋποθέσεις αυτές που βάζει η πρόταση νόμου και που αναφέρθηκαν από τον εισηγητή κ. Σαλαγιάννη, με την πενταετή δηλαδή νόμιμη παραμονή στη χώρα μας και τη διετή παραμονή σ΄ έναν τόπο, είναι ένα στοιχειώδες δικαίωμα που η ελληνική πολιτεία θα πρέπει να δώσει στους ανθρώπους αυτούς. Όχι σαν χρέος στα εκατομμύρια των Ελλήνων μεταναστών που έζησαν σε άλλες χώρες και έζησαν άσχημες στιγμές, αλλά και μεγαλούργησαν. Όχι σαν χρέος μόνο σ’ αυτούς τους ανθρώπους που ήρθαν από μια άλλη χώρα για να βρουν μια καλύτερη ζωή. Είναι χρέος απέναντι στην κοινωνία μας, απέναντι στο μέλλον των ίδιων των παιδιών μας για το πώς θα ζήσουν αύριο στη χώρα αυτή, σε μια κοινωνία η οποία θα βιώνει ειρηνικά, θα βιώνει χωρίς εσωτερικές αντιθέσεις και πάντοτε προς την κατεύθυνση της κοινωνίας της συνοχής. 
      Δεν χρειάζομαι άλλο χρόνο, κύριε Πρόεδρε. Νομίζω ότι η Κυβέρνηση, εάν πράγματι θεωρεί ότι η συναινετική διαδικασία που προωθεί, όπως μας λέει στα λόγια τουλάχιστον, δεν είναι γράμμα κενό, θα πρέπει ασμένως να συμφωνήσει με την πρόταση νόμου και να ψηφίσουμε την πρόταση νόμου αυτή. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «Οι Έλληνες στη Διασπορά 15ος - 21ος αι.», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί-δάσκαλοι από το 3ο Δημοτικό σχολείο Αιγίου.  
      Τους καλωσορίζουμε. 
      (Χειροκροτήματα από όλες τις πτέρυγες της Βουλής)
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Δεν θα μακρηγορήσω, γιατί ο εισηγητής μας και οι προλαλήσαντες συνάδελφοι του ΠΑ.ΣΟ.Κ. υποστήριξαν την πρότασή μας τεκμηριωμένα με επιχειρήματα, που πραγματικά δεν έχουν εύκολο αντίλογο. Είναι η πρόταση την οποία έχει υποβάλλει το ΠΑ.ΣΟ.Κ. εδώ και πολύ καιρό, που συζητούμε σήμερα με καθυστέρηση και την οποία είχα την τιμή να υπογράψω. 
      Η πρότασή μας, κύριε Υπουργέ  είναι σωστή. Κάνω μία παρένθεση να πω ότι εγώ δεν είμαι στην αρμόδια επιτροπή που επεξεργάστηκε την πρόταση νόμου,  διάβασα  όμως τα πρακτικά και τις θέσεις σας. Είναι σωστή και στα δύο σκέλη της και επί της αρχής και όσον αφορά τις σχετικές διατάξεις. Αναφέρομαι και στα δύο σκέλη, επειδή η πρότασή μας ρυθμίζει και το θέμα της ψήφου στις δημοτικές εκλογές μεταναστών και το θέμα της παροχής ιθαγένειας σε Έλληνες της Βορείου Ηπείρου, σε Έλληνες ομογενείς, γενικότερα.  
      Είναι σωστή επί της αρχής ως προς το πρώτο σκέλος. Είναι σαφές και αναγκαίο, κύριε Υπουργέ, και δεν μπορεί να διαφωνείτε ούτε και εσείς, ότι θα πρέπει να έχουμε προσέγγιση της μεταναστευτικής πολιτικής στη μακροπρόθεσμη προοπτική της. Δηλαδή, στόχος μας ουσιαστικά θα πρέπει να είναι η ένταξη στην ελληνική κοινωνία των αλλοδαπών που είναι στη χώρα μας και που θέλουν να δημιουργήσουν σταθερούς δεσμούς. Και αυτό είναι προς το συμφέρον της χώρας. Είναι επίσης  σωστή επί της αρχής, διότι θα πρέπει ν΄ αντιμετωπίζουμε τους μετανάστες, όχι ως απρόσωπες οικονομικές μονάδες, να τους χρησιμοποιούμε, όπως μας βολεύει οικονομικά, αλλά και ως ανθρώπους, συνανθρώπους μας, που θα πρέπει να ζουν με αξιοπρέπεια και να απολαμβάνουν τα δικαιώματα στην ευνομούμενη, προηγμένη –και το τονίζω προς κάθε κατεύθυνση- δημοκρατική πολιτεία μας. 
      Θυμάμαι, κύριε Υπουργέ, όταν ήμουν Υπουργός Δημόσιας Τάξης, αντιμετώπισα πολλές φορές αντιφατικές θέσεις πολιτών. Είχα πει τότε και το επαναλαμβάνω, γιατί έχει ακόμα νόημα εσείς που αντιδράτε σε σχέση με τους μετανάστες, ουσιαστικά τι μου λέτε; Να τους κράταμε την ημέρα και να τους διώχνουμε τη νύχτα. Να τους χρησιμοποιούμε για τις δουλειές, αλλά να τους αγνοούμε ή αν είναι δυνατόν να τους «εξαφανίζουμε τις υπόλοιπες ώρες. Δυστυχώς τέτοιες θέσεις ενδημούν ακόμα σε ορισμένους κύκλους». 
      Μία νέα, λοιπόν, προσέγγιση στη μακροπρόθεσμη προοπτική της –αυτό επιβάλλουν οι εξελίξεις- συνιστά και τη ρύθμιση που προτείνουμε. Αντίστοιχα είναι σωστή και η πρόταση σε σχέση με την παροχή ελληνικής ιθαγένειας στους ομογενείς. 
      Δεν πήρα, λοιπόν, το λόγο για να στηρίξω την πρότασή μας. Όπως είπα, στηρίχθηκε επαρκώς. Μου κάνει εντύπωση, όμως, κύριε Υπουργέ, η στάση της Κυβέρνησης. Ειλικρινά δεν μας πείθετε για τους λόγους απόρριψης της πρότασης. Ξεπερνώ τα ζητήματα τα τυπικά ή αν θέλετε, της κοινοβουλευτικής πρακτικής. Μιλώ επί της ουσίας. Πολύ περισσότερο δε, δεν μας πείθετε, όταν αντίστοιχα και πριν συζητηθεί η πρότασή μας, -η συζήτηση εκκρεμούσε τόσο καιρό- εσείς ανακοινώσατε την απόφασής σας για την απόδοση της ελληνικής ιθαγένειας στους Έλληνες της Βορείου Ηπείρου. Και δεν μας -πείθει, γιατί πραγματικά δεν μπορώ να αποδώσω σε τίποτε άλλο- παρά σε κομματικές υστεροβουλίες τη θέση που παίρνετε σ’ αυτό το ζήτημα. Κομματικές υστεροβουλίες έχετε, κύριε Υπουργέ, και μην σας κακοφαίνεται, σε κάθε σας κίνηση και δράση. Το είδαμε και χθες κατά την ψήφιση στην Επιτροπή αναθεώρησης άρθρων του Συντάγματος. Όπου κάποιοι «έξυπνοι», σοφοί, νόμισαν ότι μέσα από ψηφοφορίες θα εκθέσουν το ΠΑ.ΣΟ.Κ. και έπεσαν οι ίδιοι στο λάκκο που έσκαψαν για μας. Και εδώ ισχύει η παροιμία που λέει ότι «το έξυπνο πουλί από τα δύο πόδια πιάνεται». Και εδώ κομματικές υστεροβουλίες, κύριε Υπουργέ. Λυπάμαι γι΄αυτό.
      Κύριε Υπουργέ, έχω ορισμένα ερωτήματα. Το πρώτο μου ερώτημα: Απορρίψατε όλες τις προτάσεις και τις πρωτοβουλίες του ΠΑ.ΣΟ.Κ.. Τι άλλαξε από τις προϋποθέσεις που είχατε εσείς θέσει για το θέμα της απόδοσης ιθαγένειας των Βορειοηπειρωτών; Μιλούσατε για αλλαγή στο Σύνταγμα και για διακρατική συμφωνία. Άλλαξε καμία προϋπόθεση; Ένα ερώτημα που θέλει απάντηση.
      Το δεύτερο ερώτημα. Εμείς προτείνουμε νομοθετικά την απόδοση της ιθαγένειας όχι μόνο στους Έλληνες εκ Βορείου Ηπείρου αλλά και σε όλους τους ομογενείς. Εσείς προτείνετε τη διαδικασία μέσω της πολιτογράφησης, όπως αναλύσατε και στην Επιτροπή. Εδώ ερωτώ.  Διασφαλίζονται όλες οι ανησυχίες, οι οποίες αναφέρθηκαν στην Επιτροπή λεπτομερώς σε σχέση με επιμέρους σοβαρά ζητήματα; Και ακόμα, είπατε ότι ακολουθείτε μια διαδικασία με βάση το δελτίο των ειδικών ταυτοτήτων. Αν αυτό είναι ως βάση, είναι ελεγμένο το πώς έχουν δοθεί αυτά τα δελτία; Γιατί έχουν γραφτεί πολλά. Επίσης, ποιος μας λέει –μιας και μιλήσατε για είκοσι οκτώ χιλιάδες αιτήσεις και ξεκινάτε και τις εξετάζετε- ότι ουσιαστικά μ΄αυτόν τον τρόπο που επιλέξατε δεν κρατάτε «στρόφιγγα», για να μπορείτε να δίνετε την ιθαγένεια με τους ρυθμούς και όπου εσείς έχετε επιλέξει και με κριτήρια ανάλογα με εκλογικά ή προεκλογικά χρονοδιαγράμματα και επιδιώξεις; 
      Σε αυτά τα δύο ερωτήματα είστε υποχρεωμένος, κύριε Υπουργέ, εσείς ως εκπρόσωπος της Κυβέρνησης στην προκειμένη περίπτωση, να απαντήσετε, σαφώς. Γιατί όντως μέχρι στιγμής είναι αναπάντητα. Και σε καμία περίπτωση τα επιχειρήματά σας δεν θεμελιώνουν την απόρριψη της πρότασής μας. Όπως είπα και στην αρχή, είναι μια πρόταση ευθύνης, πάρα πολύ σωστή επί της αρχής και τεκμηριωμένη, ώστε να διασφαλίζει όλα τα ζητήματα -και είναι κατανοητό τι εννοώ- που μπορούν να προκύψουν όταν εφαρμοσθούν οι  επιμέρους ρυθμίσεις. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γείτονα. 
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης) : Ευχαριστώ, κύριε Πρόεδρε.
      Κυρία και κύριοι συνάδελφοι, επειδή αρέσκονται ορισμένοι συνάδελφοι, από το χώρο της Αξιωματικής Αντιπολίτευσης, να χρησιμοποιούν παροιμίες, όταν συζητάμε –άκουσα κάμποσες εδώ- ομιλούν εν παραβολαίς, για να το πω έτσι, θα μπορούσα και εγώ να βάλω στην πρόταση νόμου της Αξιωματικής Αντιπολίτευσης μια παροιμία σαν τίτλο και για τα δύο θέματα που μας προτείνουν: «στερνή μου γνώση, να σε είχα πρώτα». Και για το θέμα της ψήφου στις δημοτικές και νομαρχιακές εκλογές για τους μετανάστες και για το θέμα της απόδοσης της ελληνικής ιθαγένειας στους ομογενείς μας. 
      Θα έρθω στη συνέχεια να εξηγήσω τι εννοώ. Διότι όλα αυτά τα θέματα δέκα τουλάχιστον χρόνια, 1994-2004, τα χειρίστηκε το ΠΑ.ΣΟ.Κ.. Ούτε ακούστηκε τίποτε γι’ αυτά, σε ορισμένα ορθώς και θα έρθω να το πω. Τα λέει τώρα άκαιρα και πρόχειρα. Και θα εξηγήσω γιατί και άκαιρος είναι ο τρόπος με τον οποίο έρχεται το συγκεκριμένο ζήτημα αυτήν τη στιγμή, όπως έρχεται, και πρόχειρος. Θα εξηγήσω τι είναι αυτά τα οποία λέει η πρόταση νόμου που έχει κατατεθεί, για να καταλάβει κάποιος σε τι γραφειοκρατικές διαδικασίες εισάγει ή επιχειρεί να εισαγάγει για τους μετανάστες και τους ομογενείς μόνο και μόνο για να βρεθεί ένα άλλοθι. Ενώ θα μπορούσε το ΠΑ.ΣΟ.Κ., επειδή οι ενέργειες έχουν ξεκινήσει από την πλευρά της Κυβέρνησης, να γυρίσει και να πει κάτι πολύ απλό: «Ξέρετε, καλά το κάνετε τώρα. Και εμείς είχαμε συμβάλει στο παρελθόν και ελάτε να το κάνουμε όλοι μαζί». Άλλωστε ούτε το ένα ούτε το άλλο θέμα προσφέρονται για κομματική εκμετάλλευση. Πρωτίστως δε η Κυβέρνηση δεν διεκδίκησε κανενός είδους μονοπώλιο και πατρότητα σχετικά με τα θέματα αυτά.
      Επομένως προς τι αυτή η κομματική αγωνία; Από τη μια πλευρά, να μην εκμεταλλευτούμε κομματικά πράγματα, που ούτως ή άλλως δεν θέλουμε, δεν μπορούμε και δεν πρέπει να εκμεταλλευτούμε κομματικά και από την άλλη πλευρά, μία πρόταση που ως μόνο στόχο έχει να γυρίσει να πει και προς τις δύο αυτές κατηγορίες ανθρώπων που ζουν μαζί μας: «Ξέρετε, είμαστε και εμείς εδώ». Λες και αυτή η Κυβέρνηση, ό,τι έκανε, το έκανε, για να διεκδικήσει κομματικό μονοπώλιο. Δεν συμφέρει το Κοινοβούλιο, την κοινωνία μας, να αντιμετωπίζουμε με τόση μικροψυχία όλα αυτά τα θέματα, κυρίες και κύριοι συνάδελφοι.
      Και έρχομαι, λοιπόν, να εξηγήσω γιατί έκανα αυτήν την κάπως μακρά εισαγωγή. 
      Πρώτο θέμα. Το θέμα της ψήφου στους μετανάστες υπό τις προϋποθέσεις που λέει η πρόταση νόμου στις δημοτικές και νομαρχιακές εκλογές. Πρώτα-πρώτα, άκουσα μια κριτική γενικά για την μεταναστευτική πολιτική αυτής της Κυβέρνησης. Φυσικά είναι δικαίωμα της Αντιπολίτευσης να κάνει την κριτική, μα να είναι αξιόπιστη, για να μας βοηθάει. 
      Είπαν κάποιοι ότι ο ν. 3386 ήταν πρόχειρος, αποσπασματικός. Αυτό δεν το κατάλαβα. Εγώ δεν είπα ότι φτιάξαμε κανένα τέλειο νομοθέτημα, γιατί τίποτα δεν είναι τέλειο στη ζωή. Ιδίως, νομοθετήματα για τη μετανάστευση πρέπει να είμαστε πάντα έτοιμοι να τα τροποποιήσουμε, για να αντιμετωπίσουμε με τον καλύτερο, δικαιότερο τρόπο ένα μεγάλο παγκόσμιο φαινόμενο, το οποίο εξελίσσεται και με τη διεθνή και κοινοτική νομοθεσία. Είμαστε υποχρεωμένοι να προσαρμοζόμαστε κάθε φορά.
      Εγώ σ’ αυτήν την Αίθουσα και από αυτήν τη θέση, δεν είχα πει για το ν. 3386 ότι όσες φορές και εάν χρειαστεί να τον αλλάξω, θα τον αλλάξω, εφόσον αυτό επιβάλλεται για το καλό και των μεταναστών και της εικόνας της χώρας; Δηλαδή, τι έπρεπε να γίνουμε; Επιμηθείς; Να μείνουμε αγκυλωμένοι σε ορισμένα πράγματα; 
      Αυτός ο νόμος έκανε τρεις μεγάλες τομές. 
      Πρώτη τομή: Εξορθολογισμός του τρόπου με τον οποίο έρχεται κάποιος στην Ελλάδα, με όρους διαφάνειας και ασφάλειας για τον μετανάστη και κυρίως, εξομοίωση άδειας διαμονής και άδειας εργασίας, κάτι το οποίο είχε πραγματικά πολύ σημαντική πρωτοτυπία και αποφυγή γραφειοκρατίας. Επίσης, ο τρόπος που δίνεται σήμερα η άδεια παραμονής, που είναι κάτι που εξασφαλίζει κατά το δυνατόν, όπως δίνεται, τη διαφάνεια, που δεν υπήρχε πριν. 
      Δεύτερη τομή: Η μαζικότερη, πιο διαφανής και πιο αποτελεσματική νομιμοποίηση μεταναστών που κάναμε μέχρι τώρα. Με το πρώτο κύμα νομιμοποίησης με τον ν. 3386, έγιναν νόμιμοι εκατόν εβδομήντα χιλιάδες περίπου από τους μετανάστες, που είχαμε στην Ελλάδα και ζούσαν παρανόμως. 
      Και η τρίτη: Η πολιτική κοινωνικής ένταξης, που την ξεκινήσαμε, καθώς ήταν ανύπαρκτη. Δεν υπήρχε πολιτική κοινωνικής ένταξης. Και τα δύο βασικά διατάγματα, δηλαδή της οικογενειακής επανένωσης και το καθεστώς των επί μακρόν διαμενόντων, για τα οποία έχουμε και κοινοτική υποχρέωση να τα κάνουμε, τα είχαμε βγάλει ουσιαστικά, πριν δημοσιευθεί ο νόμος. Με το που δημοσιεύθηκε ο νόμος, τα διατάγματα αυτά ήδη, αμέσως μετά, ήταν έτοιμα και άρχισαν να εφαρμόζονται και εφαρμόζονται.
      Τι είχαμε βρει από όλα αυτά τα πράγματα; Πείτε μου σας παρακαλώ πολύ. Τον τρόπο εισόδου; Όποιος ήθελε έμπαινε, όποιος ήθελε έβγαινε. Και αυτό ήταν εις βάρος των ίδιων των μεταναστών. Νομιμοποίηση; Πώς είχε γίνει και πόσοι είχαν νομιμοποιηθεί; Ένταξη; Πού ήταν το καθεστώς της οικογενειακής επανένωσης; Πού ήταν το καθεστώς των επί μακρόν διαμενόντων; Θα μου πει κάποιος; 
      Και φέρνω αυτήν τη στιγμή που μιλάμε –τελείωσε στην Επιτροπή και θα έρθει στην Ολομέλεια- μια σημαντική τροποποίηση του ν.3386. Είναι πράγματι σημαντική τροποποίηση. Ποια είναι αυτή όμως; Προσθέτω και άλλες περιπτώσεις νομιμοποίησης παρανόμως διαβιούντων. Δεν είχα πει σ’ αυτήν την Αίθουσα –επειδή ξέρετε ότι ο τρόπος με τον οποίο γίνεται η νομιμοποίηση, οι σχετικές διατάξεις γίνονται και σε συνεννόηση με την Ευρωπαϊκή Ένωση- ότι, εάν υπάρξουν και άλλες κατηγορίες μεταναστών, τις οποίες δεν καλύπτουμε με τις ρυθμίσεις του ν. 3386, θα φέρουμε και άλλες; Προσθέτουμε και άλλες πέντε, για να μη μείνει ούτε ένας μετανάστης παράνομος στην Ελλάδα. Αυτό είναι προς ψόγο; Δεν το κατάλαβα αυτό! 
      Άρα, λοιπόν, η κριτική που γίνεται, να γίνεται. Κανείς δεν είναι τέλειος. Ελλείψεις μπορεί να υπάρχουν. Όχι, όμως, αυτός ο μηδενισμός, όταν τόσα πράγματα έχουν γίνει, πράγματα που άλλωστε ψήφισε μέσα στην Αίθουσα και το ΠΑ.ΣΟ.Κ., όταν ψηφίζαμε το ν. 3386, και όταν ψηφίζει και στην επιτροπή πολλές από τις διατάξεις του μεταναστευτικού ζητήματος για το οποίο μιλάμε τώρα.
      Αλλά να έλθω στο θέμα του πρώτου άρθρου της πρότασης νόμου. Τι μας λέει η πρόταση νόμου; Υπό τις προϋποθέσεις που λέει, αν κάποιος έχει πέντε χρόνια στην Ελλάδα και υπό τον όρο ότι μένει δύο χρόνια σ΄ ένα συγκεκριμένο δήμο ή σε κοινότητα, να έχει το δικαίωμα ψήφου στις δημοτικές και στις νομαρχιακές εκλογές.
      Πρώτα-πρώτα, ρωτώ το εξής πολύ απλά και το αναφέρω γιατί ξέρω πότε κατατέθηκε  η σχετική πρόταση νόμου: Όταν συζητούσαμε εδώ το ν. 3386 και όταν έδωσα στη δημοσιότητα το διάταγμα για τους επί μακρόν διαμένοντες, εγώ δεν είπα ότι το καθεστώς των επί μακρόν διαμενόντων είναι ο προθάλαμος για να δώσουμε τα πολιτικά εκείνα δικαιώματα, που επιτρέπει το Σύνταγμα για τους μετανάστες; Δηλαδή, το δικαίωμα συμμετοχής στις δημοτικές και στις νομαρχιακές εκλογές. Έχουμε εκδώσει το διάταγμα, ξεκινάμε τη διαμόρφωση του καθεστώτος, λέμε ότι όσοι ενταχθούν σ’ αυτό, δηλαδή στο καθεστώς των επί μακρόν διαμενόντων, που σημαίνει πενταετία στην Ελλάδα, αυτοί θα έχουν και το δικαίωμα συμμετοχής και έρχεται το ΠΑ.ΣΟ.Κ. και καταθέτει πρόταση νόμου και λέει περίπου τα ίδια, αλλά με άλλη διαδικασία! Δηλαδή πέραν του καθεστώτος των επί μακρόν διαμενόντων, που θέλει πενταετία, να φτιάξουμε και άλλη διαδικασία, στην οποία να λέμε πόσοι μένουν πενταετία στην Ελλάδα, πόσοι μένουν διετία σ΄ ένα συγκεκριμένο δήμο και αυτοί να έχουν το δικαίωμα συμμετοχής στις δημοτικές και στις νομαρχιακές εκλογές! Όταν το είπα, εκδώσαμε το διάταγμα και λέμε όσοι ενταχθούν θα έχουν δικαίωμα. Αυτό το ήξεραν στο ΠΑ.ΣΟ.Κ. το Δεκέμβρη του 2005, γιατί το διάταγμα είχε δοθεί στη δημοσιότητα την εποχή εκείνη. Δηλαδή, όταν το είχαμε πει εμείς, την εποχή εκείνη, έρχεται το ΠΑ.ΣΟ.Κ. και λέει αυτό να γίνει. Το ΠΑ.ΣΟ.Κ. αν θεωρούσε ότι ήταν τόσο απλό να το κάνει, γιατί δεν το έκανε δέκα χρόνια; Το 1994 έως 2004 δεν κυβερνούσε; Εμ δεν το έκανε δέκα χρόνια, εμ ιάταγμα για καθεστώς για τους επί μακρόν διαμένοντες δεν υπήρχε ούτε για δείγμα στο Υπουργείο Εσωτερικών, Δημόσιας Διοίκησης και Αποκέντρωσης και όταν εμείς και το διάταγμα το εκδίδουμε και ξεκινάμε τη διαδικασία, έρχεται και λέει να προσθέσουμε μια άλλη διαδικασία. Γιατί αν έλεγε στο διάταγμα αυτό όσοι είναι να έχουν και το δικαίωμα, δεν θα το συζητούσε κανείς. Όχι άλλη διαδικασία από το διάταγμα! Αντιλαμβάνεστε δηλαδή πόση γραφειοκρατία θα προσθέσουμε. 
      Κυρίες και κύριοι συνάδελφοι, να είμαστε ειλικρινείς. Όταν έχουμε ένα διάταγμα στο οποίο εντάσσονται οι επί μακρόν διαμένοντες και θα ξέρουμε ότι αυτοί είναι και έχουν ενταχθεί, ταυτοχρόνως αυτός ο κατάλογος είναι και εκλογικός κατάλογος,είναι πάρα πολύ απλό αυτό το πράγμα. Οι άνθρωποι έχουν δικαιώματα στην κοινωνική ασφάλιση, στην εργασία και μπορούν να ψηφίζουν. Αυτό είχαμε πει. Τι θέλετε δηλαδή να κάνουμε τώρα; Να φτιάξουμε και άλλους καταλόγους, άλλη διαδικασία, που θα ψάχνουμε να δούμε ποιοι άλλοι, από εκείνους που υποβλήθηκαν στο καθεστώς των επί μακρόν διαμενόντων,μένουν για μία πενταετία και μένουν και δυο χρόνια σ΄ ένα δήμο ή σε μια κοινότητα για να μετέχουν στις εκλογές αυτές; Έχει ορθολογική διατύπωση αυτή η πρόταση; Έχει ειρμό; 
      Μερικοί από εσάς εδώ έχετε διατελέσει Υπουργοί και μάλιστα στο Υπουργείο Εσωτερικών, Δημόσιας Διοίκησης και Αποκέντρωσης. Θα είχατε  ξεκινήσει το θέμα για το καθεστώς των επί μακρόν διαμενόντων που είναι και κοινοτική μας υποχρέωση και μια σημαντική τομή στην ελληνική κοινωνία και δεν θα χρησιμοποιούσατε αυτήν τη διαδικασία, για να εντάξετε στους εκλογικούς καταλόγους αυτούς τους ανθρώπους, αλλά θα φτιάχνατε άλλη διαδικασία; Αυτό ρωτώ. 
      Άρα η πρόταση την οποία μας καταθέτετε ή δεν έλαβε υπ΄όψιν το 2005 το Δεκέμβρη ότι το διάταγμα ήδη είχε ξεκινήσει ή το ξέρατε, αλλά κάτι έπρεπε να πείτε για ένα θέμα, που τονίζω ότι για δέκα χρόνια το χειριστήκατε. Για ποιο λόγο τότε δεν σκεφθήκατε ότι είναι τόσο πολύ απλό, αυτό που μας λέτε τώρα ότι είναι απλό να κάνουμε; Γιατί δεν το κάνατε; Γιατί δεν το είχατε ούτε καν στο προεκλογικό σας πρόγραμμα; Εγώ δεν το θυμάμαι. Εμείς, ό,τι είπαμε το κάναμε. Και το κάνουμε με μια ταχύτητα, την οποία βλέπετε. 
      Έρχομαι στο δεύτερο ζήτημα, το οποίο αφορά το θέμα των ομογενών. Εδώ, όλοι μαζί σ΄ αυτήν την Αίθουσα, τα είχαμε πει και τα είχαμε συμφωνήσει και θυμάμαι τον Αλέκο Παπαδόπουλο, από αυτό εδώ το Βήμα όταν είχε χειριστεί τότε το θέμα και αργότερα τον Κώστα Σκανδαλίδη. Είχαν προβληματιστεί όλοι γιατί η απόδοση ιθαγένειας στους ομογενείς και ιδίως στους ομογενείς της Βόρειας Ηπείρου είναι ένα διαχρονικό χρέος της ελληνικής πολιτείας, το οποίο έπρεπε να το είχαμε επιτελέσει. Και ξέρω ότι όλοι μας, εδώ, θέλαμε να το κάνουμε. Κανένας δεν διεκδικεί το μονοπώλιο ότι αυτός μόνο ήθελε να το κάνει και οι άλλοι δεν ήθελαν. Γι’ αυτό σας είπα ότι δεν προσφέρεται αυτό το θέμα για κομματική εκμετάλλευση. Ούτε η Νέα Δημοκρατία ούτε η Κυβέρνηση ούτε εγώ προσωπικά θεωρούμε ότι αυτό που κάνουμε τώρα το διεκδικούμε εμείς. Αλλά για ποιο λόγο δεν το κάνατε ούτε εσείς ούτε εμείς μέχρι ένα ορισμένο χρονικό σημείο; Κρίναμε όλοι τότε ότι η απόδοση της ελληνικής ιθαγένειας έπρεπε να συνδυαστεί και με όλες τις εγγυήσεις εκείνες, που είναι απαραίτητες για να μη δημιουργηθούν προβλήματα. Τότε μάλιστα λέγαμε ότι θα πρέπει να πιεστεί -και μιλάω για την περίοδο που η Αλβανία βρισκόταν σε μια άλλη κατάσταση, από πλευράς εσωτερικών διαδικασιών και δημοκρατικής εξέλιξης, πολύ διαφορετική από σήμερα- η αλβανική κυβέρνηση και με διακρατική συμφωνία να δεσμευθεί ότι δεν θα αφαιρέσει την αλβανικλή ιθαγένεια ούτε θα αποστερήσει από άλλα δικαιώματα εκείνους που παίρνουν την ελληνική ιθαγένεια. Αυτό το είχαμε συμφωνήσει εδώ και εσείς ως κυβέρνηση. Το ΠΑ.ΣΟ.Κ., ορθώς το είχε κρατήσει τότε, γιατί ήταν ένα ζητούμενο. 
      Πέρασαν τα χρόνια, συζητήσαμε. Εσείς οι ίδιοι πραγματικά τα λέγατε μέσα σ΄ αυτήν την Αίθουσα. Θυμάμαι ξανά τον Αλέκο Παπαδόπουλο που έλεγε, πέρασε ο καιρός, είναι διαφορετικά τα θέματα σήμερα απ’ ό,τι ήταν πριν και δεν χρειάζεται να απαιτήσουμε τώρα τη διακρατική συμφωνία. Σταθμίσαμε τα πράγματα ως Κυβέρνηση. Εμάς εμπιστεύτηκε ο ελληνικός λαός γι’ αυτήν την τετραετία και για την επόμενη εκείνος θα κρίνει. Σταθμίσαμε τα πράγματα μετά και από αυτά που εσείς λέγατε στην Αίθουσα και λέγαμε ότι συμβαίνουν τρία πράγματα:
      Πρώτον, μία θεσμική προϋπόθεση που ίσχυε βέβαια και πριν, είναι η αναθεώρηση του αλβανικού Συντάγματος του 1998 σχετικά με την ιθαγένεια.
       Δεύτερον, η αλλαγή του πολιτικού κλίματος, η οποία υπάρχει στο χώρο της Αλβανίας. Γιατί έχουν σημειωθεί από πλευράς πολιτικής σταθερότητας βήματα τα οποία επιτρέπουν ο συνομιλητής σου να έχει περισσότερη αξιοπιστία από εκείνη που υπήρχε πριν. 
      Υπάρχει και το τρίτο γεγονός, το οποίο το τονίζω πολλές φορές, λες και δεν υπήρξε. Στις 12 Ιουνίου του 2006 επήλθε η συμφωνία σύνδεσης της Αλβανίας με τα κράτη-μέλη της Ευρωπαϊκής Ένωσης, που είναι ο προθάλαμος για να ξεκινήσει η Αλβανία τη διαδικασία. Κτυπάει την πόρτα της Ευρώπης. Πολύ διαφορετική είναι η θέση της χώρας μας αυτήν τη στιγμή απέναντι στην Αλβανία και πολύ διαφορετικά τα μέσα, που και εσείς αναγνωρίζετε ότι μπορούμε τώρα να επιβάλουμε κάτι, αν θελήσει η Αλβανία -που δεν θέλω να το ελπίζω- να παραβιάσει θεμελιώδεις υποχρεώσεις που έχει, όταν ένας άνθρωπος έχει και δεύτερη ιθαγένεια και είναι ομογενής, ένας Έλληνας δηλαδή που παίρνει και την ελληνική ιθαγένεια. Και κρίναμε, αφού και εσείς μάλιστα είχατε πει ότι η στιγμή είχε επέλθει ότι έπρεπε να ξεκινήσουμε τη διαδικασία. Και ξεκινάμε τη διαδικασία. Πώς έπρεπε να την ξεκινήσουμε; 
      Εγώ, κύριοι συνάδελφοι, ομολογώ πραγματικά ότι εκπλήσσομαι. Διότι μας φέρνετε μια πρόταση νόμου και λέτε ότι πρέπει να κοιτάξουμε και να δούμε ότι όποιος ομογενής μένει για μία τριετία στην Ελλάδα, αυτός παίρνει την ελληνική ιθαγένεια. Από τη μια πλευρά λέτε αυτό και από την άλλη μετά μας λέτε, «εσείς έχετε λάβει τα μέτρα σας, για να δείτε εάν οι ομογενείς στους οποίους κάνετε» αυτήν τη στιγμή την πολιτογράφηση του Κώδικα 3284 είναι πραγματικά ομογενείς; 
      Δηλαδή προβλέπετε μια διαδικασία, η οποία είναι διαφορετική από τον Κώδικα και η οποία προφανώς θα πρέπει να δημιουργήσει μια άλλη επιπλέον γραφειοκρατία για ένα θέμα που ήδη έχει ξεκινήσει. 
      Κύριοι συνάδελφοι, εγώ θα πω ευθέως: Όταν ψηφίσαμε τον Κώδικα Ιθαγένειας το 2004, στα άρθρα 5 έως 12 ξέρετε ότι έχουμε βάλει τις εξής ρυθμίσεις: Πρώτον, πώς παίρνει την ιθαγένεια ένας αλλοδαπός, αλλογενής και πώς παίρνει την ιθαγένεια ένας ομογενής; Ναι, ή όχι, βάλαμε ρητές διατάξεις στα άρθρα 5 έως 12 για τους ομογενείς είτε ζουν εδώ είτε ζουν στο εξωτερικό; Βεβαίως και βάλαμε και είπαμε πώς γίνεται η πολιτογράφηση αυτών των ανθρώπων. Ναι ή όχι, είναι μια διάταξη που τη βάλαμε για τους ομογενείς; Και, ναι ή όχι, είχαμε  υπ΄όψιν μας όταν ψηφίζαμε τον Κώδικα -και αν θυμάστε τον ψηφίσαμε ομόφωνα, γιατί τον Κώδικα αυτό εν σπέρματι τον είχα βρει εγώ, είχε γίνει η επιτροπή όταν ήμουν Υπουργός και ολοκληρώθηκε επί των ημερών μου- ότι οι διατάξεις περί πολιτογράφησης ομογενών αυτές τις περιπτώσεις αφορούσαν; Ποιες περιπτώσεις αφορούσαν; Άλλες; Δεν αφορούσαν και τους ομογενείς μας από τη Βόρειο Ήπειρο; Εσείς ψηφίσατε τον Κώδικα μαζί μας και αυτήν τη διάκριση κάνει. Ρωτώ: Τι χρεία έχουμε άλλων διατάξεων, όταν τις διατάξεις αυτές τις βάλαμε για τους ομογενείς; 
      Ακούστε γιατί η πρόταση την οποία κάνετε είναι γραφειοκρατική. Όταν ψηφίσαμε τον Κώδικα και μιλάγαμε για ομογενείς, δεν ξέραμε ότι είχαν αιτήσεις για να πολιτογραφηθούν, με τη διαδικασία της πολιτογράφησης οι ομογενείς της Βορείου Ηπείρου; Και τότε ακόμη το 2004 ήταν οι αιτήσεις όσες είναι και σήμερα, κάπου είκοσι επτά χιλιάδες οκτακόσιες. Όταν βάλαμε αυτές τις διατάξεις δεν λάβαμε υπ' όψιν αυτές τις αιτήσεις, ότι γι’ αυτές μιλάγαμε; Οι οποίες δεν εξετάζονταν την εποχή εκείνη για τους λόγους που είπα και που τώρα αίρονται.
      Ύστερα, είναι απαράδεκτο αυτό που συνέβη, όχι από όλους τους συναδέλφους της Αντιπολίτευσης –προς Θεού- αλλά από ορισμένους και μάλιστα εκτός Ελλάδας. Ξέρετε τι είπαν ορισμένοι συνάδελφοι; Επειδή χρησιμοποιούμε τις διατάξεις περί πολιτογράφησης, που αρχίσαμε να τις εφαρμόζουμε, εξομοιώνουμε, λέει, τους ομογενείς μας με αλλοδαπούς! Είναι ντροπή αυτό, όταν ο Κώδικας κάνει αυτήν τη διάκριση, γι’ αυτές τις περιπτώσεις και ξεκινάμε να εφαρμόσουμε την πολιτογράφηση των ομογενών, να λένε κάποιοι ότι εξομοιώνουμε με τους αλλογενείς, όταν μέσα οι ίδιες οι διατάξεις του Κώδικα κάνουν το σαφή διαχωρισμό. 
      Τι κάνουμε, λοιπόν, τώρα, για να απαντήσω στον κ. Γείτονα και σε ορισμένους συναδέλφους, που μου είπαν για τα μέτρα που παίρνουμε: Εμείς έχουμε τις αιτήσεις, που έχουν υποβληθεί και όσες άλλες υποβληθούν. Είναι εκείνοι που έχουν την κάρτα του ομογενούς. Ελέγχουμε ξανά τη γνησιότητα της κάρτας του ομογενούς, για να ξέρουμε τι γίνεται, σε συνεργασία και με άλλα Υπουργεία. Ήδη αυτήν τη στιγμή που μιλάμε έχουν επαναβεβαιώσει το ενδιαφέρον τους, γιατί έχουν περάσει πολλά χρόνια –μερικοί απ’ αυτούς μπορεί να μην ήθελαν- περίπου επτά χιλιάδες και παραπάνω. Έχουμε διαβιβάσει ήδη τρεις χιλιάδες περιπτώσεις στο Υπουργείο Δημόσιας Τάξης, που είναι το αρμόδιο που εκδίδει τις κάρτες ομογενών και κάνει τον έλεγχο. Και κάνουμε τον έλεγχο πραγματικά όσο πιο γρήγορα μπορούμε αλλά χωρίς τη βιασύνη εκείνη που θα υπέκρυπτε οποιαδήποτε εκλογική ανησυχία, για να σας το πω έτσι. Γιατί είναι φθηνό να χρησιμοποιεί κάποιος αυτό το ιερό δικαίωμα των ανθρώπων να πάρουν την ελληνική ιθαγένεια –έπρεπε να το έχουμε κάνει εδώ και χρόνια- για κομματικούς λόγους. Κάνουμε τον έλεγχο και βεβαίως και ελέγχουμε τη γνησιότητα των σχετικών αιτήσεων και των πιστοποιητικών και προχωράμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μην τα λέτε σ’ εμάς. Αυτά να τα πείτε σε κάποιους δικούς σας πολιτευτές που ήδη κινούνται προς την κατεύθυνση δημιουργίας εκλογικών μηχανισμών στους ομογενείς εκ Βορείου Ηπείρου. Το ξέρω από τη Β΄ Αθηνών. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Τους συναδέλφους όλους.
      Ρωτώ πολύ απλά: Μα, κύριοι συνάδελφοι, έχουμε τον Κώδικα, έχουμε αυτές τις διατάξεις, έχουμε όλη αυτήν τη διαδικασία, που έχουμε καθιερώσει και τώρα πρέπει να φέρουμε νόμο και να πούμε ότι «ξέρετε, όλοι εκείνοι που παραμένουν μια τριετία στην Ελλάδα»; Πρώτα-πρώτα είναι διαφορετικά τα πράγματα. Προσθέτετε μια προϋπόθεση, που δεν την προσθέτουμε εμείς, γιατί λέμε «όποιος έχει την κάρτα ομογενούς», δεν λέμε τίποτα άλλο. Από εκεί και πέρα είναι η διαδικασία πολιτογράφησης, είτε είναι εδώ είτε είναι έξω. Και ερχόσαστε και προβλέπετε μια άλλη διαδικασία, από εκείνη που θεσπίζει ο Κώδικας, που τότε την προβλέψαμε, μόλις το 2004, ακριβώς γι’ αυτές τις περιπτώσεις. Υπάρχει άγνοια ή υποκρισία; 
      Έπρεπε να έρθετε εδώ με τη διαδικασία του κοινοβουλευτικού ελέγχου -τις διατάξεις αυτές τις ψηφίσαμε όλοι μαζί- και να δείτε πώς πάμε. Εγώ ο ίδιος είπα σε συναδέλφους, στον κ. Παντούλα και σε άλλους ότι οι υπηρεσίες του Υπουργείου Εσωτερικών, Δημόσιας Διοίκησης και Αποκέντρωσης, είναι όχι μόνο ανοικτές, είναι πραγματικά ευτυχείς να έχουν τη συνεργασία ανθρώπων που γνωρίζουν τα προβλήματα. Εδώ είναι οι υπηρεσίες. Ευτυχείς είμαστε να έχουμε τη σύμπραξη και τη συνεργασία για να πάμε γρηγορότερα, για να μην ταλαιπωρούνται οι άνθρωποι. Αν υπάρχουν και άλλα να τα δούμε. Αλλά άλλο είναι αυτό και άλλο είναι το να έρχεται κάποιος σ’ αυτήν την Αίθουσα και να μας κάνει πρόταση νόμου για αλλαγή της διαδικασίας, που προβλέψαμε στον Κώδικα. Βέβαια κάποιος θα μπορούσε να μου πει ότι «ξέρετε, το 2005 εμείς  που υποβάλαμε την πρότασή μας, δεν είχαμε υπ' όψιν ότι θα ξεκινάγατε τώρα που συζητείται». Και είναι εύλογη απάντηση. Εγώ να τη δεχθώ. 
      Ξέρετε, όμως, πού είναι το λάθος της πρότασης; Αν μου λέγατε με κοινοβουλευτικό έλεγχο ότι «ξεκινάτε να εφαρμόσετε τις διατάξεις του Κώδικα –που γι’ αυτό τις φτιάξαμε- περί πολιτογράφησης, ήρθε η ώρα», αυτό να το καταλάβω. Δεν μου είπατε αυτό, όμως, το 2005. Μου είπατε να αλλάξουμε τον Κώδικα, που τον είχαμε ψηφίσει οκτώ μήνες πριν, ακριβώς γι’ αυτές τις περιπτώσεις. Ε τι είναι αυτό το πράγμα τώρα; Άγνοια είναι; Γιατί στον Κώδικα όταν τον συζητούσαμε δεν κάνατε μια νύξη για οτιδήποτε; Την πολιτογράφηση των ομογενών γι’ αυτό το λόγο δεν την ψηφίσαμε ως διαφορετική διαδικασία πολύ πιο διευκολυντική και εδώ και έξω; Για όσους δηλαδή ζουν εδώ και για τους ομογενείς που είναι έξω. Γι’ αυτό το τονίζω.
      Άλλο είναι ο κοινοβουλευτικός έλεγχος, που μπορούσατε να μας κάνετε και πρέπει να τον κάνετε για να πάμε γρηγορότερα, για να πάμε καλύτερα, άλλο είναι οι περιπτώσεις θεσμικών βελτιώσεων, που μπορεί εσείς να κρίνετε να κάνουμε και άλλο είναι άρδην αλλαγή του καθεστώτος, αντί να πάμε με τη διαδικασία της πολιτογράφησης, που επιτρέπει την εκπλήρωση αυτού του ιερού δικαιώματος και με όρους διαφάνειας, για να μην υπάρχει το παραμικρό πρόβλημα. Και αυτό ξέρετε τι προβλήματα μπορεί να δημιουργήσει. Τι έπρεπε να γίνει σε αυτές τις περιπτώσεις; Έπρεπε να ξαναδούμε τις ίδιες αιτήσεις που έχουν υποβληθεί, μέσα από τις προϋποθέσεις ενός άλλου νόμου. Ενώ τώρα το μόνο που κάνουμε είναι να ακολουθούμε τις διατάξεις, που έχουμε με βάση τις οποίες έχουν υποβληθεί αυτές οι αιτήσεις και ελέγχουμε τη γνησιότητα μόνο ορισμένων στοιχείων αυτών των αιτήσεων.
      Δεν έχω καμία αντιπολιτευτική διάθεση. Έχετε διατελέσει Υπουργοί στο ίδιο Υπουργείο. Ελάτε στη θέση μου. Θα δεχόσασταν την πρόταση; Θα αλλάζαμε τις διατάξεις με τις οποίες ξεκινήσαμε, με τις οποίες έχουν υποβάλει οι άνθρωποι  τα στοιχεία τους, τις αιτήσεις τους; Θέλετε αυτοματοποιημένες διαδικασίες σε θέματα που πρέπει να ελέγχουμε τη γνησιότητα κάποιων πραγμάτων, που εσείς το ζητήσατε και ορθώς το ζητήσατε και κυρίως για το συμφέρον των ομογενών; Γιατί όσο ιερό είναι το δικαίωμα του ομογενούς να πάρει την ιθαγένεια, άλλο τόσο ιερό είναι το ίδιο του το δικαίωμα την ιθαγένεια να την πάρει μόνο αυτός, που είναι ομογενής και όχι μέσα από τους γνωστούς διαύλους παρελθόντων ετών -για τους οποίους δεν είμαστε καθόλου υπερήφανοι, κανείς σ’ αυτήν την Αίθουσα- να εκμεταλλεύονται αυτήν την κατάσταση άνθρωποι, που δεν έχουν καμία σχέση με Ελλάδα.  Γιατί πρέπει να ξέρετε ότι όταν αυτήν τη στιγμή δίνουμε την ιθαγένεια σε αυτούς τους ανθρώπους, ταυτοχρόνως τους λέμε και ένα συγγώμη, γιατί καθυστερήσαμε, για τους λόγους που εξήγησα και που όλοι μαζί συμμερισθήκαμε. Αλλά για να το κάνουμε αυτό πρέπει το δικαίωμα αυτό να το εκπληρώνουμε για εκείνους που πράγματι το έχουν.
      Δεν υπάρχει, λοιπόν, και για τα δυο θέματα κανενός είδους αντιπολιτευτική διάθεση, που απορρίπτουμε την πρότασή σας. Μπορεί να συμμεριζόμαστε την αγωνία σας, μπορεί να σκεπτόμαστε με τον ίδιο τρόπο και να λέμε ότι βαίνουμε πολιτικά προς την ίδια κατεύθυνση, αλλά και οι δυο προτάσεις, που αναφέρετε στην πρόταση νόμου, είναι αδύνατον να γίνουν δεκτές. Στην πρώτη περίπτωση γιατί το διάταγμα για τους επί  μακρόν διαμένοντες είναι εκείνο που μας δίνει τους εκλογικούς καταλόγους, για να έχουν το δικαίωμα στις επόμενες νομαρχιακές και δημοτικές εκλογές. Και στη δεύτερη περίπτωση γιατί οι  διατάξεις του Κώδικα, που όλοι μαζί θεσπίσαμε περί πολιτογράφησης, είναι εκείνες που εφαρμόζονται και θα εφαρμοστούν. Γιατί αυτές θεσμοθετήσαμε και αυτές παρέχουν και τις εγγυήσεις διαφάνειας, οι οποίες πρέπει να υπάρχουν στη συγκεκριμένη περίπτωση.
      Με αυτές τις σκέψεις σας διαβεβαιώνω ότι σε καμία περίπτωση δεν παραγνωρίζω τις προθέσεις των ανθρώπων που υπέβαλαν την πρόταση αυτή, απορρίπτεται από την πλευρά μας η πρότασή σας. Σας ζητώ να μας βοηθήσετε και στα δυο θέματα για να πάμε και καλύτερα και γρηγορότερα, γιατί είναι κοινή αυτή η προσπάθεια. Άλλωστε είναι ζητήματα που θα τα λύσουμε στο μέλλον και που δεν θα τα χειριστεί ένας Υπουργός ούτε μια κυβέρνηση. Θα τα χειριστούμε πολλοί. 
      Κανένας, το τονίζω από αυτό το επίσημο Βήμα της Βουλής, δεν δικαιούται, ούτε ο ομιλών φυσικά, να διεκδικεί ούτε την πατρότητα αυτών των πραγμάτων ούτε το μονοπώλιο της ευαισθησίας απέναντι στους μετανάστες και στους ομογενείς μας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ζήτησα το λόγο όχι τόσο για να υποστηρίξω τη θετική πρωτοβουλία του κόμματός μου, παρουσιάζοντας τις ορθές αρχές που περιλαμβάνονται στο νομοσχέδιο –κάτι άλλωστε που το έκαναν ήδη με μεγάλη επάρκεια οι συνάδελφοί μου - αλλά για να δώσω μερικές απαντήσεις στον ομιλήσαντα πριν από λίγο Υπουργό Εσωτερικών, Δημόσιας Διοίκησης και Αποκέντρωσης, καθώς επίσης και να θίξω ένα θέμα, που αφορά τα κοινοβουλευτικά μας ήθη.
      Ο Υπουργός των Εσωτερικών, Δημόσιας Διοίκησης και Αποκέντρωσης απήντησε με τον γνώριμο γι’ αυτόν τρόπο: «Γιατί όσο ήσασταν κυβέρνηση δεν αναλάβατε αντίστοιχη νομοθετική πρωτοβουλία;». Χρησιμοποίησε δε το ρητό «στερνή μου γνώση να σ’ είχα πρώτα».
      Βέβαια πρέπει να σας πω ότι χαρακτηρίζοντας τη στάση του ΠΑ.ΣΟ.Κ.  με το «στερνή μου γνώση να σ’ είχα πρώτα» αναγνωρίζει την εντιμότητα και την σοφία σ’ ένα κόμμα να διορθώσει κάτι που παρέλειψε στο παρελθόν να πράξει. Και αυτό είναι, επαναλαμβάνω εκδήλωση σοφίας και εντιμότητας.
      Το πρόβλημα είναι, κύριε Υπουργέ των Εσωτερικών, όταν δεν υπάρχει γνώση ούτε πρότερη ούτε ύστερη. Και αυτό είναι που διακρίνει την Κυβέρνησή σας. Για σας δεν ισχύει κανένα λαϊκό γνωμικό ή λαϊκή θυμοσοφία. Γιατί δεν έχετε ούτε τη γενναιότητα να αναγνωρίσετε λάθη του παρελθόντος ούτε και την εντιμότητα να αναγνωρίσετε αναγκαιότητες του παρόντος. Έτσι, λοιπόν, σας λείπει η γνώση και η στερνή και η πρώτη.
      Υπάρχει ένα πολύ απλό ερώτημα: Γιατί η Κυβέρνηση δεν αποδέχεται τουλάχιστον  στο επίπεδο της αρχής την ανάγκη οι υπήκοοι τρίτων χωρών να ασκήσουν συντόμως το δικαίωμά τους να ψηφίζουν στις δημοτικές και στις νομαρχιακές εκλογές; Ανεξάρτητα, από τις επιμέρους τεχνικές ρυθμίσεις, ας είναι απλό και κατανοητό στον ελληνικό λαό αν η Κυβέρνηση αποδέχεται την πρόταση του ΠΑ.ΣΟ.Κ. οι υπήκοοι τρίτων χωρών να ψηφίζουν στις δημοτικές και στις νομαρχιακές εκλογές το συντομότερο δυνατόν. Είναι μία  προσπάθεια να τους αναγνωριστεί το αυτονόητο δικαίωμα, που αναγνωρίστηκε και στους Έλληνες, όταν παλαιότερα βρίσκονταν ως μετανάστες σε χώρες της Ευρώπης ή αλλού, είναι επίσης αναγνώριση της ανάγκης για την καλύτερη λειτουργία και ένταξή τους στην ελληνική κοινωνία. 
      Αλλά, δεν απαντά σε αυτό η Κυβέρνηση. Λέει γενικώς  ότι όλοι έχουμε την ίδια ευαισθησία και επιμένει ιδιαίτερα ο κ. Παυλόπουλος στη δεύτερη διάταξη, στο δεύτερο άρθρο, που αφορά τους Έλληνες ομογενείς από την Βόρειο Ήπειρο, και για το οποίο το ΠΑ.ΣΟ.Κ. εξαρχής αποσαφήνισε ότι είναι πρότασή μας παλαιότερη και γι’ αυτό έχει αυτονόητη ηθική και πολιτική υποχρέωση το ΠΑ.ΣΟ.Κ. να την εντάξει στην πρόταση νόμου που συζητούμε. 
      Κύριοι συνάδελφοι, παρατηρώ κάτι που με θλίβει και είναι η απάντηση στην αξίωση του Υπουργού Εσωτερικών, Δημόσιας Διοίκησης και Αποκέντρωσης ότι από κοινού όλοι μας οφείλουμε να επεξεργαστούμε θέματα κοινού ενδιαφέροντος.  Αυτό το «από κοινού όλοι μας» είναι μια υποκριτική δήλωση της Κυβέρνησης. Την ακούω γενικώς ως θεωρητικό φληνάφημα, που δεν έχει ποτέ καμία πρακτική συνέχεια γιατί ό,τι και να έχει υποδείξει από οποιοδήποτε βήμα η Αντιπολίτευση, η Κυβέρνηση δεν το αποδέχεται. Από το Μάρτιο του 2004 μέχρι αυτήν τη στιγμή, όποια πρόταση νόμου και να υπέβαλε ή να συζήτησε το ΠΑ.ΣΟ.Κ., η Κυβέρνηση της Νέας Δημοκρατίας δεν την υιοθέτησε. Με διαφορετικά επιχειρήματα κάθε φορά, αλλά πάντως δεν υιοθέτησε καμία πρόταση.
       Όποια πρόταση και να εισήχθη στην Επιτροπή Αναθεώρησης του Συντάγματος από την Αξιωματική Αντιπολίτευση δεν έγινε αποδεκτή, ενώ θυμίζω ότι κατά τη διάρκεια του προηγούμενου αναθεωρητικού εγχειρήματος, πολλές φορές η τότε κυβέρνηση του ΠΑ.ΣΟ.Κ. διά των Βουλευτών της Πλειοψηφίας συνήνεσε στο να υπάρξουν κοινές επεξεργασίες και κοινές αποφάσεις. 
      Δεν υπάρχει άλλη ιδέα, με τη μορφή εισαχθείσης, ας πούμε, τροπολογίας, που να υιοθετήθηκε από την Κυβέρνηση. Δεν υπάρχει κάτι για το οποίο η πράξη της Κυβέρνησης να δικαιολογεί το θεωρητικό φληνάφημα του Υπουργού Εσωτερικών, Δημόσιας Διοίκησης και Αποκέντρωσης για θέματα κοινού ενδιαφέροντος, που από κοινού πρέπει να επεξεργαστούμε. 
      Κύριε Υπουργέ, πριν από λίγες μέρες σε συζήτηση άλλου νομοσχεδίου του Υπουργείου σας ο παριστάμενος Υφυπουργός διατύπωσε την «ευφυή» σκέψη ότι η δεξιά παράταξη διακρίνεται για τη μετριοπάθειά της και τότε αντέδρασα στα όσα είπε ο κύριος Υφυπουργός λέγοντας, ότι ένιωσα σκίρτημα και σκέφτηκα να φωνάξω από τον κόσμο των αθανάτων όλα τα δένδρα και τους νεκρούς, που ψήφισαν στις εκλογές βίας και νοθείας του 1961. Εάν επαναφέρω αυτό το απόσπασμα της δήλωσής μου σήμερα είναι για να σας απαντήσω πάλι για κάτι που είναι συνέχεια της συμπεριφοράς σας, που πριν περιέγραψα ότι δηλαδή κανένα διάλογο δεν εννοείτε με την Αντιπολίτευση, καμία πρότασή της δεν υιοθετείτε και όσα δηλώνετε περί συναινέσεων είναι απλώς λόγια του αέρα! 
      Είπατε επίσης ότι δεν διεκδικείτε κανένα κομματικό μονοπώλιο. Το είπατε λίγο πριν. Διεκδικείτε ένα κομματικό μονοπώλιο, κύριε Υπουργέ των Εσωτερικών. Το μονοπώλιο των συχνών αντιδημοκρατικών εκτροπών, όπως επιβεβαιώθηκε χθες στη συζήτηση του άρθρου 24 του Συντάγματος και στην ψήφισή του στη Επιτροπή Αναθεώρησης του Συντάγματος. Όσα απαράδεκτα και αντιδημοκρατικά συνέβησαν χθες επιβεβαιώνουν ότι διεκδικείτε το μονοπώλιο των αντιδημοκρατικών εκτροπών και θίγουν βάναυσα τον κοινοβουλευτισμό της χώρας!
      Θίγουν δε τον κοινοβουλευτισμό της χώρας και για έναν επιπρόσθετο λόγο, διότι με ιταμό τρόπο συνάδελφοι της Πλειοψηφίας, που εξέφρασαν απλώς την άποψή τους, λοιδορήθηκαν από ηγετικούς παράγοντες του κόμματός σας! 
      Κύριοι συνάδελφοι, είπα πριν ότι, ναι ένα κομματικό μονοπώλιο διεκδικεί η Νέα Δημοκρατία, αυτό των αντιδημοκρατικών εκτροπών και πριν αλέκτορα φωνήσαι τρις…, από χθες είχαμε νέο επεισόδιο σήμερα στη Διάσκεψη των Προέδρων, όπου ο Αντιπρόεδρος της Βουλής κ. Πετσάλνικος στερήθηκε του δικαιώματος να εκφράσει την άποψή του!
      Μας ανησυχούν όλα αυτά και δεν επιχαίρουμε, γιατί εμείς πάντοτε γνωρίζαμε ποιο είναι το ένδοξο παρελθόν της δεξιάς παράταξης. Όχι μόνο δεν έχει σχέση με το μεσαίο χώρο, αλλά η καθημερινά εκδηλούμενη  συμπεριφορά της επιβεβαιώνει την ανάγκη να τελειώσει αυτός ο συντηρητικός κόλαφος που ντροπιάζει τη χώρα, ένας συντηρητικός κόλαφος που φενακίζει τις προσδοκίες των πολιτών και υποβαθμίζει την αξιοπρέπεια της χώρας. Και αυτό θα συμβεί γρήγορα στις εκλογές. Μην έχετε καμία αμφιβολία!
      Κυρίες και κύριοι συνάδελφοι, κλείνω με την υπενθύμιση ότι ακούμε λόγους από τη Νέα Δημοκρατία περί συνεννόησης, συναίνεσης ή υπεράσπισης μιας πολιτικής του μεσαίου χώρου. Οι πράξεις της, όμως, δικαιολογούν για άλλη μια φορά τη διατύπωσή μου ότι συντηρητικό τσιμπούρι ή βδέλλα έχει καθίσει στο κοινωνικό σώμα της χώρας και το απομυζά!
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, δεν θα απαντήσω σε όσα επί της ουσίας ανεφέρθη ο κύριος Κοινοβουλευτικός Εκπρόσωπος του ΠΑ.ΣΟ.Κ.. Θα ήθελα, όμως, να κάνω μια διόρθωση, μια τροποποίηση στα όσα είπε περί της στερήσεως του δικαιώματος του κ. Πετσάλνικου να μιλήσει. Αυτό είναι ανακριβές. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι απολύτως ακριβές!
      ΠΡΟΕΔΡΕΥΩΝ (Σωτήρης Χατζηγάκης): Αυτό είναι απολύτως ανακριβές. Επιτρέψτε μου.
      Η Πρόεδρος, η οποία προήδρευε εκείνη τη στιγμή στη Διάσκεψη των Προέδρων, αφού ετέθη το θέμα από εσάς, κύριε Καστανίδη, είπε ότι «Εφόσον η μομφή την οποία απευθύνετε, απευθύνεται σ’ ένα πρόσωπο το οποίο δεν είναι παρόν, εάν θέλετε, μπορούμε να διακόψουμε και μετά από δέκα λεπτά, από ένα τέταρτο, από μισή ώρα, να κληθεί ο καθ’ ου η κατηγορία και να γίνει ανοικτή συζήτηση». Έτσι έκλεισε το θέμα. Ο κ. Πετσάλνικος ζήτησε να ανοίξει το θέμα. Ένα θέμα το οποίο δεν το έκλεισε αυθαίρετα κανείς, απλώς…
      ΧΑΡΑΛΑΜΠΟΣ ΚΑΣΤΑΝΙΔΗΣ: Πώς το ξέρετε ότι ζήτησε να ανοίξει;
      ΠΡΟΕΔΡΕΥΩΝ (Σωτήρης Χατζηγάκης): Ήμουν παρών. Σας παρακαλώ, κύριε συνάδελφε! 
      Είπε ο κ. Πετσάλνικος να μιλήσει επί του θέματος αυτού και η κυρία Πρόεδρος του είπε ότι «Δεν θα μιλήσετε επί του θέματος διότι έκλεισε. Αν θέλετε να το φέρετε το θέμα, φέρτε το σ’ ένα τέταρτο που θα είναι εδώ ο αρμόδιος Αντιπρόεδρος, στον οποίο απευθύνετε τη μομφή, για να σας απαντήσει». Δημοκρατικά, απλά, ωραία και ξεκάθαρα! 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, η ευθύνη του Προεδρείου είναι και συλλογική.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε! Ήσασταν παρών; Δεν ήσασταν παρών. Στο επεισόδιο ήταν παρόντες ο κ. Καστανίδης και εγώ, απ’ όσους βρισκόμαστε μέσα στην Αίθουσα. 
      Θέλω να εξηγήσω τα εξής: Είπε η κυρία Πρόεδρος ότι μπορούμε να συζητήσουμε το θέμα μετά από ένα τέταρτο ή μισή ώρα. Ο κ. Πετσάλνικος ήθελε «ντε και καλά» εκείνη τη στιγμή, απόντος του καθ’ ου η κατηγορία, να μιλήσει. Και αυτό δεν επετράπη. 
      Στο τέλος-τέλος, η ατζέντα της συζητήσεως της Διασκέψεως, όπως και της Βουλής, καθορίζεται από το Προεδρείο, όλα δημοκρατικά και νόμιμα. Τώρα, αν θέλετε από αυτό να βγάζετε γενικότερα συμπεράσματα, γενικές αποστροφές ή να κατηγορείτε, είναι δικαίωμά σας. 
      Ορίστε, κύριε Υπουργέ. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Έχω ζητήσει το λόγο, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Αμέσως μετά, κύριε Καστανίδη. 
      Κύριε Υπουργέ, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, οι χαρακτηρισμοί για «βδέλλες» και «τσιμπούρια» για την Κυβέρνηση που έχει εκλέξει ο ελληνικός λαός χαρακτηρίζουν εκείνους που τις εκστομίζουν και δείχνουν και το επίπεδο τους.
      ΚΩΝΣΤΑΝΤΙΝΟΣ ΚΙΛΤΙΔΗΣ: Και που απομύζησαν το λαό.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πέραν τούτου, θα έπρεπε οι ίδιοι, από τα συμπεράσματα που μπορούν να βγάλουν απ’ όσα συμβαίνουν στην ελληνική κοινωνία, από τον αχό της ελληνικής κοινωνίας, να ξέρουν αν αυτή είναι η άποψη του ελληνικού λαού τούτη την ώρα και για την Κυβέρνηση και για την Αξιωματική Αντιπολίτευση και να βγάλουν εξ ίσου τα συμπεράσματά τους. Δεν θα μείνω, όμως, σ’ αυτό. 
      Ξέρετε, όμως, κάτι; Όποιος δεν έχει επιχειρήματα, όποιος βρίσκεται σε δεινή πολιτική θέση, χρησιμοποιεί ολοένα και πιο μεγαλόστομες και υβριστικές εκφράσεις. Ίδιον εκείνων των πολιτικών που στερούνται επιχειρημάτων, είναι να καταφεύγουν σε τέτοιες υπερβολές. 
      Θα μείνω, όμως, σ’ ένα άλλο θέμα το οποίο χρειάζεται απάντηση, γιατί εδώ ξεκίνησε μια παρελθοντολογία με απίστευτες ανακρίβειες για ό,τι συνέβη χθες στην Επιτροπή Αναθεώρησης του Συντάγματος. Και τι δεν ελέχθη! 
      Με συγχωρείτε πολύ, κυρίες και κύριοι συνάδελφοι, χθες, όταν τελείωσε η συνεδρίαση της Επιτροπής Αναθεώρησης του Συντάγματος, αφού έγινε όπως μπορεί να γίνει -και έχει επανειλημμένα συμβεί αυτό και στην προηγούμενη αναθεώρηση, αλλά και σε πολλές διαδικασίες επιτροπών- μια καταμέτρηση των συναδέλφων, ο Προεδρεύων της Επιτροπής, ο κ. Τραγάκης, δήλωσε αμέσως ότι η σχετική διάταξη την οποία δεν ψήφισαν -καθώς είχαν απόλυτο δικαίωμα, γιατί δεν υπάρχει και καμιά κομματική πειθαρχία στη διαδικασία Αναθεώρησης του Συντάγματος- πάει στην Ολομέλεια, κατά τη γνώμη της Επιτροπής, ως μη αναθεωρητέα. Δηλαδή, αποτύπωσε μετά από δεύτερη ψηφοφορία …
      ΚΩΝΣΤΑΝΤΙΝΟΣ ΓΕΙΤΟΝΑΣ: Και τρίτη.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και τρίτη, κύριε Γείτονα. Πάντως, ούτε αλλοίωσε τίποτα ούτε είπε τίποτα διαφορετικό απ’ αυτά που είπε η Επιτροπή. 
      Θα στερήσετε το δικαίωμα σ’ έναν Πρόεδρο Επιτροπής να κάνει επανέλεγχο; Αυτό είναι αντιδημοκρατική συμπεριφορά; Είναι δημοκρατική συμπεριφορά η αποχώρηση γι’ αυτόν το λόγο από την Επιτροπή Αναθεώρησης του Συντάγματος, όπου βρήκε ευκαιρία η Αξιωματική Αντιπολίτευση να αντιμετωπίσει τις δικές της αμηχανίες; Παίρνει ένα ασήμαντο πραγματικά γεγονός, που μπορεί να συμβεί κάθε μέρα και το ανάγει σε μείζον, για να δικαιολογήσει την αποχώρηση. Ακούω σήμερα τον Κοινοβουλευτικό Εκπρόσωπο να επικαλείται αυτό το γεγονός ως δήθεν μείζον γεγονός δημοκρατικής συμπεριφοράς στο Κοινοβούλιο. 
      Αλλά μια και ανατρέχει στο παρελθόν και συνδέει την παράταξή μου με άλλα, ήθελα να του πω δύο μόνο πράγματα, που δεν πάνε τόσο παλιά όσο εκείνος νομίζει. Η παράταξη εκείνη, η οποία με τα έγχρωμα ψηφοδέλτια έκανε ακόμη και την εκλογή του Προέδρου της Δημοκρατίας πραγματικά «παίγνιο» στα μάτια του ελληνικού λαού και του ελληνικού Κοινοβουλίου, δεν θα δίνει μαθήματα, επειδή έγινε δεύτερη και τρίτη ψηφοφορία και ανακοινώθηκε ένα αποτέλεσμα που ήταν εκείνο το οποίο ήθελε η Επιτροπή. 
      Επίσης, σχετικά με την αποχώρηση από την Επιτροπή, μην ξεχνάτε το εξής. Στη διαδικασία της ψήφισης του Συντάγματος του 1975, του πρώτου Συντάγματος μετά τη Μεταπολίτευση, του Συντάγματος που στέριωσε τη δημοκρατία, που και εσείς το αναγνωρίζετε, πού ήταν η νυν Αξιωματική Αντιπολίτευση; Πάλι το έβαλε στα πόδια. Έφυγε. Απούσα ήταν. Αυτή είναι η τακτική της. Δεν έχει επιχειρήματα; Αποχωρεί. 
      Συμβαίνει ένα τρέχον γεγονός; Το ανάγει σε μείζον, για να δικαιολογήσει τις αμηχανίες της. Προσπαθεί να δημιουργήσει το διχασμό Δεξιάς-Αριστεράς, να δείξει ότι υπάρχουν διαχωριστικές γραμμές. Βεβαίως υπάρχουν ιδεολογικές διαφορές, ιδεολογικές γραμμές. Παρακαλώ πάρα πολύ! Αυτό που ζητάει ο ελληνικός λαός, είναι στα μεγάλα θέματα να ξέρουμε ποιες είναι οι θέσεις μας και να είμαστε ξεκάθαροι. 
      Επίσης, θέλω να πω και κάτι άλλο. Δεν είναι κακό να αλλάζεις τη γνώμη σου. Εν πάση περιπτώσει, καλό είναι να αναγνωρίζεις και τα λάθη σου. Επίσης, δεν μπορείς να δίνεις μαθήματα συνέπειας ή άλλων πραγμάτων, όταν είσαι η παράταξη –για να θυμίσω και τον ευρωπαϊκό μας προσανατολισμό- που άλλα έλεγε εκείνη την εποχή και άλλα λέει σήμερα. 
      Πήγατε στο παρελθόν, γύρισα και εγώ αναγκαστικά στο παρελθόν. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ποιος πήγε στο παρελθόν;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εκείνο που θέλω, επίσης, να σας τονίσω είναι το εξής: Πηγαίνετε να δικαιολογήσετε τι; Όταν τελείωσαν οι διαδικασίες των συζητήσεων απόλυτα ομαλά, έγινε αυτό το επεισόδιο, να το πω; Όπως θέλετε. Χθες, όμως, έληξε απόλυτα ομαλά η διαδικασία με την αποτύπωση της πλειοψηφίας, όπως ακριβώς έγινε. 
      Γιατί σηκώθηκε και έφυγε η Αξιωματική Αντιπολίτευση και δεν πήγε σήμερα να υπερασπιστεί ούτε τις προτάσεις, που η ίδια είχε διατυπώσει στην ψηφοφορία; Τι διαμαρτυρία ήταν αυτή; Αλλοιώθηκε τίποτα; Το αποτέλεσμα που αποτυπώθηκε, είναι ότι το άρθρο 24 πάει ως μη αναθεωρητέο; Πάει. Ποια άλλη δικαιολογία υπάρχει, λοιπόν, για να λείψει σήμερα; Μια. Ήθελε να βρει τρόπο να δικαιολογήσει τα εσωτερικά της. Αυτή είναι η πραγματικότητα.
      Τίποτε άλλο δεν θέλω να πω, γιατί δεν αξίζει πραγματικά να τα ανάγουμε αυτά σε μείζονα θέματα, ενώ έχουν ελάσσονα σημασία, εκτός αν τα χρησιμοποιούμε ως άλλοθι ακόμη και μέσα σ’ αυτήν την Αίθουσα, πράγμα που δεν ωφελεί ούτε τη Βουλή ούτε την πολιτική μας ζωή. 
      Ευχαριστώ πάρα πολύ.
      (Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ. 
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αναγνωρίζω την τραγωδία του Υπουργού Εσωτερικών να γυρίζει πίσω στο παρελθόν είκοσι και τριάντα χρόνια, προκειμένου να απαντήσει για όσα καταμαρτυρούνται στο κόμμα του στο παρόν. Διότι, κύριε Υπουργέ, αν βρείτε μια λέξη μου που να αφορούσε το παρελθόν, να μου το πείτε. 
      Η μοναδική κουβέντα που είπα, ήταν η απάντηση στον κ. Ανδρεουλάκο. Κάθε τι που ανέφερα σε όλη τη διάρκεια της ομιλίας μου, αφορά το σήμερα, όσα κάνατε χθες και όσα κυριολεκτικά κάνετε σήμερα, τις δυο τελευταίες μέρες, τα οποία επιβεβαιώνουν τη διαρκή σας αρνητική πράξη τρία χρόνια τώρα.
      Σας χαρακτηρίζει, κύριε Υπουργέ των Εσωτερικών και εσάς και την Κυβέρνηση σας το να λέτε ότι είναι ασήμαντα τα όσα πρωτοφανή συνέβησαν χθες στην Επιτροπή Αναθεώρησης του Συντάγματος. Το να χαρακτηρίζετε αυτές τις αντιδημοκρατικές μεθοδεύσεις ως ασήμαντες, επιβεβαιώνει το ότι είσαστε οι «ιδαλγοί της ανωμαλίας». 
      Επιτέλους, κύριε Πρόεδρε, βεβαίως έχετε τη δυνατότητα να πείτε την άποψή σας αλλά όχι να με διορθώσετε. Δεν μπορεί κανείς να αγνοήσει τη σοβαρότητα, για τους κοινοβουλευτικούς μας θεσμούς και τη λειτουργία τους, που έχει το γεγονός ότι για πρώτη φορά σήμερα, σε Διάσκεψη των Προέδρων, εκλεγμένος Αντιπρόεδρος της Βουλής, μέλος της Διάσκεψης των Προέδρων, ζητά να πάρει το λόγο, χωρίς να ξέρετε ούτε εσείς ούτε κανείς άλλος τι θα πει. Ζητά το λόγο χωρίς να ξέρετε τι ακριβώς θα πει…
      ΠΡΟΕΔΡΕΥΩΝ (Σωτήρης Χατζηγάκης): Το είπε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ξέρετε μόνος σε τι θα αναφερθεί και του στερείται η δυνατότητα να εκφωνήσει την άποψή του; Αυτά, επαναλαμβάνω, είναι πρωτοφανή για τα κοινοβουλευτικά μας ήθη. 
      Η Πρόεδρος ελέγχεται αυτήν την ώρα. Πρέπει να συνειδητοποιήσετε ότι όσο πιο γρήγορα αποκαταστήσουμε την κοινοβουλευτική τάξη τόσο καλύτερο θα είναι για την ποιότητα της δημοκρατίας μας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, ξέρετε πόσο σας εκτιμώ και προσωπικώς και για το ρόλο που παίζετε. Δεν προσπάθησα να διορθώσω τίποτα, απλώς αναφέρθηκα σε πραγματικά γεγονότα. Ήμουν παρών, όπως ήσασταν και εσείς παρών. Είπε ο κ. Πετσάλνικος ότι θέλει να μιλήσει επί του ίδιου θέματος το οποίο εσείς θίξατε, όχι επί άλλου θέματος. 
      Η Πρόεδρος απήντησε ότι το θέμα αυτό «Αν θέλετε να το ανοίξετε και να ομιλήσει, τότε ευχαρίστως να αναβάλουμε τη συνεδρίαση για πέντε λεπτά», όπως είπε η ίδια –είναι καταγεγραμμένα αυτά- «δεκαπέντε λεπτά ή μισή ώρα», σας λέω εγώ, «για να συζητηθεί το θέμα και να κατατεθούν οι απόψεις». 
      Αυτό δεν το δέχθηκε. Ο κ. Πετσάλνικος έφυγε ωρυόμενος και δημιουργείται ένα θέμα εκ του μη όντος. Αυτή είναι η πραγματικότητα. 
      Ορίστε, κύριε Υπουργέ.  
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, χρειάζονται απαντήσεις όπου υπάρχουν ανακριβή επιχειρήματα. 
      Εγώ σε όσους μας ακούν και σε όσους μας βλέπουν, θέλω να πω το εξής: Τη φράση περί «ιδαλγών της ανωμαλίας», την επιστρέφω σε εκείνους οι οποίοι πρέπει να αναλογιστούν ότι την εκστόμισαν εναντίον της παράταξης, που στέριωσε τη δημοκρατία και θέσπισε το δημοκρατικότερο Σύνταγμα που είχε ποτέ η Ελλάδα, όταν αυτοί ήταν απόντες σ’ αυτήν την Αίθουσα. 
      Είναι η παράταξη που έβαλε την Ελλάδα στον ευρωπαϊκό της προσανατολισμό, για τον οποίο είμαστε σήμερα περήφανοι, όταν η δική σας παράταξη ήταν οπαδός του «Ε.Ο.Κ. και ΝΑΤΟ το ίδιο συνδικάτο» και ήταν απούσα όχι μόνο από την προσπάθεια, αλλά και τορπίλιζε την προσπάθεια εισόδου της χώρας στην Ευρωπαϊκή Ένωση. 
      Την απευθύνει στην παράταξη εκείνη που σεβάστηκε με τον πιο απόλυτο, κατηγορηματικό και σαφή τρόπο κάθε μορφή λαϊκής ετυμηγορίας και που συνέβαλε τα μέγιστα σε κάθε προσπάθεια -όταν το ΠΑ.ΣΟ.Κ. ήταν κυβέρνηση- που πήγαινε προς τη σωστή κατεύθυνση, με αποκορύφωμα την συμπεριφορά μας στην αναθεώρηση του 2001, όταν όχι μόνο δεν αποχωρήσαμε από πουθενά, αλλά δώσαμε πλουσιοπάροχα την ψήφο μας από την πρώτη κιόλας διαδικασία σε μία σειρά από διατάξεις και, επίσης, ψηφίσαμε τους περισσότερους εκτελεστικούς νόμους ως αντιπολίτευση. 
      Αυτή είναι η παράταξη για την οποία κάποιοι μιλούν περί «ιδαλγών της ανωμαλίας». Και πώς το λένε και πότε το λένε; Για όσους μας ακούν και όσους μας βλέπουν, άδραξαν την ευκαιρία από μια ψηφοφορία χθεσινή, που το τονίζω -έγινε δύο, έγινε τρεις φορές;- ότι αποτυπώθηκε με τον πιο ακριβή τρόπο. Αποτυπώθηκε και δεν αμφιβάλλει κανείς για την αποτύπωσή της. Αν η καταμέτρηση Βουλευτών και αν ο όποιος θόρυβος έγινε εκείνη τη στιγμή αποτελεί ανωμαλία και δημιουργεί δημοκρατικό πρόβλημα, καθένας μπορεί να το κρίνει. Το τονίζω, λοιπόν, ότι μαθήματα και ιδίως τέτοιους χαρακτηρισμούς και κριτικές δεν δεχόμαστε. Και δεν δεχόμαστε, διότι και δεν ανταποκρίνονται στην ιστορική πραγματικότητα και προσβάλλουν την ίδια την ετυμηγορία του ελληνικού λαού.
      Ευχαριστώ πάρα πολύ, κύριε Πρόεδρε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Όσα είπε ο κύριος Υπουργός των Εσωτερικών, επιβεβαιώνουν γιατί γεννώνται συναισθήματα θλίψης, όταν σας ακούμε. Δεύτερον, κύριε Υπουργέ, τα όσα είπατε επιβεβαιώνουν πλήρως το χαρακτηρισμό μου για «ιδαλγούς της ανωμαλίας», διότι έτσι πράττουν και όσοι επιχειρούν αυθαιρέτως να ανασυστήσουν με τα δικά τους υλικά το παρελθόν.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εξαρτάται για τι παρελθόν μιλάμε, κύριε Καστανίδη. Οι παρατάξεις έχουν μέλλον, όταν σέβονται το παρελθόν τους και όταν αναγνωρίζουν τα λάθη τους. Η δική μου παράταξη έχει να επαίρεται –και σας το τονίζω, αλλά δεν θέλετε να το καταλάβετε- διότι μετά τη Μεταπολίτευση είναι η παράταξη που και μαζί με άλλες, αλλά κυρίως εκείνη, στην πρωτοπορία, έδωσε τη δυνατότητα στον τόπο να τραβήξει μπροστά και σε ό,τι αφορά το δημοκρατικό της μέλλον και την ευρωπαϊκή της προοπτική και το κύρος της στον κόσμο. 
      Άλλοι ήταν εκείνοι, οι οποίοι στις κρίσιμες επιλογές και της θεμελίωσης των δημοκρατικών θεσμών μέσα σ’ αυτήν την Αίθουσα με το Σύνταγμα του ’75 και στην επιλογή της ευρωπαϊκής μας προοπτικής, είτε ήταν παντελώς απόντες είτε ήταν και πολέμιοι. Και εκείνοι, οι οποίοι ντρέπονται για το παρελθόν τους, δυστυχώς δεν μπορούν να είναι αισιόδοξοι για το μέλλον τους. 
      Εμείς, σας διαβεβαιώ ότι δεν προκαταλαμβάνουμε τίποτα. Ο ελληνικός λαός θα μας κρίνει όλους. Ένα είναι βέβαιο με όσα λέτε και όσα κάνετε: Δεν νοσταλγεί ακόμα και σήμερα ο ελληνικός λαός ούτε τις ημέρες σας ούτε τα καμώματά σας. 
      Σας ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «Οι Έλληνες στη Διασπορά 15ος-21ος αι.»,   καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και δύο συνοδοί καθηγητές από το 6ο Γυμνάσιο Καρδίτσας.
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Έχει ζητήσει το λόγο για δευτερολογία ο κ. Σαλαγιάννης.
      Ορίστε, κύριε Σαλαγιάννη, έχετε το λόγο. 
      Σας παρακολουθεί τώρα και η Καρδίτσα, κύριε Σαλαγιάννη.
      ΝΙΚΟΛΑΟΣ ΣΑΛΑΓΙΑΝΝΗΣ: Είμαι τυχερός και καλωσορίζω και τους φίλους από την Καρδίτσα. 
      ΠΡΟΕΔΡΕΥΩΝ (Σωτήρης Χατζηγάκης): Παίρνω και εγώ λίγο ως Τρικαλινός από τη δόξα τη δική σας.
      Ορίστε, συνεχίστε.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, όσον αφορά την τελευταία συζήτηση που έγινε, με όσα δήλωσε εδώ τελευταία στιγμή ο κ. Παυλόπουλος, θέλω να του αναγνωρίσω...
      ΠΡΟΕΔΡΕΥΩΝ (Σωτήρης Χατζηγάκης): Μπείτε στην ουσία τώρα, αυτά ελέχθησαν. Διαμαρτύρεται και ο κ. Μαγκριώτης που θα χάσει το αεροπλάνο. 
      ΙΩΑΝΝΗΣ ΜΑΓΚΡΙΩΤΗΣ: Το έχασα. Θα πάρω άλλο τώρα.
      ΝΙΚΟΛΑΟΣ ΣΑΛΑΓΙΑΝΝΗΣ: Εγώ θέλω να αναγνωρίσω, σε σχέση με τη νοοτροπία, με την κουλτούρα, με την αντίληψη που έχει αυτή η παράταξη για το πώς λειτουργούν οι θεσμοί, τη συνέχειά της: Συναγερμός, Ε.Ρ.Ε., Νέα Δημοκρατία. Εγώ, κύριε Υφυπουργέ, σας αναγνωρίζω τη διαδρομή και την ταυτότητα: Συναγερμός, Ε.Ρ.Ε., Νέα Δημοκρατία.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν ντρεπόμαστε λίγο! Μ’ αυτά που λέτε θα βγείτε κυβέρνηση;
      ΝΙΚΟΛΑΟΣ ΣΑΛΑΓΙΑΝΝΗΣ: Καθόλου. Εσείς, αν ντρέπεστε για την παράταξή σας... Εγώ λέω ότι σας αναγνωρίζω την πορεία.
      ΠΡΟΕΔΡΕΥΩΝ (Σωτήρης Χατζηγάκης): Αφήστε τα αυτά τώρα, δεν είναι ώρα για ευρύτερες πολιτικές και ιδεολογικές αναζητήσεις. Μπείτε στην ουσία της προτάσεως.
      ΝΙΚΟΛΑΟΣ ΣΑΛΑΓΙΑΝΝΗΣ: Λέω ότι αυτή η συμπεριφορά και σήμερα αναδεικνύεται. Τι έχουμε σήμερα; Τι ζητήσαμε; Να πούμε όλοι μαζί, όλες οι παρατάξεις, ότι το δικαίωμα ψήφου στους υπηκόους τρίτων χωρών είναι ένα δικαίωμα για κάθε πολίτη που αποφασίζει να ζήσει σε μια κοινωνία. Είναι το στοιχειώδες δικαίωμα μόνο για τις δημοτικές και κοινοτικές εκλογές και όχι για να γίνει δήμαρχος ο άλλος. Στοιχειώδες δικαίωμα! 
      Ο κ. Παυλόπουλος έφαγε είκοσι λεπτά για να μας πει τι; Ας είναι ειλικρινής. Να πει ότι «Επειδή εσείς το προτείνατε, εμείς δεν το αποδεχόμαστε». Τι λέει; Λέει ότι υπάρχει το καθεστώς του μονίμως διαμένοντος. Ε, λοιπόν, να μας πει ότι όσοι έχουν το καθεστώς του μονίμως διαμένοντος, έχουν δικαίωμα ψήφου, να τελειώνουμε. Να συμφωνήσουμε σήμερα εδώ. Ποιο είναι το πρόβλημα δηλαδή; Ποιο είναι το πρόβλημα, αν θέλουμε επί της αρχής να πούμε «ναι»; Από θέση αρχής λέμε όλοι «ναι» σ’ αυτό; Και δεν είναι άμεσο, για αύριο το πρωί, μετά από τέσσερα χρόνια γίνονται εκλογές. Χρειαζόμαστε προθαλάμους; Και άλλους προθαλάμους; 
      Εδώ πραγματικά συμπεριφέρεστε υποκριτικά, κύριε Υφυπουργέ. Δεν το λέω για σας προσωπικά, λέω το «υποκριτικά» ως πολιτική έκφραση.  Ο μεν εισηγητής σας επιμένει ότι και πρόωρο είναι και επικίνδυνο, αναρριπίζοντας υποδόρια φόβους, ανασφάλειες και ρατσισμούς και από την άλλη ο κ. Παυλόπουλος λέει ότι μ’ αυτά που προτείνετε, το κάνετε πιο γραφειοκρατικό, δημιουργείτε μεγαλύτερα προσκόμματα. Και υπάρχει και το άλλο πρόσωπο, το δημοκρατικό! Ενώ η ουσία είναι απλή: Δέχεστε, ναι ή όχι, ό,τι ισχύει και έχουμε κάνει από το ’97 για τους υπηκόους, για τα μέλη, για τους πολίτες της Ένωσης, να ισχύει και για τους άλλους υπηκόους; Ναι ή όχι; Κανένα δεν φοβίζουν, κανένας δεν έχει καμία ανασφάλεια. Τους αναγνωρίζουμε το δικαίωμα να είναι πολίτες σε μια χώρα, μετά από πέντε χρόνια παραμονής εδώ και μετά από δύο χρόνια μόνιμα σ’ ένα δήμο. Άμα πούμε σ' αυτό «ναι», όλα τα άλλα είναι τερτίπια και περικοκλάδες και είναι περιττά. Γι’ αυτό λέω ότι υπάρχει μια βαθιά υποκρισία.
      Υποστηρίζουμε, λοιπόν, ότι αυτό θα μπορούσε να γίνει σήμερα και απλώς το απορρίπτετε, επειδή δεν θέλετε να αποδεχτείτε μια πρόταση της Αντιπολίτευσης.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Σαλαγιάννη.
      Το λόγο έχει ο κ. Μαγκριώτης για να δευτερολογήσει.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Αφού υπήρξε αυτό το «παράθυρο» στην Ιστορία, να προσθέσω και εγώ τη δική μου συμβολή, κύριε Υπουργέ, επειδή πράγματι η σύγκριση ανάμεσα στις δύο παρατάξεις ιστορικά γέρνει, όσον αφορά την προσφορά στις μεγάλες στιγμές του έθνους και του λαού, στην προοδευτική παράταξη.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πάλι ιστορικά θα μας πείτε;
      ΙΩΑΝΝΗΣ ΜΑΓΚΡΙΩΤΗΣ: Γι’ αυτό ακριβώς, ειδικά μερικές εποχές, μακρινές βέβαια, στις αρχές του προηγούμενου αιώνα, για τις οποίες πλέον η Ιστορία έχει αποφανθεί τελεσίδικα, όχι μόνο τις αρνείστε και πολύ καλά τις αρνείστε, αλλά υιοθετείτε πλέον την ιστορία και την προσφορά της φιλελεύθερης δημοκρατικής παράταξης. Δεν είναι τυχαίος ο «εναγκαλισμός» του Ελευθέριου Βενιζέλου τα τελευταία χρόνια. Σας τιμά αυτό, τιμά την πατρίδα, τιμά όμως πάνω από όλα την προοδευτική φιλελεύθερη παράταξη. 
      Είμαι βέβαιος ότι περνώντας τα χρόνια, η επόμενη γενιά των πολιτικών της παράταξής σας, θα υιοθετήσει και άλλες ιστορικές στιγμές από τη συμβολή της δημοκρατικής παράταξης και αυτό είναι καλό για την πατρίδα και τη χώρα, όπως είναι καλό και το επίπεδο της συζήτησης που γίνεται για τους οικονομικούς μετανάστες. Θα σας θυμίσω, κύριε Υπουργέ, πως πριν από μερικά χρόνια, η συζήτηση γύρω από τους οικονομικούς μετανάστες ήταν ισοπεδωτική, ο λόγος σας ήταν καταγγελτικός, στα όρια του ρατσισμού, απέναντι στους οικονομικούς μετανάστες.
      Είχατε κάνει σημαία την πολιτική κατά των οικονομικών μεταναστών, για να αντιπολιτευθείτε το ΠΑ.ΣΟ.Κ.. Και αυτό είναι μια κατάκτηση της παράταξής σας, κάτω όμως από την πίεση μιας προοδευτικής ανοιχτής αντίληψης της δικής μας παράταξης. 
      Το ότι και σήμερα από τα χείλη του Υπουργού ακούμε απόψεις για πολυπολιτισμική και ανοιχτή ελληνική κοινωνία, για την προσφορά των μεταναστών και στην οικονομική ανάπτυξη της χώρας και σε πολλούς άλλους τομείς –βεβαίως και με τα προβλήματα που έφερε αυτό το μεγάλο και ισχυρό μεταναστευτικό ρεύμα στη χώρα- όλα αυτά είναι κατακτήσεις θετικές για τη χώρα, πρώτα-πρώτα και για την παράταξή σας και δικαιώνουν όλους εμάς που από την πρώτη στιγμή, βλέποντας τα προβλήματα και επιδιώκοντας να δώσουμε λύσεις στα προβλήματα, δεν υποπέσαμε σε μια αντίστοιχη λαϊκίστικη συμπεριφορά και τακτική, όπως εσείς, απέναντι στους οικονομικούς μετανάστες. Κατάκτηση, λοιπόν, του κοινοβουλευτικού μας βίου είναι το επίπεδο της σημερινής συζήτησης.
      Ο κύριος Υπουργός μίλησε με παροιμίες και ξέρετε ότι όταν καταφεύγουμε στις παροιμίες, αυτό γίνεται συνήθως γιατί δεν έχουμε σύγχρονα τεκμηριωμένα επιχειρήματα. Είπε χαρακτηριστικά: «Στερνή μου γνώση να σ’ είχα πρώτα» και αναφέρθηκε και στα δύο σκέλη της πρότασης νόμου του ΠΑ.ΣΟ.Κ.. Είπε μάλιστα: «Από το 1994 κυβερνάτε, είναι εδώ οι οικονομικοί μετανάστες. Γιατί δεν φέρνατε εδώ το πρόβλημα;».
      Σας παραπέμπω στην προηγούμενη διαπίστωσή μου, ότι το 1994 βεβαίως δεν υπήρχαν οι προϋποθέσεις και οι συνθήκες για να μιλήσουμε, γιατί ήταν λίγος ο χρόνος από την είσοδο των μεταναστών και ακόμη, δεν υπήρχε θεσμικό πλαίσιο στη χώρα μας για την παραμονή και την εργασία τους, πολύ περισσότερο για να συζητήσουμε αυτά τα θέματα. 
      Το 1994 –θα σας θυμίσω - η παράταξή σας ήταν αρνητής της παρουσίας των οικονομικών μεταναστών, δεν ήταν δηλαδή το πολιτικό κλίμα και το περιβάλλον κατάλληλα –πέραν των άλλων- για να συζητήσουμε τα θέματα αυτά. Συνεπώς είναι καλό που τώρα αλλάξατε γνώμη και στάση και δεν κρατάτε την παλιά σας θέση.  
      Τώρα, επειδή ο χρόνος τρέχει, είπε ο κ. Παυλόπουλος ότι τα θέματα αυτά τα έχετε λύσει με προεδρικά διατάγματα, με τον Κώδικα Ιθαγένειας. Θα σας ρωτήσω λοιπόν, κύριε Υπουργέ, το εξής: Με το προεδρικό διάταγμα και τον Κώδικα Ιθαγένειας, ειδικά με το προεδρικό διάταγμα για τα δικαιώματα των οικονομικών μεταναστών και αφού το έχετε λύσει το θέμα και δεν χρειάζεται νομοθετική ρύθμιση –και γι' αυτό μας εγκαλείτε- πόσοι μέχρι τώρα έχουν αποκτήσει –συγκεκριμένο το ερώτημά μου- αυτό το δικαίωμα, το δικαίωμα δηλαδή συμμετοχής στην εκλογή των τοπικών αρχόντων; Αυτό το ρωτώ για να τελειώσει και η συζήτηση και τα έωλα επιχειρήματά σας και για να αποδείξω με τον τρόπο αυτό ότι υπάρχει ανάγκη θεσμοθέτησης και προετοιμασίας της χώρας για τις επόμενες δημοτικές και νομαρχιακές εκλογές. 
      Είπε ακόμη ο κ. Παυλόπουλος –και κλείνω- ότι «Εμείς από το 2004 με τον Κώδικα Ιθαγένειας είχαμε ανοίξει το δρόμο για τη λύση και του προβλήματος της πολιτογράφησης των ομογενών ειδικά από την Αλβανία».
      Εγώ το Σεπτέμβρη ήμουν σ’ ένα συνέδριο της Ομοσπονδίας Νέων Ομογενών από την Αλβανία μαζί μ’ έναν αξιόλογο εκπρόσωπο της Νέας Δημοκρατίας, συνάδελφο, που ήταν πριν από λίγο εδώ, στα έδρανα. Εκεί αρνήθηκε και είπε ότι δεν είμαστε ακόμη ώριμοι και είναι και επικίνδυνο να το κάνουμε αυτό. 
      Και μετά ακριβώς από ένα μήνα έγινε η περίφημη πανηγυρική συνεδρίαση της κυβερνητικής επιτροπής, όπου ανακοινώθηκε πλέον το άνοιγμα του δρόμου για την πολιτογράφηση. Τα είχατε σχεδιασμένα, λοιπόν, με μια επικοινωνιακή, μικροκομματική τακτική και καθόλου γενναιόδωρη, όπως προσπάθησε να μας πει προηγουμένως ο κ. Παυλόπουλος. 
      Το αποτέλεσμα μετράει, το κρίνουμε θετικό. Είπε ο κ. Παυλόπουλος, αν κατάλαβα καλά –και κλείνω μ' αυτό, κύριε Πρόεδρε- ότι μέχρι τώρα, επτά χιλιάδες έχουν επαναβεβαιώσει το ενδιαφέρον τους για να πολιτογραφηθούν, για να πάρουν την ελληνική ιθαγένεια. Τριών χιλιάδων εξ αυτών έχουν αξιολογηθεί τα χαρτιά τους, τα στοιχεία τους, ο φάκελός τους και έχουν σταλεί για να πολιτογραφηθούν, για να πάρουν την ελληνική ιθαγένεια.
      Επαναλαμβάνω τους αριθμούς και θέτω το ερώτημα. Να δώσετε στη Βουλή τα στοιχεία για πόσους μέχρι τώρα, αυτήν τη στιγμή, έχει νομιμοποιηθεί, δηλαδή έχει επικαιροποιηθεί η κατάθεση της αίτησής τους, πόσοι έχουν πάρει και πόσοι είναι στο δρόμο για να πάρουν την ελληνική ιθαγένεια. Αφού δεν δέχεστε τις απόψεις της διακομματικής επιτροπής, τουλάχιστον δώστε τα στοιχεία στη Βουλή.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μαγκριώτη.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Εσωτερικών, Δημόσιας Διοίκησης και Αποκέντρωσης: «Δικαίωμα ψήφου υπηκόων τρίτων χωρών. Απόκτηση ελληνικής ιθαγένειας από Έλληνες ομογενείς».
      Η πρόταση νόμου δεν θα τεθεί σε ψηφοφορία, διότι εμπίπτει στις διατάξεις του άρθρου 73, παράγραφος 3 του Συντάγματος. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 14.16΄, λύεται η συνεδρίαση για αύριο ημέρα Παρασκευή 2 Φεβρουαρίου 2007 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 39/22/18-1-2007 επίκαιρης επερώτησης Βουλευτών του ΠΑ.ΣΟ.Κ. προς τους Υπουργούς Εσωτερικών, Δημόσιας Διοίκησης και Αποκέντρωσης και Περιβάλλοντος, Χωροταξίας και Δημοσίων Έργων, σχετικά με τη διαχείριση των απορριμμάτων και των αποβλήτων, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Ολομέλεια 1/2/07                                                                                σελ.3

Τελευταία Αποθήκευση:	6/2/2007 9:40:00 μμ	Από:	L.venetikidou
Εκτυπώθηκε:	6/2/2007 12:05:00 μμ

