     ΠΙΝΑΚΑΣ ΠΕΡΙΕΧΟΜΕΝΩΝ
     ΠΕΡΙΟΔΟΣ ΙΑ΄
     ΣΥΝΟΔΟΣ A΄
     ΣΥΝΕΔΡΙΑΣΗ Δ΄
     Σάββατο, 20 Μαρτίου 2004
     ΘΕΜΑΤΑ
     ΕΙΔΙΚΑ ΘΕΜΑΤΑ
     1. Επικύρωση Πρακτικών, σελ.
     2. Ειδική Ημερήσια Διάταξη επί των Προγραμματικών Δηλώσεων της Κυβέρνησης από τον Πρωθυπουργό κ. Κ. Καραμανλή, σελ.
     ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΚΑΡΑΜΑΝΛΗΣ Κ., σελ.
ΠΡΑΚΤΙΚΑ  ΒΟΥΛΗΣ
ΙΑ΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Α΄
ΣΥΝΕΔΡΙΑΣΗ  Δ΄
Σάββατο 20 Μαρτίου 2004
	Αθήνα, σήμερα στις 20 Μαρτίου 2004, ημέρα Σάββατο και ώρα 11.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
	ΠΡΟΕΔΡΟΣ (Άννα Μπενάκη -Ψαρούδα): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 19 Μαρτίου 2004 του Σώματος, επικυρώθηκαν με ευθύνη του Προεδρείου τα Πρακτικά της Γ΄ συνεδριάσεώς του, της Παρασκευής 19 Μαρτίου 2004  σε ό,τι αφορά στην εκλογή Α΄, Β΄, Γ΄ Αντιπροέδρων, δύο Κοσμητόρων και τεσσάρων Γραμματέων από τη Συμπολίτευση, στην εκλογή Δ΄ Αντιπροέδρου, ενός Κοσμήτορα και ενός Γραμματέα από την Αξιωματική Αντιπολίτευση και στην εκλογή Ε΄ Αντιπροέδρου και ενός Γραμματέα από το δεύτερο κόμμα της Αντιπολίτευσης.)
      Κυρίες και κύριοι συνάδελφοι, έχω την τιμή να ανακοινώσω στο Σώμα, πρώτον, δήλωση σχηματισμού Κοινοβουλευτικής Ομάδας κατά το άρθρο 16, παράγραφος 3 του Κανονισμού της Βουλής που υπέβαλε στην Πρόεδρο της Βουλής ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς κ. Νίκος Κωνσταντόπουλος.
	Δεύτερον, θα ήθελα να ανακοινώσω ότι η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα ορίζει ως αναπληρωτές εκπροσώπους της Κοινοβουλευτικής Ομάδας του κόμματός της τους Βουλευτές κυρίους Ορέστη Κολοζώφ και Αντώνη Σκυλλάκο και ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς κ. Νίκος Κωνσταντόπουλος ορίζει ως αναπληρωτή εκπρόσωπο της Κοινοβουλευτικής Ομάδας του κόμματός του το Βουλευτή κ. Φώτη Κουβέλη.
      Επίσης, έχει κατατεθεί δήλωση του κ. Γεωργίου Παπανδρέου, που ορίζει ως Κοινοβουλευτικό Εκπρόσωπο για τη συζήτηση των Προγραμματικών Δηλώσεων το Βουλευτή Α΄ Θεσσαλονίκης κ. Χαράλαμπο Καστανίδη.
      Εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Ανάγνωση των Προγραμματικών Δηλώσεων της Κυβερνήσεως:
      Κύριοι συνάδελφοι, κατά τη συνήθη διαδικασία ο κύριος Πρόεδρος της Κυβερνήσεως θα αναγνώσει τις Προγραμματικές Δηλώσεις και στη συνέχεια θα λύσουμε τη συνεδρίαση για αύριο το απόγευμα, ώρα 18.00΄. Τονίζω την ώρα, κύριοι συνάδελφοι, με τη θερμή παράκληση να είστε παρόντες, ώστε να μην αργήσουμε. 
      Αύριο θα απαντήσει ο Αρχηγός της Αξιωματικής Αντιπολιτεύσεως και όποιος άλλος Αρχηγός Κόμματος το επιθυμεί. Κατόπιν, μπορούν να λάβουν το λόγο οι Κοινοβουλευτικοί Εκπρόσωποι και συνάδελφοι, οι οποίοι θα έχουν εγγραφεί για να μιλήσουν.
      Η συζήτηση θα διεξαχθεί, σύμφωνα με τις διατάξεις του άρθρου 141 του Κανονισμού, σε συνδυασμό και με ανάλογη εφαρμογή των άρθρων 96 παράγραφος 2 και 97 του Κανονισμού και θα ολοκληρωθεί σε τρεις συνεδριάσεις, τη Δευτέρα το βράδυ.
      Η ονομαστική ψηφοφορία για την παροχή ψήφου εμπιστοσύνης προς την Κυβέρνηση, σύμφωνα με τον Κανονισμό διεξάγεται το αργότερο τα μεσάνυχτα της τρίτης συνεδρίασης, δηλαδή, της Δευτέρας.
      Η εγγραφή των συναδέλφων που επιθυμούν να λάβουν μέρος στη συζήτηση θα γίνει με το ηλεκτρονικό σύστημα από την έναρξη της αυριανής συνεδριάσεως και έως το τέλος των ομιλιών των τριών πρώτων αγορητών, δηλαδή του κ. Παπανδρέου ως Αρχηγού της Αξιωματικής Αντιπολιτεύσεως και άλλων δύο αγορητών.
      Θα ήθελα επίσης να προτείνω στο Σώμα να δεχθεί να εφαρμόσουμε την διάταξη του άρθρου 65 παράγραφος 5 του Κανονισμού για την εναλλαγή των ομιλητών κατά τη σειρά ομιλίας τους. 
      Επίσης, εάν τα κόμματα το επιθυμούν, μπορούν να προτείνουν τους ομιλητές του κόμματός τους με τη σειρά που εκείνα προτιμούν.
      Στην περίπτωση που θα δεχθείτε την πρότασή μου, πέρα από τις ομιλίες των Αρχηγών των κομμάτων και των Κοινοβουλευτικών Εκπροσώπων, καθώς και τις ομιλίες που θα γίνουν από την πλευρά της Κυβερνήσεως, προτείνω να υπάρξει και ένας πρώτος κύκλος, κατά προτεραιότητα, ομιλητών ενός Βουλευτή από κάθε κόμμα. Δηλαδή κατά προτεραιότητα θα έχουμε τέσσερις εναλλασσόμενους Βουλευτές από τα τέσσερα κόμματα και μετά θα προχωρήσουμε στη συνήθη διαδικασία.
      Εν συνεχεία, το Προεδρείο θα καταρτίσει κατάλογο με εναλλαγή των ομιλητών, ενός της Πλειοψηφίας και ενός της Μειοψηφίας, αναλογικώς προς τη δύναμη κάθε Κοινοβουλευτικής Ομάδας ως εξής: Μετά από τον πρώτο κύκλο των κατά προτεραιότητα ομιλητών που σας ανέφερα, η οποία θα εξασφαλίσει τη συμμετοχή ενός, τουλάχιστον, Βουλευτή και από τα δύο μικρότερα κόμματα, θα μιλούν στη συνέχεια εναλλάξ πέντε συνάδελφοι από τη Νέα Δημοκρατία, τέσσερις από το ΠΑΣΟΚ, ένας από το Κομμουνιστικό Κόμμα Ελλάδας. Θα ακολουθήσει πάλι ο ίδιος κύκλος, δηλαδή, θα έχουμε πέντε ομιλητές από τη Νέα Δημοκρατία, τέσσερις από το ΠΑΣΟΚ και έναν από το Συνασπισμό της Ριζοσπαστικής Αριστεράς. 
      Οι Υπουργοί, σύμφωνα με το Σύνταγμα και τον Κανονισμό της Βουλής, λαμβάνουν το λόγο όποτε το επιθυμούν. Αν, όμως, παρεμβαίνει Υπουργός και ακολουθεί Βουλευτής της Συμπολίτευσης, θα αφήνει τη θέση του στον επόμενο Βουλευτή άλλου κόμματος, ώστε να εξασφαλίζεται απολύτως η εναλλαγή.
      Τέλος, προτείνω να αποφασίσουμε από τώρα στην περίπτωση που θα εγγραφούν πολλοί συνάδελφοι για να μιλήσουν, η συνεδρίαση της Δευτέρας να αρχίσει από το πρωί στις 11.00΄, να διακόψουμε σε ώρα που θα ορίσουμε και να συνεχίσουμε από τις 18.00΄ το απόγευμα μέχρι τα μεσάνυχτα.
      Ερωτάται το Σώμα: Γίνεται δεκτή η πρόταση, όπως τη διατύπωσα συνολικά;
      ΟΛΟΙ ΟΙ ΒΟΥΛΕΥΤΕΣ: Δεκτή, δεκτή.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς το Σώμα συμφώνησε ομοφώνως.
      Τέλος, θα ήθελα να υπενθυμίσω και τους χρόνους ομιλίας των αγορητών, οι οποίοι είναι οι εξής: Είναι ίδιοι χρόνοι με αυτούς που αναφέρονται στη συζήτηση των νομοσχεδίων. Δηλαδή, ο Πρωθυπουργός και ο Αρχηγός της Αξιωματικής Αντιπολίτευσης διαθέτουν είκοσι πέντε λεπτά της ώρας, αλλά είναι ευνόητο ότι, επειδή πρόκειται περί Προγραμματικών Δηλώσεων, θα δοθεί περισσότερος χρόνος. Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας και ο Πρόεδρος της Κοινοβουλευτικής Ομάδας του Συνασπισμού της Ριζοσπαστικής Αριστεράς διαθέτουν δεκαπέντε λεπτά της ώρας με την ανάλογη άνεση.
      Εν συνεχεία, οι Υπουργοί έχουν είκοσι πέντε λεπτά της ώρας, οι Κοινοβουλευτικοί Εκπρόσωποι δεκαπέντε λεπτά της ώρας, με τους περιορισμούς των άρθρων του άρθρου 167 παράγραφος 2 του Κανονισμού, όταν δηλαδή έχει προηγηθεί ομιλία του Αρχηγού της Κοινοβουλευτικής Ομάδας και οι ομιλητές του καταλόγου έχουν στη διάθεσή τους δέκα λεπτά της ώρας.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, μήπως θα έπρεπε από τώρα να οριστεί ο χρόνος του Πρωθυπουργού και των υπολοίπων Αρχηγών;
      ΠΡΟΕΔΡΟΣ (Άννα Μπενάκη-Ψαρούδα): Βεβαίως, κύριε Πρόεδρε.
      Κύριε Πρόεδρε της Κυβερνήσεως, μπορείτε να μας πείτε πόσο χρόνο επιθυμείτε να έχετε στη διάθεσή σας;
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Σαράντα πέντε λεπτά, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Κύριε Παπανδρέου, συμφωνείτε με αυτόν το χρόνο;
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος της Κυβερνήσεως ο κ. Κώστας Καραμανλής έχει το λόγο.
      (Ζωηρά χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης και Υπουργός Πολιτισμού): Κυρία Πρόεδρε, κύριοι Αντιπρόεδροι της Βουλής, κύριε Πρόεδρε του ΠΑΣΟΚ, κυρία Γραμματεύς του Κομμουνιστικού Κόμματος Ελλάδας, κύριε Πρόεδρε του Συνασπισμού της Ριζοσπαστικής Αριστεράς, κυρίες και κύριοι συνάδελφοι, ξεκινούμε σήμερα τη νέα πορεία της πατρίδας μας. Οι πολίτες επέλεξαν μία νέα διακυβέρνηση που να βασίζεται σε αρχές και αξίες. Επέλεξαν πολιτική αλλαγή, επέλεξαν μία νέα πολιτική με νέα οπτική, νέα δυναμική, νέους ρυθμούς.
      Θέλω να ευχαριστήσω και από αυτό το Βήμα -και από το Βήμα της Βουλής- τις Ελληνίδες και τους Έλληνες για την πολύ μεγάλη τιμή που μας έκαναν και θέλω να βεβαιώσω όλους ανεξαιρέτως τους πολίτες, ότι θα δώσουμε τον καλύτερό μας εαυτό για να ανταποκριθούμε στις προσδοκίες τους.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, οι Ελληνίδες και οι Έλληνες, έχουμε ένα όραμα για την Ελλάδα του 21ου αιώνα. Είναι το όραμα μιας δυναμικής Ελλάδας στην καρδιά της Ευρωπαϊκής Ένωσης. Το όραμα μιας Ελλάδας που αναπτύσσεται δυναμικά σε κάθε περιφέρεια. Μιας Ελλάδας που δημιουργεί περισσότερες θέσεις δουλειάς, μιας Ελλάδας που μοιράζει σε όλους ολοένα και πιο ισόρροπα, ολοένα και πιο δίκαια, τους καρπούς της ανάπτυξης. Είναι το όραμα μιας ισχυρής κοινωνίας, μιας κοινωνίας συμμετοχής, αλληλεγγύης, δικαιοσύνης, μιας κοινωνίας ανθρωπιάς. Είναι το όραμα για μία νέα καλύτερη Ελλάδα. Αυτό το όραμα, το όραμα όλων των Ελλήνων, ξεκινούμε να το κάνουμε πραγματικότητα. Με συγκροτημένη στρατηγική, υπεύθυνο πρόγραμμα και ρεαλιστικό σχέδιο.
      Κυρίες και κύριοι συνάδελφοι, οι πολίτες στη μεγάλη πλειοψηφία τους επέλεξαν μια νέα διακυβέρνηση. Το αίτημα αυτό είναι πολύ ευρύτερο, είναι καθολικό. Νέα διακυβέρνηση σημαίνει νέα αντίληψη, νέα νοοτροπία. Δεν είμαστε δογματικοί και δεν διεκδικούμε το αλάθητο. Είμαστε ανοικτοί σε κάθε γόνιμη πρόταση. Υποδεχόμαστε θετικά κάθε ιδέα που υπηρετεί το συλλογικό, κοινωνικό και εθνικό συμφέρον. Νέα διακυβέρνηση σημαίνει αυστηρό προσανατολισμό των πράξεων, των αποφάσεων, των συμπεριφορών μας σε αρχές και σε αξίες. Σημαίνει διακυβέρνηση με ταπεινότητα και σεμνότητα, με τόλμη και αποφασιστικότητα, με οδηγό τη δικαιοσύνη και την αξιοσύνη. Με σεβασμό σε κάθε πολίτη ό,τι και αν ψήφισε. Νέα διακυβέρνηση σημαίνει Κυβέρνηση όλων των Ελλήνων. Δεν μιλούμε για Κυβέρνηση Νέας Δημοκρατίας, αλλά για Κυβέρνηση της Ελληνικής Δημοκρατίας.
      (Χειροκροτήματα από την πτέρυγα της Νέας Δημοκρατίας)
      Απορρίπτουμε τις ιδιοκτησιακές αντιλήψεις του παρελθόντος. Το κράτος δεν είναι φέουδο κανενός. Δεν διοικείται από συμβούλους Υπουργών, αλλά από τους μόνιμους λειτουργούς του. Λειτουργούς που δεν διαχωρίζονται ανάλογα με τις κομματικές τους προτιμήσεις. Νέα διακυβέρνηση σημαίνει βέβαια και αλλαγή πολιτικής. Αλλάζουμε πολιτικές για να κάνουμε πραγματικότητα τις προσδοκίες της ελληνικής κοινωνίας. Κρατούμε ό,τι θετικό έγινε ή δρομολογήθηκε στα χρόνια που πέρασαν. Προχωρούμε άμεσα στις αναγκαίες βελτιώσεις και προσαρμογές. Δεν γκρεμίζουμε, δημιουργούμε και προσθέτουμε.
      Κυρίες και κύριοι συνάδελφοι, το 2004 ορίζει την ολοκλήρωση ενός ιστορικού κύκλου τριάντα ετών για την Ελλάδα. Η Ελλάδα της Μεταπολίτευσης πέτυχε σε πολύ κρίσιμα διακυβεύματα, ακλόνητη και σταθερή δημοκρατία, ελευθερία και ισονομία, εδραιωμένη συμμετοχή στην ενωμένη Ευρώπη. Ο νέος ιστορικός κύκλος για την πατρίδα μας παραλαμβάνει κρίσιμα αιτήματα που παραμένουν άλυτα. Αναδεικνύει αξίες που είναι σημαντικές. Ορίζει σαφείς αλλά και πιεστικές προτεραιότητες. Στο ξεκίνημα αυτού του νέου κύκλου οφείλουμε να προχωρήσουμε ενωμένοι. Με προσήλωση στο κοινό το συλλογικό μας μέλλον, η επιλογή της διαίρεσης, είναι ο δρόμος της αδράνειας. Η επιλογή της σύνθεσης και της συναίνεσης είναι ο δρόμος της δημιουργίας. Είναι ο δρόμος της προόδου και της εξέλιξης. Ο δρόμος για την Ελλάδα της νέας εποχής.
      Κυρίες και κύριοι συνάδελφοι, πάντοτε πίστευα ότι η Ελλάδα μπορεί να προχωρήσει πιο γρήγορα και να φτάσει πιο ψηλά. Σήμερα αυτή η πεποίθησή μου είναι ακόμη πιο ισχυρή. Οι Έλληνες μπορούμε περισσότερο, μπορούμε καλύτερα. Και μπορώ να το πω αυτό την ώρα που διαπιστώνουμε ότι τα προβλήματα που μεταφέρονται στη νέα εποχή είναι και πολλά και σοβαρά. Ξέρουμε τα προβλήματα, ξέρουμε τα αίτιά τους και κατ’ επέκταση ξέρουμε και τις λύσεις.
      Προχωρούμε με στρατηγικό προσανατολισμό την Ελλάδα του 2010, την προοπτική του 2010 και μετά. Οι άξονες της πολιτικής μας προσδιορίστηκαν με σαφήνεια και αναπτύχθηκαν κατ’ επανάληψη μέσα κι έξω από τη Βουλή, πολύ πριν από τις εκλογές.
      Πρώτον, είναι η επένδυση στον πολιτισμό και την παιδεία, στο ανθρώπινο κεφάλαιο, στη νέα γενιά της πατρίδας μας.
      Δεύτερον, η επανίδρυση του κράτους και τρίτον, η εφαρμογή μιας νέας οικονομικής πολιτικής που να εγγυάται επιτάχυνση της ανάπτυξης σε ολόκληρη τη χώρα αλλά και δίκαιη διάχυση των καρπών της σε όλους τους πολίτες. 
      Στη νέα εποχή, στο νέο κύκλο που άνοιξε οι άξονες αυτοί συνοψίζουν καθολικά αιτήματα της κοινωνίας, που δεν μπορούμε να τα μεταθέτουμε. Οι πολίτες απαιτούν συνέπεια, σοβαρότητα, υπευθυνότητα και για εμάς αυτά τα στοιχεία είναι αρχή και δέσμευση, είναι βασικά χαρακτηριστικά του πολιτικού μας πολιτισμού. 
      Καταρτίσαμε και παρουσιάσαμε πριν από τις εκλογές υπεύθυνο και ρεαλιστικό πρόγραμμα. Ό,τι λέγαμε προεκλογικά ισχύει και εφαρμόζεται μετεκλογικά. Ξεκινήσαμε ήδη συστηματική και εντατική δουλειά.
      (Χειροκροτήματα από την πτέρυγα της Νέας Δημοκρατίας)
      Τηρούμε τη συμφωνία τιμής που κάναμε με τους πολίτες. Δεν αιφνιδιάζουμε κανέναν, επιδιώκουμε συναινετικές διαδικασίες, επιμένουμε σε κάθε περίπτωση στο σεβασμό και την πιστή εφαρμογή των νόμων προς κάθε κατεύθυνση.
      Κυρίες και κύριοι συνάδελφοι, για μας οι δρόμοι του μέλλοντος ξεκινούν από την παιδεία και τον πολιτισμό. Αποφάσισα να αναλάβω προσωπικά την ευθύνη του Υπουργείου Πολιτισμού, για να σηματοδοτήσω τη σπουδαιότητα που αποδίδουμε τόσο στους Ολυμπιακούς Αγώνες, όσο και στο πολιτισμικό κεφάλαιο της πατρίδας μας. Η επένδυση στην παιδεία είναι η πρώτη μας επιλογή και επιτρέψτε μου να πω και το προσωπικό μου όραμα. Είναι η γέφυρα που μας οδηγεί στη νέα εποχή. 
      Βασική αρχή μας είναι ο διάλογος, η συνεννόηση, η σύνθεση. Βασική δέσμευσή μας είναι η σταδιακή αύξηση των κρατικών δαπανών στο 5% του ΑΕΠ. 
      Στόχος μας είναι να δημιουργήσουμε τα σχολεία και τα πανεπιστήμια του μέλλοντος, να μεταβάλλουμε τη χώρα μας σε εκπαιδευτικό κέντρο για ολόκληρη την περιοχή. Εμείς να παράγουμε παιδεία, εμείς να προσφέρουμε πολιτισμό στον κόσμο που έρχεται. Ο πολιτισμός μπορεί να γίνει και πάλι το μεγάλο συγκριτικό πλεονέκτημα της πατρίδας μας στο νέο αιώνα. Θέλουμε τον πνευματικό κόσμο στο προσκήνιο. Χρειαζόμαστε τις ιδέες όλων. Είναι ανάγκη να αξιοποιήσουμε την τεράστια κληρονομιά μας αλλά και τη σύγχρονη δημιουργία. 
      Ετοιμάζουμε νέο νομοθετικό πλαίσιο, που θα απαλλάσσει τους δημιουργούς από πολλά γραφειοκρατικά πλέγματα, που τους απογοητεύουν και ανακόπτουν τη δημιουργική τους πορεία. Η Ελλάδα της παιδείας και του πολιτισμού είναι η Ελλάδα του μέλλοντός μας.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, βασικός στόχος της στρατηγικής μας είναι η ανασυγκρότηση και επανίδρυση του κράτους.
Η νέα εποχή απαιτεί ένα κράτος μικρότερο στην οικονομία, αλλά καλύτερο και αποτελεσματικότερο στις υπηρεσίες που υποχρεούται να προσφέρει σε κάθε πολίτη, ένα κράτος που να λειτουργεί με βάση καθαρούς και σαφείς κανόνες, κανόνες που να εφαρμόζονται σε κάθε περίπτωση, ένα κράτος χωρίς κομματικές «σημαίες», μακριά από εξαρτήσεις, οργανωμένα συμφέροντα και πελατειακές σχέσεις, ένα κράτος με στέρεες και λειτουργικές βάσεις που να ενισχύει την οικονομική ανάπτυξη και να παρέχει στήριξη σε όσους έχουν ανάγκη, ένα κράτος που να είναι διαρκώς κοντά στον πολίτη και να κάνει καλά αυτά που υποχρεούται να κάνει, ένα κράτος πραγματικά κοινωνικό.
	Βασική προϋπόθεση για το κράτος αυτό, για το κράτος δικαίου, αλλά και απαραίτητη εγγύηση για τη διασφάλιση του δημόσιου συμφέροντος είναι η διαφάνεια, να υπάρχει διαφάνεια και έλεγχος παντού. 
      Καταργούμε τους νόμους διαπλοκής, όπως ρητά δεσμευθήκαμε, με τη σχετική πρόταση νόμου που καταθέσαμε στη Βουλή.
      (Χειροκροτήματα από την πτέρυγα της Νέας Δημοκρατίας)
      Δημιουργούμε νέες ανεξάρτητες αρχές, το συνήγορο υγείας και κοινωνικών υπηρεσιών, το συνήγορο του δημότη, την ανεξάρτητη αρχή για τον έλεγχο στις συμβάσεις έργων, προμηθειών και παροχής υπηρεσιών του δημοσίου. 
      Αναβαθμίζουμε το ΑΣΕΠ, διαψεύδοντας όσους παραποιούσαν τις θέσεις μας, για να ενισχύσουμε την αξιοκρατία στις προσλήψεις, αλλά και για να διευρύνουμε την αποστολή του σε ρόλο συμβουλευτικό για την οργάνωση και τη λειτουργία των δημόσιων υπηρεσιών.
      Παράλληλα, βάζουμε τέλος στο καθεστώς ομηρίας των έκτακτων υπαλλήλων του δημόσιου τομέα.
      (Χειροκροτήματα από την πτέρυγα της Νέας Δημοκρατίας)
      Δρομολογήσαμε ήδη τη σχετική διαδικασία, ώστε με προεδρικό διάταγμα που θα εκδοθεί στο αμέσως επόμενο διάστημα οι κάθε είδους συμβάσεις εκείνων που καλύπτουν πάγιες και διαρκείς ανάγκες της υπηρεσίας να μετατραπούν το συντομότερο δυνατό σε αορίστου χρόνου.
      Άμεση προτεραιότητα και ιδιαίτερη έμφαση δίνουμε στην καταπολέμηση της γραφειοκρατίας. Δημιουργούμε σε κάθε Υπουργείο μηχανισμό απλούστευσης των διοικητικών διαδικασιών και περιορίζουμε τις αναγκαίες υπογραφές σε τρεις κατά ανώτατο όριο. Ορίζουμε δεσμευτικές προθεσμίες για την ανταπόκριση της διοίκησης σε αιτήματα και δικαιώματα των πολιτών με υποχρέωση χρηματικής αποζημίωσης σε περίπτωση καθυστέρησης και ταλαιπωρίας του πολίτη.
      (Χειροκροτήματα από την πτέρυγα της Νέας Δημοκρατίας)
      Γενικεύουμε το θεσμό των υπηρεσιών μιας τάσης σε επιλεγμένα πεδία: Επενδύσεις, ασφαλιστικά ταμεία, πολεοδομικά γραφεία και αλλού. 
      Αξιοποιούμε τις νέες τεχνολογίες στη λειτουργία των δημόσιων υπηρεσιών με στόχο την ηλεκτρονική διοίκηση. 
      Βάζουμε σε εφαρμογή πρόγραμμα κατάργησης και συγχώνευσης νομικών προσώπων και υπηρεσιών. Καταρτίζουμε χάρτη δικαιωμάτων του πολίτη για να θεμελιώσουμε μία νέα σχέση εμπιστοσύνης μεταξύ κράτους και πολίτη.
      Παράλληλα, είναι απόφασή μας να «σφραγίσουμε» τις όποιες «κερκόπορτες» υπονομεύουν την ανεξαρτησία της δικαιοσύνης, αλλά και να επιταχύνουμε το έργο της. Θέλουμε ανεξάρτητη δικαιοσύνη που να εγγυάται την καταπολέμηση τις διαφθοράς, την ισονομία και την ισοπολιτεία. Απέναντι στη δικαιοσύνη όλοι οι πολίτες είναι ίσοι.
      Κυρίες και κύριοι συνάδελφοι, βασική πτυχή του προγράμματός μας για την επανίδρυση του κράτους είναι η οργάνωση της Τοπικής Αυτοδιοίκησης σε βάσεις που διασφαλίζουν και την αυτοτέλεια και την αποτελεσματικότητά της. Θέλουμε οι αποφάσεις που άμεσα αφορούν τον πολίτη να λαμβάνονται και να εφαρμόζονται με συμμετοχή του πολίτη. Οι αρχές που διακηρύξαμε και οι δεσμεύσεις που αναλάβαμε ισχύουν στο ακέραιο.
      Συνοψίζω: Καμία νέα αρμοδιότητα χωρίς νέους πόρους. Κανένας νέος νόμος για την Αυτοδιοίκηση χωρίς έκφραση γνώμης των εκπροσώπων της. Ψήφιση σύγχρονου κώδικα δήμων και κοινοτήτων μετά από ουσιαστικό διάλογο με τους εκπροσώπους της Τοπικής Αυτοδιοίκησης και τα πολιτικά κόμματα.
      Απόδοση στην Τοπική Αυτοδιοίκηση των θεσμοθετημένων πόρων. Δημιουργία Ταμείου Συνοχής των Οργανισμών Τοπικής Αυτοδιοίκησης. Ενίσχυση των αρμοδιοτήτων του αιρετού νομάρχη και κατάργηση του περιορισμού της οκταετούς θητείας του. Αύξηση του ποσοστού των ΠΕΠ για τα νομαρχιακά προγράμματα. Συμμετοχή της ΕΝΑΕ ως γνωμοδοτικού οργάνου σε θέματα περιφερειακής ανάπτυξης. Και παράλληλα αναγνωρίζοντας την αυξανόμενη σημασία των περιφερειών στην Ευρώπη, ξεκινούμε τη διαδικασία για τη θεσμοθέτηση αιρετού περιφερειακού συμβουλίου με αιρετό πρόεδρο.
      Κυρίες και κύριοι συνάδελφοι, βασικός άξονας της στρατηγικής μας για την Ελλάδα του 2010 είναι μια νέα οικονομική πολιτική. Πιστεύουμε ότι η ελληνική κοινωνία,  η ελληνική οικονομία, οι Έλληνες έχουμε μεγάλες δυνατότητες. Για να υλοποιηθούν όμως απαιτείται μια νέα οικονομική πολιτική. Μια πολιτική συνεπής και αξιόπιστη. Πολιτική σταθερά προσανατολισμένη στην ανάπτυξη, στην απασχόληση και την κοινωνική συνοχή. 
      Κεντρικοί στόχοι του οικονομικού μας προγράμματος είναι η βελτίωση της παραγωγικότητας και η ενίσχυση της ανταγωνιστικότητας, η επιδίωξη ρυθμού ανάπτυξης που να υπερβαίνει το 5%, η μείωση της ανεργίας κατά τρεις ποσοστιαίες μονάδες ως το τέλος της τετραετίας, η σύγκλιση των μισθών και των συντάξεων προς το μέσο όρο της Ευρωπαϊκής Ένωσης στα επόμενα οκτώ χρόνια, η προστασία του περιβάλλοντος, των φυσικών πόρων και της ελληνικής κληρονομιάς, η παροχή σε όλους τους πολίτες υψηλής ποιότητας κοινωνικών υπηρεσιών, η αναβάθμιση της καθημερινής ζωής με εύκολες και χωρίς ταλαιπωρία μετακινήσεις, αλλά και πλήρη εκμετάλλευση των δυνατοτήτων που παρέχει η τεχνολογία.
      Κυρίες και κύριοι συνάδελφοι, κρίσιμος άξονας της νέας οικονομικής πολιτικής είναι μια σταθερή μακροοικονομική πολιτική με διαφάνεια, εξυγίανση των δημόσιων οικονομικών και μείωση του δημόσιου χρέους.
      Προχωρούμε άμεσα σε συνεργασία με τις υπηρεσίες της Ευρωπαϊκής Ένωσης όπως πρέπει, σε πλήρη δημοσιονομική απογραφή.
      (Χειροκροτήματα από την πτέρυγα της Νέας Δημοκρατίας)
     Ήδη έχει δοθεί εντολή στις υπηρεσίες του Υπουργείου Οικονομίας και Οικονομικών να προχωρήσουν στη σύνταξη πλήρους και αντικειμενικής μελέτης για την κατάσταση της οικονομίας και ιδιαίτερα για τα δημόσια οικονομικά.
     Στο ξεκίνημα της νέας πορείας είναι ανάγκη να αποκατασταθεί η διαφάνεια στους λογαριασμούς του δημοσίου. Να μπει τέλος στην αλόγιστη αύξηση των καταναλωτικών δαπανών του δημοσίου. Να υπάρξει μείωση των τόκων εξυπηρέτησης του δημόσιου χρέους, μείωση των αμυντικών δαπανών, περιστολή της φοροδιαφυγής, περιορισμός της κρατικής σπατάλης. 
     Έτσι θα βρούμε τους πόρους για την κοινωνική πολιτική.
     Στη νέα διακυβέρνηση η διοίκηση δίνει το παράδειγμα. Οι σημερινοί προκλητικοί μισθοί των διοικητών επιχειρήσεων και οργανισμών του ευρύτερου δημόσιου τομέα περικόπτονται.
      (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, η ισχυρή οικονομική ανάπτυξη έχει ως προϋπόθεση την ανταγωνιστικότητα της οικονομίας. Σχεδιάζουμε να μετατρέψουμε την Ελλάδα σε ελκυστικό χώρο επενδύσεων. Για το σκοπό αυτόν προωθούμε γνήσιες αποκρατικοποιήσεις και απελευθέρωση των αγορών. Δίνουμε άμεση προτεραιότητα, ιδίως ενόψει των Ολυμπιακών Αγώνων, στην ενεργειακή επάρκεια. Το κράτος περιορίζει τον επιχειρηματικό ρόλο, εγκαταλείπει τον εργολαβικό ρόλο και θα ενισχύει τις ρυθμιστικές αρμοδιότητές του. Σε κάθε περίπτωση κρατά στον έλεγχό του τα φυσικά μονοπώλια των δικτύων μεταφοράς.
     Διαμορφώνουμε νέο, ολοκληρωμένο αναπτυξιακό νόμο συμβατό με την κοινοτική νομοθεσία.
      Θέτουμε ως βασικό στόχο την ενίσχυση της εγχώριας βιομηχανικής δραστηριότητας. Ενισχύουμε τις επενδύσεις στις νέες τεχνολογίες, στην έρευνα, στη  συνεργασία επιχειρήσεων, ερευνητικών κέντρων και πανεπιστημίων. 
      Ιδρύουμε Εθνική Επιτροπή Έρευνας και Τεχνολογίας ύστερα από εκτεταμένο διάλογο για τη χάραξη ολοκληρωμένης πολιτικής στη λεωφόρο της γνώσης. Αναβαθμίζουμε την οικονομική διπλωματία. Συγκροτούμε δίκτυο επικοινωνίας με τους ομογενείς για τη δημιουργία, στις χώρες που ζουν, εισαγωγικών επιχειρήσεων ελληνικών προϊόντων. Θεσπίζουμε ισχυρά κίνητρα για τη δημιουργία διαμετακομιστικών κέντρων εμπορίου στη βόρεια Ελλάδα. 
      Βασικό στοιχείο της νέας οικονομικής πολιτικής είναι ένα ριζικά διαφορετικό φορολογικό καθεστώς, ένα φορολογικό καθεστώς με κύρια χαρακτηριστικά την απλότητα, τη σταθερότητα, τη συνέπεια, τους χαμηλότερους συντελεστές. Στο πρόγραμμά μας προβλέπεται μείωση στους συντελεστές φορολογίας των φυσικών προσώπων. Μείωση στο 25% του συντελεστή φορολογίας των μη διανεμόμενων κερδών για τις ΑΕ, τις ΕΠΕ, τις συναφείς εταιρείες. Μείωση στο 20% του συντελεστή φορολογίας για τις ομόρρυθμες και τις ετερόρρυθμες εταιρείες. Μείωση στο μισό της προκαταβολής φόρου από τις νεοϊδρυόμενες επιχειρήσεις. Κατάργηση του χαρτόσημου κερδών στις προσωπικές εταιρείες και στις εταιρείες περιορισμένης ευθύνης. 
      Παράλληλα προετοιμάζουμε την κατάργηση του ΣΔΟΕ και τη δημιουργία ενός νέου οργάνου για τον εντοπισμό και τον έλεγχο εστιών μεγάλης φοροδιαφυγής 
      (Χειροκροτήματα από την πτέρυγα της Νέας Δημοκρατίας)
      Δίνουμε ιδιαίτερη έμφαση στην αντικατάσταση του διάτρητου και αδιαφανούς σημερινού συστήματος φορολογικών ελέγχων από ένα αντικειμενικό και διαφανές σύστημα, ένα σύστημα που θα προστατεύει το συνεπή φορολογούμενο από την αυθαιρεσία των φορολογικών οργάνων.
      (Χειροκροτήματα από την πτέρυγα της Νέας Δημοκρατίας)
      Η προσπάθεια αυτή θα ολοκληρωθεί και το νέο φορολογικό σύστημα θα παρουσιαστεί μέχρι το προσεχές φθινόπωρο. 
      Βασική προτεραιότητά μας  είναι η σωστή και αποτελεσματική αξιοποίηση των κοινοτικών κονδυλίων, η προώθηση έργων με συνχρηματοδότηση αλλά και η εξασφάλιση σημαντικών πόρων από το Δ΄ Κοινοτικό Πλαίσιο  Στήριξης. 
      Σ΄ αυτήν την κατεύθυνση σχεδιάζουμε την κατασκευή έργων που θα έχουν υψηλό δείκτη οικονομικής απόδοσης, τη διαπεριφερειακή κατανομή των επενδύσεων ανάλογα με τις ανάγκες και τις δυνατότητες κάθε περιφέρειας, την ολοκλήρωση των συγκοινωνιακών αξόνων προς τις γειτονικές χώρες, την εξασφάλιση ανεξαρτησίας στις διαχειριστικές αρχές για την υλοποίηση των επιχειρησιακών προγραμμάτων του Κοινοτικού Πλαισίου Στήριξης, την ανασυγκρότηση της κεντρικής διαχειριστικής αρχής και της μονάδας οργάνωσης και διαχείρισης. 
      Η κατασκευή των δημόσιων έργων θα διέπεται από το τρίπτυχο: διαφάνεια, αποτελεσματικότητα, προάσπιση του δημόσιου συμφέροντος και βέβαια από την ταχύτερη και τη βέλτιστη αξιοποίηση των εθνικών και κοινοτικών πόρων. 
      Το σύστημα του μαθηματικού τύπου με το οποίο επιλέγονται οι ανάδοχοι στα δημόσια έργα, θα το αντικαταστήσουμε με ένα σύγχρονο σύστημα μειοδοτικών διαγωνισμών για να αποκατασταθεί ο υγιής ανταγωνισμός στο χώρο. 
      (Χειροκροτήματα από την πτέρυγα της Νέας Δημοκρατίας)
      Σε ό,τι αφορά την χωροταξία, ανταποκρινόμαστε στην ανάγκη εκπόνησης εθνικού χωροταξικού σχεδιασμού, όπως επίσης και στην ανάγκη επιτέλους να προχωρήσει το Εθνικό Κτηματολόγιο. Σοβαρό μέλημά μας σε κάθε περίπτωση είναι η προστασία και η αναβάθμιση του περιβάλλοντος, η επιβάρυνση του οποίου είναι από τα μεγαλύτερα σύγχρονα προβλήματα. 
      Ιδιαίτερη σημασία και άμεση προτεραιότητα δίνουμε στη στήριξη των μικρομεσαίων επιχειρήσεων που αποτελούν τη ραχοκοκαλιά της ελληνικής οικονομίας. 
      Προετοιμάζουμε την εντατικοποίηση και ορθολογική εφαρμογή του επιχειρησιακού προγράμματος ανταγωνιστικότητας, την επέκταση στις μικρές και μεσαίες επιχειρήσεις των φορολογικών κινήτρων απασχόλησης. Τη δυνατότητα αξιοποίησης των αναπτυξιακών κινήτρων και από τις μικρομεσαίες επιχειρήσεις και στον τομέα του εμπορίου. Την απλούστευση των διαδικασιών ίδρυσης επιχειρήσεων. Αντί της σημερινής διαδικασίας αδειοδότησης, θα ξεκινούν με ελάχιστες διαδικασίες και ο έλεγχος συμμόρφωσής τους στις ισχύουσες διατάξεις θα γίνεται μέσα στους πρώτους δώδεκα μήνες της λειτουργίας τους. 
      Ενισχύουμε με κρατικούς πόρους τη σύσταση ειδικής υπηρεσίας σε κάθε επιμελητήριο που θα αναλαμβάνει να διεκπεραιώνει για λογαριασμό των μικρών επιχειρηματιών μια σειρά από συναλλαγές με τις δημόσιες αρχές. 
      Χορηγούμε ειδικά κίνητρα για την ανάπτυξη κοινών δικτύων διανομής και ηλεκτρονικού εμπορίου. 
      Παρέχουμε διευρυμένες δυνατότητες για τη συμμετοχή των μικρών και μεσαίων επιχειρήσεων στα κοινοτικά προγράμματα. 
      Προχωρούμε σε εξορθολογισμό της πρόσβασης ατόμων και επιχειρήσεων στο τραπεζικό σύστημα. Για την ευχερέστερη χρηματοδότηση όσων έχουν εξοφλήσει τις υποχρεώσεις τους, θα προωθήσουμε, σε συνεργασία με την Ένωση Ελληνικών Τραπεζών και την Αρχή Προστασίας Προσωπικών Δεδομένων, νομοθετική ρύθμιση με την οποία μειώνουμε σημαντικά το χρόνο που διατηρούνται οι πληροφορίες στο αρχείο «ΤΕΙΡΕΣΙΑΣ». 
      Κυρίες και κύριοι συνάδελφοι, η νέα οικονομική πολιτική δίνει ιδιαίτερη έμφαση στην εφαρμογή μιας εθνικής στρατηγικής περιφερειακής ανάπτυξης. Συγκροτούμε για το σκοπό αυτό αναπτυξιακούς οργανισμούς περιφέρειας με τη συμμετοχή εκπροσώπων της Τοπικής Αυτοδιοίκησης, των τοπικών επαγγελματικών φορέων και των επιμελητηρίων. 
      Εφαρμόζουμε ολοκληρωμένη νησιωτική πολιτική. 
      Εγκαινιάζουμε, σύμφωνα με το πρόγραμμα που έχουμε παρουσιάσει, επιθετική αγροτική πολιτική. Δημιουργούμε τοπικά κέντρα αγροτικής ανάπτυξης. Προωθούμε τα μέτρα που εξαγγείλαμε για τη μείωση του κόστους παραγωγής. Στηρίζουμε την τυποποίηση και τη μεταποίηση, την παραγωγή και τη διάθεση προϊόντων με ονομασία προέλευσης. 
      Δίνουμε άμεση προτεραιότητα στην ταχύρυθμη αύξηση της παραγωγής βιολογικών οικολογικών προϊόντων. Ανασυγκροτούμε και στηρίζουμε τον ΕΛΓΑ, ώστε οι αποζημιώσεις να καταβάλλονται σ΄ ένα τρίμηνο και σε περίπτωση καθυστέρησης να καταβάλλονται έντοκα. 
      (Χειροκροτήματα από την πτέρυγα της Νέας Δημοκρατίας)
      Ιδιαίτερη έμφαση δίνουμε στην ενίσχυση της τουριστικής μας βιομηχανίας. Επανασυγκροτήσαμε ήδη το Υπουργείο Τουρισμού και αναδιοργανώνουμε τον ΕΟΤ. 
      Σχεδιάζουμε να αξιοποιήσουμε τους εκατοντάδες θύλακες ανάπτυξης σ΄ όλη την ελληνική περιφέρεια. Να αναπτύξουμε νέες, εναλλακτικές μορφές τουρισμού, σύμφωνα με τις δυνατότητες και τα χαρακτηριστικά κάθε περιοχής της πατρίδας μας. Να αναδείξουμε την Ελλάδα σε ελκυστικό προορισμό όλες τις εποχές του χρόνου. Η Ελλάδα της νέας εποχής είναι η Ελλάδα των πολιτών του κόσμου. 
      Και ακόμα, προωθούμε μία νέα πολιτική ολοκληρωμένης, συνεκτικής, βιώσιμης ανάπτυξης της ναυτιλίας. Δίνουμε προτεραιότητα στην ασφάλεια της ναυσιπλοΐας, την προστασία του θαλάσσιου και παράκτιου περιβάλλοντος, τη βελτίωση της λιμενικής υποδομής, την ενίσχυση του υγιούς ανταγωνισμού και βέβαια στη διασφάλιση του κοινωνικού χαρακτήρα της ακτοπλοΐας, ιδιαίτερα για τα νησιά με μη βιώσιμες γραμμές. 
      Κυρίες και κύριοι συνάδελφοι, απώτερος σκοπός της νέας πολιτικής είναι ένα κράτος πραγματικά κοινωνικό. Ένα κράτος που να βρίσκεται κοντά σε όλους τους πολίτες, όπου και αν ζουν. Να υπηρετεί, να βελτιώνει, να στηρίζει την καθημερινότητα του πολίτη. Να διασφαλίζει τους όρους και τις συνθήκες για μια ισχυρή και δίκαιη κοινωνία. Μια κοινωνία ασφάλειας και ευημερίας. Μια κοινωνία αλληλεγγύης και συλλογικότητας. Μια κοινωνία δίκαιη και ισχυρή, που στέκεται μπροστά στις διεθνείς προκλήσεις με αισιοδοξία και πίστη στις δυνατότητές της.
      Κυρίες και κύριοι συνάδελφοι, στις πρώτες προτεραιότητές μας είναι η μείωση του πληθωρισμού και η αντιμετώπιση της ακρίβειας. Το επιβάλλουν λόγοι ενίσχυσης της ανταγωνιστικότητας της οικονομίας, λόγοι κοινωνικής δικαιοσύνης, λόγοι προστασίας των οικονομικά ασθενέστερων. Για το σκοπό αυτό προχωρούμε στην ουσιαστική αναβάθμιση της Επιτροπής Ανταγωνισμού, στην ενίσχυση της διαφάνειας στην αγορά με τα Παρατηρητήρια Τιμών, ενθαρρύνουμε και στηρίζουμε τις ενώσεις των καταναλωτών, ενεργοποιούμε τις διατάξεις του νόμου για τη Γενική Γραμματεία Προστασίας του Καταναλωτή και ορίζουμε Γενικό Γραμματέα Προστασίας Καταναλωτή.
      Κυρίες και κύριοι συνάδελφοι, η πολιτική μας είναι σταθερά προσηλωμένη στην αντιμετώπιση του σημαντικότερου οικονομικού και κοινωνικού προβλήματος της σύγχρονης Ελλάδας που είναι η ανεργία. Στόχος μας είναι η σταθερή μείωση της ανεργίας, ώστε στο τέλος της τετραετίας να έχει υποχωρήσει κατά τρεις ποσοστιαίες μονάδες. Χρειαζόμαστε νέες επενδύσεις, νέες επιχειρήσεις, νέες θέσεις εργασίας. Χρειαζόμαστε σύνδεση της εκπαίδευσης με την παραγωγική διαδικασία και την αγορά εργασίας. 
      Θέτουμε σε πρώτη προτεραιότητα τη συνεχή προσαρμογή των συστημάτων εκπαίδευσης, επανεκπαίδευσης και κατάρτισης, την κάλυψη σημαντικού μέρους των εργοδοτικών εισφορών, ώστε να ενθαρρυνθεί η προσφορά εργασίας στους άνεργους νέους, στις άνεργες μητέρες, στους άνεργους άνω των πενήντα πέντε ετών, την αύξηση του χρόνου επιδότησης των εργοδοτών, προκειμένου να απασχολήσουν μακροχρόνια ανέργους, πρόσφυγες, μετανάστες, παλιννοστούντες, απεξαρτημένους, τη δημιουργία ανώτατου συμβουλίου ανάπτυξης ανθρώπινων πόρων, τη δημιουργία κέντρου παρακολούθησης και πιστοποίησης επαγγελματικών προσόντων.
      Κυρίες και κύριοι συνάδελφοι, βασικοί στόχοι της πολιτικής μας είναι: Πρώτον, η παροχή αναβαθμισμένων υπηρεσιών υγείας για όλους. Στις προτεραιότητές μας τίθενται η θωράκιση της δημόσιας υγείας, ο περιορισμός της κακοδιαχείρισης και της σπατάλης στο ΕΣΥ, η απεμπλοκή του Γ΄ Κοινοτικού Πλαισίου Στήριξης στην υγεία, η εφαρμογή εθνικού συστήματος ελεύθερης επιλογής γιατρού από τους ασφαλισμένους, η κατάργηση της λίστας συνταγογράφησης φαρμάκων για τους ασφαλισμένους, η δημιουργία αστικών κέντρων υγείας, η καθιέρωση του οικογενειακού γιατρού.
     (Χειροκροτήματα από την πτέρυγα της Νέας Δημοκρατίας)
      Δεύτερον, η ενίσχυση και η εξυγίανση της λειτουργίας του συστήματος κοινωνικής ασφάλισης, ώστε οι εργαζόμενοι να αισθάνονται σιγουριά και ασφάλεια για το μέλλον τους. Αυξάνουμε σταδιακά το ΕΚΑΣ, ώστε να φτάσει μέσα στην πρώτη τετραετία από τα 140 ευρώ που είναι σήμερα στα 230 ευρώ. Αυξάνουμε ως το τέλος της τετραετίας την αγροτική σύνταξη από τα 200 ευρώ στα 330 ευρώ. 
      (Χειροκροτήματα από την πτέρυγα της Νέας Δημοκρατίας)
      Καταργούμε από την 1η Ιουλίου την εισφορά 1% έως 5% από τις συντάξεις στο λογαριασμό αλληλεγγύης φορέων κοινωνικής ασφάλισης, που παρέτεινε για δεύτερη πενταετία η προηγούμενη κυβέρνηση.
     (Χειροκροτήματα από την πτέρυγα της Νέας Δημοκρατίας)
     Τρίτον, η στήριξη των οικονομικά ασθενέστερων και κοινωνικά αδύναμων. Συγκροτούμε για το σκοπό αυτό ενιαίο ταμείο κοινωνικής μέριμνας το οποίο θα χρηματοδοτείται από ειδικό κωδικό του προϋπολογισμού. Θεσμοθετούμε ειδική γραμματεία κοινωνικής ένταξης, για να προωθήσουμε πολιτικές καταπολέμησης του κοινωνικού αποκλεισμού. Προωθούμε εθνικό πρόγραμμα κοινωνικής αλληλεγγύης και συνοχής.
      Τέταρτον, η στήριξη της ελληνικής οικογένειας, των πολύτεκνων, της εργαζόμενης μητέρας.
      Για το σκοπό αυτό πρόκειται να τροποποιήσουμε τις σημερινές ρυθμίσεις, ώστε οι άνεργοι νέοι και νέες, που είναι εγγεγραμμένοι στα μητρώα ανέργων του ΟΑΕΔ, να θεωρούνται προστατευόμενα μέλη για μία επιπλέον διετία, προκειμένου να παρατείνεται η φορολογική ελάφρυνση των οικογενειών τους.
      (Χειροκροτήματα από την πτέρυγα της Νέας Δημοκρατίας)
      Και ακόμα είναι απόφασή μας να προχωρήσουμε στο χαρακτηρισμό ως πολύτεκνης της οικογένειας με τρία παιδιά.
      (Χειροκροτήματα από την πτέρυγα της Νέας Δημοκρατίας)
      Πέμπτον, η οριστική λύση στο πρόβλημα με τα πανωτόκια.
      (Χειροκροτήματα από την πτέρυγα της Νέας Δημοκρατίας)
      Σύμφωνα με την πρόταση που είχαμε καταθέσει στη Βουλή, το ανώτατο όριο της τελικής οφειλής δεν μπορεί να υπερβαίνει το τριπλάσιο του αρχικού δανείου. Η σχετική προετοιμασία έχει ήδη αρχίσει.
      (Χειροκροτήματα από την πτέρυγα της Νέας Δημοκρατίας)
      Έκτον, η ενίσχυση του αισθήματος δημόσιας ασφάλειας των πολιτών. Προωθούμε τη μετεξέλιξη των Σωμάτων Ασφαλείας σε ικανούς, σύγχρονους μηχανισμούς για την αντιμετώπιση της εγκληματικότητας και των νέων μορφών βίας. Θέλουμε τον αστυνομικό να εργάζεται με αίσθημα υπερηφάνειας και αξιοπρέπειας δίπλα στον πολίτη. Προχωρούμε στην αναδιάρθρωση της δομής και της λειτουργίας των αστυνομικών υπηρεσιών, στη ριζική μεταρρύθμιση του σωφρονιστικού συστήματος, στη σύσταση υπηρεσίας αγροτικής ασφάλειας, στην ίδρυση σώματος δικαστικής αστυνομίας, στη δημιουργία πανεπιστημίου αστυνομικών σπουδών, στην αναβάθμιση της εκπαίδευσης και της εργασιακής θέσης των αστυνομικών, στην αύξηση των αποδοχών τους.
      (Χειροκροτήματα από την πτέρυγα της Νέας Δημοκρατίας)
      Κυρίες και κύριοι συνάδελφοι, οι επόμενοι μήνες είναι κρίσιμοι, εξαιρετικά κρίσιμοι για τη χώρα μας. Η συγκυρία φέρνει στο αμέσως επόμενο διάστημα γεγονότα μείζονος σημασίας. 
      Βρίσκονται ήδη σε πλήρη εξέλιξη οι διαδικασίες για την επίλυση του Κυπριακού προβλήματος. Είχα για το σκοπό αυτό από την πρώτη στιγμή που αναλάβαμε την ευθύνη για τη διακυβέρνηση του τόπου, αναλυτική, ουσιαστική συζήτηση με τον Πρόεδρο της Κυπριακής Δημοκρατίας, τον κ. Τάσο Παπαδόπουλο. Επιβεβαιώσαμε τη σύμπτωση των απόψεών μας και συμφωνήσαμε στους περαιτέρω χειρισμούς. Επανέλαβα και επαναλαμβάνω ότι στηρίζουμε με όλες τις δυνάμεις μας τις προσπάθειες του Προέδρου, της πολιτικής ηγεσίας, του Κυπριακού Ελληνισμού για μία λύση λειτουργική και βιώσιμη στη βάση του σχεδίου Ανάν, σύμφωνη με τις αποφάσεις του ΟΗΕ και το κοινοτικό κεκτημένο.
      Σταθερός και αταλάντευτος στόχος μας είναι η ένταξη μιας επανενωμένης Κύπρου στην Ευρωπαϊκή Ένωση, έτσι ώστε όλοι οι κάτοικοι του νησιού, Ελληνοκύπριοι και Τουρκοκύπριοι, να απολαμβάνουν σε συνθήκες ασφάλειας και σταθερότητας τα αγαθά της νέας ευρωπαϊκής πραγματικότητας.
      Η πορεία του Κυπριακού στηρίζεται σήμερα στη συμφωνία που έγινε στη Νέα Υόρκη στις 13 Φεβρουαρίου του 2004 με πρωτοβουλία του Γενικού Γραμματέα του ΟΗΕ, την οποία αποδέχθηκαν οι δύο πλευρές και κατά συνέπεια είναι δεσμευτική. Οι συνομιλίες που άρχισαν στη Λευκωσία με βάση τη συμφωνία αυτή μεταξύ της Ελληνοκυπριακής και της Τουρκοκυπριακής πλευράς, θα συνεχιστούν την επόμενη εβδομάδα στην Ελβετία.
      Σε κάθε περίπτωση όλοι οι Έλληνες είμαστε δίπλα στον Κυπριακό Ελληνισμό. Είμαστε κοντά τους, είμαστε μαζί τους!
      (Χειροκροτήματα από την πτέρυγα της Νέας Δημοκρατίας)
      Δεύτερον κατά χρονική σειρά μείζον γεγονός είναι η ευρωπαϊκή διεύρυνση. Την 1η Μαΐου υποδεχόμαστε δέκα νέα μέλη στην ευρωπαϊκή οικογένεια και καλωσορίζουμε ευνόητα με ιδιαίτερη ικανοποίηση την ένταξη της Κύπρου. Είναι μία εξέλιξη που δρομολογήθηκε κατά τη διάρκεια της διακυβέρνησης της χώρας από τη Νέα Δημοκρατία και προωθήθηκε από όλες τις μετέπειτα κυβερνήσεις.
      Θέλω γι’ αυτό να επαναλάβω μόνο δύο πράγματα. Αφ΄ ενός την αναγνώριση της συμβολής όλων των κυβερνήσεων της περιόδου αυτής και αφ΄ ετέρου την αποδεδειγμένη αξία, τη σπουδαιότητα και την αναγκαιότητα της διαμόρφωσης ενιαίας στρατηγικής στις εθνικές μας υποθέσεις.
      (Χειροκροτήματα από την πτέρυγα της Νέας Δημοκρατίας)
      Τρίτο μείζον γεγονός –πάντοτε κατά τη χρονική σειρά- είναι η διοργάνωση των Ολυμπιακών Αγώνων. Επτά χρόνια μετά την ανάληψη της ευθύνης για τη διοργάνωση των Αγώνων και μόλις εκατόν πενήντα ημέρες πριν από την τέλεσή τους διαπιστώνουμε ότι υπάρχουν ακόμη εκκρεμή ζητήματα σε κατασκευές, σε νομικές και οικονομικές ρυθμίσεις. 
      Αναλάβαμε προεκλογικά τη δέσμευση ότι τίποτα δεν θα διαταράξει την προετοιμασία και είχα ζητήσει από όσους εργάζονται για το σκοπό αυτό να είναι σίγουροι ότι θα συνεχίσουμε μαζί αρμονικά και απρόσκοπτα την ολοκλήρωση της εθνικής προσπάθειας. Αμέσως μετά τις εκλογές ζητήσαμε να παραμείνουν στη θέση τους όχι μόνον όλοι οι υπηρεσιακοί παράγοντες αλλά -υπερβαίνοντας κάθε προηγούμενο- ακόμα και οι γενικοί γραμματείς που είναι πολιτικά πρόσωπα. Αποδείξαμε ότι εννοούμε επακριβώς όλα όσα λέμε. Υπηρετούμε έμπρακτα την εθνική συναίνεση.
      (Χειροκροτήματα από την πτέρυγα της Νέας Δημοκρατίας)
      Ενημερώνουμε υπεύθυνα, όπως έχουμε υποχρέωση, τους πολίτες. Επιβάλλουμε νέους εντατικούς ρυθμούς. Διαβεβαιώνουμε ότι σε συνέχεια των προετοιμασιών της προηγούμενης περιόδου προχωρούμε σε όλα τα αναγκαία μέτρα για τη διεξαγωγή των Αγώνων σε συνθήκες μέγιστης δυνατής ασφάλειας. Παρά τις αδιαμφισβήτητες καθυστερήσεις που υπάρχουν, μπορούμε με τη συστράτευση όλων να διοργανώσουμε απόλυτα επιτυχημένους Αγώνες. Η υπόθεση αυτή είναι εθνική υπόθεση. Και στην υπόθεση αυτή όλες και όλοι έχουμε λόγο και ρόλο. Όλοι έχουμε δυνατότητες συμβολής. Η πρόκληση είναι κοινή και είναι πρόκληση προσφοράς.
      Κυρίες και κύριοι συνάδελφοι, ο κόσμος ολόκληρος έχει περάσει σε μια νέα εποχή. Τα σύνορα εξασθενίζουν, οι αποστάσεις μηδενίζονται. Στα άλυτα προβλήματα του παρελθόντος προστίθενται νέες προκλήσεις, ιδίως μάλιστα η διεθνής τρομοκρατία. Όλοι οι ελεύθεροι λαοί έχουμε χρέος να αντιταχθούμε σ’ αυτήν τη νέα μάστιγα. Όλοι οι Έλληνες εκφράζουμε τη θλίψη μας για το έγκλημα που συντελέστηκε πρόσφατα σε βάρος του ισπανικού λαού. Η αντιμετώπιση των προβλημάτων αυτών απαιτεί διεθνείς προσπάθειες, διεθνείς πρωτοβουλίες, διεθνή συνεργασία. 
      Επιλέγουμε, κυρίες και κύριοι συνάδελφοι, την ισχυρή συμμετοχή σε μια ισχυρή Ευρώπη. Πιστεύουμε στην ομοσπονδιακή μετεξέλιξη της Ευρωπαϊκής Ένωσης, που θα βασίζεται στην αλληλεγγύη των μελών της, θα προάγει τη συνοχή τους και θα διασφαλίζει τα ιδιαίτερα συμφέροντά τους. Επιμένουμε σε μια ισχυρή και αξιόπιστη ευρωπαϊκή πολιτική ασφάλειας και άμυνας. Στηρίζουμε την ιδέα μιας αμυντικής ευρωζώνης και ζητούμε μια ουσιαστική ρήτρα αλληλεγγύης και αμοιβαίας συνδρομής. Θέλουμε οι Έλληνες να είμαστε και να αισθανόμαστε τόσο ασφαλείς όσο και όλοι οι άλλοι Ευρωπαίοι πολίτες. Θέλουμε μια Ευρώπη πιο δημοκρατική, πιο κοινωνική, πιο πολιτική. 
      Επιπλέον θέτουμε ως στρατηγικό στόχο τη συμμετοχή της χώρας μας στις θεμελιακές μεταβολές που συντελούνται στα Βαλκάνια. Ορίζουμε την πολιτική μας με τη σκέψη στην εικόνα του τοπίου που έρχεται και όχι εκείνου που φεύγει. Επιδιώκουμε τη συνεργασία με όλους τους γειτονικούς λαούς. Εργαζόμαστε για την εξομάλυνση των ελληνοτουρκικών σχέσεων με την πεποίθηση ότι θα αποβεί προς όφελος και των δύο λαών. Υποστηρίζουμε την ευρωπαϊκή προοπτική της Τουρκίας. Θέλουμε μια πραγματικά ευρωπαϊκή Τουρκία χωρίς εδαφικές διεκδικήσεις και παραβιάσεις, με σεβασμό στη διεθνή νομιμότητα και τα ανθρώπινα δικαιώματα και βέβαια με επίλυση του Κυπριακού προβλήματος.
      Θέλουμε να μειώσουμε τους στρατιωτικούς εξοπλισμούς για να επενδύσουμε στο κοινωνικό κράτος. Εργαζόμαστε για την Ελλάδα της ειρήνης και της διεθνούς συνεργασίας, την Ελλάδα της ανάπτυξης και της δημιουργίας, της προόδου και της ευημερίας. Θεμελιώδη στηρίγματα στην πορεία μας είναι ο οικουμενικός Ελληνισμός, η εθνική συνεννόηση, η συνένωση των δυνάμεων και των προσπαθειών μας σε κοινή εθνική στρατηγική. 
      Τέλος, θέτουμε σε εφαρμογή ολοκληρωμένο πρόγραμμα μεταρρύθμισης της δομής των Ενόπλων Δυνάμεων. Προχωρούμε σταδιακά στη μείωση της στρατιωτικής θητείας στους έξι μήνες. 
      (Χειροκροτήματα από την πτέρυγα της Νέας Δημοκρατίας)
      Εφαρμόζουμε το θεσμό των εφέδρων υψηλής ετοιμότητας σε όλες τις παραμεθόριες περιοχές από μόνιμους κατοίκους. Εκσυγχρονίζουμε την κρατική αμυντική βιομηχανία και στηρίζουμε τις εγχώριες αμυντικές βιομηχανίες για τη συμμετοχή τους σε ευρωπαϊκά και συμμαχικά προγράμματα. Υλοποιούμε τα εξοπλιστικά προγράμματα με τη μεγαλύτερη δυνατή συμμετοχή της εγχώριας αμυντικής βιομηχανίας. 
      Κυρίες και κύριοι συνάδελφοι, οδηγός της πορείας μας είναι το όραμά μας για την Ελλάδα που θέλουμε και μπορούμε. Δεν ζητώ περίοδο χάριτος, ζητώ από όλες τις Ελληνίδες και από όλους τους Έλληνες συστράτευση στη μάχη εναντίον των προβλημάτων, συστράτευση για την αξιοποίηση των ευκαιριών που ξανοίγονται μπροστά μας. 
      (Χειροκροτήματα από την πτέρυγα της Νέας Δημοκρατίας)
      Δεν ζητώ από την Αντιπολίτευση σιωπή. Ζητούμε την κριτική της και περιμένουμε τις προτάσεις της. Δεν πρόκειται να μπούμε σε στείρες και άγονες αντιπαραθέσεις με κανένα. Οι Έλληνες, όμως, δικαιούνται να μάθουν ολόκληρη την αλήθεια. 
      (Χειροκροτήματα από την πτέρυγα της Νέας Δημοκρατίας)
      Δικαιούνται να μαθαίνουν σε κάθε περίπτωση ολόκληρη την αλήθεια και αυτό θα γίνεται με υπευθυνότητα και με σοβαρότητα. Είναι όρος και προϋπόθεση για μια νέα σχέση εμπιστοσύνης μεταξύ πολίτη και πολιτικής. Είναι βασική μας επιδίωξη.
      Θέλουμε γόνιμο διάλογο, θέλουμε συμμετοχή, θέλουμε σύνθεση. Ακούμε όλες τις πολιτικές δυνάμεις, ακούμε τους πολίτες, ακούμε την κοινωνία. Προχωρούμε μπροστά με νέους ρυθμούς, νέα ταχύτητα. Προχωρούμε με την πεποίθηση ότι η Ελλάδα μπορεί να κερδίσει το χαμένο χρόνο. Η Ελλάδα μπορεί να κερδίσει τη νέα εποχή. Η Ελλάδα μπορεί να κοιτάξει με αυτοπεποίθηση, με σιγουριά, με αισιοδοξία το μέλλον. 
      Σας ευχαριστώ πολύ.
(Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η ανάγνωση των Προγραμματικών Δηλώσεων της Κυβερνήσεως από τον Πρωθυπουργό κ. Κώστα Καραμανλή.
	Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 12.27΄ λύεται η συνεδρίαση για αύριο ημέρα Κυριακή 21 Μαρτίου 2004 και ώρα 18.00΄, με αντικείμενο εργασιών του Σώματος: συζήτηση επί των Προγραμματικών Δηλώσεων της Κυβερνήσεως,  σύμφωνα με την ειδική ημερήσια διάταξη που έχει διανεμηθεί.

Η ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 20-3-2004	ΣΕΛ.-1-

