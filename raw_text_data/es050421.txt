      Πέμπτη 21 Απριλίου 2005
      ΣΥΝΕΔΡΙΑΣΗ ΡΝΗ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο «Γεννάδιος Σχολή», το 2ο Δημοτικό Σχολείο Ασπροπύργου και το Εκκλησιαστικό Λύκειο Πάτμου, σελ.
      3. Επί  προσωπικού θέματος, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Δημόσιας Τάξης:
      i) σχετικά με την επαναφορά στην ενεργό υπηρεσία παραιτηθέντος από το Πυροσβεστικό Σώμα κ.λπ., σελ.
      ii) σχετικά με την επίλυση θεσμικών και οικονομικών αιτημάτων των υπηρετούντων στα Σώματα Ασφαλείας, σελ.
      β) Προς τον Υπουργό Εθνικής Παιδείας και Θρησκευμάτων  σχετικά με την ίδρυση 4ου Τμήματος στην Πανεπιστημιακή Σχολή Αγρινίου, σελ.
      γ) Προς τον Υπουργό Αγροτικής Ανάπτυξης και Τροφίμων σχετικά με την επίλυση προβλημάτων των κτηνοτρόφων κ.λπ., σελ.
      δ) Προς τον Υπουργό Ανάπτυξης:
      i) σχετικά με τη λήψη μέτρων για την ακρίβεια και την κερδοσκοπία στην αγορά κ.λπ., σελ.
      ii) σχετικά με τη λήψη μέτρων ώστε να μην μετακυλιθούν τα πρόστιμα που επέβαλε η Επιτροπή Ανταγωνισμού στα Σούπερ Μάρκετ, στον καταναλωτή κ.λπ., σελ.
      ε) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ακύρωση δημοπράτησης του έργου επέκτασης του αεροδιαδρόμου στο αεροδρόμιο «ΜΑΚΕΔΟΝΙΑ», σελ.
      5) Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με την πολιτική της Κυβέρνησης στον τομέα της γραφειοκρατίας, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση ‘Εκθεσης Διαρκούς Επιτροπής:
      Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», σελ.
      
      ΟΜΙΛΗΤΕΣ
      Α. Επί προσωπικού θέματος:
      ΠΑΥΛΟΠΟΥΛΟΣ Π., σελ.
      ΡΟΒΛΙΑΣ Κ., σελ.
      
      Β. Επί των επικαίρων ερωτήσεων:
      ΚΑΡΑΜΠΙΝΑΣ Κ., σελ.
      ΚΟΝΤΟΣ Α., σελ.
      ΚΩΝΣΤΑΝΤΟΠΟΥΛΟΣ Ν., σελ.
      ΜΑΚΡΥΠΙΔΗΣ Α., σελ.
      ΜΑΝΩΛΑΚΗΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΘΑΝΑΣΙΟΥ Ι., σελ.
      ΤΑΛΙΑΔΟΥΡΟΣ Σ., σελ.
      ΤΣΙΟΓΚΑΣ Δ., σελ.
      ΧΟΥΡΜΟΥΖΙΑΔΗΣ Γ., σελ.
      
      Γ. Επί της Επερώτησης:
      ΑΚΡΙΒΑΚΗΣ Α., σελ.
      ΑΝΔΡΕΟΥΛΑΚΟΣ Α., σελ.
      ΚΑΚΛΑΜΑΝΗΣ Α., σελ.
      ΜΑΝΩΛΑΚΗΣ Α., σελ.
      ΠΑΠΑΙΩΑΝΝΟΥ Μ., σελ.
      ΠΑΡΑΣΚΕΥΑΣ Ι., σελ.
      ΠΑΥΛΟΠΟΥΛΟΣ Π., σελ.
      ΠΟΛΥΔΩΡΑΣ Β., σελ.
      ΡΟΒΛΙΑΣ Κ., σελ.
      ΣΑΛΑΓΙΑΝΝΗΣ Ν., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ KOINOBΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΗ΄
      Πέμπτη 21 Απριλίου 2005
      
      Αθήνα, σήμερα στις 21 Απριλίου 2005, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 20 Απριλίου 2005 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΝΖ΄ συνεδριάσεώς του, της Τετάρτης 20 Απριλίου 2005 σε ό,τι αφορά την ψήφιση στο σύνολό του σχεδίου νόμου: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Kωνσταντίνο Καραμπίνα, Βουλευτή Άρτης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί την ανέγερση κτιρίου του ΙΚΑ στο Μεσολόγγι, την ανέγερση εργατικών κατοικιών κλπ.
2) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλ/νίας ζητεί την οικονομική ενίσχυση του ΓΟΕΒ Αχελώου.
3) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί την απόσυρση των πρόσφατων μέτρων αύξησης του ΦΠΑ και λοιπών φόρων.
4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» διαμαρτύρεται για την άνιση φορολόγηση μεταξύ ελληνικών και εισαγόμενων τσιγάρων.
5) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» διαμαρτύρεται για την άνιση φορολόγηση μεταξύ ελληνικών και εισαγόμενων τσιγάρων.
6) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε δημοσίευμα εφημερίδας το οποίο αναφέρεται στο  πρόβλημα πληρωμής τοματοπαραγωγών του Νομού Καρδίτσας.
7) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία η Β΄ ΕΛΜΕ Αιτωλ/νίας ζητεί την ανέγερση και συντήρηση διδακτηρίων στην περιοχή του Αγρινίου κλπ.
8) Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε αναφορά με τη οποίαν η Συντονιστική Επιτροπή Επιτυχόντων Εκπαιδευτικών του ΑΣΕΠ της δευτεροβάθμιας εκπαίδευσης ζητεί το μόνιμο διορισμό κατηγορίας εκπαιδευτικών της δευτεροβάθμιας εκπαίδευσης, επιτυχόντων  σε διαγωνισμό του ΑΣΕΠ.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά  με την οποία ο Δήμαρχος Σπερχειάδας ζητεί τη χρηματοδότηση του έργου «Βελτίωση αποστραγγιστικών – αποχετευτικών τάφρων και οδικού αγροτικού δικτύου αρδευτικού έργου Βίστριζας».
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ελληνική Εταιρεία Επιστημόνων Η/Υ και Πληροφορικής ζητεί τη δημιουργία Επιμελητηρίου Πληροφορικής και Επικοινωνιών.
11) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Σύλλογος Γονέων και Κηδεμόνων του 22ου Δημοτικού Σχολείου Αγρινίου ζητεί τη συστέγαση και όχι τη συγχώνευση του 22ου με το 16ο Δημοτικό Σχολείο Αγρινίου.
12) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Σωματείο Μικροπωλητών και Παραγωγών Λαϊκών Αγορών εκτός Πόλεως Θεσσαλονίκης «ΜΑΚΕΔΟΝΙΑ», υποβάλλει προτάσεις οι οποίες αφορούν τροποποιήσεις του ν. 2323/1995.
13) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Γεώργιος Μαραντέλος, εκδότης του περιοδικού «ΜΑΘΗΤΗΣ», ζητεί την εξαίρεση του περιοδικού του από την υποχρέωση καταβολής αγγελιόσημου.
14) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Αδελφότητα Κουκουλιωτών «Ευγ. Πλακίδας» ζητεί τη διάσωση του αρχοντικού Πλακίδα στο Κουκούλι Ζαγορίου από επικείμενη κατάρρευση.
15) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο Πολιτιστικός Σύλλογος Αθιγγάνων Ν. Ευκαρπίας – ROM ζητεί να συνεχισθεί η λειτουργία του θεσμού των κυριακάτικων παζαριών.
16) Ο Βουλευτής Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία το Επαγγελματικό Επιμελητήριο Θεσσαλονίκης ζητεί να ρυθμιστεί το θέμα της είσπραξης των πνευματικών δικαιωμάτων και της διαχείρισης των τελών.
17) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Κηρέως ζητεί χρηματοδότηση για τη β΄ φάση του έργου «Λιμάνι Μαντουδίου».
18) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε δημοσίευμα εφημερίδας το οποίο αναφέρεται στα αποτελέσματα των ενστάσεων για τα φετινά δικαιώματα στο  βαμβάκι.
19) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» διαμαρτύρεται για την άνιση φορολόγηση μεταξύ ελληνικών και εισαγόμενων τσιγάρων.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ελληνική Εταιρεία Επιστημόνων Η/Υ και Πληροφορικής ζητεί τη δημιουργία Επιμελητηρίου Πληροφορικής και Επικοινωνιών.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί την υλοποίηση μέσω του Γ΄ ΚΠΣ του οδικού έργου «Αυχήν Αγκαθιάς – Χαμέζι» 
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επαναχάραξη του δρόμου Αγίου Νικολάου – Καλού Χωριού Λασιθίου.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί να αλλάξουν οι ημέρες αναχώρησης των πλοίων από Ηράκλειο προς Πειραιά, ώστε να εξυπηρετείται η μεταφορά των ευπαθών προϊόντων.
24) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Σύλλογος «Το χαμόγελο του παιδιού» ζητεί να ληφθούν μέτρα κατά της χρήσης των βεγγαλικών, κατά την περίοδο του Πάσχα.
25) Οι Βουλευτές Περιφέρειας Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά με την οποία ο Πανελλήνιος Σύνδεσμος Συνταξιούχων Σιδηροδρομικών «Η ΕΝΟΤΗΤΑ» ζητεί την ικανοποίηση ασφαλιστικών αιτημάτων των μελών του.
26) Οι Βουλευτές Β΄ Αθηνών και Α΄ Θεσσαλονίκης κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά με την οποία η Στέγη Γραμμάτων και Καλών Τεχνών του Δήμου Ξάνθης ζητεί την ίδρυση Ανώτατης Σχολής Διεύθυνσης Χορωδίας.
27) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Αγώνα για τη δημιουργία του Δήμου Βοίβης Μαγνησίας ζητεί να υπάρξει νομοθετική πρωτοβουλία και αλλαγή της κατάστασης, έτσι ώστε να δημιουργηθεί ο Δήμος Βοίβης.
28) Οι Βουλευτές Β΄ Αθηνών κύριοι ΦΩΤΗΣ ΚΟΥΒΕΛΗΣ, ΙΩΑΝΝΗΣ ΔΡΑΓΑΣΑΚΗΣ και Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσαν αναφορά με την οποία το Σωματείο Συνταξιούχων ΗΣΑΠ ζητεί την αυτοτελή λειτουργία των ασφαλιστικών τους ταμείων και την εξομάλυνση των συντάξεων των μελών του.
29) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία Σύλλογοι της Γενικής Γραμματείας Πολιτισμού ζητούν οι επισημάνσεις τους και οι προτάσεις τους να ληφθούν σοβαρά υπόψη στην τελική διαμόρφωση του σχεδίου νόμου  για την αξιοποίηση των Ολυμπιακών Εγκαταστάσεων.
30) Οι Βουλευτές Β΄ Αθηνών και Α΄ Θεσσαλονίκης κ. ΦΩΤΗΣ ΚΟΥΒΕΛΗΣ και κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ αντίστοιχα, κατέθεσαν αναφορά με την οποία η Συντονιστική Επιτροπή Διεκδίκησης Ολοκλήρωσης Ε.Ο. Τρίπολης – Αρχαίας Ολυμπίας ζητεί την ολοκλήρωση της εθνικής οδού, όπως αρχικά είχε χαραχθεί με τις προβλεπόμενες παρακάμψεις οικισμών.
31) Οι Βουλευτές Α΄ Θεσσαλονίκης και Β΄ Αθηνών κυρία ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και κύριος ΙΩΑΝΝΗΣ ΔΡΑΓΑΣΑΚΗΣ αντίστοιχα κατέθεσαν αναφορά με την οποία η Εθνική Συνομοσπονδία Ελληνικού Εμπορίου ζητεί να μην αλλάξει το ωράριο λειτουργίας των καταστημάτων.
32) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Επιμελητήριο Κοζάνης ζητεί την άμεση ένταξη του έργου κατασκευής του οδικού άξονα «Κοζάνης – Λάρισας» στον αναπτυξιακό σχεδιασμό της περιφέρειας Δυτικής Μακεδονίας και Θεσσαλίας
33) Ο Βουλευτής Περιφέρειας Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Βούλας Αττικής ζητεί να μην υπάρξει αλλαγή χρήσης στις κτηριακές μονάδες του Ασκληπιείου Βούλας.
34) Ο Βουλευτής Περιφέρειας Αττικής κ. ΑΘΑΝΑΣΙΟΣ ΜΠΟΥΡΑΣ κατέθεσε αναφορά με την οποία ο Δήμος Ζεφυρίου Αττικής ζητεί να κατασκευασθεί ο προγραμματισμένος σταθμός του προαστιακού σιδηροδρόμου εντός των διοικητικών ορίων του.
35) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πέτρος Παππάς και λοιποί ειδικευμένοι ιατροί εξωτερικού ζητούν την ικανοποίηση εργασιακού τους αιτήματος.
36) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Αναστασία Κετίκογλου ζητεί να ενταχθεί στο πρόγραμμα χορήγησης νέων ελευθέρων επαγγελματιών.
37) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Χλεμητόπουλος Κων/νος ζητεί την ικανοποίηση στεγαστικού του αιτήματος.
38) Οι Βουλευτές Β΄ Αθηνών και Νομού Αττικής κύριοι ΙΩΑΝΝΗΣ ΔΡΑΓΑΣΑΚΗΣ και ΑΘΑΝΑΣΙΟΣ ΛΕΒΕΝΤΗΣ αντίστοιχα, κατέθεσαν αναφορά με την οποία η Εταιρεία Κοινωνικής Ψυχιατρικής και Ψυχικής Υγείας ζητεί τη συνέχιση της επιδότησης που λαμβάνει για την εύρυθμη λειτουργία της.
39) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ομοσπονδία Επαγγελματιών Βιοτεχνών και Εμπόρων Νομού Ιωαννίνων προτείνει οι πτυχιούχοι του Β΄ κύκλου σπουδών ΤΕΕ να εγγράφονται στη Γ΄ τάξη ημερήσιου ή στην Α΄ τάξη εσπερινού ενιαίου λυκείου.
40) Ο Βουλευτής Τρικάλων κ. ΧΡΗΣΤΟΣ ΧΑΪΔΟΣ κατέθεσε αναφορά με την οποία η Γενική Συνομοσπονδία Εργατών Ελλάδας διαμαρτύρεται για απολύσεις εργαζομένων από τον ΟΠΕΠ ΑΕ κλπ.
41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Νομάρχης Κυκλάδων ζητεί την αύξηση των δρομολογίων των επιβατηγών πλοίων για τη Μεγάλη Εβδομάδα.
42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί οι Δήμοι και οι κοινότητες του Νομού Κυκλάδων που διαθέτουν μονάδες αφαλάτωσης να συμπεριληφθούν στο σύστημα επιχορήγησης από το ΚΑΠ.
43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων  ζητεί την τροποποίηση του ν. 3316/05 με γνώμονα την αποκέντρωση και την υποβοήθηση των νησιωτικών ΟΤΑ.
44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Κυκλάδων ζητεί τα επιβατηγά πλοία, να διαθέτουν καμπίνα, πλήρως εξοπλισμένη, για τη μεταφορά ασθενών.
45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Μυκόνου ζητεί τη μείωση των αντικειμενικών αξιών των εκτός σχεδίου περιοχών της νήσου Μυκόνου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5523/26-11-04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 136247/ΙΗ/20-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5523/26-11-04 που κατέθεσε η Βουλευτής κ. Αθανασία Μερεντίτη, και αφορά σε προγράμματα μαθητικού τουρισμού και εκπαιδευτικών περιηγήσεων και στα θέματα της αρμοδιότητάς μας, σας γνωρίζουμε τα εξής:
     Το ΥΠΕΠΘ διοργάνωσε κατά το σχολικό έτος 2003-2004 εκπαιδευτικά προγράμματα τουριστικού χαρακτήρα για μαθητές Δευτεροβάθμιας Εκπαίδευσης, βάσει της 14678/Γ7/10-2-2004 (ΦΕΚ 346/τ.Β΄/17-2-2004) Κοινής Απόφασης των Υπουργών Εθνικής Παιδείας και Θρησκευμάτων, Ανάπτυξης και Οικονομίας & Οικονομικών. Η Απόφαση αυτή βασίστηκε στις διατάξεις των παραγράφων 1 και 18 του άρθρου 49 του ν. 3220/2004 (ΦΕΚ 15/τ.Α΄/28-1-2004) όπου αναφέρεται μεταξύ άλλων ότι «Ειδικά για το σχολικό έτος 2003-2004 τα προγράμματα αυτά μπορούν να χρηματοδοτούνται με προκαταβολή από την Ελληνικά Τουριστικά Ακίνητα Ανώνυμη Εταιρεία - έναντι του ειδικού τέλους της περίπτωσης γ΄ της παραγράφου 1 του άρθρου αυτού».
     Το ΥΠΕΠΘ βάσει της έκθεσης εσωτερικής αξιολόγησης του προγράμματος, όπως προβλέπεται και από την παράγραφο 8 της ΚΥΑ 14678/Γ7/10-2-2004, θεωρεί ότι επετεύχθησαν στην πλειονότητά τους οι στόχοι του προγράμματος και βρίσκεται σε συνεργασία με το Υπουργείο Οικονομίας και Οικονομικών, προκειμένου να εξασφαλιστούν οι απαραίτητοι πόροι για τη συνέχισή του.
     Ο Υφυπουργός
     ΓΕΩΡΓΙΟΣ ΚΑΛΟΣ»
     2. Στην με αριθμό 5549/26-11-04 ερώτηση του Βουλευτή κ. Βασίλειου Κεγκέρογλου δόθηκε με το υπ’ αριθμ. 136/325/ΙΗ/20-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5549/26-11-2004 την οποία κατέθεσε ο Βουλευτής κ. Βασ. Κεγκέρογλου και αφορά στη σχολική στέγη στο Ν. Ηρακλείου, σας γνωρίζουμε τα ακόλουθα:
     Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν: 2218/94, N. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α..Ε.047/6) για οικόπεδα μελέτες και κατασκευές  χωρίς περαιτέρω παρέμβαση μέσα στο Νομό.
     Το έτος 2004 η Νομαρχιακή Αυτοδιοίκηση Ηρακλείου έχεί επιχορηγηθεί με το ποσό των 900.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     Τέλος, σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί σης ανάγκες σχολικής στέγης.
     Η Υπουργός
     ΜΑΡΙΕΤΤΑ ΓΙΑΝΝΑΚΟΥ»
     3. Στην με αριθμό 5539/26-11-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 136252/ΙΗ/20-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5539/26-11-2004 την οποία κατέθεσε ο Βουλευτής κ. Φώτης Κουβέλης και αφορά στο σχολικό συγκρότημα «Γκράβας», σας γνωρίζουμε τα ακόλουθα:
     - Έχει επιλεγεί από την αρμόδια επιτροπή καταλληλότητος και αναγκαιότητος χώρος εμβαδού 950 περίπου τετρ. μέτρων για την στέγαση των 38ου και 81 ου Νηπιαγωγείων Αθηνών επί των οδών Νάξου και Κρασσά.
     Για το χώρο αυτό έχει ζητηθεί από το Δήμο Αθηναίων ο χαρακτηρισμός του ως «χώρου σxoλείoυ».
     -Το 22ο Γυμνάσιο Αθηνών προβλέπεται να στεγαστεί στο χώρο πρώην εργοστασίου «ΘΕΡΜΙΣ», όπου σ Ο.Σ.Κ προωθεί τις διαδικασίες για την ανέγερση Γυμνασίου (του 22ου) και Δημ, Σχολείου.
     - Τέλος από τον Ο.Σ.Κ. εκπονείται μελέτη 12θέσιου Γυμνασίου -σε χώρο που  αποκτήθηκε από τον Ο.Σ:Κ επί των οδων Σουλίου, Ζαλόγγου, Μιαούλη. και Λεωφ. Γαλατσίoυ- προκειμένoυ να στεγαστεί ένα εκ των δύο Γυμνασίων Γαλατσίου τα οποία στεγάζονται στο Συγκρότημα Γκράβας.
     Ο Υφυπουργός
     ΓΕΩΡΓΙΟΣ ΚΑΛΟΣ»
     4. Στην με αριθμό 5729/2-12-04 ερώτηση των Βουλευτών κυρίων Παναγιώτου Κοσιώνη, Αντωνίου Σκυλλλάκου και Γεωργίου Χουρμουζιάδη δόθηκε με το υπ’ αριθμ. 138695-ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5729/2.12.2004, την οποία κατέθεσαν οι Βουλευτές κ.κ. Παναγιώτης Κοσιώνης, Αντώνης Σκυλλάκος και Γιώργος Χουρμουζιάδης, σχετικά με τους αναπληρωτές εκπαιδευτικούς, σας γνωρίζουμε τα ακόλουθα:
     Η πρόσληψη των αναπληρωτών γίνεται σύμφωνα με τις διατάξεις του αρθρ.17 του Ν. 1566/1985, εάν υπάρχουν έκτακτες λειτουργικές ανάγκες και προσλαμβάνονται με αίτησή τους προσωρινοί αναπληρωτές με σχέση εργασίας ιδιωτικού δικαίου ορισμένου χρόνου σε σχολεία πρωτοβάθμιας και δευτεροβάθμιας εκπαίδευσης. Η πρόσληψη προσωρινών αναπληρωτών αποσκοπεί στην κάλυψη ενδεχομένων αναγκών που προκύπτουν «αν για οποιαδήποτε αιτία απουσιάζουν από τα σχολεία εκπαιδευτικοί της πρωτοβάθμιας και δευτεροβάθμιας εκπαίδευσης, καθώς και αν υπάρχουν έκτακτες ανάγκες λειτουργίας των σχολείων, οι οποίες δημιουργούνται κατά τη διάρκεια του διδακτικού έτους». Συνεπώς η πρόσληψη προσωρινών αναπληρωτών καλύπτει ετήσια λειτουργικά κενά λόγω παραιτήσεων, αποσπάσεων, αναρρωτικών, εκπαιδευτικών αδειών και αδειών μητρότητας μονίμων εκπαιδευτικών ή εκτάκτων αναγκών των σχολείων και όχι οργανικά κενά που προκύπτουν στη διάρκεια του διδακτικού έτους.
     Σύμφωνα με το άρθρο 7, (παρ. 1 α, παρ. 2, παρ. 4) του 3027/2002 οι θέσεις των αναπληρωτών καλύπτονται από τους εγγεγραμμένους σε ενιαίο πίνακα αναπληρωτών εκπαιδευτικών, ο οποίος χαρακτηρίζεται ως πίνακας Β' και συντάσσεται για κάθε έτος και στον οποίο κατατάσσονται, κατά σειρά που εξαρτάται από το σύνολο των μορίων της: α) όσοι έχουν προϋπηρεσία προσωρινού αναπληρωτή ή και ωρομισθίου εκπαιδευτικού σε δημόσια σχολεία Πρωτοβάθμιας εκπαίδευσης αρμοδιότητας του Υπουργείου Εθνικής Παιδείας και Θρησκευμάτων β) όσοι επέτυχαν τη βαθμολογική βάση στον τελευταίο διαγωνισμό του Α.Σ.Ε.Π. και γ)στον ίδιο πίνακα Β΄ κατατάσσονται με τους ίδιους όρους και Υπουργού Εθνικής Παιδείας και Θρησκευμάτων ύστερα από αιτιολογημένη γνώμη του αρμόδιου Κεντρικού Υπηρεσιακού Συμβουλίου.
     Τέλος, σας γνωρίζουμε ότι, σύμφωνα με το άρθρο 6 παρ. 1 του Ν.2525/1997, την 31η Δεκεμβρίου 1997 έκλεισαν οι πίνακες των διοριστέων εκπαιδευτικών Πρωτοβάθμιας και Δευτεροβάθμιας Εκπαίδευσης.
     Ο Υφυπουργός
     ΓΕΩΡΓΙΟΣ ΚΑΛΟΣ»
     5. Στην με αριθμό 5951/9-12-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 141874/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5951/9-12-2004 την οποία κατέθεσε ο Βουλευτής Κ. Ανδρέας Μακρυπίδης, σας γνωρίζουμε τα ακόλουθα:
     Ο Δήμος Αποδοτίας Αιτωλοακαρνανίας υπέβαλε αίτηση για ίδρυση Κέντρου Περιβαλλοντικής Εκπαίδευσης (ΚΠΕ) στις 18η-2-2003 στο πλαίσιο της Υπουργικής Απόφασης 59925/Γ7/20-6-2003 με θέμα «Ίδρυση 25 νέων Κέντρων Περιβαλλοντικής Εκπαίδευσης στους νομούς που δεν έχουν». Η αίτηση αυτή δεν αξιολογήθηκε από την επιτροπή που συστήθηκε, διότι στο Νομό Αιτωλοακαρνανίας λειτουργεί ήδη το ΚΠΕ Θέρμου, όπως προέβλεπε η ανωτέρω Υ.Α
     Ο Δήμος επανήλθε με νέα αίτηση στις 28/7/2003, με την οποία προτείνει την ίδρυση αυτόνομου παραρτήματος του ΚΠΕ Θέρμου. Το αίτημά του αυτό δεν συνοδεύτηκε από έγγραφα του Δήμου και του ΚΠΕ Θέρμου με τα οποία να υποστηρίζεται αυτή η πρόταση.
     Μετά την ίδρυση 1 Ο νέων Κέντρων Περιβαλλοντικής Εκπαίδευσης, που έγινε με την υπ΄ αριθμ. 134908/Γ7/26-11-2004 Υπουργική Απόφαση, το ΥΠΕΠΘ προτίθεται να προκηρύξει ίδρυση και όλλων Κέντρων Περιβαλλοντικής Εκπαίδευσης σε όλη τη χώρα, οπότε θα δοθεί η δυνατότητα σε όλους τους ενδιαφερόμενους Δήμους να υποβάλλουν τις προτάσεις τους.
     Ο Υφυπουργός
     ΓΕΩΡΓΙΟΣ ΚΑΛΟΣ»
     6. Στην με αριθμό 5785/6-12-04 ερώτηση της Βουλευτού κ. Ελένης Κούρκουλα δόθηκε με το υπ’ αριθμ. 140002/ΙΗ/23-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 5785/6-12-2004, την οποία κατέθεσε η Βουλευτής κα Ελένη Κούρκουλα και αφορά στο Πρόγραμμα «Ολυμπιακή Παιδεία», σας γνωρίζουμε τα ακόλουθα:
     Το Πρόγραμμα της Ολυμπιακής Παιδείας θα συνεχισθεί στις Σχολικές μονάδες Πρωτοβάθμιας και Δευτεροβάθμιας Εκπαίδευσης της χώρας για το διδακτικό έτος 2005-2006, με. την αξιοποίηση των ήδη υπαρχόντων εκπαιδευτικών προγραμμάτων «Η Ευρωπαϊκή Σύμβαση για τα Δικαιώματα του Ανθρώπου», «Μικρός Εθελοντής» και«Παιδιά του Κόσμου, Πολίτες του Κόσμου», και εμπλουτίζεται με κοινωνικά θέματα που αφορούν στα ανθρώπινα δικαιώματα, στα δικαιώματα του παιδιού, στην ισότητα των δύο φύλων καθώς και με θέματα του Πολιτισμού και των Τεχνών.
     Η φιλοσοφία της Ολυμπιακής Παιδείας συνοψίζεται στις λέξεις «Μαθαίνω, Ευαισθητοποιούμαι, Συμμετέχω, Δημιουργώ».
     Το πρόγραμμα της Ολυμπιακής Παιδείας φιλοδοξεί να προσεγγίσει και να συμπεριλάβει όλους όσους εμπλέκονται με την αγωγή και την εκπαίδευση χωρίς καμία διάκριση, καθώς επίσης να αναπτύξει δραστηριότητες, που ανταποκρίνονται στις προτιμήσεις και τις ικανότητες του κάθε μαθητή.
     Ο Υφυπουργός
     ΓΕΩΡΓΙΟΣ ΚΑΛΟΣ»
     7. Στην με αριθμό 5547/26-11-04 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε./454/14-12-04 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ. πρ. 5547/26-11-2004 ερώτησης της Βουλευτού κας Ευαγγελίας Σχοιναράκη- Ηλιάκη ,σας αναφέρουμε τα εξής:
     Στο φρούριο του Νικηφόρου Φωκά που χρονολογείται από το 10° αιώνα έχουν πρι. -ιματοποιηθεί κατά καιρούς εργασίες καθαρισμού και στερέωσης από τη 13η ΕΒΑ, ο χώρος δε χρησιμοποιείται από το Δήμο Τεμένους για θερινές πολιτιστικές εκδηλώσεις. Η πλήρης αποκατάσταση του μνημείου απαιτεί σύνταξη μελέτης στερέωσης και ανάδειξης για την εκπόνηση της οποίας η αρμόδια Εφορεία Αρχαιοτήτων βρίσκεται σε συνεργασία με το Δήμο Τεμένους. Επίσης έχουν προταθεί από την αρμόδια Εφορεία Αρχαιοτήτων άμεσες στερεωτικές εργασίες και καθαρισμοί για το πρόγραμμα δράσης του 2005 .
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     8. Στην με αριθμό 5582/29-11-04 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./458/13-12-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ΄ αριθμ. 5582/29.11.2004 ερώτηση του Βουλευτή Α' Θεσσαλονίκης κ. Γιάννη Μαγκριώτη αναφορικά με Φεστιβάλ Κινηματογράφου Θεσσαλονίκης, θα θέλαμε να σας γνωστοποιήσουμε τα εξής:
     Σύμφωνα με την ισχύουσα νομοθεσία (Ν. 2557/1997, άρθρο 4) το Φεστιβάλ Κινηματογράφου Θεσσαλονίκης έχει έδρα τη Θεσσαλονίκη, όπου και στεγάζεται σε ιδιόκτητο χώρο. Ο Πρόεδρος, ο Διευθυντής και τα μέλη του Δ.Σ. ορίζονται με απόφαση του Υπουργού Πολιτισμού.
     Πρόσφατα δημοσιεύματα που εμφανίστηκαν στον Τύπο σχετικά με το Φεστιβάλ, απηχούν προσωπικές απόψεις των συντακτών τους ή εκπροσώπων του κινηματογραφικού χώρου και δεν μπορεί να εκληφθεί ότι εκφράζουν την άποψη της καθ'ύλην αρμόδιας Πολιτικής Ηγεσίας του ΥΠΠΟ.
     Το ΥΠΠΟ στάθηκε πάντα πολύτιμος αρωγός στο Φεστιβάλ Κινηματογράφου Θεσσαλονίκης, συνέβαλε στην ανάδειξή του σε μείζον κινηματογραφικό γεγονός με διεθνή εμβέλεια καθιστώντας τη Θεσσαλονίκη τόπο αναφοράς πολιτιστικών φορέων από όλο τον κόσμο.
     Σήμερα το Φεστιβάλ είναι πλέον ένας οργανισμός, ένας θεσμός με πολυετή λειτουργία, ο οποίος θα εξελίσσεται συνεχώς ανεξαρτήτως προσώπων.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
     9. Στην με αριθμό 5575/29-11-04 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./457/13-12-04 έγγραφο από τον Υφυπουργό Πολιτισμού η ακόλουθη απάντηση:
     «Σχετικά με την υπ. αριθμ. 5575/29.11.2004 ερώτηση της Βουλευτού Επικρατείας κ. Μαρίας Δαμανάκη αναφορικά με Φεστιβάλ Κινηματογράφου Θεσσαλονίκης, θα θέλαμε να σας γνωστοποιήσουμε τα εξής:
     Σύμφωνα με την ισχύουσα νομοθεσία (Ν. 2557/1997, άρθρο 4) το Φεστιβάλ Κινηματογράφου Θεσσαλονίκης έχει έδρα τη Θεσσαλονίκη, όπου και στεγάζεται σε ιδιόκτητο χώρο. Ο Πρόεδρος, ο Διευθυντής και τα μέλη του Δ.Σ. ορίζονται με απόφαση του Υπουργού Πολιτισμού.
     Πρόσφατα δημοσιεύματα που εμφανίστηκαν στον Τύπο σχετικά με το Φεστιβάλ, απηχούν προσωπικές απόψεις των συντακτών τους ή εκπροσώπων του κινηματογραφικού χώρου και δεν μπορεί να εκληφθεί ότι εκφράζουν την άποψη της καθ'ύλην αρμόδιας Πολιτικής Ηγεσίας του ΥΠΠΟ.
     Το ΥΠΠΟ στάθηκε πάντα πολύτιμος αρωγός στο Φεστιβάλ Κινηματογράφου Θεσσαλονίκης, συνέβαλε στην ανάδειξή του σε μείζον κινηματογραφικό γεγονός με διεθνή εμβέλεια καθιστώντας τη Θεσσαλονίκη τόπο αναφοράς πολιτιστικών φορέων από όλο τον κόσμο.
     Σήμερα το Φεστιβάλ είναι πλέον ένας οργανισμός, ένας θεσμός με πολυετή λειτουργία, ο οποίος θα εξελίσσεται συνεχώς ανεξαρτήτως προσώπων.
     Το Υπουργείο Πολιτισμού βρίσκεται σε συνεχή επαφή με τους σχετικούς κινηματογραφικούς φορείς, ακούει απόψεις και μελετά προτάσεις σε συνεργασία με την αρμόδια Διεύθυνση του ΥΠΠΟ, διαμορφώνοντας έτσι ιδίαν γνώμη, οι δε προτάσεις του για τον κινηματογράφο συνολικά, θα ανακοινωθούν σε χρόνο που το ίδιο θα κρίνει πρόσφορο.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      10. Στην με αριθμό 5756/3-12-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 20230/21-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 5756/3.12.2004 ερώτησης που κατέθεσε ο Βουλευτής κ. Κουβέλης Φώτης και αφορά στη στεγαστική αποκατάσταση των παλιννοστούντων ομογενών του Δήμου Φαρκαδόνας Νομού Τρικάλων, σας γνωρίζουμε κατά λόγο αρμοδιότητας τα ακόλουθα:
      Στο Δήμο Φαρκαδόνας ζουν περίπου εκατό (100) οικογένειες παλιννοστούντων (399 άτομα) με εγγεγραμμένες στα δημοτολόγια 95 οικογενειακές μερίδες. Είναι εγκατεστημένες στον οικισμό που βρίσκεται στη θέση «στρατόπεδο», σε έκταση του Δημοσίου που παραχωρήθηκε από το ΥΠ.ΕΘ.Α. στο Υπουργείο Οικονομίας και Οικονομικών για το σκοπό αυτό και σε λυόμενους οικίσκους.
      Ο οικισμός αυτός δημιουργήθηκε ως προσωρινό κέντρο υποδοχής, στο πλαίσιο λειτουργίας του Εθνικού Ιδρύματος Υποδοχής και Αποκατάστασης Αποδήμων και Παλιννοστούντων Ομογενών Ελλήνων (Ε.Ι.Υ.Α.Α.Π.Ο.Ε.), το 1993 για τους παλιννοστούντες ομογενείς που επέστρεψαν από χώρες της πρώην Ε.Σ.Σ.Δ. στην Ελλάδα.
      Μετά την κατάργηση του Ιδρύματος με το ν.3072/4.12.2002 (Φ.Ε.Κ. 294/Α/4.12.2003), «Επιθεώρηση αρχών της εξωτερικής υπηρεσίας, εκπαίδευση και αξιολόγηση των υπαλλήλων του Υπουργείου Εξωτερικών κα άλλες διατάξεις» και δεδομένης της επιθυμίας των ιδίων να παραμείνουν στο Δήμο, έχουν γίνει οι ακόλουθες ενέργειες:
      - Με απόφαση του Γενικού Γραμματέα της Περιφέρειας Θεσσαλίας (Απόφαση 1893/1999/ Δ-770) άλλαξε η χρήση έκτασης 70 στρεμμάτων στα ανατολικά του οικισμού και χαρακτηρίστηκε ως χώρος γενικής κατοικίας, ενώ εντάχθηκε στο Γενικό Πολεοδομικό Σχέδιο (Γ.Π.Σ.) Φαρκαδόνας ως οικιστική περιοχή, μία έκταση 100 περίπου στρεμμάτων στα δυτικά του οικισμού και βορείως του γηπέδου. Οι ως άνω περιοχές προορίζονταν για την αποκατάσταση παλιννοστούντων ομογενών δημοτών Φαρκαδόνας.
      - Με την με αριθμό 8796/27.2.2003 (Φ.Ε.Κ. 223/Β/12.3.2003) απόφαση της Υπουργού Περιβάλλοντος, Χωροταξίας και Δημοσίων Έργων εγκρίθηκε η πολεοδομική μελέτη των ως άνω περιοχών.
      - Στις 12.11.2003 δημοπρατήθηκε έργο ύδρευσης/αποχέτευσης σύμφωνα με την απόφαση 41/31.7.2003 της Δημοτικής Επιχείρησης Ύδρευσης Αποχέτευσης (Δ.Ε.Υ.Α.) Φαρκαδόνας, συνολικού προϋπολογισμού 900.000,00 € από το οποίο ποσό 762.711,86 € προερχόταν από το Γ΄ Κοινοτικό Πλαίσιο Στήριξης [Κωδικός ΣΑ (Π.Δ.Ε.) Πράξης 2003ΕΠΟ0630081].
      - Με την 192/19.11.2003 απόφαση του Δημοτικού Συμβουλίου Φαρκαδόνας αποφασίστηκε η δημοπράτηση του έργου εσωτερικής οδοποιίας των ίδιων χώρων, που θα χρηματοδοτούνταν από το Κοινοτικό Πρόγραμμα «Ολοκληρωμένο Πρόγραμμα Αγροτικής Ανάπτυξης Αγροτικού Χώρου (Ο.Π.Α.Α.Χ.)» του Υπουργείου Γεωργίας (Κωδικός Πράξης 2003ΣΕ28230076, συνολικού προϋπολογισμού 470.000,00 €). Η δημοπράτηση έγινε τελικά στις 18.2.2004.
      - Με πρόσκληση του Δήμου Φαρκαδόνας στις 27.2.2003 κλήθηκαν οι ενδιαφερόμενοι ομογενείς να υποβάλουν αίτηση για να τους απονεμηθούν κατά κυριότητα δωρεάν οικόπεδα στις ρυμοτομημένες εκτάσεις. Η παραχώρηση των οικοπέδων τα οποία θα υποδεικνύονταν από το Δημοτικό Συμβούλιο του Δήμου θα γίνονταν στους ομογενείς βάσει κλήρωσης, σε εφαρμογή του άρθρου 247 του Δημοτικού και Κοινοτικού Κώδικα (Π.Δ. 410/1995), όπως αυτό συμπληρώθηκε με το άρθρο 7 του ν.3146/2003 (Φ.Ε.Κ. 125/Α/23.5.2003), «Οργάνωση και άσκηση του εκλογικού δικαιώματος των ετεροδημοτών και άλλες διατάξεις» .
      Για την ενεργοποίηση της ανωτέρω διάταξης απαιτείτο όμως η έκδοση σχετικής Απόφασης του Υπουργού ΕΣ.Δ.Δ.Α. για τον καθορισμό των προϋποθέσεων και των κριτηρίων παραχώρησης.
      Στις 7.11.2004 εκδόθηκε τελικά η με αριθμό 14979/2004 (Φ.Ε.Κ. 1510 Β) Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών και Αιγαίου και Νησιωτικής Πολιτικής, στην παρ. 5 του άρθρο 6, της οποίας αναφέρεται, ότι τα κριτήρια και οι προϋποθέσεις που ίσχυαν για την παραχώρηση δημοσίων οικοπεδικών εκτάσεων σε ομογενείς παλιννοστούντες από χώρες της τέως Σοβιετικής Ένωσης, βάσει της Απόφασης με αριθμό 96629/15345/17.9.03 Φ.Ε.Κ. 1332 Β) των τότε Υφυπουργού Οικονομίας και Οικονομικών και Υπουργού ΕΣ.Δ.Δ.Α., μπορούσαν να εφαρμοστούν και στις περιπτώσεις παραχώρησης δημοτικών και κοινοτικών οικοπέδων, κατ' εφαρμογή του άρθρου 7 του ν.3146/2003 (ΦΕΚ 125 Α). Επίσης με την ίδια Κ.Υ.Α. (14979/7.11.2004) υπήρξε πρόβλεψη για παράταση της προθεσμίας για την υποβολή αίτησης εκδήλωσης ενδιαφέροντος για παραχώρηση οικοπέδου από τους παλιννοστούντες από 31.5.2004 που ίσχυε ως 30.6.2005.
      Συνεπώς, σήμερα δεν υπάρχει κανένα κώλυμα για την παραχώρηση των εκτάσεων του Δήμου Φαρκαδόνας στους ενδιαφερόμενους ομογενείς παλιννοστούντες, με βάση και την σχετική απόφαση υπ' αριθμόν 213/15.12.03 του Δημοτικού Συμβουλίου.
      - Κατά τα λοιπά και σε εφαρμογή της ανωτέρω 14979/2004 Κ.Υ.Α., οι ενδιαφερόμενοι ομογενείς μπορούν να υποβάλουν αίτηση χορήγησης στεγαστικού δανείου, ύψους μέχρι 60.000,00 € με επιδότηση επιτοκίου ύψους 80% και υπό την εγγύηση του Ελληνικού Δημοσίου, προκειμένου να ανεγείρουν την πρώτη κατοικία τους στα παραχωρηθέντα από το Δήμο Φαρκαδόνας οικόπεδα.
      - Τέλος σας γνωρίζουμε ότι στο πλαίσιο των προσπαθειών του ΥΠ.ΕΣ.Δ.Δ.Α. για επίλυση των προβλημάτων που αντιμετωπίζουν οι παλιννοστούντες ομογενείς του οικισμού Φαρκαδόνας, του Δήμου Φαρκαδόνας Τρικάλων:
      α) Ο Υφυπουργός ΕΣ.Δ.Δ.Α. παρενέβη προς τη Δημόσια Επιχείρηση Ηλεκτρισμού (ΑΠ 1095/2.6.2004 έγγραφο), προκειμένου η εταιρεία να μην προχωρήσει στη διακοπή της παροχής ρεύματος στον οικισμό των ομογενών, μέχρι να ρυθμιστεί το ζήτημα της αποπληρωμής των προηγούμενων οφειλών προς την επιχείρηση, κάτι που σήμερα έχει ήδη γίνει και η κατάσταση έχει ομαλοποιηθεί με κάλυψη των σχετικών δαπανών από τη ΣΑΕΠ της Περιφέρειας Θεσσαλίας.
      β) Το ΥΠ.ΕΣ.Δ.Δ.Α. σε συνέχεια αιτήματος του Δήμου Φαρκαδόνας έχει προχωρήσει στη χρηματοδότηση του Δήμου Φαρκαδόνας με το ποσό των 56.000 €, από τους Κεντρικούς Αυτοτελείς Πόρους (η με αριθμό 56079/2004 απόφαση του Υφυπουργού ΕΣ.Δ.Δ.Α.), προκειμένου για την επισκευή του εξοπλισμού της εγκατάστασης επεξεργασίας λυμάτων του οικισμού ομογενών παλιννοστούντων του Δήμου, καθώς και για την υλοποίηση δράσεων υποστήριξης παλιννοστούντων ομογενών για την αναβάθμιση της ζωής τους και ένταξης τους στην Ελληνική Κοινωνία, και
      γ) Ενώ μέχρι το τέλος του 2004, αναμένεται να έχει χρηματοδοτηθεί ο Δήμος με πρόσθετους πόρους, προκειμένου να επιλυθούν τα προβλήματα των ομογενών του οικισμού.
      Κοινοποιούμε το παρόν έγγραφό μας στο Υ.ΠΕ.ΧΩ.Δ.Ε. και παρακαλούμε για την απευθείας ενημέρωση της Εθνικής Αντιπροσωπείας, με κοινοποίηση της απάντησής του στην Υπηρεσία μας, σχετικά με τη δυνατότητα ικανοποίησης του αιτήματος μέρους των ομογενών παλιννοστούντων του οικισμού Φαρκαδόνας οι οποίοι επιθυμούν να μην ακολουθήσουν τη διαδικασία δανειοδότησης, αλλά αντίθετα προτιμούν την τοποθέτηση στα παραχωρηθέντα οικόπεδα προκατασκευασμένων κατοικιών σε αντικατάσταση των σημερινών λυομένων οικίσκων, κατά το πρότυπο των οικιών που κατασκευάστηκαν στους νομούς Κοζάνης και Γρεβενών για τους σεισμόπληκτους.
      Σχετική η πίστωση στο Π.Δ.Ε. τρέχοντος έτους και συγκεκριμένα στη ΣΑΕ 069 του Υ.ΠΕ.ΧΩ.ΔΕ., ύψους 2.000.000 ευρώ για την προμήθεια 100 οικίσκων στον οικισμό παλιννοστούντων του Δήμου Φαρκαδόνας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      11. Στην με αριθμό 5677/1-12-04 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. Φ.90022/32641/5995/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθ.5677/1-12-2004 ερώτηση η οποία κατατέθηκε στη Βουλή από το Βουλευτή κ. Δημ. Γεωργακόπουλο σχετικά με το προαναφερόμενο θέμα, σας κάνουμε γνωστά τα ακόλουθα τα οποία μας γνώρισε ο ΟΑΕΕ- ΤΕΒΕ:
      Με την υπ'αριθ.πρωτ.ΔΙΠΠ/Φ.ΕΓΚΡ.7/14686/21-10-2004 απόφαση της Επιτροπής του άρθρου 2 παρ. 1 της ΠΥΣ 55/98, εγκρίθηκε η σύναψη συμβάσεων μίσθωσης έργου με (3600) θεραπευτές γιατρούς στον ΟΑΕΕ- ΤΕΒΕ για χρονικό διάστημα ενός (1) έτους.
      Ο αριθμός των θεραπευτών ιατρών πνευμονολόγων στον ΟΑΕΕ- ΤΕΒΕ στις περιοχές Πύργου και Αμαλιάδας αναγκαστικά περιορίστηκε από τρεις σε δύο, διότι η ασφαλιστική ενημερότητα της περιοχής Αμαλιάδας ανέρχεται στη δύναμη των 2000 ασφαλισμένων. Ο μέσος όρος δύναμης που καλύπτει ένας πνευμονολόγος ανέρχεται σε 5000 ασφαλισμένους.
      	Παρά ταύτα το Δ. Σ. του ΟΑΕΕ- ΤΕΒΕ προς συμπλήρωση του απαιτούμενου αριθμού γιατρών για την εξυπηρέτηση των ασφαλισμένων των προαναφερόμενων περιοχών, απεφάσισε την σύναψη συμβάσεων μίσθωσης έργου με θεραπευτές ιατρούς ως εξής:
- Για την περιοχή Πύργου με έναν (1) γιατρό ειδικότητας πνευμονολόγου και 
- - Για την περιοχή Αμαλιάδας με έναν (1) γιατρό ειδικότητας πνευμονολόγου και Έναν (1) γιατρό Γενικής Ιατρικής.
Ο Υπουργός
ΠΑΝΟΣ ΠΑΝΑΓΙΩΤΟΠΟΥΛΟΣ»
      12. Στην με αριθμό 5973/10-12-04 ερώτηση του Βουλευτή κ. Απόστολου Φωτιάδη δόθηκε με το υπ’ αριθμ. 180112/0092/21-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Απόστολος Φωτιάδης, σας γνωρίζουμε ότι ο θεσμός των βαρέων και ανθυγιεινών επαγγελμάτων δεν έχει επεκταθεί στο Δημόσιο με εξαίρεση, υπό ορισμένες προϋποθέσεις, μιας κατηγορίας υπαλλήλων των δήμων και εφόσον φυσικά επιλέξουν την υπαγωγή τους σε ασφαλιστικό - συνταξιοδοτικό καθεστώς των βαρέων και ανθυγιεινών επαγγελμάτων.
      Το θέμα αυτό εξετάζεται με σκοπό τη δημιουργία ενός σύγχρονου πλαισίου για τα  βαρέα και ανθυγιεινά επαγγέλματα στο Δημόσιο, λαμβανομένης υπόψη και της δημοσιονομικής κατάστασης της χώρας.
      Ο Υφυπουργός
      ΠΕΤΡΟΣ ΔΟΥΚΑΣ»
      13. Στην με αριθμό 6076/14-12-04 ερώτηση του Βουλευτή κ. Γεωργίου Σούρλα δόθηκε με το υπ’ αριθμ. Φ900α/4390/7689/3-1-05 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 6076/14-12-2004 ερώτησης, που κατέθεσε ο Βουλευτής κ. Γεώργιος Σούρλας, με θέμα την αξιοποίηση των Εφέδρων Αξιωματικών των Ενόπλων Δυνάμεων, σας γνωρίζουμε τα ακόλουθα:
      Το ισχύον νομικό πλαίσιο (Ν.1301/82) που περιβάλλει την Ανώτατη Πανελλήνια Ομοσπονδία Εφέδρων Αξιωματικών (ΑΠΟΕΑ) και τους 54 Συνδέσμους Εφέδρων Αξιωματικών Νομών (ΣΕΑΝ) - ένας σε κάθε πρωτεύουσα νομού - μελετάται από τη ΔΕΠΑΘΑ, με σκοπό τον εκσυγχρονισμό του και την προσαρμογή του στα σύγχρονα δεδομένα, προκειμένου μέσα από την ανάπτυξη ουσιώδους και αποτελεσματικής συνεργασίας σε συνδυασμό με την ενδυνάμωση των οργανικών δεσμών μεταξύ των Εφέδρων σε εφεδρεία Αξιωματικών και των Ενόπλων Δυνάμεων να επιτευχθεί η βελτίωση της ετοιμότητας και του αξιόμαχου αυτών.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      14. Στην με αριθμό 5939/9-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4379/7675/20-12-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5939/9-12-2004 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τις προδιαγραφές οχημάτων φορέων βαρέων όπλων, σας γνωρίζουμε τα ακόλουθα:
      Ουδεμία αλλαγή προδιαγραφών έχει γίνει. Οι προδιαγραφές αλλάζουν μόνον κατόπιν μελέτης των αρμοδίων κλάδων και επιτροπών, σύμφωνα με τις απαιτήσεις των Επιτελείων.
      Στην συγκεκριμένη περίπτωση πρόκειται για μια πρόταση του ΓΕΣ/ΔΠΖ στην αρμόδια Διεύθυνση του ΓΕΣ (Διεύθυνση Αμυντικού Σχεδιασμού -Προγραμματισμού), που αφορά μελλοντικά προγράμματα.
      Η τελική απόφαση επιλογής οχήματος φορέα βομβίδων θα γίνει μέσα από τις προβλεπόμενες διαδικασίες, (διαγωνισμός, αξιολόγηση προσφορών κ.λπ), με τις ήδη υπάρχουσες προδιαγραφές οχημάτων, όπως τις καθόρισαν τα αρμόδια υπηρεσιακά όργανα.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      15. Στην με αριθμό 5294/18-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΓΠ/119622/16-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 5294/18-11-2004 ερώτηση που κατατέθηκε στη Βουλή από το Βουλευτή κ. Σ. Ματζαπετάκη σχετικά με θέματα ελέγχου των Φαρμακείων των Νοσοκομείων, σας γνωρίζουμε τα εξής:
      Ο ιδρυτικός Νόμος (Ν. 2920/01) του Σώματος Επιθεωρητών Υπηρεσιών Υγείας Πρόνοιας (ΣΕΥΥΠ) προβλέπει στο άρθρο 6 την αυτεπάγγελτη έρευνα, εκ μέρους του Σώματος, θεμάτων τα οποία μπορεί να αξιολογήσει ο ίδιος ο Γενικός Επιθεωρητής ως «γενικότερου ενδιαφέροντος».
      Επί του συγκεκριμένου θέματος, που ξεκίνησε το 2001 και αναφέρεται στην εφημερίδα «Τα Νέα», η υπόθεση έχει τελεσιδικίσει και έχει τιμωρηθεί ο κατηγορούμενος με τριετή φυλάκιση.
      Η πολιτική ηγεσία του Υπουργείου Υγείας και Κοινωνικής Αλληλεγγύης παραπέμπει υποθέσεις προς διερεύνηση, ενθαρρύνει όμως και το ΣΕΥΥΠ στην ανάληψη πρωτoβoυλιών εκ μέρους του για τη διερεύνηση δυσλειτουργιών όλων των κοινωνικών υπηρεσιών, ιδιαίτερα όταν αυτές αφορούν θέματα κακοδιαχείρισης, κακοδιοίκησης και έλλειψης διαφάνειας στα Δημόσια Νοσοκομεία. Στο πλαίσιο της νέας Διακυβέρνησης κανένα τέτοιο φαινόμενο δεν γίνεται ανεκτό και βεβαίως καμία υπόθεση που ενδεχομένως εμπλέκει κρατικούς λειτουργούς δεν πρόκειται να μην διερευνηθεί πλήρως και εγκαίρως.
      Ο Υπουργός
      Ν. ΚΑΚΛΑΜΑΝΗΣ»
      16. Στην με αριθμό 5702/2-12-04 ερώτηση του Βουλευτή κ. Ιωάννου Κεφαλογιάννη δόθηκε με το υπ’ αριθμ. 474/23-12-04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθμό πρωτοκόλλου 5702/02-12-2004 εγγράφου σας, με το οποίο μας διαβιβάστηκε ερώτηση του Βουλευτή κ. Ι. Κεφαλογιάννη που κατατέθηκε στη Βουλή των Ελλήνων, όπως σας γνωρίσαμε και με το ανωτέρω σχετικό, τα έργα στο λιμένα - μαρίνα Ρεθύμνου είναι νομαρχιακού επιπέδου. Φορέας εκτέλεσης των αναφερόμενων έργων ήταν η Διεύθυνση Τεχνικών Υπηρεσιών της Νομαρχιακής Αυτοδιοίκησης Ρεθύμνου.
      Η Γενική Γραμματεία Λιμένων και Λιμενικής Πολιτικής του ΥΕΝ εφόσον ζητηθεί αρμοδίως, θα συνδράμει στο πλαίσιο βελτίωσης των λιμενικών υποδομών της πόλης του Ρεθύμνου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      17. Στην με αριθμό 5557/29-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./456/22-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρωτοκόλλου 5557/29-11-2004 ερώτησης του Βουλευτή Ηρακλείου κ. Κεγκέρογλου Βασιλείου, σας γνωστοποιούμε τα κάτωθι:
      Βάσει των οριζομένων στην Παράγραφο 2 του Άρθρου 1 του Ν. 2508/1997 για τη «Βιώσιμη οικιστική ανάπτυξη των πόλεων και οικισμών της χώρας και άλλες διατάξεις», που αφορά στην εκπόνηση Γενικών Πολεοδομικών Σχεδίων και Σχεδίων Χωρικής και Οικιστικής Οργάνωσης Ανοικτής Πόλης, «...η οικιστική οργάνωση και ο πολεοδομικός σχεδιασμός πρέπει να είναι σύμφωνοι με τους όρους προστασίας του φυσικού και πολιτιστικού περιβάλλοντος...». Μάλιστα, ιδίως σε ό,τι αφορά στην εκπόνηση Γενικών Πολεοδομικών Σχεδίων, προβλέπεται η θεσμοθέτηση «Περιοχών Ειδικής Προστασίας» (ΠΕΠ), όπως χώρους αρχαιολογικού ενδιαφέροντος, συνεχόμενες ή μη προς τις πολεοδομημένες ή τις προς πολεοδόμηση περιοχές. Οι εν λόγω χώροι, και εν προκειμένω ο αρχαιολογικός χώρος της Κνωσού, εξαιρούνται της πολεοδόμησης. Η θέση αυτή επιβεβαιώθηκε και με την υπ' αριθμ. 897/ευρ.3427/16.10.2002 γνωμοδότηση του Νομικού Συμβούλου του ΥΠΠΟ.
      Επιπλέον, με το Εδάφιο στ΄ της Παραγράφου 2, του Άρθρου 4 του Πολεοδομικού Διατάγματος «Τρόπος καθορισμού ορίων οικισμών μέχρι 2.000 κατοίκους...» (ΦΕΚ 181/Δ/3.5.1985), όπως αντικαταστάθηκε με το Εδάφιο β' του Άρθρου 1 του Πολεοδομικού Διατάγματος «Τροποποίηση των Π.Δ. από 24.04.1985 «Τρόπος καθορισμού ορίων οικισμών της χώρας μέχρι 2.000 κατοίκους, κατηγορίες αυτών και καθορισμός όρων και περιορισμός δόμησής τους...» (ΦΕΚ 133/Δ/23.02.1987), ορίζεται ότι «Εντός των ορίων οικισμών δεν περιλαμβάνονται οι εξής περιοχές: ..Καλυπτόμενες από Προεδρικά Διατάγματα προστασίας ιστορικών τόπων, αρχαιολογικών χώρων και περιοχών ιδιαιτέρου φυσικού κάλλους». 
      Υπενθυμίζουμε ότι ο αρχαιολογικός χώρος της Κνωσού προστατεύεται με το από 06.11.1976 Προεδρικό Διάταγμα (ΦΕΚ 373/Δ/10.11.1976) «Περί καθορισμού όρων και περιορισμών δομήσεων επί της ευρυτέρας περιοχής Αρχαιολογικού χώρου Κνωσού», όπως αυτό τροποποιήθηκε με το από 04.05.1985 Προεδρικό Διάταγμα (ΦΕΚ 237/Δ/22.05.1985).
      Ως εκ τούτου και με βάση την κείμενη νομοθεσία η επέκταση του σχεδίου πόλεως των ανωτέρω οικισμών δε δύναται να επιτραπεί.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      18. Στην με αριθμό 5831/7.12.04 ερώτηση της Βουλευτού κ. Νόρας Κατσέλη δόθηκε με το υπ’ αριθμ. 1103494/7149/1398/Α0014/23.12.04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του από 14.12.04 εγγράφου σας, με το οποίο μας διαβιβάσατε την 5831/7.12.2004 ερώτηση της Βουλευτού κ. Νόρας Κατσέλη σχετικά με το πιο πάνω θέμα, σας πληροφορούμε τα ακόλουθα:
      1. Οι απαλλαγές στο εσωτερικό της χώρας ορίζονται με τις διατάξεις του κώδικα Φ.Π.Α. - ν.2859/2000 - οι οποίες έχουν τεθεί κατ' εφαρμογή των διατάξεων της αριθμ.388Π7/ΕΟΚ (6η Οδηγία όπως ισχύει)
      2. Ειδικότερα από τις διατάξεις του ανωτέρω νόμου δεν προβλέπεται η απαλλαγή από την καταβολή Φ.Π.Α. της πώλησης αναπηρικών αυτοκινήτων που προορίζονται να χρησιμοποιηθούν από κινητικά ανάπηρους. Σύμφωνα με τις διατάξεις του εν λόγω νόμου (Παράρτημα ΙΙΙ κατηγορία 46) υπάγονται στο χαμηλό συντελεστή 8% τα «Αυτοκίνητα οχήματα καινουργή, που προορίζονται για τη μεταφορά δέκα προσώπων ή περισσοτέρων συμπεριλαμβανομένου και του οδηγού ειδικά κατασκευασμένα ή διασκευασμένα για τη μεταφορά αναπήρων και ατόμων με ειδικές ανάγκες, των οποίων οι ειδικές θέσεις καλύπτουν τουλάχιστον το 60% του συνόλου των θέσεων, εφόσον αγοράζονται, εισάγονται ή αποκτώνται από άλλο κράτος-μέλος της Κοινότητας από ΝΠΔΔ ή ΝΠΙΔ, που ασχολούνται με την εκπαίδευση, προστασία και περίθαλψη των ατόμων αυτών».
      3. Η χώρα μας με σχετικό αίτημά της ζήτησε την απαλλαγή από το φόρο, των αυτοκινήτων αυτών, αλλά η Επιτροπή δεν το έκανε δεκτό, ωστόσο στα Κοινοτικά Όργανα συζητείται νέα πρόταση Οδηγίας της Επιτροπής, με την οποία τροποποιείται το πεδίο εφαρμογής του μειωμένου συντελεστή Φ.Π.Α. Στη νέα αυτή πρόταση έχουν συμπεριληφθεί και τα μεταφορικά μέσα που έχουν σχεδιαστεί η διευθετηθεί ειδικά για αναπήρους.
      Η Ελλάδα, στις διαπραγματεύσεις που βρίσκονται σε εξέλιξη στο Συμβούλιο, υποστηρίζει την πρόταση αυτή.
      4. Αναφορικά με τις ευνοϊκές διατάξεις που ισχύουν στη Μ.Βρετανία, Ιρλανδία και Ιταλία σημειώνουμε ότι τα κράτη αυτά ήταν μέλη της Ευρωπαϊκής Κοινότητας πριν την ένταξη της χώρας μας σε αυτή και είχαν την δυνατότητα να κάνουν χρήση σχετικής Κοινοτικής Διάταξης (Οδηγία Προσέγγισης των συντελεστών Φ.Π.Α. 92/77/ΕΟΚ) σύμφωνα με την οποία όσα ΚΜ εφάρμοζαν ήδη μηδενικούς ή υπερμειωμένους συντελεστές στην 1η Ιανουαρίου 1975, συνεχίζουν την εφαρμογή τους μέχρι να ρυθμιστεί συνολικά το θέμα σε κοινοτικό επίπεδο.
      Ο Υφυπουργός
      ΑΔΑΜ ΡΕΓΚΟΥΖΑΣ»
      19. Στην με αριθμό 5772/3.12.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦΥΠ/Κ.Ε/479/22.12.04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 5772/3-12-2004 ερώτησης του Βουλευτή κ. Αλέξανδρου Αλαβάνου, σας αναφέρουμε τα εξής:
      Το Υπουργείο Πολιτισμού έχει υπογράψει προγραμματικές συμβάσεις με τη Δημοτική Επιχείρηση Πολιτιστικής Ανάπτυξης Καλαμάτας και το Διεθνές Κέντρο Χορού Καλαμάτας .Για το Διεθνές Κέντρο Χορού Καλαμάτας έχει ήδη δοθεί από το Υπουργείο Πολιτισμού για το 2004 το ποσό των 250.000 ΕΥΡΩ .Το Υπουργείο Πολιτισμού εξετάζει με ιδιαίτερη προσοχή το θέμα των Προγραμματικών Συμβάσεων γνωρίζοντας τη συμβολή των Πολιτιστικών Φορέων στην ανάδειξη του Πολιτισμού.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      20. Στις με αριθμό 5269/421/18.11.04, 5325/18.11.04, 5365/432/22.11.04 και 5605/30.11.2004 ερωτήσεις των Βουλευτών κυρίων Ιωάννου Τσακλίδη, Χρίστου Βερελή, Μιχάλη Καρχιμάκη, Ανδρέα Μακρυπίδη, Θεόδωρου Κολιοπάνου, Ανδρέα Φούρα, Χρήστου Αηδόνη, Λεωνίδα Γρηγοράκο, Ροδούλας Ζήση, Στυλιανού Ματζαπετάκη, Θάνου Μωραΐτη, Κωνσταντίνου Σπηλιόπουλου, Πέτρου Κατσιλιέρη, Ιωάννου Μανιάτη, Νάσου Αλευρά, Κωνσταντίνου Γείτονα και Γεωργίου Παπαγεωργίου, δόθηκε με το υπ’ αριθμ. 585/20.12.04 έγγραφο από τον Υπουργό ΥΠΕΧΩΔΕ η ακόλουθη απάντηση:
      «Σύμφωνα με τα στοιχεία της ΕΥΔΑΠ, παρακαλούμε να πληροφορήσετε τους κυρίους Βουλευτές τα παρακάτω:
      1. Οι προϋπολογισμένες υποχρεώσεις πληρωμές της ΕΥΔΑΠ Α.Ε. μέχρι το τέλος του 2004 ανέρχονται στο ποσόν των 410 εκατ. ευρώ και οι προϋπολογισμένες εισπράξεις στο ποσόν των 350 εκατ. ευρώ.
      Υπάρχει επομένως έλλειμμα ύψους 60 εκατ. ευρώ περίπου που πρέπει να καλυφθεί από βραχυπρόθεσμο Τραπεζικό Δανεισμό μέχρι τέλος του χρόνου.
      Οι κινούμενοι αλληλόχρεοι λογαριασμοί της Εθνικής Τράπεζας Ελλάδας και της ΑLΡΗΑ ΒΑΝΚ πιστωτικού ορίου 25.000.000 ευρώ αντίστοιχα έχουν λήξει, αφού έχουν εξ ολοκλήρου απορροφηθεί.
      Για να αντιμετωπισθούν οι παραπέρα υποχρεώσεις της ΕΥΔΑΠ Α.Ε. και καθώς το 2005 με τα μέχρι σήμερα δεδομένα, δεν προβλέπεται να είναι μια καλύτερη χρονιά από πλευράς εισπράξεων και με ακόμη περισσότερα έξοδα, πρέπει να συναφθούν νέες συμβάσεις για ανανέωση παλαιών ορίων ή άνοιγμα νέων με τις ήδη συνεργαζόμενες Τράπεζες ή με άλλες Τράπεζες της Ελληνικής αγοράς.
      Για να διασφαλίσει η εταιρεία τόσο την επάρκεια από πλευράς τραπεζικών ορίων όσο και τους καλύτερους δυνατούς όρους απευθύνθηκε σε 6 Τράπεζες: ΑLΡΗΑ ΒΑΝΚ, ΕΤΕ, ΑΤΕ, Εμπορική, Πειραιώς, Eurobank, για άνοιγμα πιστωτικών ορίων με ενδεικτικό όριο 25.000.000 ευρώ από την καθεμία.
      Κατόπιν διαπραγματεύσεων πέτυχε να εξασφαλίσει ακόμη καλύτερους όρους με τις Εμπορική, eurobank, και Πειραιώς που προσέφεραν το χαμηλότερο δυνατόν περιθώριο (0,64% Εμπορική, 0,65% eurobank, 0,65% Πειραιώς).
      Η ΕΥΔΑΠ Α.Ε. στη συνέχεια και αφού υπολόγισε ότι ενδεχομένως το ανώτατο σημείο δανεισμού κατά τη διάρκεια του 2005 θα φθάσει ή θα ξεπεράσει το ποσό των 120.000.000,00 ευρώ ζήτησε από τις τρεις Τράπεζες να αυξήσουν το όριό τους στο ύψος των 40.000.000,00 ευρώ προκειμένου να διασφαλισθεί η απαραίτητη διαθεσιμότητα κεφαλαίων.
      2. Για την αντιμετώπιση της διαχείρισης της παραγόμενης λάσπης στην Ψυττάλεια εξελίσσονται παράλληλα δύο διαγωνισμοί.
      Ο πρώτος αφορά το έργο «Παροχή υπηρεσιών για την απομάκρυνση και διάθεση της παραγόμενης λάσπης, στο Κέντρο Επεξεργασίας Λυμάτων Ψυττάλειας (ΚΕΛΨ) καθώς και στο Κέντρο Επεξεργασίας Λυμάτων Μεταμόρφωσης (ΚΕΛΜ)» θα διεξαχθεί στις 18/1/2005 και θα έχει διάρκεια τρία έτη, Ο δεύτερος αφορά το έργο «Μελέτη και κατασκευή της Μονάδας Ξήρανσης ιλύος» και βρίσκεται στο Α΄ στάδιο της προεπιλογής των διαγωνιζόμενων.
      3. Όσον αφορά την οργάνωση της ΕΥΔΑΠ Α.Ε. δημιουργήθηκαν δύο (2) νέες Γενικές Δ/νσεις:
      1η Γενική Δ/νσn με αρμοδιότητες την ανάπτυξη νέων σημαντικών τεχνολογικά εγκαταστάσεων των ΚΕΛ Ψυτάλλειας και Θριασείου Πεδίου. Οι εγκαταστάσεις αυτές σε συνδυασμό με τις εγκαταστάσεις διύλισης νερού αποτελούν το 70% των παγίων της εταιρείας και απορροφούν το 30% των δαπανών λειτουργίας της.
      2η Γενική Δ/νση με αρμοδιότητες την ανάπτυξη των δραστηριοτήτων της εταιρείας στην υπόλοιπη Ελλάδα και στο εξωτερικό με την συνεχή αξιοποίηση του υφιστάμενου προσωπικού και την κατάρτισή του. Γι’ αυτό το λόγο δημιουργήθηκαν οι Δ/νσεις Ανάπτυξης, Οργάνωσης, Ανθρωπίνου Δυναμικού και Εκπαίδευσης.
      Στις δύο (2) νέες Γενικές Δ/νσεις χρέη Γενικού Δ/ντή ασκούν δύο σύμβουλοι του Προέδρου της ΕΥΔΑΠ Α.Ε. των οποίων η αμοιβή βρίσκεται στα επίπεδα των Γενικών Δ/ντών.
      - Η ανάπτυξη της εταιρείας μέχρι σήμερα και η προβλεπόμενη ανάπτυξή της τα επόμενα χρόνια δημιούργησαν την ανάγκη εμπλουτισμού της οργάνωσης με πέντε (5) βοηθούς Γενικούς Δ/ντές.
      - Πρόεδρος και Δ/νων Σύμβουλος της ΕΥΔΑΠ Α.Ε. είναι το ίδιο πρόσωπο και η αμοιβή του ανέρχεται στο ποσό των 13.747 ευρώ.
      Στην ΕΥΔΑΠ δεν εργάζονται εντεταλμένοι Σύμβουλοι και ως εκ τούτου ουδεμία συγγένεια θα μπορούσε να υπάρξει μεταξύ Προέδρου και Εντεταλμένων Συμβούλων.
      Ο Υπουργός
      Γ. ΣΟΥΦΛΙΑΣ»
      21. Στην με αριθμό 5748/3.12.04 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1008/17.12.04 έγγραφο από τον υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ηλίας Καλλιώρας, σας πληρoφoρoύμε τα εξής:
      Η χώρα μας ως Κράτος - Μέλος της Ε.Ε. έχει υποχρέωση να εφαρμόζει την εκάστοτε Κοινοτική νομοθεσία. Έτσι και στην περίπτωση της έγκρισης ή μη έγκρισης της σκόπιμης ελευθέρωσης γενετικά τροποποιημένων οργανισμών στο περιβάλλον, που θα έχει ως επακόλουθο την καλλιέργεια ή μη καλλιέργεια αντίστοιχα γενετικά τροποποιημένων φυτικών ποικιλιών, είμαστε υποχρεωμένοι να εφαρμόσουμε την ισχύουσα Κοινοτική νομοθεσία. Επισημαίνεται ότι η Κοινοτική αυτή νομοθεσία είναι η οδηγία 2001/18, την εναρμόνιση της οποίας στο Εθνικό δίκαιο έχει το ΥΠΕΧΩΔΕ.
      Η εν λόγω νομοθεσία περιέχει όλες εκείνες τις διατάξεις που χρειάζονται για την εκτίμηση επικινδυνότητας αυτών των νέων οργανισμών για το περιβάλλον και τον άνθρωπο πριν ληφθεί απόφαση ελευθέρωσής τους στο περιβάλλον της Ε.Ε.. είτε για εμπορία είτε. για πειραματισμό. Βάσει. αυτής της νομοθεσίας εγκρίνονται και οι γενετικά τροποποιημένες ποικιλίες καλλιεργουμένων φυτών για καλλιέργεια. Στο σημείο αυτό πρέπει να επισημανθεί ότι τα Κράτη - Μέλη πρέπει να εφαρμόζουν τις αποφάσεις αυτές, έστω και εάν έχουν ληφθεί κατά πλειοψηφία.
      Πρόσφατα εγράφησαν στον Κοινό Κατάλογο Ποικιλιών Καλλιεργουμένων Φυτών της Ε.Ε. 17 γενετικά τροποποιημένα υβρίδια καλαμποκιού, ικανή και αναγκαία συνθήκη για την ελεύθερη εμπορία τους στην Ε.Ε. Το Υπουργείο Αγροτικής Ανάπτυξης και Τροφίμων προτίθεται να αντιμετωπίσει το θέμα της καλλιέργειας γενετικά τροποποιημένων φυτικών ποικιλιών στη χώρα μας, στα πλαίσια της λήψης μέτρων για τη συνύπαρξη των συμβατικών και βιολογικών καλλιεργειών με τις. καλλιέργειες γενετικά τροποποιημένων φυτικών ποικιλιών. Το θέμα βρίσκεται στο στάδιο της μελέτης και σύνταξης σχετικών εισηγήσεων από τους υπηρεσιακούς παράγοντες και ειδικούς επιστήμονες, οι οποίοι επεξεργάζονται τις κατευθυντήριες γραμμές της Ε.Ε. που έχουν εκδοθεί για το θέμα της συνύπαρξης.
      Όσον αφορά τη διασφάλιση της υγείας των πολιτών από την κατανάλωση γενετικά τροποποιημένων τροφίμων, έχουν ψηφιστεί και ισχύουν από τις 18 Απριλίου 2004 οι κάτωθι Κανονισμοί:
      α) ο Κανονισμός. (ΕΚ) 1829/2003 του Συμβουλίου και του Ευρωπαϊκού Κοινοβουλίου για τρόφιμα και ζωοτροφές που προέρχονται από γενετικά τροποποιημένους οργανισμούς (όροι και προϋποθέσεις έγκρισης, ποσοστά στις περιπτώσεις προσμίξεων, σήμανση κ.λ.π.) και ο οποίος αντικαθιστά μέρος του Κανονισμού (ΕΚ) 258/97 για τα νέα τρόφιμα και νέα συστατικά τροφίμών που προέρχονται από γενετικώς τροποποιημένους οργανισμούς. Ο εν λόγω Κανονισμός στο δεύτερο μέρος του αναφέρεται αποκλειστικά σε θέματα σήμανσης των γενετικά τροποποιημένων τροφίμων.
      β) ο Κανονισμός (ΕΚ) 1830/2003 του Συμβουλίου και του Ευρωπαϊκού Κοινοβουλίου σχετικά με την ιχνηλασιμότητα και τη σήμανση γενετικά τροποποιημένων οργανισμών και την ιχνηλασιμότητα τροφίμων και ζωοτροφών που παράγονται από γενετικά τροποποιημένους οργανισμούς (απαιτήσεις ιχνηλασιμότητας, επισήμανσης, δειγματοληψιών, κυρώσεων κ.λ.π.).
      Σύμφωνα με τους Κανονισμούς αυτούς εξασφαλίζεται η πλήρης ανιχνευσιμότητα των ΓΤΟ σε ολόκληρη την αλυσίδα παραγωγής και εμπορίας - από το αγρόκτημα μέχρι το τραπέζι - παρέχοντας στους καταναλωτές ολοκληρωμένη πληροφόρηση μέσω της επισήμανσης όλων των τροφίμων που αποτελούνται από . ή εμπεριέχουν ή παράγονται από ΓΤΟ. Η ανιχνευσιμότητα δίνει την δυνατότητα παρακολούθησης τυχόν επιπτώσεων στο περιβάλλον, καθώς και την απόσυρση προϊόντων από την αγορά, σε περιπτώσεις ανεπιθύμητων παρενεργειών.
      Το Υπουργείο Αγροτικής Ανάπτυξης καΙ Τροφίμων, μέσω της αρμόδιας Υπηρεσίας του, έχει αποστείλει σε όλα τα Περιφερειακά Κέντρα Προστασίας Φυτών εγκύκλιο, αναφορικά με τους ελέγχους (διοικητικούς,. επισήμανσης, εργαστηριακούς) που θα πρέπει να διεξάγονται ~ατά την εισαγωγή των γενετικά τροποποιημένων προϊόντων και την εφαρμογή των ανωτέρω Κοινοτικών κανονισμών. Για τους αντίστοιχους ελέγχους στην εσωτερική αγορά αρμόδιος είναι ο ΕΦΕΤ.
      Επισημαίνεται ότι κατά τη διαμόρφωση της Κοινοτικής vομοθεσίας στο επίπεδο των εμπειρογνωμόνων των Κρατών Μελών, οι εκπρόσωποι του Υπουργείου Αγροτικής Ανάπτυξης και Τροφίμων μετέχουν στις σχετικές συζητήσεις με την απαραίτητη ευαισθησία που επιβάλλει το θέμα και έχοντας πάντα υπόψη ότι πρωταρχικής σημασίας είναι η ασφάλεια του καταναλωτή και η προστασία του περιβάλλοντος.
      Ο Υφυπουργός
      Α. ΚΟΝΤΟΣ»
      22. Στην με αριθμό 4247/19-10-04 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 90022/28910/588/16-11-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ερώτηση με στοιχεία ΑΠ Ερωτήσεων 4247/19.10.04, που κατέθεσε στη Βουλή των Ελλήνων ο Βουλευτής κ. Δ.  Βαρβαρίγος και μας διαβιβάστηκε από το Υπουργείο Αγροτικής Ανάπτυξης & Τροφίμων, με το ΑΠ 781/26.10.04 έγγραφο, σχετικά με την καταβολή οικονομικής ενίσχυσης σε νοικοκυριά ορεινών και μειονεκτικών περιοχών με χαμηλά εισοδήματα, σας πληροφορούμε ότι το θέμα αυτό δεν υπάγεται στην αρμοδιότητα του Υπουργείου μας.
     Αρμόδιο να απαντήσει είναι το Υπουργείο Οικονομίας και Οικονομικών το οποίο είναι συναποδέκτης της σχετικής ερώτησης.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
      23. Στην με αριθμό 4711/3-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ10035/29050/1292/23-11-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Γεώργιο Παπαγεωργίου σχετικά με τη δυνατότητα εξαγοράς χρόνου ασφάλισης προ εγγραφής στο Ταμείο Εμπόρων, σας γνωρίζουμε τα παρακάτω:
     Με τις διατάξεις της παρ. 1 του άρθρου 40 του ν.2084/92 (ΦΕΚ 165, Α΄) «Αναμόρφωση της Κοινωνικής Ασφάλισης και άλλες διατάξεις» ορίζεται ότι ως χρόνος ασφάλισης λογίζεται, πλην του χρόνου πραγματικής απασχόλησης:
     Ο χρόνος στρατιωτικής υπηρεσίας.
     Ο χρόνος γονικής άδειας ανατροφής παιδιών.
     Ο χρόνος επιδότησης λόγω ασθένειας και τακτικής ανεργίας.
     Ο χρόνος εκπαιδευτικής άδειας άνευ αποδοχών και μέχρι δύο ετών.
     Στην παρ. 12 του άρθρου 47 του παραπάνω νόμου αναφέρεται ότι διατάξεις που προβλέπουν αναγνώριση άλλων χρόνων, πλην των αναφερομένων στο άρθρο 40 του νόμου ή προσμέτρηση άλλου πλασματικού χρόνου για τη θεμελίωση συνταξιοδοτικού δικαιώματος ή προσαύξηση του ποσού της σύνταξης καταργούνται (από 1-1-94) με εξαίρεση τις διατάξεις που αφορούν αναγνώριση από φορείς επικουρικής ασφάλισης του χρόνου που διανύθηκε στο φορέα Κύριας ασφάλισης και τις διατάξεις που αφορούν την αναγνώριση χρόνου εθνικής αντίστασης.
     Από τα παραπάνω προκύπτει ότι με τις διατάξεις των άρθρων 40 και 47 του ν.2084/92 καταργείται η αναγνώριση χρόνου ασφάλισης του ασφαλισμένου προ εγγραφής στον οικείο ασφαλιστικό οργανισμό από 1-1-94.
     Ωστόσο το Υπουργείο μας αντιμετωπίζοντας με κατανόηση τους δικαιούχους που δεν άσκησαν το δικαίωμά τους να αναγνωρίσουν πλασματικό χρόνο ασφάλισης μέχρι την προαναφερόμενη ημερομηνία, και προκειμένου να υπάρξει ένα εύλογο διάστημα μεταβατικής ισχύος παρέτεινε το χρονικό διάστημα ασκήσεως του δικαιώματος αυτού με μία σειρά νόμων (2335/95, 2556/97 και 2874/00) με τελευταία προθεσμία μέχρι 30-04-2001.
     Επαναφορά του δικαιώματος για αναγνώριση άλλων χρόνων ασφάλισης πλην αυτών που προβλέπονται από το άρθρο 40 του ν.2084/92 δεν αντιμετωπίζεται προς το παρόν.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      24. Στην με αριθμό 4720/3-11-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 491/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι για τη συντήρηση του φράγματος Μπραμιανού, στη ΣΑΕ 072 του Προγράμματος Δημοσίων Επενδύσεων έχει ενταχθεί από το 1985 το έργο «Κατασκευή φράγματος Μπραμιανού» με αρχικό προϋπολογισμό 3.815.115 ευρώ, που το 2004 αυξήθηκε σε 8.815.115 ευρώ. Μέχρι 31.12.2004 είχαν απορροφηθεί 3.570.930,00 ευρώ.
     Η αύξηση του ενάριθμου είχε στόχο:
     α) τη συντήρηση του φράγματος
     β) την ανακατασκευή χαλύβδινων αγωγών έργου ενίσχυσης του ταμιευτήρα βάσει μελέτης που έχει εκπονηθεί.
     Επισημαίνουμε ότι με το έγγραφο αρ.πρ. 72/4.6.04 σε προηγούμενη Ερώτηση 177/21.4.04 του ιδίου Βουλευτή σας πληροφορούμε ότι ήδη η ΔΕΚΕ Περιφέρεια Κρήτης εκπονεί μελέτη δημοπράτησης των παραπάνω έργων ώστε στη συνέχεια η Δ/νση Εγγειοβελτιωτικών Έργων του Υπουργείου μου να εγκρίνει τη σχετική πίστωση για την εκτέλεση του έργου.
     Ο Υπουργός
     Γ. ΣΟΥΦΛΙΑΣ»
      25. Στην με αριθμό 4717/3-11-04 ερώτηση του Βουλευτή κ. Θανάση Καραόγλου δόθηκε με το υπ’ αριθμ. 489/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τον κύριο Βουλευτή ότι στα πλαίσια των αρμοδιοτήτων μας δεν υπάρχουν έργα που να εμφανίζουν καθυστέρηση στην εκτέλεσή τους, ούτε υπήρξαν ατυχήματα που να οφείλονται στην μη αποπεράτωση των έργων. Με βάση τα στοιχεία της Δ/νσης Τροχαίας (2002) όλα τα τροχαία ατυχήματα του Ν. Θεσσαλονίκης που συνέβησαν στο Εθνικό Δίκτυο οφείλονται σε παραβάσεις του Κ.Ο.Κ. και σε ανθρώπινο λάθος.
     Μετά την ολοκλήρωση και απόδοση στην κυκλοφορία των τμημάτων της Εγνατίας οδού «Δερβένι-Νυμφόπετρα» και «Νυμφόπετρα-Ρεντίνα», τα οποία αποτελούν εναλλακτική πορεία της Εθνικής οδού Θεσσαλονίκης-Καβάλας εμφανίζεται σημαντική μείωση στα τροχαία ατυχήματα.
     Ο Υπουργός
     Γ.ΣΟΥΦΛΙΑΣ»
      26. Στις με αριθμό 4625/2-11-04 και 4712/3-11-04 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου αντίστοιχα δόθηκε με το υπ’ αριθμ. 482-488/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι για τον οδικό άξονα Πολlτικά-Λίμνη-Λ. Αιδηψού-Ιστιαία έχει εκπονηθεί αναγνωριστική μελέτη, που τελεί υπό έγκριση. Για το τμήμα Πολιτικά-Λίμνη που περιλαμβάνει την περιοχή της Δάφνης, εξετάζεται ως λύση και η «μεσόγειος» χάραξη, ενώ για το τμήμα Λίμνη-Ροβιές-Αιδηψός γίνονται οι απαιτούμενες ενέργειες προκειμένου το υπόψη δίκτυο να ενταχθεί σε πρόγραμμα εκπόνησης οριστικής μελέτης, με εξέταση όλων των προβλημάτων που προκύπτουν, συμπεριλαμβανομένων και όλων των απαραίτητων συνοδευτικών μελετών.
      Ο Υπουργός
      Γ. ΣΟΥΦΛΙΑΣ»
      27. Στην με αριθμό 5151/15-11-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ90022/30315/1769/23.11.04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση που κατέθεσε στη Βουλή των Ελλήνων ο Βουλευτής κ. Γ. Παπαγεωργίoυ, σχετικά με το παραπάνω θέμα, σας γνωρίζουμε ότι όπως μας γνώρισε η Διοίκηση του ΟΓΑ ισχύουν τα ακόλουθα:
     Με την αριθ. 769/2004 απόφαση του ΟΓΑ καθορίστηκε ότι η προμήθεια του αναλώσιμου υγειονομικού υλικού (σύριγγες, βελόνες, σκαρφιστήρες, ταινίες) στους ασφαλισμένους του ΟΓΑ που πάσχουν από σακχαρώδη διαβήτη θα γίνεται από τα συμβεβλημένα με τον ΟΓΑ φαρμακεία, με συνταγές του ενιαίου τύπου συνταγολογίου, θεωρημένες από τον ελεγκτή γιατρό του ΟΓΑ.
     Τα ανωτέρω είδη θα καταχωρούνται στην ίδια συνταγή με τα φάρμακα, από τους ιατρούς Κρατικών Θεραπευτηρίων, οι οποίοι συνταγογραφούν και την αντίστοιχη φαρμακευτική αγωγή.
     Επιπλέον, με γνωμάτευση των ανωτέρω γιατρών σχετικής με την πάθηση ειδικότητας, αντίγραφο της οποίας θα επισυνάπτεται στη συνταγή και θα ισχύει για ένα (1) έτος, οι γιατροί που έχουν δικαίωμα να συνταγογραφούν για τους ασφαλισμένους του ΟΓΑ (αγροτικοί γιατροί, κρατικοί γιατροί, γιατροί των Κέντρων Υγείας χωρίς ειδικότητα ή άλλων ειδικοτήτων, συμβεβλημένοι με τον ΟΓΑ ιδιώτες γιατροί, γιατροί των ΚΑΠΗ, των Δημοτικών Ιατρείων κλπ) θα μπορούν να συνταγογραφούν μαζί με τη φαρμακευτική αγωγή και τα αναλώσιμα του σακχαρώδη διαβήτη.
     Η προμήθεια των ανωτέρω ειδών γίνεται δωρεάν από τα συμβεβλημένα με τον ΟΓΑ φαρμακεία.
     Πρέπει να σημειωθεί ότι σύμφωνα με την ισχύουσα νομοθεσία του ΟΓΑ, η θεώρηση των παραστατικών από τον ελεγκτή γιατρό του ΟΓΑ ήταν απαραίτητη και με την προηγούμενη διαδικασία απόδοσης δαπάνης με την υποβολή τιμολογίων και αποτελεί προϋπόθεση για την απόδοση οποιασδήποτε δαπάνης υγείας προς τους ασφαλισμένους του ΟΓΑ.
     Η ανωτέρω διαδικασία καθιερώθηκε στα πλαίσια απλούστευσης των διαδικασιών απόδοσης των δαπανών υγείας και βελτίωσης του επιπέδου των υπηρεσιών, αλλά κυρίως με σκοπό να μην επιβαρύνονται οι ασφαλισμένοι που πάσχουν από σακχαρώδη διαβήτη με δαπάνες για την αγορά του υγειονομικού υλικού που χρειάζονται, τις οποίες ο ΟΓΑ, λόγω έλλειψης προσωπικού, απέδιδε με σημαντική καθυστέρηση.
     Η παραπάνω διαδικασία συμβάλει στην εξυπηρέτηση των ασφαλισμένων του ΟΓΑ, όπως προκύπτει κι από σχετικό έγγραφο της Πανελλήνιας Ομοσπονδίας Σωματείων Συλλόγων Ατόμων με σακχαρώδη διαβήτη προς τον ΟΓΑ, στο οποίο εκφράζεται ικανοποίηση της Ομοσπονδίας για τη σχετική απόφαση χορήγησης αναλωσίμων υλικών στους ασφαλισμένους του που πάσχουν από σακχαρώδη διαβήτη.
     Ο Υφυπουργός
     ΝΙΚ. ΑΓΓΕΛΟΠΟΥΛΟΣ»
      28. Στην με αριθμό 4982/10-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΤΚΕ/Φ2/25024/24-11-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ερώτησης, με αριθμό 4982/10-12-2004, που κατέθεσε στη Βουλή ο Βουλευτής κ. Αλέξανδρος Αλαβάνος, αναφορικά με τη συμμετοχή της Οικονομικής και Κοινωνικής Επιτροπής στη διαδικασία του κοινωνικού διαλόγου, στα πλαίσια της νομοθετικής διαδικασίας, σας γνωρίζουμε τα εξής:
     Η ερώτηση δεν είναι συγκεκριμένη ώστε να είναι σαφές σε ποια νομοσχέδια αναφέρεται που λόγω του περιεχομένου τους ενέπιπταν στην αρμοδιότητα της ΟΚΕ.
     Η Κυβέρνηση στο σύνολό της σέβεται απολύτως τα θεσμοθετημένα όργανα κοινωνικού διαλόγου στη χώρα μας, αναγνωρίζει τον ιδιαίτερο ρόλο της ΟΚΕ και στηρίζει εμπράκτως τη λειτουργία της.
     Έτσι κατά τη διαδικασία έκδοσης του ΠΔ 164/2004 «Ρυθμίσεις για τους εργαζομένους με συμβάσεις ορισμένου χρόνου στο δημόσιο τομέα» (ΦΕΚ 134/τ.Α΄/19-7-2004) αλλά και του νομοσχεδίου για τη μερική απασχόληση (ν.3250/2004) ζήτησε, ως όφειλε, λόγω του περιεχομένου τους τη Γνώμη της Οικονομικής και Κοινωνικής Επιτροπής.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
      29. Στις με αριθμό 4687/2-11-04 και 4816/4-11-04 ερωτήσεις των Βουλευτών κυρίων Αθανασίου Μωραΐτη και Ανδρέα Μακρυπίδη δόθηκε με το υπ’ αριθμ. 59625/23.11.04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των υπ’ αριθμ. 4687/2-11-2004 και 4816/4-11-2004 ερωτήσεων, που κατέθεσαν οι βουλευτές κυρίων Θ. Μωραΐτης και Α. Mακρυπίδης, αναφορικά με τη σίτιση των μαθητών του μουσικού σχολείου Αγρινίου, σας γνωρίζουμε, κατά λόγο αρμοδιότητάς μας, ότι για τη σίτιση των μαθητών των μουσικών σχολείων, ισχύουν τα οριζόμενα στην αριθμ. Γ2/3732/88 Κοινή Υπουργική Απόφαση, σύμφωνα με την οποία καθορίζεται η διαδικασία σίτισης των μαθητών αυτών, καθώς και ότι η σχετική δαπάνη βαρύνει τις πιστώσεις του Π/Υ της οικείας Νομαρχίας.
     Επισημαίνεται ότι το Υπουργείο Εσωτερικών, Δημόσιας Διοίκησης και Αποκέντρωσης κατανέμει τους Κεντρικούς Αυτοτελείς Πόρους στις Νομαρχιακές Αυτοδιοικήσεις και Διαμερίσματα της Χώρας αποκλειστικά και μόνο για τους σκοπούς που προσδιορίζονται επακριβώς από την κείμενη νομοθεσία (παρ. 2, άρθρο 2 του Ν. 2672/1998 και παρ. 5, άρθρο 30 του Ν. 2678/1999).
     Τονίζεται ιδιαιτέρως ότι το Υπουργείο Εσωτερικών, Δημόσιας Διοίκησης και Αποκέντρωσης δεν εμπλέκεται καθ' οιονδήποτε τρόπο στην διαδικασία εκτέλεσης του έργου της σίτισης των μαθητών των μουσικών σχολείων. Ωστόσο, κατόπιν εγγράφου-καταγγελίας του μουσικού σχολείου Αγρινίου που κοινοποιήθηκε πρόσφατα στο Υπουργείο μας, αποστείλαμε έγγραφο στη Νομαρχιακή Αυτοδιοίκηση Αιτ/νίας για τις δικές της κατά λόγο αρμοδιότητας ενέργειες προς διευθέτηση του όλου θέματος.
     Κατά τα λοιπά, αρμόδια να σας απαντήσουν είναι τα συνερωτώμενα Υπουργεία Υγείας και Κοινωνικής Αλληλεγγύης & Εθνικής Παιδείας και Θρησκευμάτων.
     Ο Υφυπουργός
     ΑΘ. ΝΑΚΟΣ»
      30. Στις με αριθμό 4612/1-11-04 και 4666/2-11-04 ερωτήσεις των Βουλευτών κυρίων Μανόλη Στρατάκη και Βασιλείου Κεγκέρογλου αντίστοιχα, δόθηκε με το υπ’ αριθμ. 469,486/24-11-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Παρακαλούμε να πληροφορήσετε τους κυρίους Βουλευτές ότι για τον κόμβο Παλαιοκάστρου του ΒΟΑΚ υπάρχουν εγκεκριμένες μελέτες, το έργο είναι ώριμο για δημοπράτηση και ήδη έχει προταθεί για ένταξη από την ΕΥΔΕ/ΒΟΑΚ στο πρόγραμμα του ΠΕΠ Κρήτης στα πλαίσια της αναθεώρησής του.
     Ο Υπουργός
     Γ. ΣΟΥΦΛΙΑΣ»
     31. Στην με αριθμό 4751/3-11-04 ερώτηση της Βουλευτού κ. Ασημίνας Ξηροτύρη -Αικατερινάρη δόθηκε με το υπ’ αριθμ. 864/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηροτύρη - Αικατερινάρη για τα θέματα της αρμοδιότητάς μας, σας πληροφορούμε τα εξής:
      Στη χώρα σήμερα λειτουργούν 83 σφαγεία σύμφωνα με την Κοινοτική και Εθνική. νομοθεσία και διαθέτουν τον κωδικό αναγνώρισης με το Λατινικό γράμμα S.
      Τα εν λόγω σφαγεία, τα οποία πληρούν τους αυστηρούς όρους της κοινοτικής νομοθεσίας, έχουν το δικαίωμα εξαγωγή; των προϊόντων τους (κρέατα) στην Ευρωπαϊκή Ένωση και σε τρίτες χώρες.
      Επίσης, λειτουργούν 103 δημοτικά σφαγεία, σύμφωνα με τις νόμιμες παρεκκλίσεις και διαθέτουν τα προϊόντα τους σε όλη την Ελληνική Επικράτεια.
      Από πλευράς του Υπουργείου Αγροτικής Ανάπτυξη; και Τροφίμων και των Κεντρικών Υπηρεσιών Kτηνιατρικής, γίνονται προσπάθειες συνεχούς αναβάθμισης της σφαγειοτεχνικής υποδομής της χώρας, με τη διάθεση χρημάτων από εθνικούς και κοινοτικούς πόρους.
      Αποτελεί πλέον πραγματικότητα η βελτίωση των εγκαταστάσεων (σφαγείων - τεμαχιστηρίων), γεγονός που διαπιστώθηκε κατά τους κοινοτικούς ελέγχους για τα σφαγεία με κωδικό αναγνώρισης. Δεν παύουν ωστόσο να παρατηρούνται ελλείψείς, κυρίως στα Δημοτικά σφαγεία, όπου από πλευράς Κτηνιατρικών Υπηρεσιών καταβάλλεται συνεχής προσπάθεια για τη σταδιακή αντικατάσταση των παλαιών εγκαταστάσεων με νέες σύγχρονες εγκαταστάσεις, οι οποίες θα λειτουργούν σύμφωνα με τους κανόνες υγιεινής.
      Η Γενική Διεύθυνση Κτηνιατρικής έχει καταρτίσει ένα πρόγραμμα δράσης με συγκεκριμένο χρονοδιάγραμμα, το οποίο έχει γίνει αποδεκτό από τους κοινοτικούς εμπειρογνώμονες, για την προστασία του ζωικού κεφαλαίου, την ορθή μεταχείριση των ζώων και του ελέγχου του κρέατος, ώστε να διασφαλίζεται η υγεία του καταναλωτή.
      Με τη Διυπουργική Απόφαση αρ. 393393/5188/29-8-2001 καθορίστηκε η διαδικασία επενδυτικών σχεδίων μεταποίησης και εμπορίας γεωργικών προϊόντων σε προγράμματα ενίσχυσης, μέχρι το έτος 2006, μέσω του Γ΄ Κ.Π.Σ. Στα εν λόγω προγράμματα προβλέπεται η ενίσχυση για ίδρυση σφαγείων ή και για εκσυγχρονισμό των παλαιών σε ποσοστό 50%.
      Σημειώνεται ότι στα πλαίσια του 3ου Κ.Π.Σ. Μέτρο 2.1, στην 1η και 2η Υποβολή επενδυτικών σχεδίων υποβλήθηκαν 68 αιτήματα για ίδρυση - εκσυγχρονισμό- μετεγκατάσταση σφαγείων, εκ των οποίων τα 52 εγκρίθηκαν από τη Γνωμοδοτική Επιτροπή, το 1 αποσύρθηκε μετά από αίτηση του φορέα και 15 απορρίφθηκαν από τη Γνωμοδοτική Επιτροπή. Και αυτή τη φορά αντιμετωπίστηκε θετικά ο εκσυγχρονισμός των σφαγείων με εξοπλισμό που να καλύπτει τις απαιτήσεις που προέκυψαν τα τελευταία χρόνια για Δημόσια Υγεία, μέσω της καλής διαβίωσης των ζώων και της προστασίας του περιβάλλοντος.
      Επίσης με χρηματοδότηση από το 2ο Κ.Π.Σ., εκσυγχρονίστηκε ένας μεγάλος αριθμός παλαιών σφαγείων, ενώ παράλληλα δόθηκε η δυνατότητα ίδρυσης νέων μονάδων, κυρίως από ιδιωτικούς φορείς, σε αντικατάσταση παλιών Δημοτικών - Κοινοτικών σφαγείων που είχαν εγκαταλειφθεί η οδηγούνταν σε εγκατάλειψη.
      Η χρηματοδότηση της υλοποίησης των παραπάνω δράσεων (εκσυγχρονισμός - ιδρύσεις) απέβλεπε στην προστασία της Δημόσιας Υγείας, του καταναλωτή και του περιβάλλοντος και στην εξασφάλιση ανταγωνιστικών συνθηκών στην παροχή υπηρεσιών προς τους κτηνοτρόφους αγρότες παραγωγούς.
      Λαμβάνοντας υπόψη τις επενδύσεις που έχουν πραγματοποιηθεί στα πλαίσια του 2ου Κ.Π.Σ, καθώς και αυτές που έχουν λάβει οριστική έγκριση στα πλαίσια του 3ου Κ.Π.Σ., η συνολική σύγχρονη σφαγειοτεχνική υποδομή της χώρας καλύπτει σχεδόν πλήρως τις ανάγκες της χώρας.
      Όμως λόγω της φύσης και του αναγλύφου του εδάφους της χώρας μας (νησιά - ορεινοί όγκοι), είναι δυνατή η ίδρυση νέων μονάδων σφαγής ή ο εκσυγχρονισμός υφιστάμενων, που θα καλύπτουν τις ανάγκες τέτοιων περιοχών, οι οποίες δεν μπορούν να εξυπηρετηθούν από τις ήδη υπάρχουσες εγκαταστάσεις.
      Για τα υπόλοιπα θέματα διαβιβάζεται το με αριθμ. πρωτ. 4190/2411-2004 έγγραφο του Ειδικού Γραμματέα του Γ΄ ΚΠΣ, που απαντάει 
      Ο Υφυπουργός
      Α. ΚΟΝΤΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     32. Στην με αριθμό 4901/8-11-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 881/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Α. Ξηρoτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      1. Η χώρα μας, όπως και όλα τα Κράτη μέλη της Ευρωπαϊκής Ένωσης, είναι συνδεδεμένη με το σύστημα έγκαιρης προειδοποίησης, το οποίο διαχειρίζεται η Ευρωπαϊκή Επιτροπή. Μέσω του συστήματος αυτού ενημερώνεται και ενημερώνει για κάθε άμεσο ή έμμεσο σοβαρό κίνδυνο που προέρχεται από τα τρόφιμα ή τις ζωοτροφές.
      2. Για την περίπτωση της παρουσίας αυξημένου επιπέδου διοξίνη ς στο αγελαδινό γάλα στην Ολλανδία, λόγω της ρύπανση; ζωοτροφών από τη χρησιμοποιηθείσα καολινιτική άργιλο ως τεχνολογικό βοήθημα, το Υπ. Αγροτικής Ανάπτυξης και Τροφίμων ενημερώνεται συνεχώς για τη φύση και την έκταση της ρύπανσης των ζωοτροφών τόσο από την Επιτροπή όσο και από τις αρμόδιες αρχές των κρατών μελών που αφορά η ρύπανση.
      Σύμφωνα με τα στοιχεία που έχουν σταλεί μέσω του προαναφερθέντος συστήματος επικοινωνίας, η Ελλάδα δεν βρίσκεται μεταξύ των χωρών στις οποίες έχουν αποσταλεί ρυπανθέντα υποπροϊόντα πατάτας (Ολλανδία- Βέλγιο - Γερμανία) ούτε και στις χώρες στις οποίες έχει αποσταλεί. καολινιτική άργιλος ( Βέλγιο - Γαλλία - Ολλανδία -Γερμανία).
      3. Τα μέχρι τώρα στοιχεία από τους διενεργηθέντες ελέγχους που πραγματοποιούν οι επόπτες κυκλοφορίας ζωοτροφών, είναι αρνητικά όσον αφορά τις εισαγωγές τέτοιων προϊόντων.
      Ο Υφυπουργός
      Α. ΚΟΝΤΟΣ»
      33. Στην με αριθμό 5662/1-12-2004 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1101561/2531/Α0012/16-12-2004 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στο με αριθμό 5662/1-12-04 έγγραφό σας, με το οποίο διαβιβάστηκε στη Δ/νση μας η 5662/1-12-04 ερώτηση που κατέθεσε στη Βουλή ο Βουλευτής κ. Ματζαπετάκης, αναφορά με το παραπάνω θέμα, σας πληροφορούμε τα εξής:
      1. Με τις διατάξεις του νόμου «Φορολογία Εισοδήματος Φυσικών και Νομικών Προσώπων, Φορολογικοί Έλεγχοι και άλλες Διατάξεις» που ψηφίστηκε πρόσφατα από τη Βουλή, προβλέπονται φορολογικές ρυθμίσεις στα πλαίσια των δημοσιονομικών δυνατοτήτων που αποβλέπουν στη δικαιότερη κατανομή των φορολογικών βαρών και επέρχεται ενίσχυση του εισοδήματος ευαίσθητων κοινωνικών ομάδων, όπως μισθωτών, συνταξιούχων, πολυτέκνων κτλ.
      2. Ειδικότερα από 01-01-2005 προβλέπεται:
      α) Αύξηση του αφορολόγητου ορίου της φορολογικής κλίμακας για μισθωτούς και συνταξιούχους από 10.000 ευρώ σε 11.000 ευρώ και για τους ελεύθερους επαγγελματίες από 8.400 ευρώ σε 9.500 ευρώ.
      β) Αύξηση του ποσοστού μείωσης από 15% σε 20% των ιατρικών δαπανών, της δαπάνης για ενοίκιο κύριας κατοικίας του φορολογούμενου και της κατοικίας των παιδιών που σπουδάζουν, της δαπάνης για παράδοση κατ’ οίκον μαθημάτων φροντιστηρίων, καθώς και των τόκων δανείων για απόκτηση πρώτης κατοικίας για δάνεια που έχουν συναφθεί από 1-1-2003 και μετά.
      γ) Παράταση κατά δυο έτη του χρονικού διαστήματος που τα τέκνα θεωρούνται προστατευόμενα μέλη του φορολογούμενου, εφόσον αυτά είναι άνεργα και εγγεγραμμένα στα μητρώα ανέργων του ΟΑΕΔ.
      δ) Αύξηση της μείωσης του φόρου από 30 ευρώ και 60 ευρώ για κάθε τέκνο του φορολογούμενου, προκειμένου για μισθωτούς και συνταξιούχους που κατοικούν σε παραμεθόριες περιοχές.
      3. Τροποποίηση των παραπάνω διατάξεων με σκοπό επί πλέον φορολογικές απαλλαγές των πολύτεκνων οικογενειών με 4 ή 5 παιδιά για δημοσιονομικούς λόγους δεν αντιμετωπίζεται επί του παρόντος.
      Ο Υφυπουργός
      Α. ΡΕΓΚΟΥΖΑΣ»
     34. Στην με αριθμό 5796/6-12-04 ερώτηση των Βουλευτών κυρίων Έκτορα Νασιώκα, Βασιλείου Έξαρχο και Φώτη Χατζημιχάλη, δόθηκε με το υπ’ αριθμ. 14005/ΙΗ/31-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5796/6-12-2004 την οποία κατέθεσαν οι Βουλευτές κύριοι Έκτορας Νασιώκας, Βασίλης Έξαρχος και Φώτης Χατζημιχάλης σχετικά με την ίδρυση στο Πανεπιστήμιο Θεσσαλίας Τμήματος Βιοϊατρικής Τεχνολογίας, με έδρα την πόλη της Λάρισας, σας γνωρίζουμε τα εξής:
      Η διαδικασία ίδρυσης νέων Τμημάτων Α.Ε.Ι. ορίζεται στην παρ. 6 του αρ. 6 του Ν.1268/1982 «Για τη δομή και λειτουργία των Ανωτάτων Εκπαιδευτικών Ιδρυμάτων» (Α΄ 87) όπως έχει τροποποιηθεί και ισχύει, η οποία έχει ως εξής:
      «Με προεδρικό διάταγμα που εκδίδεται με πρόταση των Υπουργών Εθνικής Παιδείας και Θρησκευμάτων, Οικονομικών και Εσωτερικών Δημόσιας Διοίκησης και Αποκέντρωσης, ύστερα από γνώμη της Συγκλήτου του οικείου Α.Ε.Ι. και του Σ.Α.Π. μπορεί να ιδρύονται να καταργούνται, να συγχωνεύονται, να κατατέμνονται να αλλάζουν γνωστικό αντικείμενο ή να μετονομάζονται ΑΕ.Ι. Σχολές ή Τμήματα ... ».
      Προκειμένου για το Τμήμα Βιοϊατρικής Τεχνολογίας του Πανεπιστημίου Θεσσαλίας η αρμόδια υπηρεσία του ΥΠ.Ε.Π.Θ. συνέταξε το σχετικό σχέδιο Προεδρικού Διατάγματος, το οποίο και έθεσε υπόψη του Πανεπιστημίου Θεσσαλίας με σχετικό έγγραφό της, προκειμένου η Σύγκλητος του Ιδρύματος να εκφράσει τη γνώμη της επ’ αυτού.
      Ωστόσο, η ίδρυση του Τμήματος δεν προχώρησε για το λόγο ότι η Σύγκλητος, εξέφρασε ομόφωνα αρνητική γνώμη επί του θέματος αυτού, με την αιτιολογία ότι χρειάζεται η εξασφάλιση των απαραίτητων εγκαταστάσεων, η έγκυρη προκήρυξη νέων θέσεων μελών Δ. Ε. Π. και η χρηματοδότηση του Τμήματος τουλάχιστον δύο χρόνια πριν από την έναρξη της λειτουργίας του.
      Ως εκ τούτου το ΥΠ.Ε.Π.Θ. προκειμένου να προωθήσει την ίδρυση στο Πανεπιστήμιο Θεσσαλίας του Τμήματος Βιοϊατρικής Τεχνολογίας -αλλά και οποιουδήποτε άλλου Τμήματος- θα αναμένει, όπως ορίζουν οι κείμενες διατάξεις για την ίδρυση Πανεπιστημιακών Τμημάτων, τη διατύπωση από τη Σύγκλητο του εν λόγω ιδρύματος σχετικού και τεκμηριωμένου αιτήματος.
      Όσον αφορά στη λειτουργία Προγράμματος Μεταπτυχιακών Σπουδών με τίτλο «Βιοϊατρική Τεχνολογία» σας γνωρίζουμε ότι δεν εγκρίθηκε για την τρέχουσα ακαδημαϊκή χρονιά, λόγω υψηλού δημοσιονομικού κόστους.
      Επιπροσθέτως σας πληροφορούμε ότι η πρόταση του Μεταπτυχιακού Προγράμματος, κατατέθηκε στην αρμόδια υπηρεσία του ΥΠ.Ε.Π.Θ. τον lούλιο του 2004 (αριθμ. πρωτ. 70050/Β7/22-7-2004), γεγονός που δεν επέτρεπε τη χρηματοδότησή του από τον τακτικό προϋπολογισμό του Υπουργείου, η οποία είχε ήδη πραγματοποιηθεί (αριθ. πρωτ. Απόφασης Φ.15/23414/IΒ/4-3-2004) και η οποία ανέρχεται στο ποσό των 23.000 ευρώ, ανά πρόγραμμα.
      Το πρόγραμμα Δημοσίων Επενδύσεων του ΥΠ.Ε.Π.Θ. μπορεί να καλύψει μέρος του κόστους εξοπλισμού των Πανεπιστημίων, υπό ορισμένες προϋποθέσεις, σε καμιά όμως περίπτωση δεν καλύπτει αποκλειστικά το κόστος λειτουργίας ή υλικοτεχνικής υποδομής ενός Μεταπτυχιακού Προγράμματος.
      Σε περίπτωση της όποιας ενίσχυσης υλικοτεχνικής υποδομής μέσω των Δημοσίων Επενδύσεων, που είναι αρμοδιότητα των Υπουργείων Παιδείας και Οικονομικών, η σχετική πρόταση του Πανεπιστημίου πρέπει να υποβληθεί στην ανωτέρω υπηρεσία μέχρι το Μάρτιο του έτους 2005, δεδομένου ότι έχει λήξει το τρέχον οικονομικό έτος.
      Το ΕΠΕΑΕΚ κατά τη διετία 2004-2006 δεν ενέκρινε δαπάνες εξοπλισμού των Μεταπτυχιακών Προγραμμάτων, το δε ύψος της χρηματοδότησης για την τρέχουσα διετία ανήλθε σε 70.000 ευρώ ανά πρόγραμμα.
      Σχετικά με τις θέσεις Δ.Ε.Π. στην Ιατρική Σχολή του Πανεπιστημίου Θεσσαλίας, σας γνωρίζουμε ότι στο πλαίσιο του τελευταίου προγραμματισμού 2004-2005, ο οποίος έγινε με βάση τον αλγόριθμο του ενιαίου συστήματος κριτηρίων που ισχύει, δεν εγκρίθηκε καμία θέση Δ.Ε.Π. σε κανένα από τα Τμήματα Ιατρικής όλων των Πανεπιστημίων της χώρας.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     35. Στην με αριθμό 5797/6-12-04 ερώτηση του Βουλευτή κ. Παναγιώτου Σγουρίδη δόθηκε με το υπ’ αριθμ. 140006/ΙΗ/30-12-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5797/6.12.04, την οποία κατέθεσε ο Βουλευτής κ. Σγουρίδης Παναγιώτης, σας γνωρίζουμε τα ακόλουθα:'
      Α. Σύμφωνα με τις διατάξεις του άρθρου 138 του ν. 2725/99 στον πίνακα 16μηνητών εντάχθηκαν όσοι εκπαιδευτικοί ήταν εγγεγραμμένοι στην επετηρίδα μέχρι τις 31.12.1997 και είχαν υπηρετήσει ως προσωρινοί αναπληρωτές ή ωρομίσθιοι στα δημόσια σχολεία πρωτοβάθμιας και Δευτεροβάθμιας Εκπαίδευσης καθώς και όσοι είχαν υπηρετήσει με την ίδια ιδιότητα σε Τάξεις Αθλητικής Διευκόλυνσης (Τ.Α.Δ), εφόσον είχαν συμπληρώσει προϋπηρεσία δεκαέξι μηνών μέχρι την 30.6.1998 με πλήρες εβδομαδιαίο ωράριο διδασκαλίας ή με μειωμένο ωράριο με αναγωγή στο υποχρεωτικό εβδομαδιαίο ωράριο διδασκαλίας.
      Οι εκπαιδευτικοί που εντάχθηκαν στον προαναφερόμενο πίνακα σύμφωνα με τις διατάξεις των νόμων 3027/02 και 3255/04 διορίστηκαν σε κενές και συνιστώμενες θέσεις της Α/θμιας και της Β/θμιας Εκπαίδευσης μέχρι και το σχολικό έτος 2004-05.
      Η προϋπηρεσία των εκπαιδευτικών που υπηρέτησαν στα ΤΕΕ του ΟΑΕΔ σύμφωνα με τις προαναφερόμενες διατάξεις του ν. 2725/99 δεν μπορούσε να ληφθεί υπόψη για την ένταξή τους στον πίνακα του 16μηνου.
      Β. Σύμφωνα με τις διατάξεις του άρθρου 6 παρ. 4 όσοι από τους αναπληρωτές του ενιαίόυ πίνακα συμπλήρωσαν- κατά τις κείμενες διατάξεις την 30.6.2004 προϋπηρεσία αναπληρωτή ή ωρομίσθιου εκπαιδευτικού 30 μηνών διορίζονται το αργότερο μέχρι και το σχολικό έτος 2007-08 με σειρά που εξαρτάται από την προσφερθείσα συνολική προϋπηρεσία την 30.6.04. Ωστόσο σύμφωνα με τις διατάξεις του άρθρου 6 παρ.34 του ν. 3027/02 η προϋπηρεσία εκπαιδευτικών στα ΤΕΕ του ΟΑΕΔ δε λαμβάνεται υπόψη για την εγγραφή τους στον ενιαίο πίνακα αναπληρωτών και ως εκ τούτου όσοι εκπαιδευτικοί έχουν προϋπηρεσία στα ΤΕΕ του ΟΑΕΔ δεν μπoρoύν να υπαχθούν στις προαναφερόμενες διατάξεις που αφορούν το 30μηνο.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 880/18-4-2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Δημόσιας Τάξης, σχετικά με την επαναφορά στην ενεργό υπηρεσία παραιτηθέντος από το Πυροσβεστικό Σώμα κλπ..
      Η επίκαιρη ερώτηση του κ. Καραμπίνα έχει ως εξής:
      «Κατά την περίοδο της διακυβέρνησης της χώρας από το ΠΑΣΟΚ 1993-2004 διαμορφώθηκαν πολιτικές διώξεων. Μεταξύ των πρακτικών που ακολουθήθηκαν είναι και οι μεταθέσεις των ιδεολογικά αντίθετων στο κυβερνών κόμμα. 
      Χαρακτηριστική περίπτωση είναι η παραίτηση από το Σώμα της Πυροσβεστικής Υπηρεσίας του πυροσβέστη (ΑΜ. 9248) Σιαφάκα Βασιλείου του Κωνσταντίνου τον Ιανουάριο του 1994. Με αίτησή του (3-3-1994) προς την τότε ηγεσία του Πυροσβεστικού Σώματος δηλώνει με σαφήνεια ότι παραιτείται από το Σώμα, γιατί τον μεταθέτουν Ιανουάριο μήνα, με μικρά παιδιά, από την Π.Υ. Φιλιππιάδος στην Υποδιοίκηση Π.Υ. Αθήνας. Αυτό έγινε γιατί, ως ιδιώτης, ήταν ενεργό μέλος της ΟΝΝΕΔ Άρτας. 
      Η Κυβέρνηση της Νέας Δημοκρατίας δεν μπορεί παρά να επιτελέσει το ηθικό της χρέος και να επαναφέρει στις τάξεις του Πυροσβεστικού Σώματος τον αναγκασθέντα σε παραίτηση πυροσβέστη, για λόγους πολιτικούς, καθώς και να δικαιώσει παρόμοιες περιπτώσεις. 
      Ερωτάται ο κύριος Υπουργός, εάν προτίθεται να εφαρμόσει τις υφιστάμενες διατάξεις για την επαναφορά των διωχθέντων από τις κυβερνήσεις του ΠΑΣΟΚ ή να φέρει για ψήφιση στη Βουλή σχετική διάταξη νόμου, που να δίνει λύση στο πρόβλημα των συμπολιτών μας, που λόγω του αναφαίρετου δικαιώματός τους να πιστεύουν στις όποιες αρχές, αξίες και ιδανικά που τους εκφράζουν, αυτό να είναι λόγος να χάνει κάποιος και τη δουλειά του».
      Θα απαντήσει ο Υφυπουργός Δημόσιας Τάξης κ. Μαρκογιαννάκης. 
      Ορίστε, κύριε Υπουργέ, έχετε το λόγο.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, είναι αλήθεια πως, μετά τις εκλογές του 1993 όπως είχε γίνει και μετά τις εκλογές του 1981, είχαμε ένα απίστευτο κύμα διώξεων μη ημετέρων ή εκείνων που εικάζεται πως δεν ήταν ημέτεροι με αποτέλεσμα πραγματικά πάρα πολλοί πολίτες, υπάλληλοι στον ευρύτερο δημόσιο τομέα να υποστούν ζημιά και πολλές φορές ανεπανόρθωτη. Η προσφιλής μέθοδος ήταν συνήθως η μετάθεση για υπηρεσιακές ανάγκες. Βλέπαμε και στο Υπουργείο Δημόσιας Τάξης ήδη υπάρχουν αιτήματα και παράπονα αστυνομικών και πυροσβεστών, που για υπηρεσιακούς λόγους μέσα στο καταχείμωνο, άνθρωποι οικογενειάρχες, υφίσταντο μεταθέσεις από το ένα άκρο της Ελλάδος στο άλλο και αυτό είχε ως αποτέλεσμα κάποιοι να μην αντέξουν. Κάποιοι άντεξαν. Κάποιοι άλλοι, δυστυχώς, δεν άντεξαν και υπέβαλαν την παραίτησή τους. Μάλιστα στις περισσότερες των περιπτώσεων στην αίτηση υποβολής της παραίτησης αναγράφεται και ο λόγος για τον οποίο εξαναγκάζονται σε παραίτηση.
     Όπως είπα προηγουμένως, ο αμαρτωλός μανδύας των υπηρεσιακών αναγκών κάλυπτε όλα αυτά τα ανοσιουργήματα. Μια τέτοια χαρακτηριστική περίπτωση, αγαπητέ συνάδελφε, είναι και η περίπτωση του πυροσβέστη Σαφιάκα, ο οποίος λίγους μήνες μετά τις εκλογές του 1993 και συγκεκριμένα το Μάρτιο του 1994 οικογενειάρχης άνθρωπος, με μικρά παιδιά, με εργαζόμενη σύζυγο παίρνει μετάθεση για την Αθήνα. Παρά τις προσπάθειες και τις παραστάσεις που έκανε να μην πραγματοποιηθεί αυτή η μετάθεση, δεν πέτυχε τίποτα. Έτσι αναγκάζεται να υποβάλει παραίτηση. Και εδώ είναι το εντυπωσιακό. Βλέπουμε -ας μου επιτραπεί η λέξη- την πρεμούρα της διοίκησης να τον θέσει εκτός Σώματος. Ο άνθρωπος υποβάλλει την παραίτησή του στις 3 Μαρτίου και λέει «εξαναγκάζομαι σε παραίτηση». Μέσα σε οκτώ μέρες έκανε τον κύκλο που πρέπει να κάνει ένα τέτοιο έγγραφο, γίνεται αποδεκτή η παραίτηση στις 11 Μαρτίου και την ίδια μέρα περνάει και στο ΦΕΚ. Απίστευτα και πρωτοφανή πράγματα, που δεν έχουν θέση σε μια πολιτισμένη χώρα. 
     Αυτή η τακτική, και ιδίως αυτή η συγκεκριμένη περίπτωση, θα μπορούσε να αποτελέσει την καλύτερη απάντηση σε όσους από το ΠΑΣΟΚ σήμερα τολμάνε να μιλούν ή να ψελλίζουν για το ότι η Νέα Δημοκρατία επιχειρεί να στήσει κομματικό κράτος ή ότι προστατεύει τα δικά της παιδιά. Η παροιμία «στου κρεμασμένου το σπίτι δεν μιλάνε για σχοινί» πιστεύω ότι αρμόζει στη συγκεκριμένη περίπτωση. 
     Αγαπητέ συνάδελφε, το θέμα του συγκεκριμένου πυροσβέστη είναι ένα θέμα το οποίο απασχολεί και εκατοντάδες άλλους αστυνομικούς και πυροσβέστες. Είναι χαρακτηριστικό ότι ευθύς μετά τις εκλογές του 1993 από τον Ιανουάριο μέχρι το Σεπτέμβριο του 1993 μετεκινήθησαν -και ήταν και περίοδος μεταθέσεων- εννιακόσιοι είκοσι αστυνομικοί και από το Σεπτέμβριο του 1993 μέχρι το Δεκέμβριο -σε περίοδο μη μεταθέσεων- είχαμε τριπλάσιες μεταθέσεις. 
    Αφού, λοιπόν, πάντα μη «ημέτερο» τον εκτόπισαν κυριολεκτικά και ικανοποίησαν τα αιτήματα όλων των «ημετέρων», στη συνέχεια ήλθε η κυβέρνηση του ΠΑΣΟΚ, η οποία καθιέρωσε το αντικειμενικό σύστημα με μοριοδότηση μεταθέσεων, που σημαίνει ότι εσείς που εκτοπιστήκατε καλά είστε εκεί που είστε, οι «ημέτεροι» που βολευτήκανε καλά είναι εδώ που είναι και όταν στο μέλλον έρθει το πλήρωμα του χρόνου, που κι εσείς θα αποκτήσετε τα μόρια, θα μπορείτε να μετακινηθείτε. 
    Είναι, λοιπόν, μία από τις εκατοντάδες, αν όχι τις χιλιάδες, των περιπτώσεων ανθρώπων, οι οποίοι υπέστησαν τα πάνδεινα εξαιτίας του πιθανολογούμενου φρονήματός τους.
    Δυστυχώς, όμως, οφείλω να σας πω ότι το υφιστάμενο νομοθετικό πλαίσιο, ως έχει αυτήν τη στιγμή, δεν επιτρέπει να επιληφθεί ούτε η πολιτική ηγεσία του Υπουργείου Δημόσιας Τάξης ούτε η φυσική ηγεσία του Πυροσβεστικού Σώματος για να αναθεωρήσει και να δει πώς θα μπορέσει να αποκατασταθεί αυτός ο άνθρωπος, όπως και τόσοι άλλοι, όπως είπα προηγουμένως.
    Είναι πολλές οι περιπτώσεις, είναι πολλά τα αιτήματα. Χρειάζεται προφανώς, για να γίνει κάτι τέτοιο, νομοθετική ρύθμιση, όπως το ΠΑΣΟΚ είχε κάνει και το 1983 και το 1994, όπου τότε δίκαιοι και άδικοι επανήλθαν και μάλιστα άνθρωποι, οι οποίοι είχαν τιμωρηθεί για βαρύτατα πειθαρχικά αδικήματα. Ας μη γυρνάμε, όμως, στο παρελθόν. Προς το παρόν τέτοια γενική νομοθετική ρύθμιση δεν υφίσταται.
    ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Καραμπίνας έχει το λόγο.
    ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Υπουργέ, μονολεκτικά δεν με ικανοποιήσατε. Θα πω, όμως, και κάποια άλλα πράγματα παρακάτω σχετικά με αυτό.
    Θα ήθελα, όμως, να πω στους συναδέλφους το εξής: Θα άκουσαν και αυτοί χθες το βράδυ τον Αρχηγό της Αξιωματικής Αντιπολίτευσης, τον κ. Παπανδρέου, να καταγγέλλει την Κυβέρνηση της Νέας Δημοκρατίας ότι προσπαθεί να εγκαθιδρύσει κομματικό κράτος της Δεξιάς και ότι διώκει πολιτικούς αντιπάλους. Και ειλικρινώς σας μιλάω, ευτυχώς, που είναι τα μαλλιά μου στη θέση τους και δεν τα έχασα από αυτά που άκουγα.
    Το 1981 γνωρίζετε πολύ καλά τι έγινε κατά τη διάρκεια της διακυβέρνησης της χώρας από το ΠΑΣΟΚ. Διώξεις, μεταθέσεις, απολύσεις πολιτικών αντιπάλων, αναξιοκρατία. Γέμισαν το δημόσιο με χιλιάδες προσλήψεις από τις πόρτες, τα παράθυρα, τα υπόγεια. Κομματικός στρατός είχε καταλάβει ολόκληρο το δημόσιο τομέα. Το ίδιο έκαναν και το 1993. 
    Έρχεται η Νέα Δημοκρατία –τι γίνεται κάθε φορά- στη διακυβέρνηση, προσπαθούμε να νοικοκυρέψουμε τα πράγματα, τακτοποιούμε τις εκκρεμότητές τους αποκαθιστώντας και όσους δεν είχαν προλάβει να τακτοποιήσουν στο δημόσιο, εφαρμόζουμε την αξιοκρατία και το κράτος να υπηρετεί τους πολίτες. Έχουμε ακόμα στελέχη του πρώην κυβερνώντος κόμματος σε κυβερνητικές θέσεις και τα ακούμε και από πάνω.
    Κύριε Υπουργέ, ας το προσωποποιήσουμε το θέμα. 
    Θέλω να ρωτήσω τον κ. Παπανδρέου, για να δούμε ποια ήταν η δημοκρατική τους ευαισθησία και να κρίνετε όλοι εσείς την παραίτηση του πυροσβέστη το 1993, του κ. Σιαφάκα, παραίτηση από τις τάξεις του Πυροσβεστικού Σώματος για πολιτικούς λόγους, το εξής: Ποια ήταν η πολιτική σας, η δημοκρατική σας ευαισθησία, κύριοι του ΠΑΣΟΚ, -του Υπουργού Δημόσιας Τάξης, της πολιτικής ηγεσίας, του Αρχηγού του Πυροσβεστικού Σώματος- όταν λάβατε αυτήν την παραίτηση που ανέφερε «παραιτούμαι, γιατί με κυνηγάτε για πολιτικούς λόγους, γιατί ήμουν μέλος της ΟΝΝΕΔ Άρτας και με μεταθέτετε Γενάρη μήνα ενώ έχω οικογένεια και παιδιά και άρρωστους γονείς»;
    Έχασε τη δουλειά του ο κύριος αυτός, κύριε Υπουργέ και η Νέα Δημοκρατία έχει ένα ηθικό χρέος: Να τον επαναφέρει δικαιώνοντάς τον. Δεν ζητάμε να βρούμε δουλειά στα δικά μας παιδιά. Ζητάμε την αποκατάσταση μιας αδικίας. Και οφείλουμε σαν Κυβέρνηση –διότι εγώ θεωρώ ότι η πολιτική είναι συνυφασμένη με την ηθική- να πράξουμε αυτό το χρέος. Νόμοι υπάρχουν. Μπορείτε να ερευνήσετε εάν μπορούν να εφαρμοστούν οι ισχύουσες διατάξεις ή εν πάση περιπτώσει να έρθει νομοθετική ρύθμιση στη Βουλή και να δικαιωθεί ο συγκεκριμένος πυροσβέστης, που έχασε τη δουλειά του και σήμερα είναι άνεργος και έχει μικρά παιδιά. Αυτή είναι η θέση η δική μου.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο για να δευτερολογήσει.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αγαπητέ συνάδελφε, εγώ δεν λέω ότι δεν έχετε απόλυτο δίκιο, όπως και όλοι εκείνοι που με κάθε τρόπο διώχθηκαν κατά την τελευταία οκταετία. Είχαμε και την προηγούμενη, αλλά θα σταθώ στην τελευταία.
      Δεν ήταν μόνο οι μεταθέσεις, θα ήθελα να σας πω. Έχω εδώ περιπτώσεις όπου έχουν κάνει αιτήματα και ζητούν αποκατάσταση άνθρωποι, οι οποίοι εξαναγκάστηκαν με άλλους τρόπους σε παραίτηση. Παραδείγματος χάρη, στο Πυροσβεστικό Σώμα, μια που μιλάμε για πυροσβέστες αυτήν τη στιγμή, έχω αρκετές περιπτώσεις όπου τότε η φυσική ηγεσία, απευθυνόμενη σε αξιωματικούς σχετικά χαμηλόβαθμους ή μεσαίου βαθμού, τους έλεγε: «Ή θα υποβάλεις την παραίτησή σου ή θα σε αποστρατεύσω στις ερχόμενες κρίσεις με το βαθμό τον οποίο κατέχεις». Το άκρον άωτον της αναλγησίας! Όπως ανάλγητη ήταν η συμπεριφορά και στη συγκεκριμένη περίπτωση, την οποία συζητάμε σήμερα.
      Το Υπουργείο Δημόσιας Τάξης το απασχολεί αυτήν τη στιγμή το συγκεκριμένο πρόβλημα, το απασχολούν οι δεκάδες, αν όχι οι εκατοντάδες, των αιτημάτων που βλέπουμε από τα συνημμένα έγγραφα στις αιτήσεις, ότι πράγματι είχαν μία απίστευτη δίωξη για καθαρά πολιτικούς λόγους. Μας απασχολεί, λοιπόν, το θέμα ως Υπουργείο. Είναι όμως θέμα γενικότερης κυβερνητικής πολιτικής. Και όταν και αν θα ληφθούν οι σχετικές αποφάσεις, θα το μάθουμε. Προς το παρόν σας λέω ότι το υφιστάμενο νομοθετικό πλαίσιο δεν μας επιτρέπει σε καμία περίπτωση, είτε μεμονωμένα είτε γενικά, να αντιμετωπίσουμε τις περιπτώσεις αυτές.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα εννέα μαθητές και μαθήτριες και τέσσερις συνοδοί-δάσκαλοι από το Δημοτικό Σχολείο Γενναδίου Σχολής.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Εισερχόμεθα στη συζήτηση της δεύτερης της με αριθμό 877/18-4-2005 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς την Υπουργό Εθνικής Παιδείας και Θρησκευμάτων, σχετικά με την ίδρυση 4ου Τμήματος στην Πανεπιστημιακή Σχολή Αγρινίου.
      Η επίκαιρη ερώτηση του κ. Μακρυπίδη έχει ως εξής: 
      «Εκτεθειμένη είναι η πολιτική ηγεσία του Υπουργείου Εθνικής Παιδείας και Θρησκευμάτων, αλλά και η Κυβέρνηση, με την άρνηση-απόρριψη να προχωρήσει στη δημιουργία και λειτουργία από το επόμενο ακαδημαϊκό έτος του 4ου Τμήματος της Πανεπιστημιακής Σχολής Αγρινίου, η οποία από το 1998 ιδρύθηκε και λειτουργεί με τη διοικητική και επιστημονική στήριξη του Πανεπιστημίου Ιωαννίνων.
      Το Τμήμα Κλιματολογίας, Οικολογίας και Τεχνολογιών Αντιρρύπανσης, παρά το ότι η προηγούμενη κυβέρνηση είχε προκρίνει στα πλαίσια του Εθνικού Χωροταξικού Σχεδίου (Αύγουστος 2003) την ίδρυση και λειτουργία του, είχε εγκριθεί το σχέδιο του προεδρικού διατάγματος στην υπ’ αριθμόν 866/16-10-2003 συνεδρία της Συγκλήτου του Πανεπιστημίου Ιωαννίνων για την ίδρυση και λειτουργία του από το ακαδημαϊκό έτος 2005-2006, είχε προταθεί να ιδρυθεί με έδρα το Αγρίνιο από τη Σύγκλητο του Πανεπιστημίου Ιωαννίνων με το υπ’ αριθμόν 4895/19-11-2003 έγγραφό της προς το Υπουργείο Εθνικής Παιδείας και Θρησκευμάτων, παραπέμπεται στις καλένδες, αφού δεν βρίσκεται μεταξύ των έντεκα (11) νέων Τμημάτων που ανακοινώθηκαν (Δελτίο Τύπου ΥΠΕΠΘ 2-3-2005) ότι θα λειτουργήσουν στα ΑΕΙ και ΤΕΙ της χώρας από την επόμενη χρονιά.
      Επειδή η απόρριψη της ίδρυσης του συγκεκριμένου Τμήματος, που είχε δρομολογηθεί αποτελεί «χτύπημα» στην πολιτιστική και πνευματική ανάπτυξη του Αγρινίου, αλλά και ολόκληρου του Νομού Αιτωλοακαρνανίας, ερωτάται η κυρία Υπουργός:
      Σε ποιες ενέργειες θα προβεί, προκειμένου να λειτουργήσει το συγκεκριμένο Τμήμα από την επόμενη ακαδημαϊκή χρονιά, όπως είχε δρομολογηθεί;
      Σε ποιες ενέργειες θα προχωρήσει για την άμεση ένταξη του Τμήματος στα υπό ίδρυση νέα Τμήματα που θα λειτουργήσουν από το επόμενο ακαδημαϊκό έτος, προκειμένου να συμπεριληφθεί στο μηχανογραφικό δελτίο, που θα συμπληρώσουν οι υποψήφιοι τον προσεχή Ιούλιο;»
       Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
      Ο εθνικός χωροταξικός σχεδιασμός, που υπήρχε από την προηγούμενη κυβέρνηση, προέβλεπε ότι μέσα στη διετία 2005 έως 2007, με έναρξη το 2005 και ορίζοντα το 2007, θα ιδρυθεί Τμήμα Διαχείρισης Πολιτισμικού Περιβάλλοντος και Νέων Τεχνολογιών. Προέβλεπε ακόμη ότι το ακαδημαϊκό έτος 2004-2005 θα ιδρυθεί το Τμήμα Κλιματολογίας, Οικολογίας και Τεχνολογιών Αντιρρύπανσης.
Το προέβλεπε μεν αυτό, δεν είχαν, όμως, εξασφαλιστεί οι απαραίτητες υποδομές για τη λειτουργία του. 
      Για το λόγο αυτό, η προηγούμενη κυβέρνηση σε συνεργασία με το Πανεπιστήμιο Ιωαννίνων, αποφάσισε να μην ιδρυθεί και να μη λειτουργήσει αυτό το τμήμα, αλλά να λειτουργήσει το Τμήμα Διαχείρισης Πολιτισμικού Περιβάλλοντος και Νέων Τεχνολογιών, που ήταν να ιδρυθεί μέχρι το 2007.
      Η σημερινή Κυβέρνηση προχώρησε σ’ αυτήν την υλοποίηση. Δεν υπήρχε, όταν αναλάβαμε την Κυβέρνηση το Μάρτιο του 2004, προεδρικό διάταγμα. Παρ΄ όλα αυτά, χάριν της συνέχειας του κράτους, ψηφίσαμε ειδικό νόμο τον Ιούνιο, όπου εντάχθηκε το τμήμα αυτό και ξεκίνησε τη λειτουργία του από το ακαδημαϊκό έτος, το οποίο διανύουμε. 
      Οι λόγοι για τους οποίους προκρίθηκε να μην ιδρυθεί το υπό συζήτηση τμήμα, είναι ότι δεν είχαν εξασφαλιστεί οι χώροι κτηριακής υποδομής και στέγασης, περίπου πέντε χιλιάδων τετραγωνικών μέτρων. Επιπλέον η υλικοτεχνική υποδομή ήταν ιδιαιτέρως εξειδικευμένη και δεν μπορούσε να γίνει η προμήθειά της μέσα σε αυτό το χρονικό διάστημα και το κόστος λειτουργίας του τμήματος ανερχόταν για το πρώτο χρόνο στα 5.000.000 ευρώ και για την πενταετία στα 14.000.000 ευρώ.
      Σήμερα, μελετούμε εν όψει του νέου χωροταξικού σχεδιασμού, τον οποίο έχουμε αναθέσει στο Εθνικό Συμβούλιο Παιδείας, να ιδρυθεί το τμήμα αυτό μέχρι το 2007, όπως ήταν ο προγραμματισμός για τα δύο τμήματα. 
      Μελετάται, επίσης, και η ευρύτερη μετεξέλιξη των Πανεπιστημιακών Τμημάτων του Αγρινίου, εφόσον βεβαίως και η τοπική κοινωνία συμβάλλει με την εύρεση των απαραίτητων χώρων (κτηριακών υποδομών και οικοπέδων), προκειμένου, μέσα στις προθεσμίες, όπως προβλεπόταν αρχικά, το 2007 να υπάρξει στη νέα διεύρυνση των πανεπιστημίων και το νέο τμήμα στο Αγρίνιο.
      ΠΡΟΕΔΡΕΥΩΝ (Γεώργιος Σούρλας): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Κύριε Υπουργέ, είστε εκτεθειμένοι, ως Κυβέρνηση, απέναντι στον ελληνικό λαό για μια σειρά ζητήματα, για μια σειρά θέματα, που είχατε προεκλογικά υποσχεθεί και δεσμευτεί. Είστε, όμως, εκτεθειμένοι και ως Κυβέρνηση και ως πολιτική ηγεσία και απέναντι στους πολίτες του Αγρινίου, αλλά και στο λαό της Αιτωλοακαρνανίας για όσα προεκλογικά είχατε δεσμευτεί συγκεκριμένα για το νομό.
      Σας άκουσα προηγουμένως να λέτε ότι δεν υπάρχει η δυνατότητα να λειτουργήσει το νέο Τμήμα Κλιματολογίας, Οικολογίας και Τεχνολογιών Αντιρύπανσης κατά το επόμενο ακαδημαϊκό έτος, πρώτον, γιατί δεν υπάρχει υποδομή. Και, όμως, τον προηγούμενο χρόνο λειτούργησε το τμήμα, που είχε σχεδιάσει η προηγούμενη κυβέρνηση, αν και ήταν για το επόμενο ακαδημαϊκό έτος 2006-2007.
      Σας άκουσα να μιλάτε προηγουμένως για το κόστος. Αν λάβουμε υπόψη μας ότι στον προϋπολογισμό έχετε μείωση των δαπανών για την παιδεία, ήταν κάτι αναμενόμενο. Σε αυτήν την κατεύθυνση θα περιστείλετε και άλλες προσπάθειες για την πνευματική ανάπτυξη και της χώρας, αλλά και του νομού. Εάν αυτός είναι ο λόγος, να το πείτε ξεκάθαρα.
      Όσον αφορά το θέμα που θίξατε, δηλαδή ότι δεν υπάρχει η υποδομή αυτήν τη στιγμή, ήδη έχω καταθέσει στο Υπουργείο σας έγγραφο του Ιδρύματος Παπαστράτου, που έχει εγκαταστάσεις και είναι διατεθειμένο να τις παραχωρήσει από τις 24.3.2005 προς χρήση της Πανεπιστημιακής Σχολής Αγρινίου.
      Και σας ερωτώ: Δεκατέσσερις μήνες τώρα σε ποιες ενέργειες έχετε προβεί προς το δήμο και προς τους άλλους φορείς, των οποίων επικαλεστήκατε σήμερα τη συνδρομή, προκειμένου να εξευρεθεί ο χώρος; Σας λέω ότι υπάρχει ήδη από το Ίδρυμα Παπαστράτου τέτοια παραχώρηση για μία εικοσαετία και πλέον.
      Όμως, θα ήθελα, κύριε Υπουργέ, να σας πω ότι δεν είστε ειλικρινής, όταν λέτε ότι δεν υπάρχει σχεδιασμός. Και στο χωροταξικό σχεδιασμό ήταν ρητή η αναφορά και μέσα στην απόφαση της Συγκλήτου των Ιωαννίνων το Νοέμβριο του 2003.
      Έχω εδώ τη δέσμευση του Πρωθυπουργού κ. Καραμανλή απέναντι στον ελληνικό λαό και απέναντι στο λαό της Αιτωλοακαρνανίας την 1η Μαρτίου του 2004 στην πλατεία του Αγρινίου: «Θα προχωρήσουμε στην αναβάθμιση των Τμημάτων της Πανεπιστημιακής Σχολής Αγρινίου και στην κατεύθυνση άμεσα της δημιουργίας αυτόνομου πανεπιστημίου».
    Και θα σας πω το εξής: Όταν σήμερα ένας σχεδιασμός, που βρίσκεται σε εξέλιξη σταματάει, υπάρχει υπαναχώρηση, υπάρχει απόρριψη, πλέον είστε διπλά εκτεθειμένοι, όχι  μόνο γιατί δεν υλοποιείτε τις δεσμεύσεις, αλλά και γιατί για όσα είχαν ήδη σχεδιαστεί, υπάρχει υπαναχώρηση. Γι’ αυτό θα πρέπει να απολογηθείτε και στον ελληνικό λαό, αλλά και στο λαό της Αιτωλοακαρνανίας γι’ αυτήν την υπαναχώρηση, γι’ αυτήν την αθέτηση των δεσμεύσεων και των υποσχέσεων με τις  οποίες προεκλογικά τον παραπλανήσατε και πήρατε την ψήφο του. 
    Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός για να δευτερολογήσει. 
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Καμία υπαναχώρηση, καμία παραπλάνηση. Όλες οι δεσμεύσεις, οι οποίες έχουν δοθεί, θα τηρηθούν στο ακέραιο εντός της τετραετίας. 
    Άλλωστε, αν είχατε προσέξει την πρωτολογία μου, είπα με απόλυτη σαφήνεια ότι ο αρχικός σχεδιασμός, που είχε κάνει η δική σας κυβέρνηση, προέβλεπε ίδρυση δύο τμημάτων. Προηγήθηκε το ένα, εμείς το υλοποιήσαμε, το προχωρήσαμε, το στηρίξαμε και ξεκίνησε να λειτουργεί το νέο τμήμα επί των δικών μας ημερών. Για το δεύτερο τμήμα η δική σας κυβέρνηση άλλαξε τη σειρά για τους λόγους που σας προανέφερα. Δεν είναι δικοί μας οι λόγοι αυτοί, είναι στα αρχεία του Υπουργείου Παιδείας, είναι στα πρακτικά του Πανεπιστημίου Ιωαννίνων. Γι’ αυτό η δική σας Κυβέρνηση άλλαξε τη σειρά των τμημάτων. Είπα, λοιπόν, ότι το νέο τμήμα θα γίνει στο νέο χωροταξικό σχεδιασμό μέσα στην προθεσμία του 2007 που ήταν να γίνει το τμήμα που έγινε. Είπα επίσης και πριν ότι η μετεξέλιξη των πανεπιστημιακών τμημάτων θα γίνει προς την κατεύθυνση της δημιουργίας ανεξαρτήτου πανεπιστημίου. Αυτά είπα. Δεν εγκαταλείπουμε, λοιπόν, τις δεσμεύσεις μας. Απλώς τις προγραμματίζουμε και τις βάζουμε σε μία σειρά, ούτως ώστε το τμήμα να γίνει και να γίνει ουσιαστικά. 
    Οι δε εγκαταστάσεις «ΠΑΠΑΣΤΡΑΤΟΥ», που λέτε, χαίρομαι που δίδονται για χρήση του πανεπιστημίου, αλλά χρήζουν μεγάλης επισκευής πολλών εκατομμυρίων ευρώ βεβαίως.
    ΑΝΔΡΕΑΣ ΜΑΚΡΥΠΙΔΗΣ: Χωρίς λεφτά, κύριε Υπουργέ!
    ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Και αυτά τα μελετούμε, τα βλέπουμε, για να δούμε αν πράγματι εκεί πρέπει να πάει ή ενδεχομένως κάπου αλλού. Διότι, αν το να επισκευάσεις ένα παλαιό κτήριο στοιχίζει πολύ περισσότερο από το να δημιουργήσεις ένα καινούργιο, γιατί να μη δημιουργήσεις καινούργιο; 
    Συνεπώς, η ίδρυση πανεπιστημίων πρέπει να γίνεται με ιδιαίτερη προσοχή, με σεβασμό στα ακαδημαϊκά χαρακτηριστικά, με σεβασμό στην ακαδημαϊκότητα των ιδρυμάτων, στους φοιτητές, στους αυριανούς πολίτες. Πρέπει τα τμήματα τα οποία ιδρύονται να έχουν ανταπόκριση στην αγορά εργασίας, να βρίσκουν εργασία οι πτυχιούχοι και όχι να είναι τμήματα τα οποία ικανοποιούν μόνο τις τοπικές κοινωνίες. 
    Βεβαίως, τα πανεπιστήμια συντελούν στην ανάπτυξη της περιφέρειας, αλλά πρέπει να έχουν και ως σκοπό κυρίως τον εκπαιδευτικό, την ανάπτυξη και την καλλιέργεια της επιστήμης και τη δημιουργία πολιτών, οι οποίοι θα μπορούν στις δύσκολες σημερινές συνθήκες και στο ανταγωνιστικό ευρωπαϊκό περιβάλλον να βρίσκουν μία εργασία και όχι να κρεμούν τα πτυχία τους στον τοίχο και να τα βλέπουν. Αυτές είναι οι προσπάθειές μας, να συνδυάσουμε και τα δυο και με ιδιαίτερη προσοχή προχωρούμε. Τις δεσμεύσεις μας θα τις υλοποιήσουμε στο ακέραιο και το χρονοδιάγραμμα θα τηρηθεί, όπως προβλεπόταν και στον προηγούμενο χωροταξικό σχεδιασμό. 
    ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της τρίτης της με αριθμό 884/18-4-2005 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την επίλυση προβλημάτων των κτηνοτρόφων κλπ.
    Η επίκαιρη ερώτηση του κυρίου συναδέλφου έχει ως εξής:
    «Οι ποσοστώσεις, οι χαμηλές τιμές και επιδοτήσεις, τα ακριβά εφόδια και εμβόλια, οι αθρόες εισαγωγές κρεάτων που βαφτίζονται ελληνικά, η έλλειψη υποδομών και κτηνιατρικής στήριξης, ο τρόπος σήμανσης των κοπαδιών, η νομιμοποίηση των ποιμνιοστασίων, ο τρόπος λειτουργίας του Ελληνικού Οργανισμού Γάλακτος (ΕΛ.Ο.Γ.) και του ΕΛΓΑ δημιουργούν σοβαρά προβλήματα στους κτηνοτρόφους της Πιερίας και όλης της χώρας.
    Πιο συγκεκριμένα, ο Ελληνικός Οργανισμός Γάλακτος, αν και χρηματοδοτείται από τους κτηνοτρόφους, λειτουργεί σαν όργανο των γαλακτοβιομηχανιών και μηχανισμός εκβιασμού των κτηνοτρόφων, επειδή τα αποτελέσματα των δειγματοληψιών για την ποιοτική σύνθεση του γάλακτος τα γνωστοποιεί μόνο στις γαλακτοβιομηχανίες και όχι στους κτηνοτρόφους.
    Ο ΕΛΓΑ, παρά την αύξηση των ασφαλίστρων, δεν παρέχει ουσιαστική ασφάλιση ούτε στο κεφάλαιο ούτε στην παραγωγή, με αποτέλεσμα οι ασφαλιστικές αγορές να είναι δυσανάλογα μεγάλες προς τις ασφαλιστικές παροχές.
      Ερωτάται ο κύριος Υπουργός:
      Τι μέτρα θα πάρει για να βγει από το τέλμα η κτηνοτροφία και αν θα αλλάξει τον τρόπο λειτουργίας του ΕΛΟΓ, έτσι ώστε να σταματήσει να είναι όργανο των γαλακτοβιομηχανιών και να υπηρετεί τους κτηνοτρόφους.
      Θα αλλάξει τον κανονισμό του ΕΛΓΑ, έτσι ώστε να υπάρχει πλήρης ασφαλιστική κάλυψη του ζωικού κεφαλαίου και της παραγωγής από όλους τους φυσικούς κινδύνους και επιζωοτίες;»
      Θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      Ορίστε, κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, είναι αδύνατον στα χρονικά περιθώρια μιας επίκαιρης ερώτησης να καλυφθεί ένα τέτοιο μεγάλο θέμα, όπως είναι αυτό το θέμα της ελληνικής κτηνοτροφίας. 
      Πραγματικά, θα ήταν πολύ σημαντικό εάν στα πλαίσια μιας επερώτησης συζητούσαμε επί μακρόν για το θέμα αυτό, διότι πραγματικά, όπως έχω πει πολλές φορές, η ελληνική κτηνοτροφία είναι ο μεγάλος ασθενής της ελληνικής αγροτικής οικονομίας. Ήδη λαμβάνονται σειρά μέτρων για τη στήριξη της ελληνικής κτηνοτροφίας και πιστεύουμε ότι η ελληνική κτηνοτροφία έχει πραγματικά πολλά περιθώρια να αναπτυχθεί. 
      Θα αναφέρω κάποια από τα μέτρα, που ήδη έχουμε πάρει και στη δευτερολογία μου θα αναφερθώ και στον ΕΛΟΓ και στον ΕΛΓΑ. Έχει ήδη μειωθεί κατά 25% η ειδική ασφαλιστική εισφορά του ΕΛΓΑ στο ζωικό κεφάλαιο. Έχει μειωθεί κατά 25% η δαπάνη των δηλώσεων του ΟΣΔΕ. Έχουν εγκριθεί και έχουν υπαχθεί στο Πρόγραμμα Επενδύσεων στη γεωργία και την κτηνοτροφία σαράντα οκτώ επενδυτικά σχέδια ύψους 80.000.000 ευρώ. 
      Έχει προχωρήσει με ικανοποιητικούς ρυθμούς το Πρόγραμμα της Βιολογικής Κτηνοτροφίας και έχουν υπαχθεί σ’ αυτό το πρόγραμμα αρκετοί νέοι κτηνοτρόφοι. Έχει ψηφιστεί τροπολογία στη Βουλή για την ασφάλιση όλων των εργατών στη γεωργία και στην κτηνοτροφία, στον ΟΓΑ και όχι στο ΙΚΑ. Έχουν εντατικοποιηθεί οι προσπάθειες και έχουν καταβληθεί πιο έγκαιρα από κάθε άλλη χρονιά οι ενισχύσεις για την κτηνοτροφία. 
      Απλοποιούνται οι γραφειοκρατικές διαδικασίες και ενισχύονται οι υπηρεσίες για την αξιολόγηση, την έγκριση και την καταβολή των ενισχύσεων των σχεδίων βελτίωσης για την κτηνοτροφία. 
      Βρισκόμαστε στην τελική φάση αξιολόγησης όλων των σχεδίων βελτίωσης και από τις 15 Μαΐου 2005 προκηρύσσεται το νέο μέτρο για τα σχέδια βελτίωσης της κτηνοτροφίας. 
      Θεσμοθετείται για πρώτη φορά στη χώρα μας ο εγκεκριμένος κτηνίατρος, ο οποίος θα αναλάβει την εξυγίανση της κτηνοτροφίας από τις ασθένειες των ζώων, θα εποπτεύσει τις κτηνοτροφικές μονάδες και θα βρίσκεται δίπλα στον Έλληνα κτηνοτρόφο. 
      Προχωρούμε στην πρόσληψη –και αυτό είναι πολύ σημαντικό- διακοσίων σαράντα τριών κτηνιάτρων στις νομαρχιακές αυτοδιοικήσεις και πενήντα ενός κτηνιάτρων και άλλων υπαλλήλων στην Κεντρική Υπηρεσία και στα κτηνιατρικά εργαστήρια. Οι εκατόν σαράντα ήδη έχουν προσληφθεί και άλλοι εκατό θα προσληφθούν μέχρι το τέλος της χρονιάς. 
      Πρέπει να ξέρετε ότι όταν αναλάβαμε τη διακυβέρνηση της χώρας, υπήρχαν τριακόσιες πενήντα κενές οργανικές θέσεις κτηνιάτρων τόσο στην κεντρική υπηρεσία όσο και στις νομαρχιακές αυτοδιοικήσεις και γνωρίζουμε όλοι καλά ότι  χωρίς επιστημονική στήριξη δεν μπορεί να αναπτυχθεί η κτηνοτροφία. 
      Έχουμε υπογράψει κοινή υπουργική απόφαση για δωρεάν έκδοση πολεοδομικών αδειών για την κατασκευή σε όλη την επικράτεια γεωργοκτηνοτροφικών εγκαταστάσεων και τεχνικών έργων υποδομής. 
      Προχωρούμε στη νομιμοποίηση των ποιμνιοστασίων, που δεν είχαν οικοδομικές άδειες, εφόσον πληρούν περιβαλλοντικούς όρους. Έτσι, και αυτοί οι κτηνοτρόφοι θα μπορέσουν να πάρουν ηλεκτρικό ρεύμα και θα μπορέσουν να ενταχθούν σε σχέδια βελτίωσης. 
      Γνωρίζετε πολύ καλά ότι έχει εξαρθρωθεί ένα ολόκληρο κύκλωμα το οποίο εισήγαγε αμνοερίφια από τη Βουλγαρία και τη Ρουμανία και τα ελληνοποιούσε και τα διέθετε στην αγορά ως ελληνικά. 
      Βέβαια θεσμοθετούμε τη λειτουργία μιας αυτοτελούς υπηρεσίας ελέγχου εισαγομένων αγροτικών προϊόντων, έτσι ώστε σε καθημερινή βάση πλέον να παρακολουθούμε τις εισαγωγές από τρίτες χώρες αμνοεριφίων και άλλων κτηνοτροφικών προϊόντων στην Ελλάδα. 
      Η ανάπτυξη της κτηνοτροφίας στη χώρα μας αποτελεί για μας ένα θέμα ύψιστης σπουδαιότητας.
Είμαστε σε συνεχή επαφή με τους εκπροσώπους των κτηνοτρόφων και λαμβάνουμε συνεχώς μέτρα στήριξης του εισοδήματός τους και αναβάθμισης των κτηνοτροφικών μας προϊόντων. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ο ερωτών Βουλευτής κ. Τσιόγκας έχει το λόγο. 
      Είναι μεγάλο το θέμα που συζητούμε. Παράκληση και από το Προεδρείο να περιοριστείτε λίγο στο χρόνο, που ο Κανονισμός επιτρέπει.
      ΔΗΜΗΤΡΙΟΣ ΤΣΙΟΓΚΑΣ: Βεβαίως, κύριε Πρόεδρε. Και με τη δική σας ανοχή. 
      Η κτηνοτροφία είναι ένας παραδοσιακός κλάδος με τεράστια συμβολή στην οικονομία της χώρας, αν θέλετε, με τις διατροφικές συνήθειες της χώρας μας για γνήσια και αγνά προϊόντα. Είναι ένας κλάδος, που θα μπορούσε να καλύψει τις ανάγκες της χώρας μας, τις οποίες, όμως, σήμερα δεν καλύπτει και είμαστε ελλειμματικοί. 
      Εισάγουμε τεράστιες ποσότητες σε κρέατα. Είπατε ότι εξαρθρώθηκε ένα κύκλωμα. Τα κυκλώματα είναι πολλά. Το ξέρετε πολύ καλά. Είναι μέρες τώρα που συζητείται έντονα αυτό το ζήτημα με τις παράνομες εισαγωγές αμνοεριφίων και την ελληνοποίησή τους. Βάζουν δηλαδή τη δική μας σφραγίδα και τα κάνουν ελληνικά. Αυτός, λοιπόν, ο κλάδος που μπορεί να προσφέρει πάρα πολλά στην ελληνική οικονομία και στη διατροφή του ελληνικού λαού πάει κατά διαόλου. Αυτή είναι η εκτίμησή μας. Πηγαίνει από το κακό στο χειρότερο, γιατί χτυπιέται από τις πολιτικές της Ευρωπαϊκής Ένωσης, τις οποίες εφαρμόζετε και εσείς, όπως και η προηγούμενη κυβέρνηση. Χτυπιέται η κτηνοτροφία μας από την Κοινή Αγροτική Πολιτική. Δεν φθάνει, όμως, που χτυπιέται από την Κοινή Αγροτική Πολιτική, χτυπάτε και εσείς τους κτηνοτρόφους με πολύ συγκεκριμένα μέτρα που θα αναφέρω. 
      Για παράδειγμα. Φτιάξατε τον ΕΛΟΓ, τον Ελληνικό Οργανισμό Γάλακτος, ο οποίος είναι δημόσιος και πληρώνεται από τους κτηνοτρόφους με τις κρατήσεις τους, αλλά λειτουργεί για τους γαλακτοβιομήχανους. Τι κάνει δηλαδή; Ελέγχει. Κάνει τις δειγματοληψίες στην ποιότητα του γάλακτος, αλλά τα αποτελέσματα των ελέγχων τα δίνει μόνο στους γαλακτοβιομήχανους, ενώ εμείς προτείνουμε ότι θα πρέπει να τα δίνει στους κτηνοτρόφους, σε αυτούς που παράγουν το γάλα. Σήμερα δεν τα δίνει, παρά τις επανειλημμένες διαμαρτυρίες των κτηνοτρόφων, οι οποίοι απαιτούν να τους δίνονται οι έλεγχοι από τον ΕΛΟΓ. Να, λοιπόν, πώς η πολιτική σας εξυπηρετεί τα συμφέροντα των γαλακτοβιομηχανιών. 
      Δεύτερο πρόβλημα είναι η λοιμώδης αγαλαξία ή κοινώς «παρμάρα», όπως την ξέρουμε εμείς, γιατί το πρώτο μου επάγγελμα ήταν κτηνοτρόφος. Είναι μια επιζωστία–έτσι ονομάζεται- ασθένεια των ζώων, την οποία δεν καλύπτει ο ΕΛΓΑ. Ο ΕΛΓΑ καλύπτει, μόνο αν ψοφήσει το πρόβατο ή η γίδα. Όμως, δεν αποζημιώνεται ούτε το κεφάλαιο ούτε η απώλεια εισοδήματος. 
      Τι συμβαίνει; Τα πρόβατα ή τα γίδια που παθαίνουν «μαρμάρα» δεν ψοφάνε. Αρρωσταίνουν και δεν έχουν γάλα. Τα αρνιά ή τα κατσίκια που γεννούν είναι άρρωστα και δεν  μεγαλώνουν φυσιολογικά. Επομένως δεν θα δώσουν το ανάλογο κέρδος στους κτηνοτρόφους. 
      Θέλουμε, λοιπόν, να τροποποιήσετε τον Κανονισμό του ΕΛΓΑ και να αποζημιώνετε τους κτηνοτρόφους από τα πρόβατα ή τα γίδια που παθαίνουν «μαρμάρα». Γιατί οι κτηνοτρόφοι αντιμετωπίζουν και άλλα σοβαρά προβλήματα, όπως για παράδειγμα τα εμβόλια, τα οποία τα πληρώνουν πανάκριβα. Εμείς προτείνουμε να τα δίνετε δωρεάν. 
      Επίσης, πληρώνουν και από τις αθρόες εισαγωγές των κρεάτων, που βαπτίζονται ελληνικά. Στο αιγοπρόβειο κρέας έχουμε έλλειμμα, από εκεί που είχαμε πλεόνασμα. Πρέπει αυτό να αντιστραφεί. Εμείς προτείνουμε να αναπτυχθεί η κτηνοτροφία, να έχουμε πλεόνασμα, να καλύπτουμε τις ανάγκες μας, και να κάνουμε και εξαγωγές. Βέβαια, εδώ πρέπει να καταλάβουν και οι ίδιοι οι κτηνοτρόφοι ότι αυτές οι πολιτικές είτε από το ΠΑΣΟΚ είτε από τη Νέα Δημοκρατία δεν οδηγούν πουθενά. Θα χειροτερεύουν τη θέση τους. Γι’ αυτό πρέπει να γυρίσουν την πλάτη και στο ΠΑΣΟΚ και στη Νέα Δημοκρατία και να έρθουν με εμάς, με το Κομμουνιστικό Κόμμα Ελλάδας. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, εγώ συνυπογράφω αυτά που λέει ο κύριος συνάδελφος για τη «μαρμάρα». Είχα την ευτυχία, την καλή τύχη στην παιδική μου ηλικία να φροντίσω και να φυλάξω πρόβατα. Ξέρω τι επιπτώσεις έχει στην οικονομία ενός κτηνοτρόφου με πολύ λίγα πρόβατα. 
      Έχετε το λόγο, κύριε Υπουργέ. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Εγώ θα απαντήσω για τον ΕΛΟΓ και για τον ΕΛΓΑ, διότι αν ανοίξουμε τον κύκλο της κτηνοτροφίας, αντιλαμβάνεστε ότι μέσα σε δύο ή σε τρία λεπτά είναι αδύνατο να καλυφθεί ένα τεράστιο θέμα. 
      Θέλω, λοιπόν, να σας πω ότι ο Ελληνικός Οργανισμός Γάλακτος, όταν τον αναλάβαμε, ήταν σε κατάσταση διάλυσης. Τρία γραφεία ήταν εντελώς διαλυμένα. Έχουμε προσλάβει είκοσι τέσσερις νέους υπαλλήλους και, εκτός απ’ αυτούς, προσλάβαμε και δεκαπέντε γεωτεχνικούς, οι οποίοι έχουν ως μοναδικό στόχο να βρίσκονται συνεχώς δίπλα στους κτηνοτρόφους και να τους στηρίζουν στις καθημερινές τους δραστηριότητες. 
      Θα σας παρακαλούσα, κύριε συνάδελφε, επειδή είστε Βουλευτής από τη Λάρισα, να περάσετε από το γραφείο του ΕΛΟΓ στη Λάρισα, όπου θα διαπιστώσετε ότι εκτός από τους τέσσερις επιστήμονες που έχουμε για τις αναλύσεις, έχουμε προσλάβει και άλλους δύο γεωτεχνικούς, μόνο στον ΕΛΟΓ, οι οποίοι ασχολούνται με τη στήριξη των κτηνοτρόφων της περιοχής.
      Κάνουμε μια προσπάθεια, έτσι ώστε να γίνει ένας οργανισμός δυναμικός, ένας οργανισμός ο οποίος και θα στηρίζει και θα προβάλει το ελληνικό γάλα. Και μάλιστα ο ΕΛΟΓ για πρώτη φορά προχωρεί σ΄ ένα πρόγραμμα προβολής και διαφήμισης του ελληνικού γάλακτος, το οποίο πρέπει να πούμε ότι είναι ένα απολύτως υγιεινό προϊόν, θρεπτικής αξίας, ένα προϊόν το οποίο πραγματικά διαφέρει από τα ανταγωνιστικά του προϊόντα.
      Πέραν αυτών, θέλω να σας πω ότι όσον αφορά τις ασθένειες και τον ΕΛΓΑ, έχουμε διαπιστώσει ότι πράγματι οι κτηνοτρόφοι, σε αντίθεση με τους γεωργούς, καταβάλλουν μεγαλύτερες εισφορές σε σχέση με τις αποζημιώσεις που παίρνουν. Έχουμε συστήσει, λοιπόν, μια ειδική επιτροπή, η οποία μελετά –και σύντομα θα είναι σε θέση να μας δώσει το πόρισμά της- την επέκταση των ασφαλιστικών κινδύνων και σε άλλες ασθένειες, όσον αφορά τη ζωική παραγωγή.
      Σύντομα, λοιπόν, θα έχουμε το πόρισμα αυτό, θα καλέσουμε τους εκπροσώπους των κτηνοτρόφων για να το ανακοινώσουμε και θα προχωρήσουμε σε τροποποίηση του κανονισμού του ΕΛΓΑ, έτσι ώστε να συμπεριλαμβάνονται και άλλες ασθένειες στο ζωικό κεφάλαιο.
      ΔΗΜΗΤΡΙΟΣ ΤΣΙΟΓΚΑΣ: Όπως η μαρμάρα;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Δεν μιλώ για τη μαρμάρα, αλλά μιλώ γενικά. Θα παρουσιαστεί το πόρισμα αυτό, αλλά δεν θέλω να δεσμευτώ γύρω από το ποιες ασθένειες θα περιλαμβάνει ο νέος κανονισμός, ώστε να υπάρχει μια πλήρης κάλυψη των κινδύνων για το ζωικό κεφάλαιο των κτηνοτρόφων.
      ΠΡΟΕΔΡΕΥΩΝ (Γεώργιος Σούρλας): Άλλωστε ο Πρόεδρος του ΕΛΓΑ τα ξέρει πάρα πολύ καλά αυτά, γιατί έλκει την καταγωγή του από κτηνοτροφική οικογένεια.
      Εισερχόμαστε στη συζήτηση της τέταρτης, της με αριθμό 871/18-4-2005 επίκαιρης ερώτησης του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Υπουργό Ανάπτυξης, σχετικά με τη λήψη μέτρων για την ακρίβεια και την κερδοσκοπία στην αγορά κλπ..
      Η επίκαιρη ερώτηση του κ. Κωνσταντόπουλου αναλυτικότερα έχει ως εξής:
      «Δεν υπάρχει ημέρα που να μη γίνουν τα αποκαλυπτήρια του χάους που επικρατεί στην αγορά.
      Ανεξέλεγκτη διάθεση προϊόντων κακής ποιότητας, προώθηση ακατάλληλων και επικίνδυνων ειδών διατροφής, εναρμονισμένες πρακτικές υπερτιμήσεων, προκλητικές απειλές μεταφοράς προστίμων στις τιμές καταναλωτή από το ολιγοπώλιο των υπερκαταστημάτων, στρογγυλοποιήσεις τιμών προς τα πάνω λόγω αύξησης της έμμεσης φορολογίας σε προϊόντα και υπηρεσίες, πλαστά παραστατικά εισαγωγής, νοθείες και αλλοιώσεις, διαμορφώνουν το τρίπτυχο: ακρίβεια – ασυδοσία – κερδοσκοπία.
      Απροστάτευτη η κοινωνία και ανίκανη η πολιτεία, εμπαίζονται από τα κόλπα της αγοράς. Η δημόσια υγεία δεν προστατεύεται ως συλλογικό δημόσιο αγαθό. Οι κανόνες υγιούς ανταγωνισμού καταστρατηγούνται και οι έλεγχοι για την προστασία του καταναλωτή αχρηστεύονται από τη γραφειοκρατία και τη συναλλαγή.
      Οι πολίτες εξοργίζονται, όταν βλέπουν ότι τα κυκλώματα που αλωνίζουν στην αγορά και εκμεταλλεύονται τον πολίτη και την εθνική οικονομία είναι πιο ισχυρά από το θεσμικό πλαίσιο κι επιβιώνουν όλων των κυβερνήσεων, που με την αναξιοπιστία τους διαιωνίζουν το νοσηρό αυτό πλαίσιο.
      Ερωτάται ο κύριος Υπουργός Ανάπτυξης:
      Είναι ικανοποιημένη η Κυβέρνηση από την κατάσταση στην αγορά κι αν όχι, γιατί δεν αναλαμβάνει τις ευθύνες της μη αποτελεσματικότητάς της;
      Πότε επιτέλους θα εξυγιανθεί η αγορά και θα γίνει πολιτική προτεραιότητα η προστασία του καταναλωτή και της δημόσιας υγείας;
      Ποια μέτρα για τον έλεγχο της ακρίβειας, την πάταξη της αισχροκέρδειας και την προστασία του διατροφικού κύκλου θα προστεθούν ή μήπως αρκούν τα υπάρχοντα;»
      Στην επίκαιρη ερώτηση του κ. Κωνσταντόπουλου θα απαντήσει ο Υφυπουργός Ανάπτυξης κ. Παπαθανασίου.
      Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, θα συμφωνήσω με τον κ. Κωνσταντόπουλο στο ότι η αγορά στην Ελλάδα -και ειδικά στους κλάδους όπου δεν λειτουργεί ο ανταγωνισμός- διέπεται όλα τα τελευταία χρόνια από ασυδοσία, ακρίβεια και κερδοσκοπία.
      Πιστεύω, όμως, ότι και ο ίδιος ο κ. Κωνσταντόπουλος θα αναγνωρίσει ότι η νέα Κυβέρνηση, στον πρώτο χρόνο αυτής της κυβερνητικής της θητείας, έχει προσθέσει ορισμένα νέα στοιχεία στην εφαρμογή της πολιτικής για τη διασφάλιση των συμφερόντων του καταναλωτή και έχει κάνει σημαντικά βήματα.
      Το πρώτο νέο στοιχείο είναι η ενεργοποίηση και η ενασχόληση της Επιτροπής Ανταγωνισμού με περιπτώσεις μεγάλων επιχειρήσεων, που είτε κάνουν κατάχρηση της δεσπόζουσας θέσης, είτε εφαρμόζουν ενιαίες πρακτικές, συντηρώντας μ΄ αυτόν τον τρόπο τις τιμές σε υψηλά επίπεδα.
      Ήδη έχουμε την πρώτη περίπτωση, την πρόταση της Επιτροπής Ανταγωνισμού για ένα μεγάλο πρόστιμο στα σούπερ -μάρκετ, για να μην αναφέρω και άλλα μεγάλα πρόστιμα, τα οποία δεν έτυχαν της ανάλογης προβολής. Και υπάρχουν και άλλες υποθέσεις, τις οποίες επεξεργάζεται η Επιτροπή Ανταγωνισμού. Ο ίδιος δε ο Υπουργός, ο κ. Σιούφας, είχε παραπέμψει και έχει ζητήσει από την Επιτροπή Ανταγωνισμού να ξεκινήσει αυστηρούς ελέγχους και σε συγκεκριμένες άλλες κατηγορίες προϊόντων, των οποίων οι τιμές είναι ακριβές σε σχέση με την Ευρωπαϊκή Ένωση.
    Το δεύτερο νέο στοιχείο της πολιτικής είναι ότι η νέα κυβέρνηση ξεκίνησε για πρώτη φορά, θα μου επιτρέψετε να πω, ολοκληρωμένους κλαδικούς ελέγχους στο σύνολο των ζωικών και φυτικών προϊόντων, προκειμένου να διασφαλίσουμε ότι στη σήμανση θα αναγράφεται ακριβώς η χώρα προέλευσής τους. Θα ήθελα να υπενθυμίσω ότι αυτή η υποχρέωση ισχύει από το ’89, αλλά δυστυχώς μέχρι τώρα δεν είχε γίνει απολύτως τίποτα. 
    Ανακοινώθηκαν τα πρώτα αποτελέσματα στον πρώτο τομέα, που ήταν τα όσπρια. Και εκεί αποκαλύφθηκε εκτεταμένη παραβίαση του νόμου. Υπάρχουν και άλλες κατηγορίες που είναι τώρα σε εξέλιξη. Νομίζω ότι μ’ αυτόν τον τρόπο μπαίνει φραγμός στην ασυδοσία και στην κερδοσκοπία όλων εκείνων, οι οποίοι βαφτίζουν τα εισαγόμενα προϊόντα ως ελληνικά, με αποτέλεσμα να εισπράττουν ακριβότερες τιμές και κυρίως να παραπλανούν τον καταναλωτή. Οι εισαγωγές είναι ελεύθερες, οι έλεγχοι πρέπει να υπάρχουν, αλλά πρέπει και ο καταναλωτής να γνωρίζει τι ακριβώς αγοράζει. 
    Το τρίτο νέο στοιχείο της πολιτικής είναι η ενεργοποίηση της Γενικής Γραμματείας Καταναλωτή. Οι καταναλωτές μπορούν να καταθέτουν καταγγελίες, οι οποίες ελέγχονται όλες. Επιβάλλονται πρόστιμα, ανακοινώνονται ονόματα και διευθύνσεις και τα πρόστιμα, θα ήθελα να σας πω ότι είναι τσουχτερά, πέρα από τις άλλες ενέργειες που έχουμε θεσπίσει για τον καταναλωτή, όπως το Συνήγορο του Καταναλωτή κλπ., αλλά ειδικότερη είναι η Γενική Γραμματεία του Καταναλωτή, που ενεργοποιήθηκε και επιβάλλει πρόστιμα. 
    Τέταρτο στοιχείο είναι η έκδοση της κοινής υπουργικής απόφασης που υπογράφτηκε το Μάιο του 2004, δύο μήνες μετά την ανάδειξη της νέας διακυβέρνησης, που ανέθεσε το συντονιστικό ρόλο των εμπλεκομένων κρατικών υπηρεσιών, που μάλιστα είναι πέντε τον αριθμό, στον ΕΦΕΤ, ώστε οι έλεγχοι να γίνονται με τρόπο ενιαίο, συμβατό και σύμφωνα με τις κοινοτικές οδηγίες. Θυμίζω ότι αυτή η υπουργική απόφαση έπρεπε να είχε εκδοθεί πριν από χρόνια και λόγω διαφωνιών μεταξύ των Υπουργείων δεν είχε γίνει.
    Ταυτόχρονα αυξάνουμε τον προϋπολογισμό  του ΕΦΕΤ κατά 30%. Το 2005 αυξάνουμε το προσωπικό του ΕΦΕΤ κατά 48%, για να ανταποκριθεί στις αυξημένες απαιτήσεις που έχει παραλάβει. Επιβάλλονται κυρώσεις. Επιβάλαμε κυρώσεις για τους κακούς χειρισμούς, που έγιναν στην περίπτωση του γιαουρτιού. Και επιπλέον, ακούστηκε και χθες το υψηλό πρόστιμο, το οποίο εισηγήθηκε το Διοικητικό Συμβούλιο του ΕΦΕΤ στον Υπουργό.
    Ασφαλώς ούτε εφησυχάζουμε ούτε υποστηρίζουμε ότι είναι όλα τέλεια. Δεν απαξιώνουμε, όμως, ένα θεσμό –και θα ήθελα να το τονίσω αυτό για τον ΕΦΕΤ- που έχει διαχειριστεί με επιτυχία ένα σημαντικό αριθμό διατροφικών κρίσεων, που διαχειρίστηκε επίσης με επιτυχία όλη την υπόθεση των Ολυμπιακών Αγώνων και που έχει συμβάλει θετικά στη βελτίωση των ελέγχων στον ευαίσθητο χώρο των τροφίμων. 
    Νομίζω, κύριε Πρόεδρε, ότι είναι φανερό ότι εφαρμόζεται μια νέα πολιτική, τα αποτελέσματα της οποίας φυσικά χρειάζονται χρόνο για να αποτιμηθούν στη σωστή τους διάσταση. 
    ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κωνσταντόπουλος έχει το λόγο.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δυστυχώς, κύριε Υπουργέ και πάλι αισιόδοξα λόγια, λόγια χιλιοειπωμένα, την ώρα που στην αγορά ξέρετε ότι συμβαίνουν τέρατα και σημεία.
    Εγώ θα σας το πω πολύ απλά: Δεν μπορεί να κοιμάστε ήσυχοι. Οι πολίτες ακριβοπληρώνουν, αλλά δεν ξέρουν ούτε τι τρώνε ούτε τι πίνουν. Και δυστυχώς η κερδοσκοπία, η νοθεία, η ακρίβεια έχουν γίνει καθεστώς. Το ερώτημα είναι γιατί. Και η δική σας Κυβέρνηση λέει ότι ελέγχει και οι προηγούμενες κυβερνήσεις έλεγαν ότι ελέγχουν. Όλοι ελέγχετε, όλοι είστε πάνω από τα μεγάλα προβλήματα, αλλά πάνω και από σας και από τις διαβεβαιώσεις σας, είναι ο εμπαιγμός των κυκλωμάτων των μεσαζόντων και της κερδοσκοπίας. Το ξέρετε ότι δεν είναι αποτελεσματικοί οι έλεγχοι. 
    Οι υγειονομικοί, οι αγορανομικοί, οι αστυκτηνιατρικοί μηχανισμοί, οι θεσμοί του Εθνικού Φορέα Ελέγχου Τροφίμων, της Επιτροπής Ανταγωνισμού, του Συνηγόρου του Καταναλωτή, οι φορολογικές και τελωνειακές ελεγκτικές υπηρεσίες και η Γενική Γραμματεία Καταναλωτή, όλα αυτά τρέχουν και δεν φτάνουν. Περισσότερο γίνονται ένα γραφειοκρατικό κουβάρι, ένα διάτρητο πλέγμα και μέσα από τις τρύπες αυτού του τρύπιου πλέγματος, μπαινοβγαίνουν αυτά τα κυκλώματα από τις τσίχλες μέχρι το  ψωμί και το γάλα, από το κρέας μέχρι τα φασόλια και τα λαχανικά, από τα κρασιά μέχρι τις πατάτες και τους ξηρούς καρπούς. 
    Ξέρετε ότι προσφέρονται ληγμένα προϊόντα, αλλοιωμένα, υπερτιμημένα και νοθευμένα. Και σας το λέω πολύ απλά: κοντά στη βόμβα της ακρίβειας, στα σωθικά της ελληνικής κοινωνίας σκάει και η διατροφική βόμβα, η βόμβα της διατροφικής νοθείας. Και σκεφθείτε τι έχει να γίνει τώρα, που μπαίνουν στο χορό και τα μεταλλαγμένα.
     Η Ελλάδα, δυστυχώς, στον τομέα της διατροφικής προστασίας και της δημόσιας υγείας είναι ξέφραγο αμπέλι και υπάρχει η απόγνωση των καταναλωτών και ο θυμός των πολιτών. Ξέρετε ότι πλατιά κοινωνικά στρώματα αισθάνονται ότι δεν μπορούν να αγοράσουν τα απολύτως βασικά για μια αξιοπρεπή διαβίωση, διότι η ακρίβεια τούς ληστεύει, η νοθεία τούς αρρωσταίνει και η κερδοσκοπία τους ταπεινώνει, όταν με τρόπο ιταμό τα ολιγοπώλια, με τις εναρμονισμένες πρακτικές τους, ανακοινώνουν ότι την όποια τιμωρία τους, θα τη μετακυλίσουν στις πλάτες του καταναλωτή. 
     Εμείς τι σας λέμε; Δώστε στη δημοσιότητα όλες τις περιπτώσεις παραβάσεων. Δώστε τον πίνακα εκείνο που συστηματικά μεταχειρίζονται οι εναρμονισμένες πρακτικές και κάνουν καταχρηστική εκμετάλλευση της δεσπόζουσας θέσης, για να ελέγχουν τις τιμές. 
     Ανακοινώστε ποιες υποθέσεις εκκρεμούν από τους ελέγχους μέχρι σήμερα. Ποιες πραγματικά έφτασαν μέχρι του σημείου της ουσιαστικής πληρωμής της ποινής και πότε έγινε αυτό; Γιατί ξέρετε ότι, μεταξύ του ελέγχου και της ουσιαστικής καταβολής της ποινής, πολλά συμβαίνουν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Και επειδή λέτε ότι δυστυχώς αυτή είναι η πραγματικότητα, τότε δεν απομένει τίποτε άλλο. Όσα δεν μπορούν να κάνουν οι κρατικές υπηρεσίες, όσα δεν μπορούν να κάνουν οι κυβερνήσεις, όσα δεν μπορούν να κάνουν οι θεσμοί μιας οργανωμένης πολιτείας, να τα κάνει το κίνημα των καταναλωτών. Το κίνημα των καταναλωτών να πάρει στα χέρια του και το μποϊκοτάζ όλων εκείνων που παρανομούν, αλλά και την προστασία της δημόσιας υγείας ως πρώτη κοινωνική και πολιτική προτεραιότητα. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πρόεδρε. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τελειώνω, κύριε Πρόεδρε. 
     Κύριε Υπουργέ, μην κοιμάστε ήσυχοι. Μπροστά στα μάτια σας αλωνίζουν αυτά τα κυκλώματα που νοθεύουν, αλλοιώνουν, δηλητηριάζουν και την οικονομία και την κοινωνία. 
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός, για να δευτερολογήσει. 
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, δεν κοιμόμαστε ήσυχοι. Και δεν κοιμόμαστε ήσυχοι, γιατί όλα αυτά τα κυκλώματα έχουν αφεθεί να γιγαντωθούν και να αλωνίζουν. Αλλά από την άλλη μεριά, σε καμία περίπτωση δεν μπορώ να συμφωνήσω ότι είναι μόνο λόγια. Διότι αυτή η Κυβέρνηση –δεν ξέρω τι έλεγαν οι προηγούμενοι ή αν τα έδειχναν στις κάμερες, στις τηλεοράσεις- έχει υπερδεκαπλασιάσει τους ελέγχους.
     Ανακοινώνουμε ονόματα, κύριε Κωνσταντόπουλε. Όλες οι παραβάσεις έχουν ονοματεπώνυμο. Χαρακτηριστικότερη περίπτωση, νομίζω ότι είναι η τελευταία των οσπρίων, για την οποία δεν νομίζω ότι μπορεί να διαφωνήσει κανείς ούτε σ’ αυτήν την Αίθουσα ούτε εκτός. 
     Η Επιτροπή Ανταγωνισμού ασχολείται με τα μεγάλα ονόματα. Αυτό απαιτεί χρόνο, απαιτεί περισσότερο προσωπικό. Φέρνουμε καινούργιο σχέδιο νόμου, που ενισχύει την Επιτροπή. Έχει αλλάξει, όμως, η νοοτροπία. Ανακοινώνονται ονόματα, διότι οι παραβάσεις πρέπει να έχουν ονοματεπώνυμο και ο καταναλωτής πρέπει να γνωρίζει. Βεβαίως, από εκεί και πέρα, πρέπει να παίρνει και τις αποφάσεις του. 
     Δεν θα συμφωνήσω μαζί σας για τη βόμβα της διατροφικής νοθείας, διότι δεν πρέπει να δημιουργήσουμε ένα τέτοιο κλίμα. Έλεγχοι γίνονται. Όταν κατάσχονται προϊόντα, όταν καταστρέφονται προϊόντα, δυστυχώς, πολλές φορές μ’ αυτό εμφανίζεται ότι υπάρχει χάος στην αγορά. Όχι. Επειδή πάντοτε υπάρχουν και οι καλοί και οι κακοί, οι έλεγχοι υπάρχουν, προϊόντα κατάσχονται και καταστρέφονται και πάντοτε με ονοματεπώνυμο. 
     Δεν είμαστε ευχαριστημένοι, με την έννοια ότι υπάρχει πολλή δουλειά να γίνει, ακριβώς γιατί το πρόβλημα είναι εκτεταμένο. Σ’ αυτό έχετε δίκιο. Υπάρχουν όμως οι κυρώσεις, οι οποίες είναι αυστηρές. Έχει αλλάξει το κλίμα. Νομίζω ότι αυτό είναι προφανές σε όλους. Οι ποινές επιβάλλονται χωρίς εξαιρέσεις και χωρίς εκπτώσεις προς κάθε κατεύθυνση. 
     Μια τελευταία παρατήρηση θέλω να κάνω για το καταναλωτικό κίνημα. Είμαστε υπέρ της ενισχύσεως του καταναλωτικού κινήματος, διότι ο ενημερωμένος και ο σωστός καταναλωτής είναι ο καλύτερος προστάτης των συμφερόντων του. Μπορεί είτε με το μποϊκοτάζ που είπατε είτε με τη σωστή ενημέρωση, να τιμωρήσει όσους νομίζουν ότι μπορούν να αυθαιρετούν, να κερδοσκοπούν ή να κοροϊδεύουν, διότι είναι εκείνος ο οποίος τελικά επιβραβεύει με τη στάση του ή όχι, αρκεί να είναι ενημερωμένος σωστά. 
     Γι’ αυτό εδώ πρέπει όλοι μαζί, συνολικά, να δούμε πώς μπορούμε να ενισχύσουμε το καταναλωτικό κίνημα, ξεκινώντας από την καταναλωτική κουλτούρα στα σχολεία. Κάνουμε προσπάθειες και σ’ αυτόν τον τομέα. Έχετε δίκιο στο ότι υπάρχουν πολλά πράγματα που πρέπει να γίνουν. 
     Η κατάσταση, όμως, έχει αφεθεί επί πολύ καιρό ανεξέλεγκτη. Δεν παρελθοντολογώ, όμως σημασία έχει αν τώρα βελτιωνόμαστε. Και πιστεύω ότι βελτιωνόμαστε με σημαντικά και γρήγορα βήματα και, κυρίως, περνάει το μήνυμα στην αγορά ότι τέλειωσαν τα ψέματα. 
     Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Επίκαιρες ερωτήσεις δεύτερου κύκλου.
      Πρώτη είναι η με αριθμό 874/18-4-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης, σχετικά με την επίλυση θεσμικών και οικονομικών αιτημάτων των υπηρετούντων στα Σώματα Ασφαλείας κλπ.
      Αναλυτικότερα η επίκαιρη ερώτηση του κ. Μανωλάκη έχει ως εξής:
      «Κύριε Υπουργέ, έχει περάσει ένας ολόκληρος χρόνος από τότε που η Νέα Δημοκρατία ανέλαβε τη διακυβέρνηση της χώρας και ήδη διανύει το δεύτερο χρόνο, χωρίς ωστόσο να δείχνει τη δέουσα διάθεση να υλοποιήσει τις δικές της προεκλογικές εξαγγελίες. Στο χώρο των Σωμάτων Ασφαλείας επί μήνες τώρα επικρατεί αναβρασμός, καθώς με τη στάση σας αποδεσμεύεστε ολοένα και περισσότερο από την πραγματοποίηση αιτημάτων των υπηρετούντων σ’ αυτούς τους τόσο κρίσιμους τομείς για τη δημόσια ασφάλεια και προστασία της χώρας.
      Η σε βάθος χρόνου παραπομπή της αντιμετώπισης αυτών των αιτημάτων υποκρύπτει από τη μία πλευρά την αποτυχία της όποιας οικονομικής σας πολιτικής μέχρι τώρα –με την «γκάφα» της απογραφής κ.α.- αλλά και από την άλλη, την πρόθεσή σας για «ομηρία» των αστυνομικών, πυροσβεστών και λιμενικών μέχρι το 2007-2008  -προεκλογική περίοδος γαρ- όπου εξαγγέλλετε την υλοποίηση ορισμένων αιτημάτων. 
      Κύριε Υπουργέ, ο Πρωθυπουργός στην προεκλογική συγκέντρωση της Νέας Δημοκρατίας στη Θεσσαλονίκη εξήγγειλε την αύξηση του βασικού μισθού του προσωπικού των Σ.Α. από 720 ευρώ σε 860 ευρώ (1). Τότε όλο το προσωπικό θεώρησε ότι η αύξηση αυτή θα ήταν άμεση.
      Πέραν αυτού, η άρνηση του Υπουργού Οικονομίας και Οικονομικών για απεμπλοκή από τα διαδικαστικά κωλύματα του νόμου για την απόδοση των διαφημιστικών εσόδων από τους ποδοσφαιρικούς αγώνες στους αστυνομικούς επιτείνει την ανησυχία για το πότε θα ισχύσει τελικά αυτός ο νόμος (2), ενώ το ζήτημα της επικινδυνότητας παραπέμπεται αορίστως και αυτό στις καλένδες (3).
      Κύριε Υπουργέ, η όλη παρελκυστική τακτική και αναβλητικότητα για άμεση αντιμετώπιση, όχι μόνο των παραπάνω θεμάτων, αλλά και άλλων θεσμικών και οικονομικών (αντικειμενικά κριτήρια για τις προαγωγές, βαθμολόγιο κ.α.) φανερώνει ή κακή προεκλογική εκτίμηση δική σας ή κακή κυβερνητική διαχείριση και εφαρμογή πολιτικής. Δεν μπορείτε να επικαλείστε πλέον το «κακό ΠΑΣΟΚ», διότι τα παραπάνω ήταν δεσμεύσεις δικές σας.
      Ερωτάται ο κύριος Υπουργός:
      Ποιες είναι οι σημερινές σας δεσμεύσεις στα τρία παραπάνω αιτήματα και τι συγκεκριμένο χρονοδιάγραμμα υπάρχει για την υλοποίησή τους μέσα στο 2005;» 
	Θα απαντήσει ο Υφυπουργός Δημόσιας Τάξης κ. Μαρκογιαννάκης, ο οποίος έχει το λόγο.
	ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριε Πρόεδρε, κύριοι συνάδελφοι, εκείνο το οποίο με εντυπωσιάζει, είναι ότι ως ρεφρέν επαναλαμβάνετε, όσο μπορείτε και όπου μπορείτε αυτά τα περί «γκάφας» της απογραφής, ως εάν θέλετε κι οι ίδιοι να το πιστέψετε. Προφανώς θα σας άρεσε να μείνει ο ελληνικός λαός με την εντύπωση ότι τα ελλείμματα, που αφήσατε, ήταν της τάξεως του 2,7% και να μη γνωρίζει την πραγματικότητα, ότι δηλαδή ήταν πάνω από 6%, ούτως ώστε όταν θα ερχόταν το πλήρωμα του χρόνου, να τα φορτώσετε στη Νέα Δημοκρατία. Προφανώς αυτό θα θέλατε. 
	Έρχομαι τώρα στα θέματα, τα οποία θίγετε με την ερώτησή σας. Κύριε συνάδελφε, εμείς το πρώτο εξάμηνο, από το Μάρτιο μέχρι και τέλη Σεπτεμβρίου, είχαμε τους Ολυμπιακούς Αγώνες, υπόθεση εθνική και εκείνο το οποίο μας ενδιέφερε, ήταν η διαχείριση αυτού του τεράστιου προβλήματος, όπου κάναμε ό,τι μπορούσαμε. Συνεργαστήκαμε με τους αστυνομικούς, τους πυροσβέστες κι όλους τους άλλους εμπλεκόμενους φορείς –είχαμε μια πολύ καλή συνεργασία- και είχαμε αυτή τη μεγάλη εθνική επιτυχία. Και ξέρετε, τώρα που τελειώσανε οι Ολυμπιακοί, όλοι λέμε ότι ήταν εθνική επιτυχία κι όλοι έχουμε μερίδιο. Έτσι είναι. Αν κάτι δεν πήγαινε καλά, τότε θα ίσχυε αυτό που ισχύει πάντα: Ότι στην επιτυχία όλοι έχουμε μερίδιο, ενώ στην αποτυχία όλοι τα ρίχνουμε, τα φορτώνουμε στην Κυβέρνηση. Άρα, λοιπόν, το πρώτο εξάμηνο είχαμε απασχοληθεί με τους Ολυμπιακούς Αγώνες. 
      Από τότε και μετά, έχουμε ανοίξει ένα διάλογο με τους συνδικαλιστικούς φορείς, με τα συνδικαλιστικά όργανα των αστυνομικών και των πυροσβεστών, είναι αρμοδιότητας του Υπουργείου Δημόσιας Τάξης και θέλω να πιστεύω ότι αυτός ο διάλογος θα είναι γόνιμος, θα είναι αποδοτικός και θα οδηγήσει σε λύση όλων των εκκρεμοτήτων, οι οποίες υπάρχουν. 
      Μας ρωτάτε τι θα γίνει με την προεκλογική εξαγγελία για το ότι ο βασικός μισθός του ανθυπολοχαγού του Στρατού –και κατ’ επέκταση, του αντίστοιχου βαθμού των Σωμάτων Ασφαλείας- από 720 ευρώ θα πήγαινε στα 860 ευρώ. Εμείς δεν παίρνουμε αυτήν την υπόσχεση πίσω. Η υπόσχεση ισχύει ως πραγματική αύξηση, αλλά κανείς δεν είπε ότι θα γίνει τον πρώτο χρόνο, όταν μάλιστα τα οικονομικά της χώρας είναι στην κατάσταση που βρίσκονται αυτήν τη στιγμή, την οποία γνωρίζουμε όλοι μας. Σε βάθος τετραετίας, η υπόσχεση θα υλοποιηθεί και θα είναι πραγματική αύξηση.
      Έρχομαι τώρα στο θέμα του επικινδύνου και ανθυγιεινού. Ξέρετε κάτι; Εμείς, εκείνα στα οποία προφορικά συμφωνούμε, τα κάνουμε πράξη. Εσείς τα δίνατε γραπτώς και δεν τα κάνατε πράξη και όχι μόνο δεν τα κάνατε πράξη, αλλά και όταν διαμαρτύροντο διότι αθετούσατε υποσχέσεις, στέλνατε τα ΜΑΤ! Και ξέρετε πολύ καλά τι έγινε το βράδυ της 9ης Οκτωβρίου του 2003!
      Υπήρξε, λοιπόν, συμφωνία μεταξύ των συνδικαλιστικών φορέων του Υπουργείου Δημόσιας Τάξης και του Υπουργείου Οικονομικών. Η συμφωνία αυτή λέει ότι για μια τετραετία, αρχομένης από το Σεπτέμβριο του 2005, θα καταβάλλεται αύξηση 2% στο μισθό των αστυνομικών και των πυροσβεστών, πέραν της εισοδηματικής πολιτικής.
      Ρωτάτε γιατί δεν το έχουμε υλοποιήσει και μας λέτε ότι το έχουμε στείλει στις καλένδες. Αν δεν κάνω λάθος, τώρα έχουμε Απρίλιο του 2005. Ο Σεπτέμβριος είναι μετά από πέντε μήνες. Αν μέχρι τότε δεν έχουμε υλοποιήσει αυτήν τη συμφωνία, ελάτε να το συζητήσουμε και πραγματικά να μας ελέγξετε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Τελειώνω, κύριε Πρόεδρε. Στη δευτερολογία μου θα πω τα υπόλοιπα.
      Ένα δεύτερο σκέλος της συμφωνίας που κάναμε, ήταν ότι η συντάξιμη πενταετία, που δίνεται προς το τέλος της καριέρας κάθε αστυνομικού και πυροσβέστη, θα ισχύσει πλέον για όλους, ανεξάρτητα από το χρόνο εισόδου στο Σώμα. Αυτό ισχύει και απλά περιμένουμε ένα συνταξιοδοτικό νόμο με συνταξιοδοτικές διατάξεις, για να βάλουμε μέσα τη ρύθμιση. Εάν δεν έρθει συντόμως, θα φέρουμε αυτοτελές νομοσχέδιο, έστω και μ’ ένα ή δύο άρθρα, προκειμένου να ρυθμίσουμε και αυτό το θέμα.
      Για τα υπόλοιπα τα οποία ρωτάτε, θα σας απαντήσω στη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Ο αγαπητός συνάδελφος κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε.
      Κύριε Υπουργέ, ξεκινήσατε από την απογραφή. Δεν φθάνει το φιάσκο που πάθαμε με το «Βασικό Μέτοχο», δυστυχώς αναφέρεσθε και στην απογραφή η οποία δεν έπρεπε να γίνει. Όμως αυτή, δυστυχώς, μας έφερε υπό επιτήρηση, όπως την κάνατε και όπως τα είπατε, βγάλαμε τα μάτια μας μεταξύ μας στην Ευρώπη και είμαστε υπό επιτήρηση. Γι’ αυτό φέρατε και τους τελευταίους φόρους και τις αυξήσεις για τα χαμηλά εισοδήματα.
      Ας μπούμε, όμως, λίγο στα δικά μας θέματα. Την προηγούμενη εβδομάδα, την Πέμπτη και την Παρασκευή, όπως πολύ καλά γνωρίζετε, είχαμε κινητοποιήσεις των αστυνομικών εδώ, μπροστά στο Κοινοβούλιο, γιατί δεν κάνατε όλα αυτά που είπατε προηγουμένως ότι θα κάνετε. Και ναι μεν μπορεί να είναι ένα μικρό άλλοθι οι Ολυμπιακοί Αγώνες, που πήγαν καλά. Και πήγαν καλά, γιατί είχαν σχεδιασθεί και υλοποιήθηκαν σε μεγάλο βαθμό καλά και φυσικά συνέβαλαν και οι αστυνομικοί για να είναι ασφαλείς αυτοί οι αγώνες. Όμως τι παίρνουν γι’ αυτούς τους Ολυμπιακούς Αγώνες και για όλα αυτά που έχουν κάνει τόσα χρόνια; 
      Πρώτον, είχε πει ο Πρωθυπουργός –το επαναλάβατε και εσείς- ότι θα υπάρξει αύξηση από τα 720 ευρώ στα 860 ευρώ, δηλαδή η αύξηση θα έφθανε τα 140 ευρώ. Τίποτε πάνω σ’ αυτό δεν έχει γίνει! Ήταν προεκλογική δέσμευση του ίδιου του κ. Καραμανλή.
      Δεύτερον, εσείς μετά από αυτά και σε σχέση με το επικίνδυνο και ανθυγιεινό που επίσης είχατε υποσχεθεί, μιλήσατε για αύξηση 2% επί 4, που μας κάνει 8% αύξηση πάνω από την εισοδηματική πολιτική, η οποία θα ξεκινήσει από την 1η Σεπτεμβρίου αυτού του χρόνου. Όμως γι’ αυτήν την αύξηση –που είναι και πολύ μικρή βέβαια- δεν έχετε καμία πρόβλεψη, απ’ όσο μπορώ να ξέρω, στον Προϋπολογισμό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό, κύριε Πρόεδρε.
      Μάλιστα, έχω έγγραφο εδώ του Γενικού Λογιστηρίου του Κράτους που λέει: «Επειδή η Κυβέρνηση» –του ΠΑΣΟΚ- «από το 1997 μέχρι το 2003 έδωσε αυξήσεις 45% και από 1.1.2004 έδωσε αυξήσεις 5,7%, θα εξετάσουμε τις αυξήσεις αργότερα, που θα σας δώσουμε εμείς.». Επομένως, όσον αφορά τα οικονομικά –και τελειώνω- δεν δόθηκε τίποτα, παρά μόνο τα 15 περίπου ευρώ το μήνα για τους χαμηλόμισθους αστυνομικούς.
      Επίσης, έχετε κάνει τίποτα για την αναδιάρθρωση της Αστυνομίας; Έχετε κάνει τίποτα για την απεμπλοκή, που είπαμε, σχετικά με τους αστυνομικούς στα γήπεδα; Ξέρετε ότι μπορούμε από τις επιχορηγήσεις, που δίνει η Γενική Γραμματεία Αθλητισμού στις ομάδες, να πάρουμε χρήματα και να πληρωθούν.
      Ποια είναι η συμμετοχή των αιρετών εκπροσώπων στα συμβούλια κρίσεων και προαγωγών; Και σας άκουσα προηγουμένως -και με αφορμή την ερώτηση του κ. Καραμπίνα να λέτε για διώξεις; Όλα δεν ήταν τέλεια, αλλά μιλάτε για διώξεις του ΠΑΣΟΚ στους αστυνομικούς, τη στιγμή που σήμερα –βοηθήσατε κι εσείς βέβαια με τις τελευταίες κρίσεις- δεν υπάρχει κανένας αστυνομικός -ίσως ελάχιστοι απ’ όσο μπορούμε να ξέρουμε, από το βαθμό του ταξιάρχου μέχρι του στρατηγού- που να μην ανήκει στη συντηρητική παράταξη. Και μιλάμε για διώξεις; 
      ΠΡΟΕΔΡΕΥΩΝ (Γεώργιος Σούρλας): Κύριε Μανωλάκη, παρακαλώ τελειώστε.
      ΑΓΓΕΛΟΣ ΜΑΝΩΛΑΚΗΣ: Τελειώνω, κύριε Πρόεδρε.
      Εσείς, κύριε Υφυπουργέ, είχατε πει σ’ ένα συνέδριο, όπου ήμουν κι εγώ πέρσι, πριν από τους Ολυμπιακούς Αγώνες, ότι θα βγείτε στους δρόμους, αν όλα αυτά που είχατε υποσχεθεί, δεν γίνουν. Και μερικά πρέπει να αρχίσουν να γίνονται άμεσα. Πέρασε ήδη ο ένας χρόνος και έχετε άλλα τρία χρόνια -Θεού θέλοντος- στην Κυβέρνηση, αλλά δεν σας βλέπω να βγαίνετε στους δρόμους μαζί με τους αστυνομικούς.
      ΠΡΟΕΔΡΕΥΩΝ (Γεώργιος Σούρλας): Κύριε Μανωλάκη, τελειώσατε. Έχετε υπερβεί το διπλάσιο χρόνο. Σας ευχαριστούμε πολύ.
      ΑΓΓΕΛΟΣ ΜΑΝΩΛΑΚΗΣ: Εγώ ευχαριστώ. Πάντως μέχρι αυτήν τη στιγμή, κύριε Υπουργέ, σ’ αυτόν τον τομέα δεν έχετε κάνει τίποτα, που να πείθει την Ομοσπονδία και γι’ αυτό βγαίνει στους δρόμους. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Είναι δικαίωμα των συνδικαλιστών να διαμαρτύρονται και δικαίωμα της πολιτείας είναι να συμπεριφέρεται όπως συμπεριφερθήκαμε εμείς. Έκαναν προχθές που διαμαρτύρονταν, ακριβώς αυτά που έκαναν και στις 9 Οκτωβρίου, δηλαδή διαμαρτυρήθηκαν έξω από τη Βουλή και μετέβησαν για διαμαρτυρία έξω από το Υπουργείο Εθνικής Οικονομίας. Εμείς φερθήκαμε πολιτισμένα και με διάλογο καταλήξαμε σε κάποιες συμφωνίες περαιτέρω, ενώ εσείς στείλατε τα ΜΑΤ. Αυτή είναι η διαφορά μας.
      Και να σας πω και κάτι άλλο: Αν είχατε στον προϋπολογισμό του 2003 τα χρήματα τα οποία εδόθησαν, το ολυμπιακό επίδομα –συνολικά δηλαδή για μετακινήσεις, διατροφές, αποζημίωση- τα 130.000.000 ευρώ, ασφαλώς θα ήταν δυνατόν από φέτος να δοθούν κάποια πράγματα στους αστυνομικούς. Αλλά όταν εμφανίζετε προϋπολογισμούς – μαϊμού, ελλειμματικούς, ασφαλώς τότε υπάρχουν αυτά τα προβλήματα. 
      Επίσης, καλύτερα είναι να μη μιλάτε για κρίσεις και για διώξεις. 
      ΑΓΓΕΛΟΣ ΜΑΝΩΛΑΚΗΣ: Εσείς το είπατε, κύριε Υπουργέ. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Το πότε γίνονταν διώξεις το ξέρουν οι αστυνομικοί, οι οποίοι μας παρακολουθούν αυτήν τη στιγμή, όπως και το πότε γίνονταν κρίσεις σωστές. Σας θυμίζω τις λίστες Σουλτάτου και όλα τα σχετικά. Πάλι τα ξέρουν. Είναι δε χαρακτηριστικό το ότι έγιναν κρίσεις δύο φορές, κατά τη διάρκεια που είμαστε Κυβέρνηση και δεν κατετέθη μία ερώτηση, η οποία να στρέφεται κατά των κρίσεων. Δεν υπήρχε ένα δημοσίευμα, το οποίο να στρέφεται κατά των κρίσεων, όταν γίνονταν πρωτοσέλιδα τα θέματα αυτά κατά τη διάρκεια της διακυβέρνησης του ΠΑΣΟΚ. 
      Έρχομαι τώρα στα άλλα θέματα που αναφέρατε. Για το 10% μιλάτε εσείς; Από το 2000 μέχρι το 2004 τι κάνατε, κύριε συνάδελφε; Το 2000 ψηφίστηκε ο νόμος. 
      ΑΓΓΕΛΟΣ ΜΑΝΩΛΑΚΗΣ: Εσείς το υποσχεθήκατε. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Εγώ που έχω την ευθύνη τώρα, αγωνίζομαι και αγωνιώ, προσπαθώντας με κάθε τρόπο να λύσω το πρόβλημα. Και δεσμεύομαι αυτήν τη στιγμή, επειδή το έχω φέρει σ’ ένα δρόμο, ότι το πολύ σε δύο μήνες το πρόβλημα θα έχει λυθεί. Σήμερα μάλιστα είχα συνεργασία με τον κ. Δούκα και μπορώ να πω ότι ήταν γόνιμη αυτή η συνεργασία και έχουμε οδηγήσει το θέμα σε λύση, όταν εσείς επί τέσσερα χρόνια το αγνοούσατε και εμπαίζατε τους αστυνομικούς.
      Επίσης, συζητάμε και για τα άλλα θέματα. Συζητάμε και για το βαθμολόγιο, για το οποίο ήδη υπάρχει ένα προσχέδιο και για την αναδιάρθρωση, που είναι ήδη στα σκαριά. Είναι θέμα απλά οικονομικό και πιστεύω πως θα ξεκινήσουμε πάρα πολύ σύντομα. Καλύτερα, λοιπόν, να είστε περισσότερο προσεκτικοί στο θέμα του ελέγχου της Κυβέρνησης και σε θέματα, μάλιστα, που πηγαίνει πάρα πολύ καλά.
      Είμαστε περήφανοι για την Αστυνομία μας. Χθες είδε το φως της δημοσιότητας δημοσκόπηση της «ΚΑPA RESEARCH» όπου φαίνεται ολοένα και περισσότερο αυξανόμενη η εμπιστοσύνη του ελληνικού λαού στα Σώματα Ασφαλείας και αισθάνεται περισσότερο ασφαλής, γιατί επί των ημερών σας υπήρχαν φαινόμενα τέτοιας διαφθοράς στην Αστυνομία και τέτοιας ανασφάλειας του πολίτη, που σύγκριση δεν μπορεί να γίνει σε καμία περίπτωση! 
      ΑΓΓΕΛΟΣ ΜΑΝΩΛΑΚΗΣ: Κι εμείς είμαστε υπερήφανοι. Τι κάνετε, όμως, για όλα αυτά; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ! 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δύο συνοδοί -δάσκαλοι από το 2ο Δημοτικό Σχολείο Ασπροπύργου.
      Η Βουλή τους καλωσορίζει!
      (Χειροκροτήματα απ’ όλες τις πτέρυγες της Βουλής)
    Δεύτερη είναι η με αριθμό 885/18.4.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ακύρωση δημοπράτησης του έργου επέκτασης του αεροδιαδρόμου στο αεροδρόμιο «ΜΑΚΕΔΟΝΙΑ». 
    Η επίκαιρη ερώτηση του κ. Χουρμουζιάδη αναλυτικότερα έχει ως εξής:
    «Πρόσφατα ο Υπουργός ΠEΧΩΔΕ κ. Σουφλιάς ανακοίνωσε την ακύρωση της δημοπράτησης του έργου για την κατασκευή της επέκτασης του διαδρόμου προσγείωσης και απογείωσης 10-28 του αεροδρομίου «ΜΑΚΕΔΟΝΙΑ» στη Θεσσαλονίκη, καθώς και την επέκταση του παράλληλου τροχιόδρομου. 
    Το εν λόγω έργο, το οποίο είχε συμπεριληφθεί στο συνολικό σχέδιο αναβάθμισης του αεροδρομίου «ΜΑΚΕΔΟΝΙΑ», είχε εξαγγελθεί για πρώτη φορά το 1997. Έκτοτε και μέχρι σήμερα, με διάφορες προφάσεις, δεν έχει ακόμη δημοπρατηθεί. 
    Επειδή η κατασκευή του παραπάνω έργου είναι πολύ σημαντική για τη Θεσσαλονίκη και θα βοηθήσει στην ανάπτυξη της περιοχής, με την αντιμετώπιση της μεγάλης ανεργίας που τη μαστίζει, αλλά και στην αποσυμφόρηση του αεροδρομίου,
    ΕΡΩΤΑΤΑΙ ο κύριος Υπουργός γιατί ακυρώθηκε η δημοπράτηση του έργου της επέκτασης του διαδρόμου προσγειώσεων και απογειώσεων 10-28 του αεροδρομίου «ΜΑΚΕΔΟΝΙΑ» στη Θεσσαλονίκη.»
    Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
    Ορίστε, κύριε Υπουργέ, έχετε το λόγο.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
    Θέλω επίσης να ευχαριστήσω τον κ. Χουρμουζιάδη, γιατί με την ευκαιρία αυτής της ερώτησης μπορούμε να παρουσιάσουμε τα πράγματα, όπως ακριβώς είναι και να πούμε τι σημαίνει διαφάνεια και τι σημαίνει αδιαφάνεια. 
    Η επέκταση του διαδρόμου προσγείωσης και απογείωσης του αεροδρομίου αυτού –του πολύπαθου πράγματι- που έχει ξεκινήσει από το 2000, προκηρύχθηκε ως έργο τον Οκτώβριο του 2001 με το σύστημα της προεπιλογής. Σαθρό σύστημα, όταν δεν υπάρχουν ειδικοί λόγοι γι’ αυτό, διότι παρεμβαίνει η διαδικασία διαφόρων παραγόντων για το ποιος θα μπει και ποιος θα βγει από το διαγωνισμό, ο οποίος είναι σε εξέλιξη. 
    Εμείς δηλώσαμε –και το περάσαμε και στο νέο νόμο περί αναθεώρησης έργων- ότι το γενικό σύστημα και το καθαρό σύστημα είναι το σύστημα του ανοικτού διαγωνισμού, στον οποίο όλοι όσοι έχουν τα τυπικά και τα ουσιαστικά προσόντα, που σαφώς περιγράφονται στη διακήρυξη, μπορούν να λάβουν μέρος και το έργο το παίρνει ο μειοδότης: Αυτός που έχει την καλύτερη τιμή, ώστε να μην εμπλέκεται κανείς άλλος ούτε να μπορεί να επηρεάσει το τελικό αποτέλεσμα.
    Αυτή, λοιπόν, η διαδικασία προεπιλογής του 2001, καρκινοβατούσε επί τέσσερα χρόνια και όταν αναλάβαμε την Κυβέρνηση, δεν είχε ακόμη τελειώσει η πρώτη φάση της. Γιατί; Διότι ανέκυπταν διάφορες ιστορίες δικαστικών εμπλοκών και αλληλοκατηγοριών για το αν πρέπει ή δεν πρέπει να μπει κάποιος εκ των προεπιλεχθέντων, με αποτέλεσμα βέβαια να είναι σε αδιέξοδο ακόμη και η δικαιοσύνη, η οποία έκανε προδικαστικά ερωτήματα κλπ.. 
    Κατά τις εκτιμήσεις του νομικού μας συμβούλου –απόλυτα τεκμηριωμένες- αν συνεχίζαμε αυτόν το διαγωνισμό που, όπως είπα, ξεκίνησε στραβά με την προεπιλογή, θα περιμέναμε άλλα τρία χρόνια με αβεβαιότητα ως προς το τελικό αποτέλεσμα. 
    Ορθώς, λοιπόν, ο Υπουργός τον Αύγουστο του 2004 ακύρωσε το διαγωνισμό. Είπε ότι «Θα κάνω νέα τιμολόγια σύγχρονα και σωστά, που να έχουν σχέση με τις τιμές της αγοράς και θα τον ξαναπροκηρύξω με τη διαδικασία του ανοικτού διαγωνισμού». Πράγματι, έτσι και έγινε. Η αρμόδια υπηρεσία προχώρησε σε ανασύνταξη τιμολογίων, μας βεβαίωσε ότι είχε κάνει και ανασύνταξη προδιαγραφών και ξεκίνησε η διαδικασία του νέου διαγωνισμού με τη νέα προκήρυξη.
    Δυστυχώς εκ του αποτελέσματος –δηλαδή εκ των προσφορών που υπεβλήθησαν- διαπιστώθηκε κάτι δυσάρεστο: Ότι δικαίως όλοι οι συμμετέχοντες –επτά για την ακρίβεια- προσέφυγαν εναντίον αλλήλων, όλοι εναντίων όλων, διότι ήταν έτσι φτιαγμένο το σύστημα της διακήρυξης, που άφηνε περιθώρια διαφόρων ερμηνειών και παρερμηνειών. Μπαίνουμε, δηλαδή, σε μια νέα δικαστική περιπέτεια παρ’ ότι το νέο σύστημα είναι καθαρό –ότι δεν επιδέχεται τέτοιες περιπέτειες- λόγω κακής διακήρυξης και βεβαίως μη εναρμονισθεισών προς το σύστημα δημοπράτησης προδιαγραφών. 
    Αμέσως φέραμε σε γνώση των κεντρικών υπηρεσιών το όλο θέμα και διαπιστώθηκαν δύο χοντρά πράγματα. Πρώτα-πρώτα, για τον περίφημο αυτό αεροδιάδρομο, ο οποίος καταλήγει σε διάδρομο προσγείωσης μέσα στη θάλασσα –που είναι και το έργο επέκτασης του διαδρόμου προσγείωσης- και απαιτεί εκ των προδιαγραφών του άριστη συμπύκνωση, έλεγε μέσα η προδιαγραφή ότι έπρεπε να γίνει μόνο με ηλεκτρικό συμπυκνωτή, όταν εδώ και τέσσερα-πέντε χρόνια η αγορά δουλεύει και με υδραυλικούς συμπυκνωτές. Άρα, απέκλειε εκ προοιμίου όλους όσους είχαν υδραυλικούς συμπυκνωτές. 
    Και βέβαια, τρεις ημέρες πριν από την κατάθεση προσφορών, βγαίνει ένα σημείωμα ενυπόγραφο και με αριθμό πρωτοκόλλου του τότε προϊσταμένου της υπηρεσίας που λέει ότι επιτρέπονται και οι υδραυλικοί συμπυκνωτές. Τρεις μέρες πριν από τις προσφορές! 
    Είναι προφανές ότι αυτό ήταν αδύνατο να το ακολουθήσουν όλοι οι συμμετέχοντες. Μόνο όσοι το ήξεραν μπορούσαν ενδεχομένως να προσφέρουν και υδραυλικό συμπυκνωτή. Άρα, το ένα κακό –των ελλιπών προδιαγραφών- έγινε ακόμα χειρότερο με αμφίβολης ποιότητας και κυρίως αδιαφάνεια στη διαδικασία.
    Βρήκαμε και πολλά άλλα στοιχεία, υπερβολικές αναλύσεις κλπ.. 
    Συνεπώς όπως σας είπα προηγουμένως, ορθώς και ο δεύτερος ακυρώθηκε. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τα υπόλοιπα μπορείτε να τα πείτε στη δευτερολογία σας.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων ΄Έργων): Θα ολοκληρώσω σχετικά με την εξέλιξη των πραγμάτων στη δευτερολογία μου. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
    Ο αγαπητός συνάδελφος κ. Χουρμουζιάδης έχει το λόγο.
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
    Μου δόθηκε η ευκαιρία να πω και άλλη φορά, κύριε Πρόεδρε, ότι συνήθως οι επίκαιρες ερωτήσεις αναφέρονται βεβαίως σε ένα συγκεκριμένο γεγονός, αλλά την ίδια στιγμή δίνεται η αφορμή να γίνεται μία γενικότερη αναφορά, όσον αφορά στις πολιτικές που ασκούνται αυτήν τη στιγμή σ’ αυτήν την περίπτωση των δημοσίων έργων. 
    Βέβαια, άκουσα από τον κύριο Υπουργό αυτήν την περιγραφή που μου θύμισε τον «Κώδικα Ντα Βίντσι», το γνωστό best seller της εποχής μας. Δηλαδή, τελικά αποδίδετε την ακύρωση της δημοπράτησης του έργου σε μία σειρά παρανομιών, παρατυπιών και αδιαφανειών όπως είπατε στην αρχή του λόγου σας. Όμως, ξέρετε ότι η ουσία της αναζήτησης μέσω της επίκαιρης ερώτησης είναι να πάρουμε μία πολύ συγκεκριμένη απάντηση. 
    Το θέμα, λοιπόν, δεν είναι μόνο γιατί ακυρώθηκε, αλλά τελικά πότε θα ξαναγίνει αυτός ο διαγωνισμός. Όπως είπατε και εσείς πολύ καλά αναφερόμενος στις ημερομηνίες και τις χρονολογίες, άρχισε το 1997, έγινε το 2001, πήγαμε στο 2003 και τελικά φθάσαμε στο 2005, όπου βρισκόμαστε μπροστά στην ακύρωση της δημοπράτησης ενός έργου που τόση σημασία έχει και για το αεροδρόμιο της Θεσσαλονίκης, για τον ίδιο το Νομό της Θεσσαλονίκης, αλλά και για όλη την εθνική μας οικονομία.
    Επίσης, μαζί με το έργο αυτό μπαίνει ξαφνικά και το πρόβλημα εάν για περιβαλλοντολογικούς λόγους είναι δυνατόν να γίνει αυτή η προέκταση. 
    Άρα, από τη μια πλευρά είναι οι τυπικές διαδικασίες, από την άλλη τελικά οι περιβαλλοντικές συνέπειες, ενώ από την άλλη οι διαφάνειες και οι αδιαφάνειες.
    Από ό,τι κατάλαβα, κύριε Υπουργέ, δεν θα γίνει ποτέ αυτό το έργο. Το θέμα τελικά δεν είναι αν βρισκόμαστε μπροστά σε μια τέτοια αναζήτηση του σωστού τρόπου τακτοποίησης της δημοπράτησης, αλλά τελικά της πολιτικής που ασκείται συγκεκριμένα γι’ αυτό το αεροδρόμιο. 
    Εκεί ακριβώς θα ήθελα μία απάντηση λίγο σαφέστερη απ’ αυτήν που δώσατε στην πρωτολογία σας.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο να δευτερολογήσει.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Πράγματι, μη ολοκληρώνοντας την πρωτολογία μου, δεν καταλάβατε καλά ποιο είναι το διά ταύτα, το οποίο θα σας αναπτύξω τώρα σε δύο λεπτά.
    Διορθώσαμε σε χρόνο ρεκόρ αυτή την κακή διακήρυξη. Συμπληρώσαμε τις προδιαγραφές με τα τελευταία δεδομένα, τα οποία είναι πολύ πιο σαφή και διαφανή, αλλά και πιο σύγχρονα από πλευράς ουσίας της κατασκευής. 
    Σας ανακοινώνω σήμερα ότι σε χρόνο ρεκόρ πραγματικά –γιατί προ ολίγων, προ δεκαπέντε, είκοσι ημερών, ακυρώθηκε ο διαγωνισμός- έχουμε ολοκληρώσει τη νέα διακήρυξη και την άλλη εβδομάδα ή το πολύ τις πρώτες πέντε ημέρες μετά το Πάσχα, θα έχει βγει στον αέρα ο νέος διαγωνισμός. Δηλαδή σε χρόνο ρεκόρ ξαναβγαίνει το έργο στον αέρα, δεν έχει κανένα περιβαλλοντικό πρόβλημα –απολύτως κανένα, αυτά όλα είναι πλήρως τακτοποιημένα από πλευράς ουσίας προστασίας του περιβάλλοντος- και ελπίζουμε εντός τριών μηνών από σήμερα να έχουμε επιτέλους έναν ανάδοχο, ο οποίος με καθαρούς όρους και για την προστασία του συνόλου του ελληνικού δημοσίου, θα μπορέσει πράγματι να το κατασκευάσει συντομότερα από ό,τι αρχικώς προεβλέπετο.
    Σας λέω, για να κλείσω, ότι αυτός ο χρόνος που χάθηκε, κερδίζεται, διότι με τις νέες προδιαγραφές και με τη νέα τεχνολογία, επιβάλλουμε στον ανάδοχο χρόνο κατασκευής κατά οκτώ μήνες μικρότερο, που σημαίνει ότι το έργο θα τελειώσει οκτώ μήνες νωρίτερα από ό,τι αρχικώς προεβλέπετο από την προηγούμενη διακήρυξη.
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    Τελευταία είναι η με αριθμό 883/18.4.2005, η τρίτη επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Ανάπτυξης, σχετικά με τη λήψη μέτρων ώστε να μη μετακυλιθούν τα πρόστιμα που επέβαλε η Επιτροπή Ανταγωνισμού  στα Σούπερ Μάρκετ, στον καταναλωτή κλπ..
    Η επίκαιρη ερώτηση αναλυτικότερα της κυρίας συναδέλφου έχει ως εξής:
    «Το τρίπτυχο των υψηλών τιμών πετρελαίου, της αύξησης του ΦΠΑ και της απειλής του Συνδέσμου Σούπερ Μάρκετ περί μετακύλισης των προστίμων στις τιμές, δημιουργεί έντονες ανησυχίες για νέο κύμα κερδοσκοπίας στην ελληνική αγορά. Είναι φανερό ότι οι αρμόδιες υπηρεσίες πρέπει να ενισχυθούν, όπως και οι μηχανισμοί εποπτείας (παρατηρητήριο τιμών και χαρτογράφησης) που βρίσκονται ακόμη στα σπάργανα. Ειδικότερα για το οξύ πρόβλημα της διαμόρφωσης των τιμών στα τρόφιμα, τις θετικές παρεμβάσεις του Υπουργείου ακολούθησαν οι ορθές εισηγήσεις της Επιτροπής Ανταγωνισμού –επίκειται και η απόφασή της- να καθορίσει πρόστιμα ύψους 16.000.000 ευρώ σε βάρος του Συνδέσμου Επιχειρήσεων Σούπερ Μάρκετ Ελλάδος, αλλά και σε συγκεκριμένα Σούπερ Μάρκετ. Μετά τις διαμαρτυρίες, όμως και προκλητικές δηλώσεις του Συνδέσμου Επιχειρήσεων Σούπερ Μάρκετ Ελλάδος δημιουργούνται ανησυχίες στους καταναλωτές για νέες αυξήσεις στην αγορά των τροφίμων, λόγω της πιθανής μετακύλισης των ως άνω προστίμων, όπως και της δημιουργίας ενός εκβιαστικού κλίματος για τη μη επιβολή νέων προστίμων σε περίπτωση υποτροπής ή άλλων παραβιάσεων. Για το λόγο αυτό υπάρχει ανάγκη να ληφθούν όλα τα μέτρα, ώστε το οικονομικό βάρος να μη βαρύνει τελικά τους καταναλωτές και αποδειχθεί έτσι αναποτελεσματική η κάθε προσπάθεια πάταξης της κερδοσκοπίας και της αυθαίρετης αύξησης των τιμών. ‘Άλλωστε τα πρόσφατα στοιχεία της Eurostat αποκαλύπτουν ότι η Αθήνα εξελίσσεται σε μια από τις πιο ακριβές πρωτεύουσες της Ευρώπης στον κλάδο των τροφίμων, ενώ στις υπόλοιπες οι δαπάνες για τα τρόφιμα ακολουθούν πτωτική πορεία.
    Μετά από αυτά, ερωτάται ο κύριος Υπουργός:
    - Με ποια άμεσα μέτρα θα διασφαλιστεί η καταβολή των προστίμων αφ’ ενός και αφ’ ετέρου πώς θα αποφευχθεί η ενδεχόμενη μετακύλισή τους στη λιανική τιμή;
    - Ποιος είναι ο ρόλος του Συνηγόρου του Καταναλωτή στην προκειμένη περίπτωση και μέσα από ποιες συγκεκριμένες ενέργειες και αντιδράσεις ο καταναλωτής θ’ αντιμετωπίσει τις πιθανές αυξήσεις στις τιμές;»
    Στην ερώτησή σας, κυρία Ξηροτύρη, θα απαντήσει ο Υφυπουργός Ανάπτυξης κ. Παπαθανασίου.
    Ορίστε, κύριε Υφυπουργέ, έχετε το λόγο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σε όλες τις χώρες-μέλη της Ευρωπαϊκής Ένωσης οι ανεξάρτητες επιτροπές ανταγωνισμού, οι οποίες λειτουργούν εδώ και καιρό και με μεγάλη επιτυχία, όσες φορές έχουν επιβάλει πρόστιμα σε μεγάλες επιχειρήσεις και μάλιστα μεγάλα πρόστιμα, είτε για κατάχρηση δεσπόζουσας θέσης είτε για εναρμονισμένες πρακτικές, τα πρόστιμα αυτά αντιμετωπίζονται από το σύνολο της κοινωνίας, των πολιτικών δυνάμεων, των Μέσων Μαζικής Ενημέρωσης σαν μέτρα προστασίας των συμφερόντων των καταναλωτών, συγκράτησης των τιμών και ρύθμισης της αγοράς.
    Δυστυχώς στην Ελλάδα, αντιθέτως, επιχειρήθηκε από ορισμένους να περάσει η άποψη ότι οι ποινές αυτές θα οδηγήσουν σε νέες αυξήσεις των τιμών. Αυτό είναι ένα πρωτόγνωρο, θα μου επιτρέψετε να πω και απαράδεκτο φαινόμενο και δείχνει ακριβώς, πόσο ακόμη δεν έχουμε συνηθίσει και δεν έχουμε καταλάβει τι εστί Επιτροπή Ανταγωνισμού.
    Βέβαια, επειδή και από την ίδια την επιτροπή, όχι διέρρευσε, αλλά ακούστηκε ότι μπορεί αυτή καθ’ εαυτή η απειλή να αποτελεί από μόνη της νέα παράβαση και προφανώς και από τη γενική κατακραυγή -που σε καμία περίπτωση δεν μπορεί να δεχθεί ότι μπορεί τελικά, αντί να τιμωρηθεί ο συγκεκριμένος με το πρόστιμο, αυτό να επιβληθεί στον καταναλωτή- και οι ίδιοι οι οποίοι είχαν έστω και εμμέσως αφήσει να εννοηθεί ότι μπορεί κάτι τέτοιο να συνέβαινε, φρόντισαν με διορθωτικές δηλώσεις να ξεκαθαρίσουν ότι δεν υπάρχει τέτοιο θέμα.
    Βέβαια θα μου επιτρέψετε να σας πω ότι, πέραν των νομικών θεμάτων που δεν θα επέτρεπαν και δεν μπορούν να επιτρέπουν τέτοια ζητήματα, στην ίδια την αγορά, ο ανταγωνισμός -ο οποίος είναι έντονος γενικά, εκτός από τις περιπτώσεις εκείνες που παραβιάζεται βεβαίως- νομίζω ότι και μετά την απόφαση της Επιτροπής Ανταγωνισμού, θα γίνει ακόμα εντονότερος προς όφελος των καταναλωτών. ‘Ετσι, όποια επιχείρηση θα έκανε το λάθος ή θα προσπαθούσε να κάνει το λάθος να μεταφέρει τα πρόστιμα στις τιμές, είναι προφανές ότι θα υποστεί σημαντικές ζημιές και σημαντικές απώλειες πωλήσεων και πελατών.
    Σε αυτήν την περίπτωση η Επιτροπή Ανταγωνισμού και όχι ο Συνήγορος του Καταναλωτή θα παρακολουθεί τις εξελίξεις και είναι βέβαιο όπως και την πρώτη φορά επενέβη αυτεπαγγέλτως και παρά όσα έλεγαν μερικοί απαισιόδοξοι ότι δεν πρόκειται να προχωρήσει και δεν πρόκειται να καταλήξει κατέληξε και μάλιστα σε εξαιρετικά αυστηρά πρόστιμα –τουλάχιστον αυτά εισηγήθηκε η γραμματεία- η ίδια η Επιτροπή θα παρέμβει. Και στην ίδια την πρόταση της γραμματείας της επιτροπής θα ήθελα να θυμίσω ότι σε περίπτωση υποτροπής του παραπτώματος προβλέπονται εξαιρετικά αυστηρά πρόστιμα. 
    Νομίζω ότι αυτό το οποίο πρέπει να γίνει σαφές -και γίνεται σαφές- είναι ότι η Επιτροπή Ανταγωνισμού, κάθε φορά που επεμβαίνει και ελέγχει παράνομες πρακτικές εκ μέρους των επιχειρήσεων, το κάνει ακριβώς γιατί θέλει και πρέπει να προστατεύει τα συμφέροντα των καταναλωτών και να συγκρατηθούν οι τιμές.
      Γι’ αυτόν το λόγο, νομίζω ότι όλοι πρέπει να στηρίξουν και όχι να υπονομεύουν με δηλώσεις τα έργα της Επιτροπής Ανταγωνισμού. Όσοι δεν έχουν καταλάβει ακόμα ότι η ελεύθερη αγορά δεν είναι ασύδοτη αγορά και όσοι νόμιζαν ότι η Επιτροπή Ανταγωνισμού δεν ασχολείται με τέτοια θέματα και την είχαν πάρει αψήφιστα, νομίζω ότι τώρα έχουν πάρει ένα σαφές μήνυμα πως η Επιτροπή Ανταγωνισμού δεν αστειεύεται. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Ξηροτύρη-Αικατερινάρη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, ο ρόλος της Επιτροπής Ανταγωνισμού είναι ακριβώς αυτός που είπατε. Εμείς, που έχουμε μια άλλη φιλοσοφία και θεώρηση στα θέματα της ανοιχτής και άκρως ανταγωνιστικής αγοράς, πάρα πολλές φορές έχουμε τονίσει σ’ αυτήν την Αίθουσα ότι οι επιτροπές ανταγωνισμού θα πρέπει να παίξουν το ρόλο τους, τουλάχιστον για να μην γίνει αυτή η κοινωνία ιδιαίτερα βάρβαρη και για να μη φορτώνονται τελικά όλα τα προβλήματα στους καταναλωτές, στους πολίτες. 
      Όλα είναι σωστά μέχρι εδώ. Υπάρχει, όμως, αυτή η αντίδραση, την οποία εγώ αποκαλώ στην επίκαιρη ερώτησή μου προκλητική και εσείς έμμεση, των μεγάλων σούπερ-μάρκετ και υπάρχει ήδη από την άλλη πλευρά μια μεγάλη επιβάρυνση στους καταναλωτές από άλλες φορολογίες, όπως την αύξηση του ΦΠΑ, τη γενικότερη αύξηση του πετρελαίου κλπ.. 
      Επίσης, βλέπω όλες αυτές τις μέρες μία τεράστια κόντρα μεταξύ βιομηχανιών, σούπερ-μάρκετ και αντίστοιχα εμμέσως με το Υπουργείο Ανάπτυξης. Είναι ένα μεγάλο θέμα. Υπάρχουν τεράστια προβλήματα και υπάρχει ιστορικό για όλο αυτό το θέμα, που είναι η υπερσυσσώρευση όλης αυτής της δραστηριότητας στα πολύ μεγάλα σούπερ-μάρκετ, τα οποία φαίνεται τώρα να έχουν κάποιες κόντρες με τις μεγάλες βιομηχανίες τροφίμων. 
      Κύριε Υπουργέ, όλα αυτά τα γνωρίζετε πολύ καλά, όπως τα γνωρίζει και η Επιτροπή Ανταγωνισμού. Για παράδειγμα, γνωρίζετε το θέμα τού πώς θα αποτυπώνονται οι εκπτώσεις των προϊόντων στο ράφι, καθώς και τη διαμάχη που υπάρχει μεταξύ βιομηχανιών και σούπερ-μάρκετ, γιατί καθένας θέλει να κερδίσει για τον εαυτό του απ’ όλη αυτή την κατάσταση. 
      Εκτός από τους πολίτες, οι ίδιοι οι βιομήχανοι εκφράζουν το φόβο ότι τα σούπερ-μάρκετ θα μετακυλίσουν με έμμεσους τρόπους αυτά τα πρόστιμα στις τιμές. Οι ίδιοι λένε ότι αυτοί πληρώνουν μέσω της διαφήμισης κλπ. όλα αυτά τα κόστη και άρα έχουν έρθει σε πλήρη ρήξη με τα σούπερ-μάρκετ. 
      Επίσης, σήμερα διαβάζω στον Τύπο ότι και η διοίκηση του ΣΕΣΜΕ έχει παραιτηθεί και αποχωρούν τα «CARREFOUR» και η «DIA» από το σύνδεσμο. 
      Όλα αυτά δημιουργούν μεγάλες ανησυχίες, με την έννοια ότι αυτοί επιμένουν, κύριε Υπουργέ, ότι το πρόβλημα είναι βαθιά διαρθρωτικό και ότι πρέπει να συνεχίσει να υπάρχει επαγρύπνηση από το Υπουργείο και από την Επιτροπή Ανταγωνισμού, αλλά εγώ πιστεύω ότι εδώ και ο ρόλος του Συνηγόρου του Πολίτη σε αυτούς τους τρεις τομείς, καταναλωτή, βιομηχανία και σύνδεσμο των σούπερ-μάρκετ, θα πρέπει να είναι καθοριστικός. Ο ρόλος του Συνηγόρου του Καταναλωτή στην εξυγίανση των σχέσεων αυτών των τριών κλάδων θα είναι πάρα πολύ ουσιαστικός. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύρια συνάδελφε, το Υπουργείο δεν έχει κόντρες με κανέναν κλάδο. Το Υπουργείο έχει ξεκαθαρίσει από την αρχή ότι η Επιτροπή Ανταγωνισμού είναι ανεξάρτητη, ότι σεβεται την ανεξαρτησία της επιτροπής, όπως τη σεβαστήκαμε μέχρι τέλους, και ότι δεν εμπλέκεται στις ενδοεπιχειρησιακές και ενδοεπιχειρηματικές διαμάχες. 
Το τι διαφωνίες μπορεί να έχουν οι κλάδοι μεταξύ τους είναι δικό τους θέμα, το αν παραιτείται ή αν δεν παραιτείται ένα διοικητικό συμβούλιο είναι δικό του θέμα. Εμείς αυτό που θέλουμε να τονίσουμε -και είμαι βέβαιος ότι όλοι σ’ αυτήν την Αίθουσα συμφωνούν- είναι ότι η ανεξάρτητη Επιτροπή Ανταγωνισμού κάνει τη δουλειά της και δεν επηρεάζεται. 
	Όσοι τώρα, είτε δεν το πίστευαν είτε νόμιζαν ότι αυτά τα πράγματα δε γίνονται στη χώρα μας είτε δεν είχαν καταλάβει τι εστί Επιτροπή Ανταγωνισμού, νομίζω ότι έχουν πάρει ένα σαφέστατο μήνυμα. Όσοι νόμισαν και προς στιγμή, το νόμισαν ότι μπορούν εύκολα να πουν: «δε βαριέσαι, αυτά θα τα πληρώσει ο καταναλωτής ή να τα ζητήσω από κάποιον άλλο» πήραν επίσης ένα σαφές μήνυμα και ανέκρουσαν πρύμναν. 
	Από κει και πέρα, η Επιτροπή Ανταγωνισμού συνεχίζει να είναι παρούσα και έχει προειδοποιήσει στην ίδια της την απόφαση ότι σε περίπτωση υποτροπής το πρόστιμο θα είναι πολύ μεγάλο. Η μετακίλυση των τιμών δεν μπορεί να γίνει για λόγους ανταγωνισμού, διότι μεταξύ τους ακόμη και αυτές οι διαμάχες που λέτε ότι υπάρχουν -διαφωνίες και μεταξύ των ίδιων των σούπερ-μάρκετ ή και μεταξύ βιομηχανίας- δείχνουν ακριβώς ότι εκεί και να ήθελαν κάποιοι να εφαρμόσουν εναρμονισμένη πλέον πρακτική, αυτό δεν γίνεται και λειτουργεί ο ανταγωνισμός, άρα όποιος το κάνει θα τιμωρηθεί ο ίδιος από την αγορά. Σε κάθε όμως περίπτωση έχετε δίκιο. Το κράτος είναι παρόν και παρακολουθεί και βεβαίως ο Συνήγορος του Καταναλωτή δεν πρόκειται να παραιτηθεί από οποιαδήποτε περίπτωση πρέπει να υποστηρίξει τον καταναλωτή. Είναι αυτονόητο. 
	Θα μου επιτρέψετε, όμως, να επιμείνω ότι θεωρώ πως μία τέτοια λογική εντολής ή υπόδειξης ή καθ’ οιονδήποτε τρόπο μετακίνησης προστίμων στον καταναλωτή είναι περισσότερο θέμα της ίδιας της Επιτροπής Ανταγωνισμού και θα σας έλεγα και της νοοτροπίας της κοινωνίας και μερικοί το φοβήθηκαν ή το ενίσχυσαν. Αυτό δε γίνεται σε κανένα μέρος του κόσμου, σε κανένα μέρος της Ευρώπης και προφανώς κανείς δεν μπορεί να διανοηθεί ότι μπορεί να γίνει στην Ελλάδα και δεν θα γίνει. Τα πρόστιμα είναι τιμωρία γι’ αυτόν που υφίσταται το πρόστιμο για μία λανθασμένη πρακτική που επέβαλε και σε καμία περίπτωση αυτήν την τιμωρία δεν μπορεί να την πληρώσει άλλος.
	ΠΡΟΕΔΡΕΥΩΝ (Γεώργιος Σούρλας): Ολοκληρώθηκε η συζήτηση των επίκαιρων ερωτήσεων.
	ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συμπληρωματική ημερήσια διάταξη των 
ΕΠΕΡΩΤΗΣΕΩΝ
	Θα συζητηθεί η υπ’ αριθμόν 45/25-1-2005 επερώτηση τριάντα τεσσάρων Βουλευτών του ΠΑΣΟΚ, των κυρίων Κωνσταντίνου Ρόβλια, Αλέξανδρου Ακριβάκη, Χρύσας Αράπογλου, Δημητρίου Βαρβαρίγου, Ιωάννη Βλατή, Κωνσταντίνου Καΐσερλη, Χαράλαμπου Καστανίδη, Ελεονόρας (Νόρας) Κατσέλη, Πέτρου Κατσιλιέρη, Σωκράτη Κοσμίδη, Ιωάννη Κουτσούκου, Ανδρέα Λοβέρδου, Άγγελου Μανωλάκη, Σταύρου Μπένου, Μάρκου Μπόλαρη, Έκτορα Νασιώκα, Γεωργίου Ντόλιου, Λάζαρου Λωτίδη, Μιχάλη Παντούλα, Γεωργίου Παπαγεωργίου, Λάμπρου Παπαδήμα, Ηλία Παπαηλία, Μιλτιάδη Παπαϊωάννου, Ιωάννη Παρασκευά, Αικατερίνης Περλεπέ – Σηφουνάκη, Φίλιππου Πετσάλνικου, Νικολάου Σαλαγιάννη, Κωνσταντίνου Σκανδαλίδη, Εμμανουήλ Σκουλάκη, Ευαγγελίας Σχοιναράκη – Ηλιάκη, Ελπίδας Τσουρή, Γεωργίου Φλωρίδη, Παρασκευής (Εύης) Χριστοφιλοπούλου και Αλέξανδρου Παπαδόπουλου, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης στον τομέα της γραφειοκρατίας.
	Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Ρέππας ορίζει  ως Κοινοβουλευτικό Εκπρόσωπο του ΠΑΣΟΚ τον κ. Μιλτιάδη Παπαϊωάννου.
	Το λόγο έχει ο πρώτος επερωτών κ. Ρόβλιας.
	ΚΩΝΣΤΑΝΤΙΝΟΣ ΡΟΒΛΙΑΣ: Κυρίες και κύριοι συνάδελφοι, πριν λίγα χρόνια η Νέα Δημοκρατία ως αντιπολίτευση συνεισέφερε στο επικοινωνιακό λεξιλόγιο της πολιτικής ζωής της χώρας μας κάποιες νέες λέξεις και εκφράσεις ευρείας κατανάλωσης, πλην κενές περιεχομένου, γι’ αυτό άλλωστε έμελλε να μείνουν στην ιστορία μόνο ως λέξεις και εκφράσεις. 
	Μία εξ αυτών ήταν και η περιβόητη επανίδρυση του κράτους. Η επανίδρυση του κράτους ήταν και παρέμεινε ένα επικοινωνιακό κατασκεύασμα και τέχνασμα προεκλογικής κατανάλωσης χωρίς ουσία και χωρίς περιεχόμενο, μία ακόμη παραπλάνηση του ελληνικού λαού, μία πολιτική φαρσοκωμωδία. 
	Μετά τις εκλογές η Κυβέρνηση έφερε στη Βουλή ένα νομοσχέδιο που το χαρακτηρίσαμε τότε ως μίνι-μάρκετ. Είχε λίγο απ’ όλα. Είναι ο ήδη υπάρχων νόμος 3242/2004. Ρωτήσαμε τότε: «Αυτή είναι η επανίδρυση του κράτους;» «Όχι βέβαια», μας απάντησε ο κύριος Υπουργός, «είναι η αρχή της επανίδρυσης του κράτους, η έναρξη». 
	Βέβαια, για την έναρξη της επανίδρυσης του κράτους ο νόμος προέβλεπε την έκδοση τουλάχιστον επτά υπουργικών αποφάσεων και πέντε προεδρικών διαταγμάτων. Χωρίς αυτά ο νόμος δεν μπορεί να λειτουργήσει.
	Ερωτηθείς ο κύριος Υπουργός κατά την επεξεργασία του νομοσχεδίου για το χρόνο έκδοσης αυτών των κειμένων, υποσχέθηκε ότι θα εκδοθούν έως το τέλος του 2004. Σήμερα, τέσσερις μήνες μετά το τέλος του 2004, έχει εκδοθεί από το Υπουργείο Εσωτερικών μόνο μία υπουργική απόφαση, αλλά και όλα τα άλλα Υπουργεία πρέπει βάσει του νόμου να εκδώσουν από δύο υπουργικές αποφάσεις για την επανίδρυση του κράτους και για την καταπολέμηση της γραφειοκρατίας.
      Όμως, μόνο το Υπουργείο Δικαιοσύνης και το Υπουργείο Δημόσιας Τάξης εξέδωσαν μετά βίας από μία μόνο υπουργική απόφαση. Τα υπόλοιπα Υπουργεία δεν έχουν άραγε ενστερνιστεί τις αρχές του νομοθετήματος; Η δήθεν επανίδρυση του κράτους «αναμένει στο ακουστικό της» ακόμα και για την έναρξή της; 
	Η αυτεπάγγελτη αναζήτηση δικαιολογητικών για λογαριασμό του πολίτη, η κατάργηση της υποχρέωσης υποβολής δικαιολογητικών όταν αυτά έχουν ήδη υποβληθεί σε άλλη υπηρεσία, η τηλεδιάσκεψη, οι ολοκληρωμένες διοικητικές συναλλαγές, η κατάργηση συναρμοδιοτήτων μεταξύ Υπουργείων, η λειτουργία της Κεντρικής Επιτροπής Απλούστευσης Διαδικασιών, που προβλέπονται όλα από το νόμο, έμειναν ευχές χωρίς αντίκρισμα, υποσχέσεις χωρίς έξοδα.
    Και δεν αρκεί αυτό, αλλά το Υπουργείο Εσωτερικών αντί να εκδώσει τις υπουργικές αποφάσεις και τα προεδρικά διατάγματα, εξέδωσε προς το τέλος του 2004  τέσσερις εγκυκλίους με τις οποίες ουσιαστικά ζητάει απόψεις από όλα τα Υπουργεία σχετικά με την επανίδρυση του κράτους. Αλλά εκτός αυτού, ενώ ο νόμος προβλέπει ότι οι δημόσιες υπηρεσίες οφείλουν να διεκπεραιώνουν τις υποθέσεις των πολιτών εντός πενήντα ημερών, εκδόθηκε άλλη υπουργική απόφαση εντελώς αντίθετη. Έτσι, για το Υπουργείο Οικονομίας και Οικονομικών οι πενήντα μέρες επεκτείνονται ανάλογα με το θέμα σε εκατόν πενήντα μέρες ή σε έξι μήνες ή σε δώδεκα μήνες ή και σε είκοσι τέσσερις μήνες. Ο πολίτης μπορεί να περιμένει και ίσως οφείλει και να ταλαιπωρείται. 
    Μήπως, κύριε Υπουργέ, θα ακολουθήσουν τέτοιες αποφάσεις και για τα άλλα Υπουργεία; Η εικονική πραγματικότητα των πενήντα ημερών δεν θα ισχύσει; 
    Σ’ αυτό το επανιδρυόμενο κράτος, που υποτίθεται ότι σέβεται τον πολίτη, πατάσσει τη γραφειοκρατία και διευκολύνει τις διαδικασίες, ούτε τα Υπουργεία μειώθηκαν ούτε ένας μισθός διοικητή ή προέδρου οργανισμού μειώθηκε παρά τις πρωθυπουργικές υποσχέσεις. Όλα ήταν λόγια. Πομπώδεις εκφράσεις, διανθισμένες με προσχεδιασμένες χειρονομίες, χωρίς ουσία, ξεχασμένα κάπου εκεί στις 7 Μαρτίου του 2004. 
    Και όχι μόνο δεν μειώθηκαν οι μισθοί, αλλά εφευρίσκονται και τρόποι για να διπλασιαστούν. Εκλεκτοί της ΔΑΚΕ στις δημόσιες επιχειρήσεις καθορίζουν μόνοι τους και εισπράττουν πριμ και μπόνους της τάξεως των 7.000 ευρώ, όπως για παράδειγμα στον ΟΣΕ. Όλα αυτά βέβαια γίνονται σεμνά και ταπεινά. Το ίδιο σεμνά και ταπεινά έγινε και η συνάντηση του Υπουργού Εσωτερικών με τους δεκατρείς περιφερειάρχες της χώρας στην Πάτρα προ τριμήνου, όπου δαπανήθηκαν, χωρίς λόγο, εκατομμύρια για γεύματα, διαμονές, μετακινήσεις, δώρα, έξοδα περιηγήσεων συζύγων κλπ.  Όλα αυτά, δηλαδή, για τα οποία κατηγορούσατε το ΠΑΣΟΚ και τα οποία υποτίθεται ότι θα καταργούσατε στο «σεμνοειδές» κράτος της Νέας Δημοκρατίας. 
    Αλλά ας συνεχίσουμε την περιήγησή μας στο επανιδρυόμενο κράτος. Εκατόν είκοσι αποφάσεις δικαστηρίων μετά τις εκλογές, αρνήθηκε να εφαρμόσει η Κυβέρνηση της Νέας Δημοκρατίας. Τη διαπίστωση και την επιμέτρηση δεν την έκανα εγώ, αλλά το Ελεγκτικό Συνέδριο και το Συμβούλιο Επικρατείας. Αυτό είναι το κράτος που σέβεται τον πολίτη, όταν δεν σέβεται ούτε τις δικαστικές αποφάσεις; Και για να δείτε πόσο σέβεται τον πολίτη και τη δικαιοσύνη η Νέα Δημοκρατία, ακούστε και κάτι ακόμα: Με διάταξη που πέρασε σε άσχετο νομοσχέδιο το Δεκέμβριο, στο εξής η διοίκηση δεν είναι υποχρεωμένη να συμμορφώνεται προς τις προσωρινές διαταγές των δικαστών και προς τις διαταγές πληρωμής των δικαστηρίων. Το κράτος της Νέας Δημοκρατίας κόβει και ράβει τους νόμους στα μέτρα του παραβιάζοντας και το Σύνταγμα αν χρειαστεί. 
    Και για να αποδειχθεί πόσο καλά εργάζεται το κράτος επί Νέας Δημοκρατίας σημειώστε και αυτό: Ενώ έπρεπε βάσει του προεδρικού διατάγματος Παυλόπουλου έως 19 Δεκεμβρίου 2004 να έχουν ολοκληρωθεί όλες οι κρίσεις των υπηρεσιακών συμβουλίων για το θέμα των συμβασιούχων, υπάρχουν πολλά υπηρεσιακά συμβούλια που μέχρι σήμερα, τέσσερις μήνες μετά, δεν έχουν καν ασχοληθεί με το θέμα. 
    Ας θυμηθούμε όμως και τα περιβόητα κέντρα ολοκληρωμένων συναλλαγών που προβλέπει το άρθρο 8 του νόμου σας. Αυτά που υποτίθεται ότι με ηλεκτρονικά μέσα θα εξυπηρετούσαν τάχιστα τους πολίτες και μάλιστα σε σύνθετα ζητήματα. Είχατε πει, κύριε Υπουργέ, στην επιτροπή στις 5 Μαΐου του 2004, ότι τα πρώτα πιλοτικά κέντρα θα συνεργαστούν με τα Υπουργεία Οικονομικών, Ανάπτυξης και Τουρισμού για τουριστικές επενδύσεις και ότι αυτήν τη διάταξη θέλετε να τη χρησιμοποιήσετε ως κίνητρο για να απλοποιηθούν οι διαδικασίες των μεγάλων επενδύσεων και γενικότερα των οικονομικών συναλλαγών. Τι έγινε απ’ όλα αυτά; Απολύτως τίποτα. Όλα μοιάζουν σαν αστείο ένα χρόνο μετά. Ωραία και μεγάλα λόγια, ξεχασμένα στα Πρακτικά της Βουλής. Οι επενδύσεις φεύγουν, τα κέντρα ολοκληρωμένων συναλλαγών δεν έρχονται. Η γραφειοκρατία διογκώνεται. 
    Πώς όμως, κύριε Υπουργέ, να φτιάξετε τα κέντρα ολοκληρωμένων συναλλαγών που με ηλεκτρονικό τρόπο θα λύνουν όλα τα θέματα, όταν το επιχειρησιακό πρόγραμμα «Κοινωνία της Πληροφορίας» λιμνάζει; Όταν οι διαγωνισμοί για τις ευρυζωνικές υποδομές της χώρας ουδέποτε ξεκίνησαν. Όταν οι ηλεκτρονικές επικοινωνίες έχουν εξαφανιστεί από τον πολιτικό σχεδιασμό της χώρας. Όταν χάνουμε το τραίνο των τεχνολογικών εξελίξεων, είμαστε ουραγοί της Ευρώπης. Όταν επί των ημερών σας τον τελευταίο χρόνο μειώθηκαν για πρώτη φορά οι χρήστες ηλεκτρονικού υπολογιστή και διαδικτύου στη χώρα μας. 
      Αλλά ας πάμε και στα απλά. Ξέρετε, κύριε Υπουργέ, τι πρέπει να κάνει ένας οδοντίατρος προκειμένου να πάρει άδεια λειτουργίας του οδοντιατρείου του; Πρέπει να υποβάλει τέσσερις φορές το αντίγραφο του πτυχίου του. Τρεις φορές την άδεια ασκήσεως επαγγέλματος και από δύο φορές το αντίγραφο ποινικού μητρώου, τη φωτοτυπία της ταυτότητας…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιος τα καθιέρωσε αυτά; 
      ΚΩΝΣΤΑΝΤΙΝΟΣ ΡΟΒΛΙΑΣ: … το μισθωτήριο του ιατρείου, τη βεβαίωση εγγραφής στο ΤΣΑΥ και τη βεβαίωση εγγραφής στον Οδοντιατρικό Σύλλογο.
      ΒΥΡΩΝ ΠΟΛΥΔΩΡΑΣ: Πρόπερσι πόσα ήταν; 
      ΚΩΝΣΤΑΝΤΙΝΟΣ ΡΟΒΛΙΑΣ: Και ξέρετε, κύριε Υπουργέ, τι χρειάζεται να κάνει κάποιος για να ανοίξει οικογενειακή μερίδα λόγω γάμου; Χρειάζεται να πάει σε τέσσερις διαφορετικές υπηρεσίες και να υποβάλει αντίστοιχες αιτήσεις ώστε να συγκεντρώσει τα αναγκαία πιστοποιητικά πριν πάει στο δήμο όπου θα κάνει την πέμπτη αίτηση για το άνοιγμα της οικογενειακής μερίδας.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και  Αποκέντρωσης): Ποιος τα καθιέρωσε αυτά; 
      ΚΩΝΣΤΑΝΤΙΝΟΣ ΡΟΒΛΙΑΣ: Αυτή είναι η πάταξη της γραφειοκρατίας;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και  Αποκέντρωσης): Ποιος την έκανε τη γραφειοκρατία;
      ΚΩΝΣΤΑΝΤΙΝΟΣ ΡΟΒΛΙΑΣ: Αυτή είναι η εξυπηρέτηση του πολίτη; Αυτό είναι το κράτος που είχατε υποσχεθεί; 
      Αλλά μήπως, κύριε Υπουργέ, φέρατε στη Βουλή το νέο δημοσιοϋπαλληλικό κώδικα που είχατε υποσχεθεί; 
      ΒΥΡΩΝ ΠΟΛΥΔΩΡΑΣ: Αυτό δεν είναι κριτική. Είναι αυτομαστίγωμα. 
      ΚΩΝΣΤΑΝΤΙΝΟΣ ΡΟΒΛΙΑΣ: Μήπως φέρατε το χάρτη των δικαιωμάτων του πολίτη που υποσχέθηκε ο ίδιος ο Πρωθυπουργός; Μήπως εγκαθιδρύσατε αξιοκρατία στο δημόσιο; Ή μήπως κατεδαφίσατε ολοσχερώς αυτή που υπήρχε;
      Κάθε νομοθετική σας ρύθμιση, κάθε πρωτοβουλία σας δυστυχώς αυξάνει την ταλαιπωρία του διοικούμενου. 
      Ξέρετε τι γίνεται αυτές τις μέρες στη Θεσσαλία και όχι μόνο, με τους αγρότες; Συνωστίζονται στα γραφεία του ΟΠΕΚΕΠΕ, στις σκάλες, στα πεζοδρόμια γύρω από τα κτήρια χιλιάδες αγρότες για να μάθουν κάτι απλό. Πόσα στρέμματα δικαιούνται να καλλιεργήσουν.
      Δεν μπορούν να καταλάβουν τι συμβαίνει και τους περιορίζουν αυθαίρετα τις καλλιέργειες. Δεν υπάρχει αρμόδιος να τους ενημερώσει. Το Υπουργείο παραπέμπει στον ΟΠΕΚΕΠΕ και ο ΟΠΕΚΕΠΕ παραπέμπει στο Υπουργείο. Οι παραγωγοί είναι σε απόγνωση και αγανακτισμένοι. Πολλοί έχουν σπείρει και τους λένε τώρα να σπείρουν λιγότερα στρέμματα. Είναι αυτό σεβασμός στον πολίτη; Είναι όλα αυτά ενδείξεις σοβαρού κράτους;
      Θα είχε  μεγάλο δημοσιογραφικό ενδιαφέρον μία επίσκεψη αρμοδίου Υπουργού αυτές τις μέρες στις αγροτικές περιοχές. Και θα είχε ακόμη μεγαλύτερο ενδιαφέρον εάν τους μιλούσε για την επανίδρυση του κράτους και για την πάταξη της γραφειοκρατίας. 
      Το μόνο που σας ενδιέφερε και σας ενδιαφέρει, είναι η επανίδρυση του κράτους της δεξιάς. Όλες οι προσπάθειές σας σ’ αυτό αποβλέπουν. Γι’ αυτό το λόγο καθαιρέσατε σε ένα βράδυ από τις θέσεις ευθύνης είκοσι πέντε χιλιάδες έμπειρα στελέχη της Δημόσιας Διοίκησης. Γι’ αυτόν το λόγο τους αντικαθιστάτε με τους εκλεκτούς του κόμματος, με μετριότητες, χωρίς εμπειρία, χωρίς προσόντα, παρακάμπτοντας ακόμα και τους ψηφοφόρους σας που δεν τους προτείνει η κομματική μηχανή. Γι’ αυτόν το λόγο νομιμοποιήσατε παράνομες αποφάσεις υπηρεσιακών συμβουλίων όπου ο εισηγητής ήταν ταυτόχρονα και πρόεδρος του υπηρεσιακού συμβουλίου. Γι’ αυτόν το λόγο, για να αλώσετε το κράτος από το κόμμα, καθιερώσατε τη συνέντευξη του ΑΣΕΠ, ακυρώνοντας τη μεγάλη κατάκτηση του νόμου Πεπονή και του ελληνικού λαού για αντικειμενικό τρόπο προσλήψεων στο δημόσιο. Έξι χιλιάδες τριακόσιες πενήντα αιτήσεις ακύρωσης έχουν κατατεθεί μέχρι στιγμής στο Συμβούλιο Επικρατείας από προϊσταμένους του δημοσίου που τους στερήσατε παράνομα τη θέση ευθύνης. Αυτό είναι το κράτος σας σε μικρογραφία ένα χρόνο μετά.
      Θα μπορούσαμε να μιλάμε πολλές ώρες, για τους συμβασιούχους που απολύσατε προκειμένου να τους αντικαταστήσετε με τη νέα γενιά των γαλάζιων συμβασιούχων, για το φιάσκο της απογραφής που έθεσε την οικονομία μας  υπό επιτήρηση και μας γελοιοποίησε στην Ευρώπη, για τη διάχυτη απαισιοδοξία του Έλληνα πολίτη, ακόμα και αυτού που σας ψήφισε, για την ακρίβεια που το επανιδρυόμενο κράτος αδυνατεί να ελέγξει, για την ανεργία που αυξάνεται, για την αγορά που έχει παγώσει, για τις πτωχεύσεις και τις ακάλυπτες επιταγές που αυξάνονται δραματικά, για την έλλειψη συνεννόησης των Υπουργείων, αλλά και Υπουργών με τους Υφυπουργούς τους. 
      Τόσο έτοιμοι ήσασταν να κυβερνήσετε ώστε δεν θέλατε και περίοδο χάριτος! Πόσο φαιδρό φαντάζει αυτό ένα χρόνο μετά. 
      Αλλά, κύριοι Υπουργοί, είναι βέβαιο ότι δεν ευθύνεσθε μόνοι σας για την τραγική κατάσταση στην οποία έχει περιέλθει το κράτος. Δεν ευθύνεσθε μόνοι σας για την ταλαιπωρία του πολίτη, τη διόγκωση της γραφειοκρατίας και την εικονική επανίδρυση του κράτους. Ευθύνεται όλη η Κυβέρνηση, ευθύνεται ο ίδιος ο Πρωθυπουργός. Και η ευθύνη σας γίνεται ακόμα πιο μεγάλη διότι είχατε υποσχεθεί τόσα πολλά χωρίς σοβαρότητα, με μόνο σκοπό να καταλάβετε την εξουσία.
      Ο ελληνικός λαός, κύριε Υπουργέ, δεν θα ξεχάσει ποτέ τις υποσχέσεις σας. Θα τις θυμάται πάντα με νοσταλγία.
      Πριν λίγο καιρό στη συζήτηση του προϋπολογισμού ο συνάδελφός μας κ. Φλωρίδης σας προέτρεψε να ξυπνήσετε. Δεν είναι ψέμα σας είπε, δεν είναι όνειρο, είναι αλήθεια, είστε Κυβέρνηση, ο κ. Καραμανλής είναι Πρωθυπουργός και εσείς είστε Υπουργοί. Ξυπνήστε επιτέλους και κυβερνήστε. 
      Μετά τις τελευταίες δημοσκοπήσεις είμαι βέβαιος ότι δεν θα προλάβετε να ξυπνήσετε. Θα απέλθετε κοιμώμενοι. 
      (Χειροκροτήματα από την πτέρυγα του ΠΑΣΟΚ)
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Με αυτό το πλευρό να κοιμάστε. 
     ΠΡΟΕΔΡΕΥΩΝ (Γεώργιος Σούρλας): Ο κ. Παρασκευάς έχει το λόγο.
      ΙΩΑΝΝΗΣ ΠΑΡΑΣΚΕΥΑΣ: Διερμηνεύοντας, κύριε Υπουργέ, την ευαρέσκεια των πολιτών για τις εργώδεις, άοκνες και αποτελεσματικές σας συνέργειες στην κατεύθυνση πάταξης της γραφειοκρατίας και επανίδρυσης του κράτους, θα ήθελα πραγματικά να σας εκφράσω τα πιο θερμά μου συγχαρητήρια. 
      Μέσα σε δεκατέσσερις μήνες άλλαξε όψη και η λειτουργία της Δημόσιας Διοίκησης. Αποτελεί μακρινή, κακή ανάμνηση η ταλαιπωρία του πολίτη, η γραφειοκρατία, το ρουσφέτι, το γρηγορόσημο, οι ουρές στα δημόσια ταμεία, στα ιατρεία του ΙΚΑ. Ο πολίτης συναντά και συναλλάσσεται με πρόθυμους και εξυπηρετικούς πολίτες και ευλογεί πράγματι την απόφαση του ελληνικού λαού να σας κάνει Κυβέρνηση και να διώξει το κακό ΠΑΣΟΚ. 
      Αξίζει πράγματι εύσημα, κύριε Υπουργέ, η όλη προσπάθεια η δική σας και συνολικά της Κυβέρνησης γιατί με ριζοσπαστικές νομοθετικές πράξεις φέρνετε τομές και ρήξεις σε ένα διεφθαρμένο καθεστώς και επανιδρύσατε ένα κράτος-δικαίου, ένα κράτος υπηρέτη του πολίτη. 
      Χρειάζεται πολύ μεγάλη προσπάθεια να απαριθμήσει κάποιος τις τόσες νομοθετικές παρεμβάσεις. Αξιώσατε και απαξιώσατε τις αξιοκρατικές και με κοινωνική ευαισθησία διαδικασίες πρόσληψης στο δημόσιο. 
      Ίσως θα πρέπει να δεχθούμε τη ρήση του κ. Νάκου ότι τα καλά παιδιά βρίσκονται στη Νέα Δημοκρατία και θα πρέπει να βρεθεί τρόπος ούτως ώστε να διευκολυνθούν για την απόκτηση μιας θέσης στο δημόσιο.
      Έτσι, κύριε Υπουργέ, γεννήθηκε η συνέντευξη. Ως προς τι η αξιοκρατία και το αδιάβλητο των προηγούμενων προσλήψεων μπροστά στον υπέρτατο στόχο να στελεχωθεί η Δημόσια Διοίκηση με τα καλά παιδιά της Νέας Δημοκρατίας; Συμφωνώ απόλυτα μαζί σας ότι είναι αδύνατη η επανίδρυση του κράτους με φθαρμένα υλικά. Είναι δυνατόν να γίνει η επανίδρυση με διευθυντές και προϊσταμένους υπηρεσιών που αλληθωρίζουν και δεν υπηρετούν την πολιτική της Κυβέρνησης, δεν υπηρετούν το κόμμα της Νέας Δημοκρατίας; Σε όλο της το μεγαλείο εφαρμόζεται η αρχή «όσοι δεν είναι μαζί μας, είναι εναντίον μας».
      Όχι, κύριε Υπουργέ. Οι Έλληνες είναι ίσοι απέναντι στο νόμο. Και σήμερα είναι μία ευκαιρία από το Βήμα της Βουλής να πούμε σε όλους αυτούς τους ανθρώπους ότι το ΠΑΣΟΚ στέκεται αλληλέγγυο απέναντί τους και ότι γρήγορα θα έλθει η στιγμή της δικαίωσής τους. Μιας δικαίωσης όμως όχι κατ’ εφαρμογή πολιτικής διώξεων, αλλά αποκατάσταση της νομιμότητας. 
      Μια κοινωνία που πριν ένα χρόνο ήταν περήφανη για  τα συλλογικά της επιτεύγματα, σήμερα κρύβει το πρόσωπό της και αναρωτιέται «μα είναι δυνατόν να υπάρχει τόσο σκοτάδι, τόση λάσπη, τόση αδιαφάνεια, τόση μιζέρια, τόση καχυποψία και ανυποληψία»; 
      Αναρωτιέται ο πολίτης, κύριε Υπουργέ, τι υπάρχει όρθιο σ’ αυτή την κοινωνία, ποιος θεσμός στέκεται στα πόδια του. Έχει ή δεν έχει όραμα και ελπίδα αυτός ο τόπος; Σ’ αυτό το κατώτατο σκαλοπάτι της κοινωνικής αυτοπεποίθησης εσείς την οδηγήσατε. Έχετε ευθύνη, κύριε Υπουργέ, και συνολικά η Κυβέρνηση.
      Τέλειωσε ο καιρός που για όλα έφταιγε το κακό ΠΑΣΟΚ. Έχετε ευθύνη για τις πολιτικές σας επιλογές και τις στοχεύσεις σας οι οποίες δεν έχουν, ούτε ειρμό ούτε συνοχή, αλλά την πολιτική ατζέντα και τις πολιτικές αποφάσεις τις καθορίζουν άλλοι. Τα ΜΜΕ και υποβολείς καθορίζουν το τι θα κάνετε, πώς θα το κάνετε και πότε θα το κάνετε. 
      Αναλογιστείτε, κύριε Υπουργέ, τις νομοθετικές σας παρεμβάσεις. Είναι αποσπασματικές, είναι προϊόν πίεσης της δημοσιότητας, των φορέων ή των ομάδων πίεσης. Μεγαλόστομη διακήρυξη η επανίδρυση του κράτους. Τι κάνετε, κύριε Υπουργέ; Το Υπουργείο Τουρισμού χωρίς αρμοδιότητες, χωρίς πόρους και μάλιστα με τρεις επιτρόπους ελέγχου των κινήσεων του κυρίου Υπουργού Τουρισμού; Ευτυχώς ο Υπουργός Τουρισμού κάνει καλά αυτό που ξέρει, ταξίδια, ομιλίες, φωτογραφίες και σίγουρα υπηρετεί τον εθνικό στόχο της συμπαθούς Παπαρίζου για τη Eurovision.
     Μέγας εθνικός στόχος! Γι’ αυτό το λόγο έγινε το Υπουργείο; 
     Εντάσσονται βέβαια στο πλαίσιο επανίδρυσης και αλλαγής των ονομασιών των Υπουργείων Αιγαίου και Γεωργίας. Άξιος ο μισθός σας, κύριε Υπουργέ! 
     Πότε επιτέλους θα υλοποιηθεί η δέσμευση του μικρού, ευέλικτου, αποτελεσματικού, επιτελικού και μικρού κράτους; Πότε, κύριε Υπουργέ, θα γίνει η πολλαπλώς εξαγγελθείσα συγχώνευση Υπουργείων για την υλοποίηση της δέσμευσης για ένα μικρό κυβερνητικό σχήμα;
     Πότε, κύριε Υπουργέ, θα πείτε καθαρά τι σκοπεύετε να κάνετε με τη διοικητική διάρθρωση της χώρας; Στηρίζετε ή όχι τη Νομαρχιακή Αυτοδιοίκηση; Αποτελεί ναι ή όχι, το Β΄ βαθμό Αυτοδιοίκησης; Τι θα γίνει με την περιφέρεια;  Θα αποκτήσει αιρετή μορφή ή θα είναι ισχυρή προέκταση του αθηνοκεντρικού κράτους; Πόσο θα ενισχύετε ακόμα το διορισμένο μετακλητό περιφερειάρχη και πόσο θα ενισχύεται αυτός σε βάρος του Α΄ και Β΄ βαθμού Αυτοδιοίκησης.
     Έχετε αποδυναμώσει με αφαίρεση αρμοδιοτήτων τις Νομαρχιακές Αυτοδιοικήσεις και δεν μπορούν πλέον να ανταποκριθούν ούτε στον προγραμματικό αναπτυξιακό τους ρόλο ούτε στο διοικητικό.
     Πότε, κύριε Υπουργέ, θα ασχοληθείτε με τις συντρέχουσες αρμοδιότητες διαφόρων βαθμίδων διοίκησης και αυτοδιοίκησης; 
     Δεν θα ήθελα να μου πείτε τι έκανε το ΠΑΣΟΚ. Αναρωτηθείτε τι κάνατε εσείς γι’ αυτόν τον τόπο, γι’ αυτήν την κοινωνία. Η ταλαιπωρία του πολίτη, αναξιοκρατία, ακρίβεια, ανεργία, ανασφάλεια, φόβος για το αύριο, αυτά είναι τα δώρα της Νέας Δημοκρατίας στους πολίτες στους δεκατέσσερις μήνες της διακυβέρνησής σας.
     Ευχαριστώ.
     (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Ακριβάκης.
     ΑΛΕΞΑΝΔΡΟΣ ΑΚΡΙΒΑΚΗΣ:  Κύριε Πρόεδρε, κύριοι συνάδελφοι, η έκφραση «επανίδρυση του κράτους» ακούστηκε για πρώτη φορά πριν από τις εκλογές, αναμφισβήτητα. Και άρχισε να εφαρμόζεται το σχέδιο επανίδρυσης του κράτους μετά τις εκλογές, θα έλεγα –και οφείλω να το ομολογήσω αυτό και να το παραδεχθώ- με μία έντονη κινητικότητα. Ενώ σε όλους τους τομείς τους κυβερνητικούς υπάρχει μία περίεργη και ανησυχητική απραξία, στο κεφάλαιο επανίδρυσης του κράτους, υπάρχει μία έντονη κινητικότητα, από τη πρώτη στιγμή και μέχρι σήμερα. 
      Η επανίδρυση του κράτους είναι κομψή έκφραση που εφεύρε η Νέα Δημοκρατία για να επικαλύψει του πραγματικούς στόχους που ήταν η κατάκτηση του κράτους στην κυριολεξία, και η υποδούλωση του κράτους στην κυριολεξία. 
Και εξηγούμαι, τηλεγραφικά θα έλεγα. Το πρώτο βήμα έγινε με το ν. 3242, που εσείς, κύριε Υπουργέ, το Υπουργείο σας έφερε στη Βουλή και το ψήφισε η ελληνική Βουλή. Για πρώτη φορά στην ελληνική ιστορία του κράτους επανακρίνονται οι πάντες, διευθυντές, υποδιευθυντές, τμηματάρχες, τα πάντα. Αυτό δεν έγινε σε καμία φάση της πολιτικής ζωής του τόπου.
(Θόρυβος στην Αίθουσα)
      Πλην μόνο, το τονίζω αυτό την περίοδο του Δεληγιάννη, 1880 – 1890. Ποτέ δεν έγινε.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το 1994 δεν το κάνατε εσείς; 
      ΑΛΕΞΑΝΔΡΟΣ ΑΚΡΙΒΑΚΗΣ:  Ποτέ. Ποτέ δεν έγινε. Και δεν ξέρω, κύριε Ανδρεουλάκο, ούτε και τις περιόδους των δικτατοριών. Ούτε τότε δεν έγινε τέτοιος νόμος. 
      ΒΥΡΩΝ ΠΟΛΥΔΩΡΑΣ: Το 1991; 
      ΑΛΕΞΑΝΔΡΟΣ ΑΚΡΙΒΑΚΗΣ: Το 1981, κύριε Πολύδωρα, εμείς καταργήσαμε τους γενικούς διευθυντές και τίποτε άλλο.
      ΒΥΡΩΝ ΠΟΛΥΔΩΡΑΣ: Όχι μόνο. 
      ΑΛΕΞΑΝΔΡΟΣ ΑΚΡΙΒΑΚΗΣ: Τους γενικούς διευθυντές και τίποτε άλλο. Και αυτό ήταν λάθος μας και μετά από τρία χρόνια το διορθώσαμε. Αυτή είναι η πραγματικότητα. Αυτό ήταν το πρώτο βήμα. Οφείλω, βεβαίως, να παραδεχθώ ότι η εφαρμογή αυτού του νόμου καρκινοβατεί. 
      Ερχόμαστε στο δεύτερο βήμα, επανίδρυσης του κράτους. Σε μια νύχτα αντικατεστάθησαν όλοι οι προϊστάμενοι πρωτοβάθμιας και δευτεροβάθμιας εκπαίδευσης.
      Θα σας εξομολογηθώ κάτι. Εμένα δεν μου έκανε αυτό εντύπωση. Ξέρετε τι μου έκανε εντύπωση; Ότι παρέμεινε ένας στην Εύβοια και, επειδή παρέμεινε ένας –που δεν ξέρω αν είναι ΠΑΣΟΚ, αλλά προϋπήρχε επί περιόδου ΠΑΣΟΚ- ζήσαμε σκηνές απείρου κάλλους. Κατελήφθη το γραφείο της Υπουργού Παιδείας και η Υπουργός Παιδείας εκρύπτετο σε άλλους ορόφους; Γιατί; Γιατί ένας από τους επτακόσιους πενήντα -ΠΑΣΟΚ, δεν ξέρω τι είναι- παρέμεινε. Προσέξτε. Είναι τρομερό το σύμπτωμα αυτό. Το ξέρετε, κύριε Υπουργέ. Κατέλαβαν το γραφείο της Υπουργού, επειδή ένας από τους επτακόσιους πενήντα παρέμεινε στη θέση του. Τρομερό σύμπτωμα!
      Και προχωρώ παρακάτω. Έρχεται ο Υπουργός Υγείας, που σε μια νύχτα και αυτός αντικαθιστά χωρίς καμία διαδικασία όλους τους διοικητές των νοσοκομείων, τους μάνατζερ, που είχε προσλάβει το ΠΑΣΟΚ με διαδικασίες θεσπισμένες, με νόμο της Βουλής κλπ. Και με την αφοπλιστική του ειλικρίνεια ο κ. Κακλαμάνης είπε ότι ανήκουν όλοι στον κεντροδεξιό χώρο. Με άλλα λόγια είναι σκληρά στελέχη της Νέας Δημοκρατίας.
      Και προχωρούμε στο στράτευμα. Πόσοι απόστρατοι αξιωματικοί επανήλθαν μέχρι σήμερα; Ξέρετε ότι επανήλθε αξιωματικός που είχε φύγει από την υπηρεσία εδώ και είκοσι τέσσερα έτη και υπηρετεί σε επιτελική θέση; Είκοσι πέντε έτη εκτός υπηρεσίας και τον επαναφέρατε!
      Να πω για τις διώξεις στην αστυνομία κλπ; Και είναι πολλά άλλα, για το Υπουργείο Δικαιοσύνης κλπ. Σταματώ σ’ αυτά. Αυτό όλο το πράγμα, όλο αυτό το συνονθύλευμα το βαφτίζετε εσείς επανίδρυση του κράτους.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Είναι εντός θέματος τώρα, κύριε Πρόεδρε;
      ΑΛΕΞΑΝΔΡΟΣ ΑΚΡΙΒΑΚΗΣ: Ένα λεπτό, κύριε Υπουργέ, θα τελειώσω. Θα μου απαντήσετε, όταν έλθει η σειρά σας.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε στην ώρα που πρέπει.
      ΑΛΕΞΑΝΔΡΟΣ ΑΚΡΙΒΑΚΗΣ: Με έχουν διακόψει αρκετές φορές, κύριε Πρόεδρε. Το βλέπετε. Εγώ δεν διακόπτω ποτέ, όπως ξέρετε.
      ΠΡΟΕΔΡΕΥΩΝ (Γεώργιος Σούρλας): Διακόπτετε και εσείς καμιά φορά. Φωνάζετε λίγο παραπάνω.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Υπουργέ, υπάρχει μια διαφορά μεταξύ μας, μεταξύ των δύο παρατάξεων. Γυρίστε πίσω σας και κοιτάξτε ποιος κάθεται. Ο γενικός γραμματέας του Υπουργείου σας, ένας εξαίρετος παλιός υπάλληλος. Το λέμε εμείς που δεν ήταν ποτέ στο χώρο μας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γιατί, τον έχετε φακελώσει;
      ΑΛΕΞΑΝΔΡΟΣ ΑΚΡΙΒΑΚΗΣ: Σας συγχαίρω, λοιπόν, που τον κάνατε γενικό γραμματέα του Υπουργείου σας.
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, συνεργάτες που δεν έχουν το δικαίωμα να μιλήσουν μη τους χαρακτηρίζετε ιδεολογικά.
      ΑΛΕΞΑΝΔΡΟΣ ΑΚΡΙΒΑΚΗΣ: Αυτός, λοιπόν, ο εξαίρετος υπάλληλος έγινε γενικός διευθυντής μ’ εμάς και, αφού πήρε τη σύνταξή του, ήταν σύμβουλος του κ. Σκανδαλίδη. Για σκεφθείτε το λίγο. Αυτό βάλτε το σε μια ζυγαριά με όλα αυτά που είπα προηγούμενα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς θα το κάνατε…
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν είναι το θέμα αυτό τώρα. Για εμένα το θέμα είναι ευρύτερο. Δεν είναι θέμα τώρα «τα δικά μας τα παιδιά», «τα δικά σας τα παιδιά» και ποιοι θα τακτοποιηθούν και ποιοι δεν θα τακτοποιηθούν. Αυτά τα ζητήματα είναι θέματα δημοκρατίας. Ξέρετε πολύ καλά ότι σε κάποιες επετείους μιλάμε όλοι και λένε διάφοροι  ότι η δημοκρατία στην Ελλάδα έχει παγιωθεί και είναι στέρεα κλπ. Δημοκρατία κατά την άποψή μου –μπορεί να κάνω λάθος- δεν είναι να συνέρχεται ο ελληνικός λαός κάθε τέσσερα χρόνια να ψηφίζει και να βγάζει μια κυβέρνηση. 
      Εγώ λέω το εξής: Υποτεθείσθω ότι μετά έξι μήνες γίνονται εκλογές, γιατί δεν θα αντέξει η Κυβέρνηση σ’ αυτήν τη λαϊκή πίεση η οποία υπάρχει και διογκούται. Δεν κάνω προβλέψεις. Και μπορεί να έρθει το ΠΑΣΟΚ –μπορεί, λέω εγώ- στην εξουσία. Σκέπτεσθε να φέρει το ΠΑΣΟΚ τον ίδιο νόμο, τον δικό σας, αυτόν που φέρατε εσείς, το Υπουργείο Προεδρίας, και να λέει «ξανακρίνονται από την αρχή όλοι οι διευθυνταί, όλοι οι υποδιευθυνταί, όλοι οι τμηματάρχες, όλοι οι υπηρεσιάρχες» κλπ και να τους ξανακρίνει, να φύγουν αυτοί που βάλατε εσείς σήμερα και να έρθουν οι άλλοι; Μα είναι κράτος αυτό;
      ΒΥΡΩΝ ΠΟΛΥΔΩΡΑΣ: Το κάνατε το ’94.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν το κάναμε. Κάνετε λάθος, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Αυτό ακριβώς κάνατε.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν το κάναμε. Μα είναι κράτος αυτό; 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, πιο ήρεμα.
      ΒΥΡΩΝ ΠΟΛΥΔΩΡΑΣ: Άλλο αυτό. Αλλά το κάνατε το ’94.
      ΑΛΕΞΑΝΔΡΟΣ ΑΚΡΙΒΑΚΗΣ: Πού μας γυρίζετε; Στον 19ο αιώνα; Εκεί μας γυρίζετε. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, καλύψατε το χρόνο της δευτερολογίας σας. Δεν θα ξαναμιλήσετε. 
     Θα ήθελα να πω όμως ότι όταν αναφερόμαστε σε συνεργάτες Υπουργών, θα πρέπει να αποφεύγουμε να προσδιορίζουμε την κομματική ιδεολογική τους ταυτότητα.
     ΑΛΕΞΑΝΔΡΟΣ ΑΚΡΙΒΑΚΗΣ: Με κολακευτικά λόγια μίλησα. Δεν είναι συνεργάτης. Είναι γενικός γραμματέας του Υπουργείου. Είναι πολιτική θέση. Και μίλησα πολύ κολακευτικά. 
     ΠΡΟΕΔΡΕΥΩΝ (Γεώργιος Σούρλας): Αυτήν τη στιγμή όμως δεν έχει το δικαίωμα να πάρει το λόγο. Αυτό είναι το θέμα. 
     ΑΛΕΞΑΝΔΡΟΣ ΑΚΡΙΒΑΚΗΣ: Ο καλύτερος των υπαλλήλων, είπα. Μίλησα με πολύ κολακευτικά λόγια. Και προσθέτω άλλα τόσα. Τι άλλο να πω; 
     ΠΡΟΕΔΡΕΥΩΝ (Γεώργιος Σούρλας): Πολύ καλά κάνετε. Να μην βάζουμε όμως κομματικές ετικέτες. 
     Το λόγο έχει ο κ. Μανωλάκης.
     ΑΓΓΕΛΟΣ ΜΑΝΩΛΑΚΗΣ: Ευχαριστώ, κύριε Πρόεδρε. 
     Θα ξεκινήσω και εγώ από τη μεγάλη προεκλογική δέσμευση και υπόσχεση της Νέας Δημοκρατίας για επανίδρυση του κράτους. Και θα έλεγα ότι ο βασικός πυλώνας αυτής της λεγόμενης επανίδρυσης ήταν η πάταξη της διαπλοκής και της διαφθοράς. Και αυτό πουλούσε πολύ και πουλάει, με τον τρόπο που γίνεται, γιατί είναι σύμφωνοι όλοι οι Έλληνες πολίτες. Είναι επίκαιρο όμως να αναφέρω, το φιάσκο, δυστυχώς, που έπαθε η Κυβέρνηση η χώρα μας με την επιστολή, χθες, της Ευρωπαϊκής Ένωσης σχετικά με το «Βασικό Μέτοχο». Και ψάχνουμε να βρούμε τώρα τον κοινό τόπο. Και νομίζω ότι ήρθε ο καιρός για την Κυβέρνηση να βρούμε τον κοινό τόπο για πολλά θέματα. Μεταξύ αυτών και για την επανίδρυση του κράτους σε σχέση με τη διοίκηση. 
     Όπως ειπώθηκε και λίγο πριν, αντί να δούμε νομοσχέδια που θα πηγαίνουν μπροστά τη διοίκηση και την αυτοδιοίκηση, με εξαίρεση κάποιες μικροδιατάξεις –υπάρχουν και μερικά θετικά τα οποία είπαμε και στην επιτροπή, για τα προνοιακά- αντί να φέρουμε και εκεί μεταρρύθμιση στη φορολογία μας ώστε να παίρνουν και οι δυο βαθμίδες της αυτοδιοίκησης τα δικά τους χρήματα, να τα προγραμματίζουν, να τα ξοδεύουν όπως αυτές αποφασίζουν, δυστυχώς και εκεί έγιναν πολύ λίγα. Όμως αυτό που με επιμέλεια, δυστυχώς, έγινε τον τελευταίο χρόνο είναι να βρούμε τρόπους να ελέγξουμε το κράτος. Και αν ερχόταν η Κυβέρνηση της Νέας Δημοκρατίας και έλεγε «αλλάζω τους γενικούς διευθυντές» θα έλεγα «ας πάει. Τα είχε κάνει και η προηγούμενη κυβέρνηση σε ένα βαθμό». Αλλά ο κόσμος περίμενε ότι θα έρθει μια νέα κυβέρνηση που θα είναι ένα βήμα μπροστά ώστε και οι γενικοί διευθυντές να μπαίνουν αξιοκρατικά. Και εδώ βλέπουμε να αλλάζουν όχι μόνο οι γενικοί διευθυντές, όχι μόνο οι διευθυντές αλλά και οι τμηματάρχες μέσα σε μια νύχτα. 
     Στην νομαρχία του νομού μου ο επικεφαλής ως νομάρχης είναι ένα καλός και μετριοπαθής άνθρωπος, αναγκάστηκε να διώξει για κομματικούς λόγους, κατόπιν πιέσεων, στελέχη, διευθυντές και τμηματάρχες. Το τι έγινε στην περιφερειακή διοίκηση δεν λέγεται. Τα έχουμε πει με τον κ. Υπουργό στην επιτροπή. Φέραμε εν τω μεταξύ και τη συνέντευξη η οποία θεωρητικά είναι πολύ καλή. Στην πράξη όμως κάνουμε, ακριβώς, τα αντίθετα. Είναι μεγάλο λάθος αυτή η αναξιοκρατία και αυτός ο κομματισμός. 
     Θα πω δυο λόγια, κυρίως, για την αυτοδιοίκηση. Γιατί στην Ελλάδα έχουμε, κυρίως, δυο επίπεδα διοίκησης και άλλα δυο αυτοδιοίκησης που ίσως είναι πολλά. Για μένα αυτοδιοίκηση σημαίνει πρόοδος και ανάπτυξη. Όταν λέμε αυτοδιοίκηση φυσικά εννοούμε αποκέντρωση και όχι αποσυγκέντρωση και όλα αυτά που γίνονται στις περιφέρειες, όπου, δυστυχώς, αυτό που κοιτάζουμε να κάνουμε είναι να βάλουμε περισσότερους συμβούλους στον περιφερειάρχη. 
    Αυτοδιοίκηση είναι πέρα από διεκδίκηση και χώρος ευθύνης. Και αυτή η ευθύνη πρέπει να περάσει στον Έλληνα πολίτη, ώστε αυτός ο πολίτης να συμμετέχει καθημερινά στη διακυβέρνηση της χώρας και να παίρνει τις τύχες στα χέρια του. Η χώρα θα πάει μπροστά μόνο όταν φύγει εξουσία από την κεντρική κυβέρνηση και πάει κάτω και πιο κοντά στον πολίτη.
    Θα μπορούσα να μιλήσω για τους συμβασιούχους. Τα έχουμε πει πολλές φορές. Δυστυχώς και αυτό είναι ένα κακό σύμπτωμα στη λεγόμενη επανίδρυση του κράτους. 
    Εγώ νομίζω ότι ήρθε η εποχή κι εδώ να βρούμε τον κοινό τόπο, κύριε Υπουργέ. Όχι μόνο στο «Βασικό Μέτοχο», αλλά και στην αυτοδιοίκηση της χώρας, γιατί έτσι θα πάει μπροστά ο τόπος. Νομίζω ότι χρειαζόμαστε γενναίες ρίξεις και τομές, ώστε ο Έλληνας πολίτης να γίνει συμμέτοχος και να τον ενδιαφέρει ό,τι γίνεται. Και με τα θετικά και με τα αρνητικά.
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μανωλάκη.
    Το λόγο έχει ο κ. Σαλαγιάννης.
    ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, κυρίες και κύριοι συνάδελφοι, μιλάμε για το κορυφαίο, το πιο κρίσιμο θέμα, για τη Δημόσια Διοίκηση και τη λειτουργία του κράτους. Κατά κοινή ομολογία θα κριθεί από τη λειτουργία του το μέλλον και η προοπτική της κοινωνίας στο σύγχρονο κόσμο και η ανάπτυξη του τόπου. Κατά κοινή ομολογία.
    Πέρασαν δεκατέσσερις μήνες από τότε που η Νέα Δημοκρατία είναι Κυβέρνηση. Το 30% περίπου –στο μάξιμουμ θα έλεγα- της θητείας μιας κυβέρνησης. Περίπου το 1/3. Μια κυβέρνηση σε τόσο διάστημα δεν δείχνει μόνο τα δείγματα γραφής. Ξεδιπλώνει την πολιτική της στον τομέα αυτό. Δείχνει αν έχει δυναμική, αν έχει σχέδιο μεταρρυθμιστικό, αν έχει μία νέα πνοή να φέρει, αν έχει μία νέα αντίληψη, αν έχει να πει κάτι καινούργιο και φρέσκο σε αυτή την υπόθεση. Ε, λοιπόν, κατά κοινή ομολογία η Κυβέρνηση αναδεικνύεται κυριολεκτικά ξέπνοη, ακατανόητα κουρασμένη και κατά την άποψή μου πρόωρα γερασμένη. Τίποτα καινούργιο δεν φέρνει στο χώρο αυτό.
    Και προκαλώ τον κ. Παυλόπουλο να μας πει μια καινούργια, πραγματικά, ιδέα που έφερε με τα νομοθετήματά του, μια έμπνευση καινούργια για να δείξει στην κοινωνία, να δείξει σε όλους μας ότι κάτι σκέφτεται να κάνει στο μέλλον, ότι κάποια νέα δυναμική φέρνει σε αυτόν τον τόπο και, κυρίως, στη Δημόσια Διοίκηση.
    Αντίθετα, το ματαιόδοξο –κυριολεκτικά ματαιόδοξο- και υπερφίαλο σύνθημα για την επανίδρυση του κράτους, καταλήγει στην πράξη να σημαίνει επιστροφή στις χειρότερες στιγμές της Δημόσιας Διοίκησης, σε μια παρωχημένη και καταδικασμένη αντίληψη ασφυκτικής κομματικοποίησης του κράτους.
    Κύριε Παυλόπουλε, στους δεκατέσσερις μήνες που πέρασαν είναι αλήθεια –και πρέπει να το ξέρει ο κόσμος, να το έχει μάθει με την υποκρισία σας και θα έλεγα και με τη θρασύτητα με την οποία μιλάτε για άλφα και κάνετε το βήτα- είκοσι πέντε χιλιάδες περίπου υπάλληλοι με θέση ευθύνης πέρασαν κάτω από τα καυδιανά δίκρανα των στημένων υπηρεσιακών συμβουλίων. Και είστε ηθικός αυτουργός, γιατί εσείς θεσμοθετήσατε τα στημένα αυτά υπηρεσιακά συμβούλια. Τα θεσμοθετήσατε.
    Τα παραδείγματα; Ατελείωτα. Εγώ δεν θα πάω στα δημοσιεύματα των εφημερίδων, δεν θα πάω παντού, στα ατελείωτα παραδείγματα. Θα αναφερθώ μόνο στο κορυφαίο Υπουργείο στο οποίο προΐσταται ο κύριος Υπουργός, στο Υπουργείο Προεδρίας το παλιό, στη Γενική Γραμματεία. Τρεις γενικοί διευθυντές. Βρε αδελφέ, από αυτές τις γενικές διευθύντριες ούτε μία δεν άξιζε να μπει στην εξάδα που κρινόταν για τους νέους γενικούς διευθυντές;
    Για την ιστορία και για να δούμε τι σημαίνει αναξιοκρατία και νεποτισμός –που αρέσκεται να επικαλείται ο κ. Παυλόπουλος- θα καταθέσω τα Πρακτικά του Συμβουλίου Κρίσεων, που ενυπάρχουν εδώ μέσα όλα τα στοιχεία των κρινομένων, για να δούμε, πραγματικά, τι σημαίνει αναξιοκρατία και τι σημαίνει νεποτισμός.
      Δεν πάω στο Υπουργείο Οικονομίας, δεν πάω στο Υπουργείο Απασχόλησης, στο οποίο έφεραν μία κομμώτρια να κάνει μαθήματα πληροφορικής. Δεν πάω σε αυτά.
      Κύριε Παυλόπουλε, πείτε επιτέλους στον κ. Καραμανλή και στους συναδέλφους σας ότι το υπηρεσιακό σχέδιο άλωσης του κράτους τελείωσε. Είναι η μοναδική επιτυχία που έχετε να επιδείξετε αυτούς τους δεκατέσσερις μήνες -να τελειώνει η ιστορία, για να αρχίσετε να δουλεύετε και λίγο- εάν αυτή ήταν η δική σας επιδίωξη. Φαίνεται ότι η μοναδική συγκολλητική ύλη, η μοναδική κοινή ιδεολογία και κοινή αντίληψη που έχει η Δεξιά που αρνείται το όνομά της, η παλαιοδεξιά που φωνασκεί τελευταία και η νεοδεξιά που αρέσκεται να ονομάζεται κεντρώα, ήταν η επιδίωξη άλωσης του κράτους.
      Και επειδή δεν φτάνουν οι θέσεις ευθύνης –είναι είκοσι πέντε χιλιάδες σήμερα, δεν είναι εκατόν είκοσι πέντε, ούτε διακόσιες είκοσι πέντε- αγωνίζονται ακόμα να μπουν τα «γαλάζια παιδιά» στη Δημόσια Διοίκηση και να προαχθούν. Δεν θέλει κανείς από τους οπαδούς σας να μείνει απλώς δημόσιος υπάλληλος. Αυτό καλλιεργείται στην κοινωνία. 
      Και επειδή δεν φτάνουν, στο Υπουργείο Οικονομικών από ό,τι βλέπω εδώ, θεσπίσατε εκατόν σαράντα τρεις νέες θέσεις υποδιευθυντών, για να καλύψετε και κάποιους άλλους από τα στελέχη σας και τους συμβούλους των Υπουργών, που δεν είχαν θέση. 
      Φύγατε, λοιπόν, από αυτό και πάτε στις προσλήψεις. 
      Σας έχω πει και άλλη φορά, κύριε Παυλόπουλε -λυπάμαι που το λέω σε εσάς, λόγω της πορείας που έχετε και του σεβασμού που σας είχα- ότι θα γίνετε ο Υπουργός ο οποίος καταργεί το νόμο Πεπονή, τη μεγαλύτερη δημοκρατική κατάκτηση για την κοινωνία και το πολιτικό μας σύστημα τις τελευταίες δεκαετίες. Εσείς τον κατεδαφίζετε και μαζί με αυτόν περιθωριοποιείτε στην ουσία και το ΑΣΕΠ.
      Να πάμε τώρα στον τομέα των συμβασιούχων. Έχω πει ότι είναι καραμπινάτη, η μεγαλύτερη πολιτική απάτη που έγινε ποτέ, γιατί έγινε σχεδιασμένα και κεντραρίστηκε στο κορυφαίο θέμα για ένα άνθρωπο, στη δουλειά του. Είναι θέμα ηθικής τάξεως για τον ίδιο τον Πρωθυπουργό. Είναι μία απάτη, όχι στιγμιαία, αλλά διαρκής, όχι εφάπαξ, αλλά κατά συρροή. Είναι πίσω ακόμα τα σενάρια και τα διάφορα επεισόδια αυτής της άθλιας απάτης.
      Να πάμε στην αυτοδιοίκηση; Είστε, όπως έχω πει και άλλη φορά, ο αρχιτέκτονας του νεοσυντηρητισμού και του νεοσυγκεντρωτισμού. Απέναντί σας είναι η αυτοδιοίκηση. 
      Κυρίες και κύριοι συνάδελφοι, επειδή ακριβώς είναι κορυφαίο το θέμα, γι’ αυτό και οι κουβέντες μας είναι θεμελιωμένες και τις λέμε με πλήρη συνείδηση. Δεν υπήρξε μέχρι σήμερα ποτέ κυβέρνηση που τα λόγια της να απείχαν από τα έργα της τόσο πολύ. Κατά την άποψή μου, έχετε αναγάγει το φαρισαϊσμό και την υποκρισία σε μέγιστη τεχνική.
      Ευχαριστώ πάρα πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Εξαντλήσατε σχεδόν το χρόνο σας, κύριε Σαλαγιάννη. Τα είπατε, άλλωστε, όλα.
      ΝΙΚΟΛΑΟΣ ΣΑΛΑΓΙΑΝΝΗΣ: Έχω ένα λεπτό ακόμη.
      ΠΡΟΕΔΡΕΥΩΝ (Γεώργιος Σούρλας): Ναι ένα λεπτό.
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά μαθητές και μαθήτριες και δύο δάσκαλοι από το Δημοτικό Σχολείο «Γεννάδιος Σχολή».
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο Υπουργός Εσωτερικών, Δημόσιας Διοίκησης και Αποκέντρωσης κ. Προκόπης Παυλόπουλος.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, άκουσα με προσοχή τους συναδέλφους, τον εισηγητή αλλά και όλους τους επερωτώντες. Και δεν θα ξεκίναγα έτσι, εάν στις εισηγήσεις τους δεν υπήρχαν φράσεις, που, πραγματικά, αποδεικνύουν το αντίστροφο από εκείνο για το οποίο «εγκαλεί» την Κυβέρνηση η ίδια η επερώτηση. Άκουσα φράσεις και λέξεις, όπως «επίδειξη πολιτικού θράσους», «πολιτική απάτη». 
      Ξέρετε τι είναι, κύριοι, πολιτικό θράσος; Πολιτικό θράσος είναι να καταθέτεις αυτήν την επερώτηση, η οποία συνίσταται στο εξής: Να εγκαλείς την Κυβέρνηση, που έχει ένα μόνο χρόνο πίσω της για το γεγονός ότι δεν κατάργησε τη γραφειοκρατία, που το ΠΑΣΟΚ επί είκοσι χρόνια εγκαθίδρυσε!
      ΒΥΡΩΝ ΠΟΛΥΔΩΡΑΣ: Αυτή η επερώτηση είναι από τον Ιανουάριο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γιατί τι μας λέτε; Αυτή η επερώτηση μάς λέει ότι υπάρχει γραφειοκρατία στην Ελλάδα. Και επειδή ξεκινήσαμε την προσπάθεια με το ν.3242/2004, πώς γίνεται και ως το τέλος του χρόνου δεν καταφέραμε να πατάξουμε τα φαινόμενα, τα οποία εσείς δημιουργήσατε; 
      Ο εισηγητής σας ανέφερε προηγουμένως σειρά περιπτώσεων με πάμπολλα πιστοποιητικά. «Πώς» -λέει- «υπάρχουν αυτά τα πιστοποιητικά για αυτές τις διοικητικές διαδικασίες»; Το ερώτημα είναι ποιος τα καθιέρωσε, ποιος είναι υπεύθυνος για το γεγονός ότι όλα αυτά τα χρόνια υπάρχει γραφειοκρατία, διαφθορά, αδιαφάνεια.
      Και θεωρείτε, κύριοι συνάδελφοι της Αξιωματικής Αντιπολίτευσης, που υποβάλλετε αυτήν την επερώτηση ότι κερδίζετε σε αξιοπιστία απέναντι στον ελληνικό λαό, απέναντι και στους δικούς σας ψηφοφόρους, σε όσους παρακολουθούν αυτά τα οποία κάνετε, εγκαλώντας την Κυβέρνηση, γιατί μέχρι τώρα δεν έχουν εξαλειφθεί οι ουρές κ.α.;
      Πιστεύετε σοβαρά ότι ο ελληνικός λαός ξεχνάει τι δημιουργήσατε και ποια είναι η προσπάθεια την οποία κάνουμε, για να μπορέσουμε και ν΄ ανταποκριθούμε στις προσδοκίες του και να διαμορφώσουμε συνθήκες που ταιριάζουν σε ένα δημοκρατικό κράτος δικαίου, αντί σε μία γραφειοκρατία, που «κατέτρωγε», εκτός από την εμπιστοσύνη του πολίτη, και το δημόσιο χρήμα;
      Άκουσα, για παράδειγμα, να λέτε: «Μα τέλος πάντων, τι έχετε κάνει για σημαντικούς τομείς της Δημόσιας Διοίκησης;». Τι έχει γίνει σε σημαντικούς τομείς της Δημόσιας Διοίκησης; Αυτό σημαίνει ότι εσείς ομολογείτε ότι δεν έγινε τίποτε όλα αυτά τα χρόνια. Γιατί για να μας λέτε ότι πρέπει να πάμε γρήγορα, γρηγορότερα από ότι πάμε, σημαίνει ότι υπάρχει τεράστιο πρόβλημα.
      Κύριοι συνάδελφοι της Αξιωματικής Αντιπολίτευσης, αυτό το θηριώδες κράτος της γραφειοκρατίας ποιος και γιατί το δημιούργησε; Το δημιουργήσατε εσείς, διότι περάσατε από την κομματικοποίηση του κράτους στην προσπάθεια κρατικοποίησης του κόμματος.
      Σας ξαναλέω ότι δεν θα ξεκινούσα έτσι. Αλλά είμαι υποχρεωμένος, γιατί όταν ένα κόμμα κυβερνούσε είκοσι χρόνια και έρχεται τώρα και εγκαλεί μία κυβέρνηση γιατί δεν κατάργησε τη γραφειοκρατία σε ένα χρόνο, τότε χρειάζεται πολιτικό θράσος. Και η φράση δεν θα εχρησιμοποιείτο από μένα, εάν δεν την άκουγα από εσάς.
      Μου μιλάτε για την Τοπική Αυτοδιοίκηση και για τη Δημόσια Διοίκηση. Και άκουσα να λέτε για την Τοπική Αυτοδιοίκηση τι κάναμε εμείς και ότι είναι συντηρητικές οι τοποθετήσεις μας. Μα εσείς καταντήσατε την Τοπική Αυτοδιοίκηση να είναι καταχρεωμένη και στο τελευταίο σκαλί της φθοράς από πλευράς αποτελεσματικότητας.
      ΑΛΕΞΑΝΔΡΟΣ ΑΚΡΙΒΑΚΗΣ: Τώρα εσείς είστε Κυβέρνηση. Για εσάς πείτε μας.
      ΠΡΟΕΔΡΕΥΩΝ (Γεώργιος Σούρλας): Κύριε Ακριβάκη, σας παρακαλώ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και έγινε το πρόγραμμα «ΘΗΣΕΑΣ». Ψηφίζουμε αυτήν τη στιγμή το νόμο για την Τοπική Αυτοδιοίκηση δεύτερου βαθμού και τα οικονομικά της και μας λέτε τι κάνουμε για όλα αυτά.
      Άκουσα και το εξής περίφημο: «Η εγκαθίδρυση του κράτους της Δεξιάς», με επίκληση, παρακαλώ, για τις μέρες του ΠΑΣΟΚ, του ν.2190/1994.
      Το έχω πει, κύριοι συνάδελφοι. Ο ν.2190/1994 έχει δύο όψεις. Θέλετε να θυμάστε τη μία, δηλαδή εκείνη που καθιέρωσε το ΑΣΕΠ, όπως το καθιέρωσε την εποχή εκείνη, με τις περιορισμένες αρμοδιότητες που του είχατε δώσει, για να μπορείτε για τα υπόλοιπα, που είχατε αφήσει εκτός του ν.2190/1994, να κάνετε τις ρουσφετολογικές προσλήψεις, με τις οποίες γεμίσατε από πόρτες και παράθυρα χρόνια ολόκληρα το ελληνικό κράτος. 
      Τις διατάξεις των άρθρων 25 επόμενα του ν.2190/1994 τις θυμάστε; Είναι οι διατάξεις με τις οποίες επιχειρήσατε και πραγματοποιήσατε την άλωση του κράτους μέσα από τα «δικά σας παιδιά». Γιατί εάν κοιτάξετε τις διατάξεις των άρθρων 25 επόμενα, τι έλεγαν; Οι διατάξεις αυτές έλεγαν ότι όποιος θεωρούσε εαυτόν «αδικημένο» από μετάθεση, ή οτιδήποτε άλλο, μπορούσε να ζητήσει την επαναφορά του, ή την επανάκρισή του! 
      Τολμήσαμε εμείς να κάνουμε κάτι τέτοιο; Τι θα λέγατε εάν σε αυτήν την Αίθουσα εμείς είχαμε επαναφέρει με μία φράση ένα νόμο; Π.χ. «επανέρχονται σε ισχύ, από τις 7 Μαρτίου, οι διατάξεις των άρθρων 25 επόμενα του ν.2190/1994»!
      Όταν επαναφέραμε τις διατάξεις για τους γενικούς διευθυντές του ν.2190/1994, που εσείς είχατε θεσπίσει, λέγατε ότι πάμε να αλώσουμε τη διοίκηση του κράτους. Γιατί τι κάναμε; Επαναφέραμε απλώς τις διατάξεις του ν.2190/1994 για τους γενικούς διευθυντές. Ναι ή όχι;
      Τότε γιατί διαμαρτύρεστε; Για σκεφτείτε, εκτός από αυτές, να είχαμε επαναφέρει και τις διατάξεις για τις δήθεν «αποκαταστάσεις», που ήταν, στην πραγματικότητα, οι διώξεις των πάντων!
      Ακούστε, σας ξέρει πολύ καλά ο ελληνικός λαός -και τον βίο και την πολιτεία σας- σε ό,τι αφορά τα πεπραγμένα σας. Και να ακούω προηγουμένως και για το θέμα των συμβασιούχων! Εσείς, οι οποίοι δεν κάνατε απολύτως τίποτε όλα αυτά τα χρόνια, που αφήσατε τους συμβασιούχους χωρίς καμία δυνατότητα μετατροπής των συμβάσεών τους, εσείς που τους κρατήσατε ομήρους, έρχεστε τώρα και λέτε ότι η προσπάθεια αυτήν την οποία κάναμε είναι «πολιτική απάτη»! 
      Να σας πω κάτι;  Ένα μονάχα οφείλετε να ξέρετε. Γνωρίζω πάρα πολύ καλά ότι όλη αυτήν την προσπάθεια που κάνετε, την προσπάθεια να μετατρέψετε σαν τους φραγκισκανούς μοναχούς κατά τη Μεγάλη Τεσσαρακοστή το κρέας σε ψάρι, την κάνετε γιατί, βεβαίως, από πλευράς ΜΜΕ λίγοι είναι εκείνοι οι οποίοι θέλουν να εμφανίζουν προς τα έξω και τι κάνατε στο παρελθόν και πόσο αντιφατική είναι η συμπεριφορά σας σε ό,τι αφορά τη στάση σας σήμερα. Και, βεβαίως, ευκόλως σας παρέχουν τη συνδρομή τους για να μπορείτε να κάνετε αυτήν την κριτική, αλλά, ταυτοχρόνως, να μην εμφανίζεται αυτό το οποίο θετικά κάνει η Κυβέρνηση. Αλλά αν νομίζετε ότι η δημοσιότητα που σας προσφέρουν πείθει τον ελληνικό λαό να νοσταλγήσει τα έργα και τις ημέρες σας, κάνετε λάθος. 
      Ας έρθουμε, λοιπόν, τώρα στα επιμέρους θέματα της επερώτησης την οποία κάνετε. Τι μας είπατε; Μας είπατε ότι ψηφίσαμε ένα νόμο, το ν. 3242/2005, και ότι -εγώ είχα πει μέσα σε αυτήν την Αίθουσα, όταν με ρώτησε ο κ. Κοσμίδης, ότι σε ένα χρόνο από τότε που ψηφίζεται ο νόμος, και ελπίζω μέχρι το τέλος Μαρτίου του 2005, να έχουμε δρομολογήσει όλες τις διατάξεις του νόμου αυτού. Ακούστε, λοιπόν, για να δούμε πού βρισκόμαστε. Φυσικά, τα στοιχεία αυτά θα δοθούν και στη δημοσιότητα σήμερα μετά το τέλος της επερώτησης.
      ΚΩΝΣΤΑΝΤΙΝΟΣ ΡΟΒΛΙΑΣ: Βάσει των Πρακτικών, εκτίθεσθε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Ρόβλια, κοιτάξτε, από έναν άνθρωπο που εκθέτει καθημερινά τον εαυτό του στη θυμηδία των συναδέλφων για όσα λέει και όσα κάνει, θα μου επιτρέψετε να πω ότι αυτό το οποίο λέει είναι έπαινος για μένα!
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ πάρα πολύ, αλλά τα Πρακτικά είναι εδώ και θα τα ακούσετε στη δευτερολογία μου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ό,τι θέλετε να ακούσω.
      Και εν πάση περιπτώσει, κύριε Ρόβλια…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό που είπατε για τον κ. Ρόβλια, δεν τιμά εσάς!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν άκουσα, κύριε Πρόεδρε, τι ελέχθη. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν το ακούσατε πράγματι.
      ΠΡΟΕΔΡΕΥΩΝ (Γεώργιος Σούρλας): Δεν το άκουσα, διότι ήμουν στο τηλέφωνο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, σας παρακαλώ να συνεχίσω. 
      ΠΡΟΕΔΡΕΥΩΝ (Γεώργιος Σούρλας): Τι ελέχθη; 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, θα έπρεπε να κατασιγάσετε τον εκνευρισμό σας. Δεν είναι δυνατόν εσείς, παλαιότερος κοινοβουλευτικός, να υβρίζετε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για τα επιμέρους θέματα, λοιπόν, της επερώτησης θέλω να παρατηρήσω τα εξής: 
       Πρώτον, ρωτάτε ακόμα -γιατί δεν ρωτάτε μόνο για γραφειοκρατία- για τον Οργανισμό της Γενικής Γραμματείας Επικοινωνίας και Ενημέρωσης. Ξέρετε πολύ καλά ότι αυτό δεν είναι ένα θέμα το οποίο αφορά τη γραφειοκρατία, αλλά την αναδιάταξη ενός καταργηθέντος Υπουργείου. Ε, λοιπόν, η επιτροπή συνεχίζει τις εργασίες της και, όποτε θέλετε, μπορείτε να ρωτήσετε τον κ. Ρουσόπουλο, με ερώτηση που μπορείτε να κάνετε ή επερώτηση -όπως εσείς κρίνετε- πώς πάει το θέμα αυτό.
      Δεύτερον, για την αυτεπάγγελτη αναζήτηση δικαιολογητικών, η οποία αναφέρεται στο άρθρο 5, παράγραφος 2 του ν. 3242/2004, έχει εκδοθεί κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Δικαιοσύνης, με την οποία τα αντίγραφα ποινικού μητρώου γενικής και δικαστικής κρίσης αντικαθίστανται με καταφατική αρνητική δήλωση που διατυπώνεται από την εκάστοτε αρμόδια Υπηρεσία Ποινικού Μητρώου. Και αυτή η απόφαση έχει δημοσιευθεί στην Εφημερίδα της Κυβερνήσεως από την 1-3-2005.
      Έχουν δε υπογραφεί -και βρίσκονται ήδη αυτήν τη στιγμή στο Εθνικό Τυπογραφείο- από τον Υπουργό Εσωτερικών και τον κατά περίπτωση αρμόδιο Υπουργό οι κοινές αποφάσεις που αφορούν την αυτεπάγγελτη αναζήτηση των ακόλουθων πιστοποιητικών: Αστικής κατάστασης πρώτα-πρώτα, αντίγραφο ληξιαρχικής πράξης γέννησης, αντίγραφο ληξιαρχικής πράξης γάμου, αντίγραφο ληξιαρχικής πράξης θανάτου, αντίγραφο πιστοποιητικού γέννησης του ενδιαφερομένου, πιστοποιητικό οικογενειακής κατάστασης, πιστοποιητικό εγγραφής στα Μητρώα Αρένων. 
      Εκτός από τα πιστοποιητικά οικογενειακής κατάστασης, έχουν σταλεί στο Εθνικό Τυπογραφείο και οι κοινές υπουργικές αποφάσεις που αφορούν πιστοποιητικά και βεβαιώσεις του Υπουργείου Αγροτικής Ανάπτυξης και Τροφίμων, βεβαιώσεις και πιστοποιητικά αρμοδιότητας του Υπουργείου Μακεδονίας-Θράκης, δικαιολογητικά αρμοδιότητας του Υπουργείου Εμπορικής Ναυτιλίας, πιστοποιητικά στρατολογικής κατάστασης.
      Δεύτερον, σε ό,τι αφορά τη σύσταση Κεντρικής Επιτροπής Απλούστευσης Διαδικασιών, που προβλέπεται από το άρθρο 10, παράγραφος 6, του ν. 3242/2004, έχει εκδοθεί από τις 7 Σεπτεμβρίου η απόφαση που δημιουργεί την Κεντρική Επιτροπή Απλούστευσης Διαδικασιών, η οποία έχει παραγάγει έργο. Αυτές οι αποφάσεις, για τις οποίες σας μιλώ, είναι αποφάσεις που εκδόθηκαν μετά το έργο της επιτροπής αυτής. Άρα ήδη έχει συσταθεί αυτή η επιτροπή, η οποία εργάζεται πάνω στους εξής τέσσερις άξονες, παράγοντας το έργο της: Για τις διαδικασίες που αφορούν καταστήματα υγειονομικού ενδιαφέροντος, διαδικασίες επιχειρησιακών προγραμμάτων με σκοπό την καλύτερη απορροφητικότητα των κοινοτικών κονδυλίων, διαδικασίες που αφορούν την κοινωνική ασφάλιση και έλεγχος της αναγκαιότητας απαίτησης φορολογικής ασφαλιστικής ενημερότητας στους φορείς του δημοσίου.
      Τέταρτον, άρθρο 6, παράγραφος 7, του ν. 3242/2004 σε ό,τι αφορά την τηλεδιάσκεψη: Η κοινή απόφαση του Υπουργού Εσωτερικών και του Υπουργού Οικονομίας και Οικονομικών υπεγράφη και είναι ήδη στο Εθνικό Τυπογραφείο. Μπορώ να σας στείλω μέσα στην επόμενη εβδομάδα και τη δημοσίευσή της.
      Έχετε κι ένα θέμα, το οποίο επίσης αφορά την κωδικοποίηση νομοθεσίας για τις διατάξεις του ν. 1558/1985. Πρέπει να σας πω ότι το σχετικό προεδρικό διάταγμα βρίσκεται ήδη στον Πρόεδρο της Δημοκρατίας. Μιλάω για την κωδικοποίηση του ν. 1558/1985, ενός νόμου που τον κάνατε εσείς, εφαρμόστηκε τόσα χρόνια, ουδέποτε είχε κωδικοποιηθεί, ήταν σκόρπιες διατάξεις και όταν προβλέψαμε την κωδικοποίηση μας ρωτάτε, όταν τον τροποποιήσατε τόσες φορές και δεν κάνατε τίποτα, πότε θα τον κωδικοποιήσουμε. Ε, λοιπόν, το σχετικό διάταγμα κωδικοποίησης, για το οποίο μας ρωτάτε, είναι στην Προεδρία της Δημοκρατίας.
      Από κει και πέρα, σε ό,τι αφορά τις διαδικασίες που βρίσκονται σ΄ εξέλιξη, θα ήθελα να σας τονίσω πως για τις ολοκληρωμένες διοικητικές συναλλαγές θα σας μιλήσει εκτενέστερα ο κ. Ανδρεουλάκος. Εδώ πρέπει να αναφερθεί κανείς στις διαδικασίες των ΚΕΠ, καθώς επίσης και στο επιχειρησιακό πρόγραμμα «ΠΟΛΙΤΕΙΑ», για το οποίο θέλω να πω δυο λόγια, μιας και αναφέρθηκε. 
      Κύριοι συνάδελφοι του ΠΑΣΟΚ, το έχω τονίσει πολλές φορές ότι τα ΚΕΠ είναι ένας πολύ χρήσιμος θεσμός. Επί των ημερών σας δημιουργήθηκε, από τον κ. Μπένο. Είναι ένας θεσμός που τον στηρίξαμε τότε όλοι. Είναι μια αλήθεια όμως ότι το θεσμό, αυτόν που δεν τον ήθελε πολύ η τότε πολιτική ηγεσία του Υπουργείου Εσωτερικών. Φτιάχτηκε και μόλις έφυγε ο κ. Μπένος αφέθηκε στην τύχη του. Το αποτέλεσμα το ξέρετε. Ήμαστε εδώ όταν με το ν. 3242/2004 ψηφίσαμε διάταξη για να μπορέσουμε να ρυθμίσουμε αναδρομικά τα οικονομικά, τα οποία ουσιαστικά είχαν καταρρεύσει. Δεν ξέρετε, παραδείγματος χάρη, ότι τα ΚΕΠ ήταν στον αέρα από πλευράς οικονομικής διαχείρισης; Δεν ξέρετε ότι δεν είχε βρεθεί νόμιμος τρόπος πληρωμής και αναγκαστήκαμε από την αρχή να διαμορφώσουμε το νομοθετικό πλαίσιο και ψηφίσαμε μια διάταξη, την οποία κι εσείς ψηφίσατε γιατί γνωρίζατε το αδιέξοδο, στο οποίο είχαν βρεθεί; Αυτά είναι τα ΚΕΠ, τα οποία μας αφήσατε;
      Γιατί εγκαλείτε την Κυβέρνηση για τα ΚΕΠ όταν, όπως θα σας πει ο κ. Ανδρεουλάκος, ναι, υιοθετήσαμε ένα θεσμό και αναγνωρίσαμε την πατρότητα του θεσμού αυτού; Αλλά ο θεσμός αυτός μόνο επί των ημερών αυτών και σ’ αυτό το μικρό χρονικό διάστημα μπήκε πάνω στις ράγες εκείνες, που οδηγούν στη μετεξέλιξη των ΚΕΠ, σε κέντρα ολοκληρωμένων συναλλαγών, όπως και πρέπει να γίνουν.
      Για το πρόγραμμα «ΠΟΛΙΤΕΙΑ»: Το έχω πει και άλλοτε, το ξαναλέω και τώρα: Δεν βολεύει το ΠΑΣΟΚ να μιλάει πολύ για το πρόγραμμα «ΠΟΛΙΤΕΙΑ». Ρωτήστε, παρακαλώ, την προηγούμενη πολιτική ηγεσία γιατί. Το λέω αυτό διότι με πολύ κόπο καταφέραμε ουσιαστικά να συντάξουμε το πρόγραμμα «ΠΟΛΙΤΕΙΑ» όχι μόνο για τη διαχείριση του Γ΄ Κοινοτικού Πλαισίου Στήριξης, αλλά ιδίως εν όψει του Δ΄ Κοινοτικού Πλαισίου Στήριξης. Και γνωρίζετε πάρα πολύ καλά ότι τέλος αυτού του μηνός το επιχειρησιακό πρόγραμμα θα είναι έτοιμο πάνω σε νέες βάσεις, πάνω σε επτά καινούριους άξονες, για να μπορέσουμε να πορευθούμε. Μιλάμε για ένα πρόγραμμα, το οποίο είχε καταρρεύσει στη κυριολεξία. Το ξέρετε. Και ρωτήστε την προηγούμενη πολιτική ηγεσία. Ρωτήστε τι γινόταν από πλευράς Ελεγκτικού Συνεδρίου, πόσες από τις δαπάνες του προγράμματος «ΠΟΛΙΤΕΙΑ» είχε κρίνει ως δαπάνες που δεν είναι νόμιμες. Το φτιάξαμε από την αρχή. Και είναι έτοιμο. Το επιχειρησιακό πρόγραμμα αμέσως μετά το Πάσχα είναι έτοιμο για να εφαρμοσθεί.
      Γιατί εγκαλείτε, λοιπόν, την Κυβέρνηση; Για το γεγονός ότι μέσα σ΄ ένα τόσο μικρό χρονικό διάστημα ένα πρόγραμμα που αφορά όχι μόνο το Γ΄, αλλά και το Δ΄ Κοινοτικό Πλαίσιο Στήριξης, προωθείται; Αυτή είναι η αλήθεια. Και ξέρετε πάρα πολύ καλά, ιδίως στο Υπουργείο Εσωτερικών, ποια είναι η κατάσταση που υπήρχε και σε ό,τι αφορά τα ΚΕΠ και σε ό,τι αφορά το πρόγραμμα «ΠΟΛΙΤΕΙΑ». Περισσότερα, όπως σας είπα, σε ό,τι αφορά τα στοιχεία των ΚΕΠ θα σας δώσει ο κ. Ανδρεουλάκος.
      Ως προς τα θέματα των συναρμοδιοτήτων: Το ξέρετε –νομίζω πως την πληροφόρηση την έχετε ή θα μπορούσατε να την έχετε- ότι το σχέδιο προεδρικού διατάγματος έχει καταρτισθεί και βρίσκεται εδώ κι ενάμιση μήνα για επεξεργασία στο Συμβούλιο της Επικρατείας. Γνωρίζετε πολύ καλά ότι το Ε΄ Τμήμα στο Συμβούλιο της Επικρατείας είναι πολύ φορτωμένο. Πολλές φορές η επεξεργασία των διαταγμάτων –έχω προσωπική εμπειρία γι’ αυτό και την ξέρετε κι εσείς- καθυστερεί ένα, ενάμιση, πολλές φορές και δύο μήνες όχι με υπαιτιότητα του Συμβουλίου της Επικρατείας, αλλά επειδή πράγματι είναι αρκετά τα προεδρικά διατάγματα και θέλει ιδιαίτερη προσοχή η επεξεργασία τους.
      (Στο σημείο αυτό την Προεδρική Έδρα καταλαμβάνει ο Γ΄Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Αλλά πάντως το κατήρτισε η κυβέρνηση και βρίσκεται, όπως σας είπα, στο Συμβούλιο Επικρατείας για επεξεργασία.
      Με ρωτάτε για την μεταβίβαση των αρμοδιοτήτων στο Συνήγορο του Πολίτη. Ξέρετε πολύ καλά ότι αυτή η αρμοδιότητα δυνητικά προβλέπεται στο σχέδιο νόμου. Και είχα πει και μέσα στη Βουλή τότε ότι αυτή η αρμοδιότητα θα σταθμισθεί πολιτικά. Το αφήνουμε ανοιχτό λόγω των εγγυήσεων που παρέχει ο Συνήγορος του Πολίτη. Αλλά δεν γνωρίζετε, παραδείγματος χάρη, ότι αυτό θέλει προετοιμασία και ότι ο Συνήγορος του Πολίτη, ιδίως για τα θέματα που αφορούν αποζημιώσεις, επειδή θεωρεί ο ίδιος ο θεσμός ότι η αρμοδιότητά του πρέπει να είναι η αμιγώς μεσολαβητική, έχει αντίρρηση γι’ αυτό το πράγμα; Και δεν θα ήθελα σε καμία περίπτωση χωρίς προετοιμασία και συζήτηση αυτό το πράγμα να γίνει. Δηλαδή, εγκαλείτε την Κυβέρνηση γιατί θεσπίσθηκε μία αρμοδιότητα, δυνητικά το τονίζω, αλλά αυτό δεν έγινε απλώς και μόνο διότι βρισκόμαστε σε συζήτηση;
      Τέλος, σε ό,τι αφορά τις ολοκληρωμένες συναλλαγές στο άρθρο 8 παράγραφος 5, ξέρετε ότι έχει καταρτισθεί σχέδιο κοινής απόφασης των Υπουργών Εσωτερικών, Οικονομίας και Οικονομικών σχετικά με την ένταξη στα ΚΕΠ της διαδικασίας υποβολής των εμπρόθεσμων αρχικών ανακεφαλαιωτικών πινάκων ενδοκοινοτικών παραδόσεων και ενδοκοινοτικών αποκτήσεων από τους υποκείμενους σε φόρο με on line εφαρμογή. Το σχέδιο της απόφασης αυτής βρίσκεται ήδη στο Υπουργείο Οικονομίας και Οικονομικών.
      Ανέφερα μερικά χαρακτηριστικά παραδείγματα, τα οποία αποδεικνύουν ότι αυτή η Κυβέρνηση θέσπισε ένα πλαίσιο για την πάταξη της γραφειοκρατίας και το εφαρμόζει. Το ξαναλέω, τι κάνατε χρόνια ολόκληρα εσείς που εγκαλείτε την κυβέρνηση, όχι για να πατάξετε την γραφειοκρατία και, εν πάση περιπτώσει, να πάρετε μέτρα κατά της γραφειοκρατίας, αλλά τι κάνατε για να μην αυξάνεται; Γιατί η κραυγή αγωνίας που βγάζετε μέσα τώρα για την κυβέρνηση, με βάση την επερώτηση που κάνετε, ουσιαστικά είναι κραυγή αγωνίας για τα δικά σας έργα και τις δικές σας ημέρες.
      Τι μας λέτε με την επερώτηση αυτή; Μας λέτε ότι υπάρχει τεράστιο πρόβλημα στη χώρα. Ε, το πρόβλημα εσείς το δημιουργήσατε! Εμείς δεν προκαταλαμβάνουμε την ετυμηγορία του ελληνικού λαού.
      Σας άκουσα και πάλι να μιλάτε για δημοσκοπήσεις, να μιλάτε για όνειρα τα οποία έχετε σχετικά με τον τρόπο με τον οποίο η Κυβέρνηση θα πορευθεί. Σας ξαναλέω, θυμηθείτε τις παραμονές των εκλογών τι λέγατε για τις δημοσκοπήσεις, τι λέγατε για την πορεία σας. Σας διέψευσε ο ελληνικός λαός. Εγώ δεν προκαταλαμβάνω την επόμενη ετυμηγορία του. Ένα μόνο σας λέω για μία ακόμα φορά: Ότι η ετυμηγορία του ελληνικού λαού είναι ετυμηγορία, η οποία κρίνει και κυβερνήσεις και αντιπολιτεύσεις από τα έργα τους. Και τα έργα αυτής της κυβέρνησης θα κριθούν, όπως και κρίνονται.
      Εν πάση περιπτώσει όμως, εκείνο το οποίο θα περίμενε κανείς από μία αντιπολίτευση, η οποία έχει τόσο νωπή ακόμα την εικόνα του παρελθόντος της, θα ήταν να ζητήσει ένα συγνώμη από τον ελληνικό λαό για ό,τι ακριβώς άφησε πίσω από πλευράς γραφειοκρατίας που τόσο πλήττει και τη διαχείριση του δημόσιου χρήματος και την ποιότητα της δημοκρατίας. Και θα ήταν καλύτερα στην επερώτηση αυτή να μας λέγατε, εφόσον έχετε τα μυστικά για την πάταξη της γραφειοκρατίας, ποιες είναι οι προτάσεις τις οποίες κάνετε. Γιατί εγώ άκουσα μία επερώτηση όπου κριτικάρετε την κυβέρνηση, αλλά με όλη την άνεση χρόνου που είχατε δεν βρήκατε να μας πείτε τι προτείνετε και τι είναι εκείνο το οποίο, παραδείγματος χάρη, θα μπορούσε να διορθωθεί σε σχέση με αυτά που κάνουμε εμείς. Απολύτως τίποτα! Όπως ως κυβέρνηση δεν είχατε τίποτα στο μυαλό σας για την πάταξη της γραφειοκρατίας –είχατε πάμπολλα για την γιγάντωση της γραφειοκρατίας- έτσι και τώρα ως Αντιπολίτευση κάνετε ανεξόδως κριτική, αφού δεν έχετε καμία απολύτως πρόταση να μας κάνετε. Γιατί εάν οι προτάσεις σας είναι σαν και αυτές τις οποίες βλέπουμε γενικά, οι γενικόλογες εκείνες προτάσεις τις οποίες παρατηρούμε να κάνετε, όπως τις ακούσαμε και σήμερα -πάταξη της γραφειοκρατίας και άλλα τινά- πρέπει να ξέρετε, κύριοι συνάδελφοι, ότι είναι εύκολο να κάνεις δουλειά με συνθήματα. Δύσκολο είναι να κάνεις δουλειά με έργα.
       Εμείς, όταν ήμασταν στην αντιπολίτευση εάν θυμάστε, είχαμε εφαρμόσει μία μέθοδο η οποία ήταν αποτελεσματική. Εμείς καταθέταμε ολοκληρωμένες προτάσεις νόμου σε βασικά θέματα για τα οποία μιλούσαμε. Εάν εσείς έχετε κάτι περισσότερο να προτείνετε, εάν έχετε το μυστικό της πάταξης της γραφειοκρατίας, που δεν το ξέρουμε εμείς, δηλαδή ξέρετε πώς μπορεί ταχύτερα να παταχθεί η γραφειοκρατία, τίθενται δύο ερωτήματα και νομίζω ότι χρειάζεται απάντηση.
      Το πρώτο ερώτημα, αφού το ξέρατε το μυστικό γιατί δεν πατάσσατε την γραφειοκρατία τόσα χρόνια; 
    Τώρα ήλθε η επιφοίτηση του Αγίου Πνεύματος και σας φώτισε και ξέρετε ποιο είναι το μυστικό. Γιατί δεν μας το λέτε; Μήπως θεωρείτε ότι είναι ένα δίπλωμα ευρεσιτεχνίας του ΠΑΣΟΚ που πρέπει να το κρατήσει, μέχρις ότου ο ελληνικός λαός αποφασίσει, αν αποφασίσει, να σας ξανακάνει κυβέρνηση;
    Σας το είπα και πάλι, αυτή η επερώτηση είναι επερώτηση αμηχανίας, διότι αποδεικνύει ότι βιάζεστε να κάνετε κριτική αφού δεν έχετε να κάνετε προτάσεις. 
    Σε ό,τι αφορά τώρα τη λειτουργία των δημόσιων υπηρεσιών, ένα θα σας πω: όπως θα σας πει ο κ. Ανδρεουλάκος, η λειτουργία των ΚΕΠ έχει βοηθήσει πάρα πολύ και έχουν μειωθεί σημαντικά οι ουρές στις δημόσιες υπηρεσίες. Ο πολίτης το ξέρει. Δεν έχετε παρά να δείτε, πόσες ήταν οι ουρές που εδημιουργούντο στο παρελθόν έξω από τις δημόσιες υπηρεσίες και πόσες είναι σήμερα. Ράντζα, ουρές κλπ. τελειώνουν. Και τελειώνουν γιατί αυτή η Κυβέρνηση έχει βάλει ως στόχο να κάνει τη δημόσια διοίκηση πιο φιλική προς τον πολίτη. Να την απαλλάξει από τον κομματικό νεποτισμό, να την απαλλάξει από τη διαφθορά και αδιαφάνεια. Και ξέρετε πολύ καλά ότι αυτή η Κυβέρνηση το κάνει πληρώνοντας ένα σημαντικό κόστος, ιδίως σε ό,τι αφορά τις επιθέσεις που γίνονται σε βάρος της.
    Αλλά οι πολιτικοί, κυρίως όταν έχουν την ευθύνη της διακυβέρνησης της χώρας, δεν μπορούν να κρίνουν με βάση την έννοια του πολιτικού κόστους. Οφείλουν να κρίνουν τα πάντα με την έννοια του δημόσιου συμφέροντος. Γιατί ο γνώμονας με τον οποίο μετράται η ευθύνη των κυβερνήσεων και των αντιπολιτεύσεων, είναι το δημόσιο συμφέρον και ποτέ το πολιτικό κόστος.
    Εμείς θα προχωρήσουμε σ’ αυτή την κατεύθυνση, μη υπολογίζοντας πολιτικό κόστος και βέβαιοι ότι όλους μας κρίνει, σε τελική ανάλυση, ο ελληνικός λαός. Και επειδή ο ελληνικός λαός και μνήμη έχει και κρίση, γι’ αυτό όλους μας θα μας κρίνει κατά τα έργα μας.
    Όταν θα έλθει η ώρα να κάνουμε το συνολικό απολογισμό και για την Κυβέρνηση και, βεβαίως, για το Υπουργείο Εσωτερικών, Δημόσιας Διοίκησης και Αποκέντρωσης, αυτό θα το πράξουμε. Και τότε μπορούμε να εμφανισθούμε στον ελληνικό λαό και να πούμε ο καθένας τι προσέφερε και τι μπορεί να προσδοκά απ’ αυτόν στο μέλλον. 
    Ευχαριστώ πολύ.
    ( Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς, κύριε Υπουργέ, γιατί δώσατε το καλό παράδειγμα, όσον αφορά το χρόνο της ομιλίας σας.
    Ο κ. Παπαϊωάννου έχει ζητήσει το λόγο ως Κοινοβουλευτικός Εκπρόσωπος του ΠΑΣΟΚ.
    ΚΩΝΣΤΑΝΤΙΝΟΣ ΡΟΒΛΙΑΣ : Κύριε Πρόεδρε, ζητώ το λόγο επί προσωπικού.
    ΠΡΟΕΔΡΕΥΩΝ (Ιωάννης Τραγάκης): Σε τι συνίσταται το προσωπικό; Σε αναφορά που έκανε ο κύριος Υπουργός σε σας; Έκανε προσωπική αναφορά σε σας; 
    ΚΩΝΣΤΑΝΤΙΝΟΣ ΡΟΒΛΙΑΣ: Βαρύτατη αναφορά και γι’ αυτό παρετηρήθη από τον κ. Κακλαμάνη.
    ΠΡΟΕΔΡΕΥΩΝ (Ιωάννης Τραγάκης): Ο κ. Κακλαμάνης, τι παρατήρηση έκανε;
    ΚΩΝΣΤΑΝΤΙΝΟΣ ΡΟΒΛΙΑΣ: Ήταν απρεπής η έκφραση όσον αφορά το πρόσωπό μου. 
    ΠΡΟΕΔΡΕΥΩΝ (Ιωάννης Τραγάκης): Σημασία έχει το Προεδρείο τι θέση πήρε.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Παρατηρήσεις δεν δέχομαι.
    ΚΩΝΣΤΑΝΤΙΝΟΣ ΡΟΒΛΙΑΣ: Παρακαλώ πολύ να μου δώσετε το λόγο να εξηγήσω σε τι συνίσταται το προσωπικό.
    ΠΡΟΕΔΡΕΥΩΝ (Ιωάννης Τραγάκης): Ένα λεπτό, θα σας δώσω το λόγο αν θέλω εγώ.
    Κατ’ αρχάς το Προεδρείο κρίνει αν ο Υπουργός έκανε κάποιο λάθος και όχι ο κ. Κακλαμάνης. Άρα, μην επικαλείσθε τον κ. Κακλαμάνη.
    Ζητάτε το λόγο εσείς επί προσωπικού θέματος. Βέβαια, το προσωπικό θέμα έγινε εν απουσία μου, αλλά σας δίνω το δικαίωμα για ένα λεπτό να πείτε σε τι συνίσταται το προσωπικό θέμα σας.
    ΚΩΝΣΤΑΝΤΙΝΟΣ ΡΟΒΛΙΑΣ: Ο κύριος Υπουργός είπε ότι προκαλώ την θυμηδία των συναδέλφων μου  κάθε φορά που μιλάω στη Βουλή. Θεωρώ ότι ο χαρακτηρισμός είναι βαρύτατος και ζητώ να τον ανακαλέσει. Αν όχι, θα μου επιτρέψετε να συνεχίσω για 20 ακόμα δευτερόλεπτα.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είπα αυτό που λέτε και διαβάστε τα Πρακτικά. Επειδή τα Πρακτικά βγαίνουν αμέσως, αν είναι κάτι σαν και αυτό που λέτε, ελάτε να κουβεντιάσουμε. Δεν μπορείτε να μου βάζετε στο στόμα πράγματα που δεν είπα.
    Κατόπιν τούτου, αν θεωρείτε κύριε Ρόβλια, ότι αυτό βγαίνει από τα λεγόμενά μου, σας λέω ότι δεν βγαίνει. Δεν είπα αυτό.
    ΠΡΟΕΔΡΕΥΩΝ (Ιωάννης Τραγάκης): Άρα, αφού δεν είπε αυτό ο κύριος Υπουργός, έληξε το θέμα.
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αν εννοείτε αυτό που φαίνεται  να εννοούσατε, πρέπει να δείτε αν αυτό προκαλεί τη θυμηδία των συναδέλφων.
    ΚΩΝΣΤΑΝΤΙΝΟΣ ΡΟΒΛΙΑΣ: Σέβομαι κύριε Υπουργέ, την καθηγητική ιδιότητα...
    ΠΡΟΕΔΡΕΥΩΝ (Ιωάννης Τραγάκης): Όχι, κύριε Ρόβλια, δεν έχετε το λόγο.
    Κύριε Παπαϊωάννου έχετε το λόγο.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κυρίες και κύριοι συνάδελφοι, κύριε Πρόεδρε, όταν ο κύριος Υπουργός ξεκίνησε την ομιλία του, ψαχνόμουν να δω πού κάθομαι, μη τυχόν είμαστε εμείς στα κυβερνητικά έδρανα και οι συνάδελφοι της Νέας Δημοκρατίας από κάτω, διότι συνέχισε στο γνωστό μοτίβο να κάνει αντιπολίτευση στο ΠΑΣΟΚ! Κάποια στιγμή πρέπει να τελειώνει αυτή η ιστορία, κύριε Υπουργέ! 
      Δεύτερον, ήρθατε και είπατε να καταθέσουμε προτάσεις. Θα σας καταθέσουμε και προτάσεις! Ξεχνάτε όμως τη θεσμική μας ιδιότητα; Εδώ είμαστε ως Αντιπολίτευση και πρώτιστο χρέος της Αντιπολίτευσης είναι να κάνει έλεγχο στην κυβέρνηση. Αρνείσθε αυτήν τη βασική λειτουργία της δημοκρατίας μας; Γιατί ενοχλείσθε τόσο πολύ και πολλές φορές χρησιμοποιείτε εκφράσεις που δεν έχουν καμία σχέση με το ύφος σας και τη διαδρομή σας; Και εγώ χαίρομαι που αποκαταστάθηκε η τάξη σε σχέση με τον κ. Ρόβλια.
      Πριν πάω σε κάποια άλλα ζητήματα, θα έρθω σε αυτά που είπατε προηγούμενα. Σας ελέγχουμε, κύριε Υπουργέ, γιατί δεν προωθήσατε το πρόγραμμα «Κοινωνία της Πληροφορίας», το οποίο αποτελεί προϋπόθεση για τον εκσυγχρονισμό της δημόσιας διοίκησης. 
      Ανακοινώσατε στους πολίτες με το ν.3242/2004 ότι προβλέψατε την αυτεπάγγελτη αναζήτηση των δικαιολογητικών, που απαιτούνται για τη συναλλαγή στο δημόσιο και ότι έτσι ο πολίτης δεν θα ταλαιπωρείται. Δεν ξέρετε, όμως, ότι η εφαρμογή αυτών των μέτρων σας προϋποθέτει ηλεκτρονικό τρόπο λειτουργίας, ακόμα και ηλεκτρονική υπογραφή; Άρα, λοιπόν, όλα αυτά ήταν ένα πυροτέχνημα. 
      Ξέρετε τι έχετε κάνει για το πρόγραμμα «Κοινωνία της Πληροφορίας» από τότε που παραλάβατε την κυβέρνηση; Τίποτα! Και, δυστυχώς, από αυτήν εδώ την υπεύθυνη θέση είμαι υποχρεωμένος να πω ότι και εδώ θα χαθούν τεράστια κοινοτικά κονδύλια.
      Σας άκουσα να μιλάτε, κύριε Υπουργέ, για τον τομέα απλούστευσης των διαδικασιών και ότι συγκροτήσατε Κεντρική Επιτροπή Απλούστευσης των Διαδικασιών. Ξέρετε ότι τέτοιες επιτροπές είχαμε συστήσει και εμείς, οι οποίες σας παρέδωσαν τεχνογνωσία και προτάσεις στο Υπουργείο; Αναζητήσατε τους φακέλους; Γιατί θέλετε να τα αρχίζετε όλα από την αρχή, για να προχωρήσετε τα ζητήματα παραπέρα; Και εσείς αρχίζετε συνέχεια στη λογική της επανίδρυσης –δεν ξέρω- του κράτους και άντε μελέτες από την αρχή και άντε σε μία συγκεντρωτική λογική από την αρχή. Δηλαδή, δεν υπάρχει καμία λογική σε σχέση με τη συνέχεια του κράτους.
      Χθες, κύριε Υπουργέ, μου δόθηκε η ευκαιρία να σας κάνω κριτική και εγώ και άλλοι συνάδελφοι σε σχέση με το πρόγραμμα «Πολιτεία». Γιατί, κύριε Υπουργέ, φέρνετε ένα νέο νόμο, νέες ρυθμίσεις και κάνετε το σύστημα συγκεντρωτικό; Γιατί στην επιτροπή παρακολούθησης του προγράμματος «Πολιτεία» με χθεσινό σχέδιο νόμου, το οποίο έφερε ο κ. Παυλόπουλος, βγάζετε από τις επιτροπές παρακολούθησης την ΕΝΑΕ, την ΚΕΔΚΕ και την ΑΔΕΔΥ;
      Με ακούτε, κύριε Υπουργέ;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Βεβαίως, σας ακούω!
      ΜΙΛΤΙΑΔΗΣ ΠΑΠΑΪΩΑΝΝΟΥ: Νομίζω ότι δεν με ακούτε. Αυτή την αίσθηση έχω.
      Γιατί, κύριε Υπουργέ, σε σχέση με το πρόγραμμα «Πολιτεία» δεν πάτε σε μία οριζόντια εφαρμογή της μελέτης, σύμφωνα με αυτά που ίσχυαν μέχρι σήμερα, αλλά στήνετε ξανά το συγκεντρωτικό κράτος και παίρνετε όλες τις πρωτοβουλίες επάνω σας, ακόμα και την εκτέλεση του προγράμματος; Γιατί δεν πάτε τα πράγματα ένα βήμα παραπέρα; 
      Όσον αφορά τον τομέα αναδιοργάνωσης των υπηρεσιών, βρήκατε ή δεν βρήκατε, κύριε Υπουργέ, έτοιμο, αν θέλετε, οργανόγραμμα σε σχέση με το πώς πρέπει να οργανωθεί το Υπουργείο, το δικό σας πάνω απ’ όλα αλλά και τα άλλα Υπουργεία; Έχετε κάνει τίποτα; Έχετε προχωρήσει; Να σας θυμίσω εδώ και την ανακολουθία σας, όταν μιλάγατε και για περιορισμό Υπουργείων κλπ., αλλά δεν θέλω να πάω σε όλα αυτά. 
      Έρχομαι τώρα στο μεγάλο θέμα σε σχέση με την πολιτική σας, όσον αφορά το προσωπικό της δημόσιας διοίκησης. Ο κ. Ακριβάκης έθεσε το θέμα πολύ σωστά. 
      Κύριε Υπουργέ, πλέον, είναι θέμα δημοκρατίας ο τρόπος λειτουργίας και αντιμετώπισης του προβλήματος στο χώρο της δημόσιας διοίκησης εκ μέρους σας. Ο ν.3260/2004 φρόντισε για τη δημιουργία –και εσείς αυτό κάνετε και γι’ αυτό ελέγχεστε- κομματικού κράτους. Θέσπισε διατάξεις με μειωμένες, έναντι των ισχυουσών διατάξεων του Υπαλληλικού Κώδικα, προϋποθέσεις και στη συνέχεια προχωρήσατε στην υλοποίηση αυτών των πραγμάτων. Έχουν κατατεθεί πάρα πολλά παραδείγματα.
    Εγώ ένα θα σας πω και μόνο: στο Υπουργείο Οικονομικών -θα σας φέρω στοιχεία, γιατί για τα άλλα έχουν δοθεί- οι διευθυντές, όταν το ΠΑΣΟΚ ήταν στην κυβέρνηση, ήταν τετρακόσιοι είκοσι τέσσερις και εσείς τους κάνατε πεντακόσιους έντεκα. Ξέρετε με τι κριτήριο, κύριε Υπουργέ; Υπάλληλος ούτε καν τμηματάρχης της Διεύθυνσης στο ΦΠΑ προήχθη σε Διευθυντή.
    ΑΘΑΝΑΣΙΟΣ ΜΠΟΥΡΑΣ: Τι είχατε κάνει εσείς; 
    ΜΙΛΤΙΑΔΗΣ ΠΑΠΑΙΩΑΝΝΟΥ: Τι είχαμε κάνει, μια και με προκαλείτε; Έλεγε πριν από λίγες ημέρες ο κ. Ανδρεουλάκος…
    ΑΘΑΝΑΣΙΟΣ ΜΠΟΥΡΑΣ: … (δεν ακούστηκε)
    ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε, μη διακόπτετε. 
    Συνεχίστε, κύριε Παπαϊωάννου.
    ΜΙΛΤΙΑΔΗΣ ΠΑΠΑΪΩΑΝΝΟΥ: Όταν τίθενται ερωτήματα, παρακαλώ να μπορούμε, τουλάχιστον από αυτό το Βήμα της Βουλής, να μιλάμε μετά λόγου γνώσεως και υπεύθυνα. 
    Ο κ. Ανδρεουλάκος έλεγε, λοιπόν, ότι γενικούς διευθυντές κάναμε στο Υπουργείο, στο οποίο προΐσταται ο κ. Παυλόπουλος, αυτούς που εμείς είχαμε κάνει διευθυντές. Και βέβαια το 50% των διευθυντών στο Υπουργείο Εσωτερικών –για να πάρει μια απάντηση ο κ. Μπούρας- ήταν της Νέας Δημοκρατίας. Εγώ δεν είμαι από εκείνους που ασχολούνται με τα κοινωνικά φρονήματα των υπαλλήλων, αλλά στο βαθμό που είναι οργανωμένοι, όμως, είτε στη ΔΑΚΕ είτε στην ΠΑΣΚΕ ή οτιδήποτε άλλο, το δηλώνουν και οι ίδιοι. Κατά συνέπεια, δεν υπάρχει κανένας λόγος γι’ αυτό. Άρα, λοιπόν, το 50% των διευθυντών στο Υπουργείο Προεδρίας ανήκαν στην παράταξή σας και από αυτούς επέλεξε, χωρίς βέβαια να αισθανθεί την ανάγκη, αντί να κάνει τους άξιους γενικούς διευθυντές έκανε γενικούς διευθυντές άτομα μειωμένων προσόντων, αφού ακόμη και σε διευθύνσεις, κύριοι συνάδελφοι, που απαιτείτο η κατοχή ξένης γλώσσας γιατί είχε να κάνει με ζητήματα διεύθυνσης διεθνών σχέσεων, βάλατε ανθρώπους οι οποίοι εστερούντο των τυπικών προσόντων. Και μην έχετε καμία αμφιβολία ότι όλα αυτά θα κριθούν και στην διαδικασία των διοικητικών δικαστηρίων. Τότε, βέβαια, πιστεύω να μην ξαναβρεθεί στη δύσκολη θέση που βρέθηκε ο κ. Παυλόπουλος προχθές να κάνει μια ωμή παρέμβαση, θα έλεγα στη δικαιοσύνη, κάτι που το έκανε χθες και ο κ. Σουφλιάς, κατηγορώντας πριν από λίγες ημέρες ο κ. Παυλόπουλος τους εισηγητές…
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Εγώ;
    ΜΙΛΤΙΑΔΗΣ ΠΑΠΑΪΩΑΝΝΟΥ: Έχω την ανακοίνωσή σας μπροστά μου. Μιλάτε ότι τα κατά συνήθεια χαλκεία παραπληροφόρησης εκθέτουν…
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι βαρύτατο ατόπημα αυτό που κάνει ο κύριος συνάδελφος. 
    ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Παυλόπουλε, δεν θα με διακόψετε. Θα διαβάσω.
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ!
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ζητώ τη διακοπή από το Προεδρείο, διότι διαβάζετε την ανακοίνωσή μου διαστρέφοντας το περιεχόμενό της. Τα χαλκεία παραπληροφόρησης αναφέρονται σε μέσα μαζικής ενημέρωσης. 
    ΜΙΛΤΙΑΔΗΣ ΠΑΠΑΙΩΑΝΝΟΥ: Με διακόψατε αυθαιρέτως, κύριε Υπουργέ.
    Κύριε Παυλόπουλε, θα συμφωνούσα με τον κύριο Πρόεδρο να σας δώσει το λόγο. Αυτή τη στιγμή παραβιάζετε τον Κανονισμό και με διακόπτετε. 
    ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου, έχω διακόψει το χρόνο σας. Νομίζω ότι ο κύριος Υπουργός σας ζητά να διαβάσετε επί λέξει την ανακοίνωσή του. Νομίζω ότι αυτό είναι και το ζητούμενο. 
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, αυτό που διαβάσατε σε καμιά περίπτωση δεν αφορά το Συμβούλιο Επικρατείας ή άλλο δικαστήριο. Όταν μιλάω για χαλκεία παραπληροφόρησης, μιλάω ευθέως για ορισμένα ΜΜΕ και το δήλωσα. Είστε ο μόνος που κάνετε αυτή την ερμηνεία. Μίλησα για εκείνους οι οποίοι παίρνουν είτε δικαστικές αποφάσεις που δεν βγήκαν είτε εισηγήσεις οι οποίες δεν έχουν κατατεθεί και τις κάνουν γεγονός. Ενώ όταν βγαίνουν οι αποφάσεις ή όταν κατατίθενται οι εισηγήσεις, τότε από εκεί και πέρα δεν αποτελούν γεγονός. Αυτούς αφορά. Μη συνεχίζετε παραπέρα γιατί οτιδήποτε άλλο αποτελεί πλήρη διαστρέβλωση της ανακοίνωσης. Ελπίζω, καλόπιστα κάνετε αυτό το πράγμα. Πάντως διαψεύδω κατηγορηματικά αυτά που λέτε. 
    ΠΡΟΕΔΡΕΥΩΝ (Ιωάννης Τραγάκης): Μα και ο κ. Παπαϊωάννου διάβασε αυτολεξεί την ανακοίνωσή σας. Έληξε το θέμα και συνεχίζουμε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ θα θέσω ένα απλό ερώτημα, κύριε Υπουργέ. Η παρέμβασή σας εκείνη τη στιγμή τι εξυπηρετούσε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να σας απαντήσω ευθέως;
      ΜΙΛΤΙΑΔΗΣ ΠΑΠΑΪΩΑΝΝΟΥ: Μα, με διακόπτετε πάλι. Δεν μπορείτε να απαντήσετε μετά; Πρέπει συνέχεια να διακόπτομαι, κύριε Πρόεδρε; Μα, είναι δυνατόν; 
      ΠΡΟΕΔΡΕΥΩΝ (Ιωάννης Τραγάκης): Είναι ρητορικό το ερώτημα, κύριε Υπουργέ. 
      Ορίστε, κύριε Παπαϊωάννου. Συνεχίστε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατά την ταπεινή μου άποψη -και όχι μόνο τη δική μου- αυτό αποτελεί ουσιαστικά παρέμβαση σε μια εκκρεμή υπόθεση. Εγώ σπεύδω από την αρχή να σας πω, ότι όλοι θέλουμε να τακτοποιηθεί με τον καλύτερο δυνατό τρόπο η υπόθεση των συμβασιούχων. Όμως, η δική σας παρέμβαση εκείνη την ώρα ήταν για το ποιος διέρρευσε τις εισηγήσεις, λες και δεν γνωρίζετε ότι οι εισηγήσεις του Συμβουλίου της Επικρατείας κατατίθενται, τις γνωρίζει ο καθένας, δημοσιεύονται. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, είχαν διαρρεύσει πριν, κύριε Παπαϊωάννου.
      ΜΙΛΤΙΑΔΗΣ ΠΑΠΑΪΩΑΝΝΟΥ: Παρακαλώ, λοιπόν, κύριε Υπουργέ, να απαντάτε επί της ουσίας του ζητήματος και όχι κάθε φορά να κόβετε και να ράβετε στα μέτρα σας. Παρακαλώ!
      Από την άλλη πλευρά, σε σχέση με το κομματικό κράτος, κύριε Υπουργέ και κύριοι συνάδελφοι της Νέας Δημοκρατίας, χρειαζόμαστε αποδείξεις; Είπε ή δεν είπε ο κ. Νάκος ότι «τα καλύτερα παιδιά είναι τα δικά μας παιδιά»; Ναι ή όχι;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκτίμησή του.
      ΜΙΛΤΙΑΔΗΣ ΠΑΠΑΪΩΑΝΝΟΥ: Σας παρακαλώ, κύριε Ανδρεουλάκο!
      Επιτέλους, δεν μπορείτε να διαψεύδετε αυτά που βλέπουμε στην εικόνα και τα ακούνε όλοι οι Έλληνες! Η παραπληροφόρηση έχει και όρια!
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, σας παρακαλώ!
      ΜΙΛΤΙΑΔΗΣ ΠΑΠΑΪΩΑΝΝΟΥ: Είπε ή δεν είπε ο κ. Νάκος ότι η συνέντευξη ετέθη ως κριτήριο στις προσλήψεις, για να αποδοθεί δικαιοσύνη; Τι σημαίνουν όλα αυτά; 
      Θέλετε, κύριε Υπουργέ, να αναφέρουμε ονοματεπώνυμα; Να πούμε τι έχετε κάνει στη δημόσια διοίκηση; Το περίεργο ποιο είναι; Το περίεργο είναι…
      ΠΡΟΕΔΡΕΥΩΝ (Ιωάννης Τραγάκης): Εγώ –να σας πω την καθαρή μου αλήθεια- θα τα ήθελα όλα! Το Προεδρείο θα ήθελε…
      ΜΙΛΤΙΑΔΗΣ ΠΑΠΑΪΩΑΝΝΟΥ: Όλα είναι στη διάθεσή σας, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Να κατατεθούν και για τα Πρακτικά, κύριε συνάδελφε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, και για τα Πρακτικά μπορώ να καταθέσω όσα έχω στη διάθεσή μου και μπορώ να φέρω και από το γραφείο μου όλα όσα έχω, ένα προς ένα. Δεν έχω μάθει ποτέ να μιλάω ανεύθυνα. 
      Ένα είναι το μεγάλο ζήτημα αυτήν τη στιγμή, ότι υπάρχει μια διάλυση στο χώρο της δημόσιας διοίκησης. Έχουμε επανέλθει στις εποχές του Τσουμπέ, όπως πολύ σωστά είπε προηγουμένως ο κ. Ακριβάκης. Η Δημοκρατία μας πάει πολλά χρόνια πίσω. Περί αυτού πρόκειται. Από την άλλη μεριά, αυτό έχει επιπτώσεις και στους πολίτες και στους νέους δημόσιους υπάλληλους, που έχουν μια άλλη αντίληψη για το ποιες πρέπει να είναι οι σχέσεις του κράτους σε σχέση με το δημόσιο υπάλληλο. Όμως, έχει μεγάλες επιπτώσεις και στην ανάπτυξη και στην πορεία του τόπου, κυρίες και κύριοι συνάδελφοι. 
      Να σας θυμίσω εδώ ότι κατά μέσον όρο –έχουν κατατεθεί εδώ τα στοιχεία- τετρακόσια εβδομήντα πέντε γαλάζια παιδιά προσλαμβάνονται κάθε μέρα. Περί αυτού πρόκειται. Υπάρχουν ή δεν υπάρχουν όλα τα στοιχεία προς όλες τις κατευθύνσεις; Αυτά είναι μεγάλα ζητήματα, κύριε Υπουργέ. Δεν έχουν μόνο να κάνουν με το τι νομοθετούμε. Έχουν να  κάνουν με το πώς αντιλαμβανόμαστε τη λειτουργία της δημόσιας διοίκησης. 
      Κατανοώ πως σήμερα σας στενοχωρώ. Είστε σε μια πολύ δύσκολη μέρα. Το κατανοώ αυτό. Κοιτάξτε, όλοι αισθανόμαστε την πολιτική σας μοναξιά αυτήν την ώρα, ιδιαίτερα χθες που ο Πρωθυπουργός, μέσω του κυβερνητικού του εκπροσώπου –κύριε Υπουργέ, να χρησιμοποιήσω τη λέξη που χρησιμοποιεί ο λαός μας- «σας άδειασε». Πιστεύω αυτό να έχει γίνει κατανοητό. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Είναι αντικείμενο της επερώτησής σας αυτό; 
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι. Είπα ότι κατανοώ. Δεν είπα ότι είναι αντικείμενο της επερώτησής μου. Είναι, όμως, ένα θέμα που μας ταλάνισε πάρα πολύ τον τελευταίο καιρό. Περί αυτού πρόκειται. Κατανοώ το βάρος που σηκώνετε αυτήν τη στιγμή. Διότι, όταν αυτήν την ώρα ο Πρωθυπουργός της χώρας, μέσω του κυβερνητικού του εκπροσώπου, κύριε Παυλόπουλε, μας λέει ότι το πρόβλημα είναι θέμα νόμου και ότι θα διαπραγματευτούμε το νόμο, διότι δεν πιστεύω να διαπραγματεύεται το Σύνταγμα ο κύριος Πρωθυπουργός, είναι αυτονόητο ότι σας έβαλε να σηκώσετε ένα πολύ μεγάλο βάρος, για να είναι συνεπής με τις προεκλογικές του υποσχέσεις. Έτσι;
      ΠΡΟΕΔΡΕΥΩΝ (Ιωάννης Τραγάκης): Πάντως, κύριε Παπαϊωάννου, αν μου επιτρέπετε. Σας διακόπτω για ένα λεπτό. Διακόπτω, όμως, και το χρόνο σας. Με συγχωρείτε πάρα πολύ.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, εσείς συνέχεια μας διακόπτετε. 
      ΠΡΟΕΔΡΕΥΩΝ (Ιωάννης Τραγάκης): Μα, διέκοψα το χρόνο σας. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ προσπάθησα να βρω μια δικαιολογία στον εκνευρισμό του κυρίου Υπουργού. Δεν με αφήνετε, όμως, να συνεχίσω. Γι’ αυτό είπα ότι κατανοώ σε ποια θέση βρίσκεστε. 
      ΠΡΟΕΔΡΕΥΩΝ (Ιωάννης Τραγάκης): Κύριε Παπαϊωάννου,…
      Κύριε Υπουργέ, ξέρετε ότι όταν κάθεστε στα κάτω έδρανα, αισθάνεστε και διαφορετικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως προετοιμάζεται για τον πολύ καλό ρόλο που είχε!
      ΠΡΟΕΔΡΕΥΩΝ (Ιωάννης Τραγάκης): Θα ήθελα, όμως, να πω στον κύριο Παπαϊωάννου, επειδή προηγουμένως με τον κ. Ρόβλια δημιουργήθηκε ένα θέμα και πολύ σωστά πήρατε θέση, κύριε Παπαϊωάννου, και είπατε ότι δεν πρέπει να αναφέρονται οι προσωπικές…
      (Θόρυβος στην Αίθουσα)
      Με ακούτε;
      ΜΙΛΤΙΑΔΗΣ ΠΑΠΑΪΩΑΝΝΟΥ: Με πολλή προσοχή σας ακούω. Τι να κάνω; Είμαι υποχρεωμένος να σας ακούσω και σας ακούω. 
      ΠΡΟΕΔΡΕΥΩΝ (Ιωάννης Τραγάκης): Μα και εσείς αναφέρεστε προσωπικά στον κύριο Υπουργό και μάλιστα…
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε.
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ δεν αναφέρθηκα…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε…
      ΜΙΛΤΙΑΔΗΣ ΠΑΠΑΪΩΑΝΝΟΥ: Εγώ είπα απλώς ότι κατανοώ τη θέση στην οποία βρίσκεται. Τίποτα παραπάνω και τίποτα παρακάτω δεν είπα.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, θα σας απαντήσει μετά ο κύριος Υπουργός και θα έχουμε διαξιφισμούς χωρίς λόγο. Συνεχίστε στο αντικείμενο της επερώτησης, την οποία έχετε μπροστά σας και ολοκληρώστε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν έχει να πει τίποτα, κύριε Πρόεδρε, και το γυρίζει αλλού ο άνθρωπος.
      ΜΙΛΤΙΑΔΗΣ ΠΑΠΑΪΩΑΝΝΟΥ: Όχι, κύριε Πρόεδρε. Επειδή στο περιεχόμενο της επερώτησης είναι και τα ζητήματα που έχουν να κάνουν με τη διαφάνεια, τη διαφθορά, το γενικότερο τρόπο της λειτουργίας της δημόσιας διοίκησης και επειδή, όπως ξέρετε, κύριε Πρόεδρε, κατά τη διαδικασία ανάπτυξης της επερώτησης δεν μπορεί κανείς να μένει στο γραπτό κείμενο, είναι φανερό ότι αναπτύσσονται αυτά τα ζητήματα. Και αυτή είναι η κοινοβουλευτική μας παράδοση εδώ, χρόνια τώρα.
      Ήθελα, λοιπόν, να πω στον κύριο Υπουργό ότι είναι η ώρα να οπλιστεί με δύναμη, να ομολογηθεί το λάθος της κυβέρνησης συνολικά και όχι του κ. Παυλόπουλου και….
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Για να σας παίξει η τηλεόραση τα λέτε αυτά, κύριε Παπαϊωάννου, έτσι;
      ΜΙΛΤΙΑΔΗΣ ΠΑΠΑΪΩΑΝΝΟΥ: Να ομολογηθεί, όπως είπα, το τεράστιο λάθος σας πάνω σε αυτά τα ζητήματα.
      Και θέλω να σας επαναλάβω αυτά που είπε και ο Πρόεδρος του ΠΑΣΟΚ: επειδή αυτό το θέμα έχει να κάνει με το κύρος της χώρας και το ευρύτερο δημόσιο συμφέρον, είναι η ώρα, κύριε Υπουργέ, να μπείτε σε μια διαδικασία συνεννόησης, για να διαμορφώσουμε μια νομοθεσία, που να είναι σε συνέπεια και με το Σύνταγμά μας και με το Κοινοτικό Δίκαιο και να δώσουμε απάντηση σε ένα τεράστιο πρόβλημα, που απασχολεί τη χώρα.
      Αυτή είναι, αν θέλετε, μια συμβουλή, η οποία ήρθε ως αποτέλεσμα των δικών σας παρεμβάσεων και των δικών σας προκλήσεων, σε σχέση με τον εκνευρισμό σας, τον οποίο ειλικρινά δεν μπορούσα να δικαιολογήσω με τίποτε άλλο.
      Τώρα, για να κλείσω, να σας πω ότι κορυφαίο ζήτημα, κύριε Υπουργέ, είναι να αλλάξετε όχι νόμους –εντάξει, μπορεί να καθυστερήσετε να δημοσιεύσετε το νόμο- αλλά πολιτική και κυρίως την πολιτική σας απέναντι σε δύο μεγάλους τομείς. Πρώτον, απέναντι στο προσωπικό και το πώς το αντιμετωπίζετε, διότι πέραν του ότι έχει, όπως είπαμε, επιπτώσεις γενικότερες, έχει να κάνει και με την αξιοπρέπεια του κάθε υπαλλήλου.
      Γιατί πριν από λίγο, σε ένα σχέδιο νόμου, το οποίο έχει φέρει ο κ. Παπαληγούρας, είδα ότι και στο χώρο της δικαιοσύνης με μια διάταξη καταργούνται όλοι οι προϊστάμενοι όλων των τμημάτων όλων των δικαστηρίων της χώρας. Καταλαβαίνετε τι χαοτική κατάσταση θα επακολουθήσει εκεί. Και ύστερα θα σας φταίνε κάποιοι, που υπονομεύουν την πορεία σας, υπονομεύουν την κυβέρνηση, υπονομεύουν τόσα άλλα. Ό,τι εισπράττετε, το εισπράττετε ως αποτέλεσμα της δικής σας πολιτικής.
      Το δεύτερο σημείο που ήθελα να θίξω είναι το εξής: για να λειτουργήσει μια δημόσια διοίκηση, πρέπει να δείτε και τι είχατε υποσχεθεί απέναντι στο προσωπικό της δημόσιας διοίκησης και στους δημόσιους υπαλλήλους, σε σχέση με τα εισοδηματικά τους. Γιατί σήμερα οι δημόσιοι υπάλληλοι, κύριε Υπουργέ, βιώνουν μια περίοδο σκληρής λιτότητας, αντίστοιχη της περιόδου 1990-1993.
      Μην προσπαθείτε, λοιπόν, τα ζητήματα της δημόσιας διοίκησης να τα διαβάζετε, όπως είπα προηγουμένως, από την επερώτηση λέξη προς λέξη. Είναι ευρύτερο πολιτικό θέμα, είναι ζήτημα δημοκρατίας, είναι ζήτημα ανάπτυξης, είναι ζήτημα αξιοπρέπειας του καθενός από μας, αλλά κυρίως είναι θέμα της Κυβέρνησης, που πρέπει να αλλάξει ρότα, να αλλάξει τακτική.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο για μια μικρή παρέμβαση;
      ΠΡΟΕΔΡΕΥΩΝ (Ιωάννης Τραγάκης): Ναι, κύριε Υπουργέ, για μια μικρή παρέμβαση, ορίστε, έχετε το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, λυπούμαι που παίρνω το λόγο, αλλά το κάνω, γιατί ο κ. Παπαϊωάννου αντί να κάνει επερώτηση, φρόντισε να διεκδικήσει μερίδιο επικαιρότητας. Διαφορετικά δεν νομίζω ότι θα έκανε αυτή την παρέμβαση. Εκτός εάν η παρέμβαση που έκανε, για να γεμίσει το χρόνο του, ήταν γιατί δεν είχε τίποτε άλλο να πει σχετικά με την επερώτηση.
      ΑΠΟΣΤΟΛΟΣ ΚΑΚΛΑΜΑΝΗΣ: Είστε άπληστος, κύριε Υπουργέ. Εσείς καλύπτετε κάθε μέρα την επικαιρότητα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κατόπιν τούτου, θα ήθελα να σας τονίσω σε ό,τι αφορά αυτά που είπε ο κ. Παπαϊωάννου, το εξής: Δεν χρειάζομαι τη στήριξη του κ. Παπαϊωάννου, για να κάνω τη δουλειά μου. Ο κ. Παπαϊωάννου χρειάζεται την κατανόησή μας, διότι δεν είχε τίποτα να πει για την επερώτηση και εξαντλήθηκε σε άλλα θέματα.
      Το δεύτερο το οποίο θέλω να τονίσω, είναι ότι είναι τιμή για μια κυβέρνηση να δίνει τη μάχη της εν ονόματι ενός δημόσιου συμφέροντος, όπως είναι η διαφάνεια. 
      Και για ν’ απαντήσω σε αυτό που τόνισε χθες ο Αρχηγός σας, δεν πλήττει το κύρος της χώρας η προσπάθεια μιας κυβέρνησης να υπερασπισθεί το Σύνταγμά της και το Δίκαιό της στην Ευρωπαϊκή Ένωση. Γιατί αυτό το κάνουν πολλές χώρες και είναι σύνηθες φαινόμενο να δίνουν μάχη για το δημόσιο συμφέρον τους.
      Ξέρετε τι είναι εκείνο, κύριοι συνάδελφοι, το οποίο πλήττει το δημόσιο συμφέρον και το κύρος της χώρας; Το γεγονός ότι και η Αξιωματική Αντιπολίτευση και όλα εκείνα τα Μέσα Ενημέρωσης, τα οποία επιλέγουν το δρόμο της συγκάλυψης της πραγματικότητας, δεν λένε ότι, πριν έλθει αυτή η επιστολή του κ. Μίντοουζ –η οποία αναφέρεται στο μέλλον και λέει τι θα γίνει, εάν υποθέσουμε ότι δεν βρεθεί κοινός στόχος με την Ευρωπαϊκή Ένωση- ο κ. Μίντουζ είχε στείλει σειρά επιστολών, με τις οποίες μας ζητάει «τα ρέστα», στην κυριολεξία, για τις κακοτεχνίες και κακές αναθέσεις έργων μεταξύ 2001 και 2003.
Δεν λένε ότι διαπραγματεύεται μετά κόπου η Κυβέρνηση το ποσό που πρέπει να επιστρέψουμε στην Ευρωπαϊκή Ένωση αυτήν την ώρα και το κάνουμε για να το μειώσουμε, όσο είναι δυνατόν. Αυτό είναι που πλήττει το κύρος της Χώρας και αυτό είναι εκείνο που δεν αναδεικνύουν κάποιοι. Αναδεικνύουν μια επιστολή η οποία συνάπτεται με την προσπάθεια που κάνουμε να υπερασπιστούμε το δίκαιό μας, αλλά δεν αναδεικνύουν επιστολές του κ. Μέντουζ που αναφέρονται στον τρόπο με τον οποίο έγινε η διαχείριση των δημοσίων έργων μεταξύ 2001 και 2003. 
	Αυτή είναι η πραγματικότητα και αυτό είναι εκείνο που με κάνει να αισθάνομαι, ότι στην κυβέρνηση όλοι συλλογικά κάνουμε το καθήκον μας. 
      Δεν νοιώθω καμιά μοναξιά, κύριε Παπαϊωάννου. Ευχαριστώ για τη συμπαράσταση που μου δώσατε, αλλά σας διαβεβαιώ ότι δεν την είχα ανάγκη. Γιατί όταν είσαι Υπουργός και έχεις την εμπιστοσύνη του Πρωθυπουργού, δεν χρειάζεσαι κανενός άλλου την εμπιστοσύνη. 
      Ευχαριστώ πολύ.
	ΠΡΟΕΔΡΕΥΩΝ (Ιωάννης Τραγάκης): Ο κ. Κακλαμάνης έχει το λόγο. 
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, θα μιλήσω για την επερώτηση, αλλά επειδή ο κύριος Υπουργός είναι ιδιαίτερα αιχμηρός, ακολουθεί την τακτική, ή ξανασκέφτεται το ρόλο  που είχε ως Κοινοβουλευτικός Εκπρόσωπος της Νέας Δημοκρατίας, που ενδεχομένως πολύ σύντομα να τον αφαιρέσει από τον κ. Πολύδωρα -ο κ. Πολύδωρας είναι όπως βλέπω για τα δύσκολα-….
	ΒΥΡΩΝ ΠΟΛΥΔΩΡΑΣ: Άγνωστο το μέλλον!
	ΠΡΟΕΔΡΕΥΩΝ (Ιωάννης Τραγάκης): Εμείς τριάντα χρόνια εδώ μέσα,  κύριε Πρόεδρε, έχουμε δει τόσα πολλά, τόσα γελάκια που έχουν εξελιχθεί σε κλάμα!…
	ΑΠΟΣΤΟΛΟΣ ΚΑΚΛΑΜΑΝΗΣ: Είναι γνωστή η ρήση ότι η καλύτερη άμυνα είναι η επίθεση. Σε αυτήν επιδίδεται και σήμερα ο κ. Παυλόπουλος. Προφανώς γνωρίζει -διότι είναι και ευφυής και εύθικτος- και τις ευθύνες του και τη δύσκολη θέση που έχει περιέλθει  η Κυβέρνηση,  στην οποία δεν  την περιέφερε  αυτός  -διότι εδώ προφανώς  γίνεται προσπάθεια ο κ. Παυλόπουλος να αποτελέσει τον αποδιοπομπαίο τράγο- αλλά αυτή ήταν πολιτική της Κυβέρνησης. Ήταν, αν θέλετε, η προεκλογική της σημαία, με την οποία παραπλάνησε ένα μεγάλο κομμάτι του ελληνικού λαού. Σε αυτό, από πλευράς τακτικής, κάνετε πράγματι πολύ καλή δουλειά. 
      Υπήρξαν πολλοί –σας το λέω- και από το χώρο του ΠΑΣΟΚ και από τα άλλα κόμματα της αριστεράς που πίστευαν το αυτονόητο, ότι μια κυβέρνηση που έχει νωπή την εντολή του ελληνικού λαού, που παίρνει εντολή για τέσσερα χρόνια, δεν θα την καταθέσει στο συμπαθή εκείνο επιχειρηματία εκ βορρά. 
      Όταν κύριε Πολύδωρα και εσείς και ο κ. Έβερτ και ο κ. Τζαννετάκης και ο κ. Κεφαλογιάννης και ο κ. Σταύρου, όλοι εμείς ζητούσαμε επί μήνες να έλθει ο κ. Παυλόπουλος, να έρθει ο κ. Παπαληγούρας, να έρθει ο κ. Ρουσόπουλος στην Επιτροπή Θεσμών και Διαφάνειας να συζητήσουν μαζί μας αυτό το νόμο -είναι γνωστό  ποια άποψη έχουμε  όλα τα μέλη της Επιτροπής Θεσμών και Διαφάνειας  για τη λειτουργία και το ρόλο  ιδιαίτερα των ηλεκτρονικών μέσων ενημέρωσης- δεν καταδεχθήκατε να έρθετε εκεί, εσείς που καταδεχθήκατε να περιμένετε στον προθάλαμο του κ. Σάουμπ στις Βρυξέλλες για να σας δεχθεί, για να βάλει απλώς εκεί αυτό που αποτελεί και την τελευταία παράγραφο μιας τρισέλιδης επιστολής, ότι τάχα έχει πρόβλημα η Κοινότητα και με το νόμο του ΠΑΣΟΚ. 
      Ο κ. Ρουσόπουλος, λοιπόν, εδέχετο ιδιαιτέρως, όπως ανέφερε ο ίδιος σ’ ένα κανάλι τον κ. Εμφιετζόγλου.
      Περιεφέρατε λοιπόν το διάλογό σας οπουδήποτε, εκτός των κομμάτων και του Κοινοβουλίου, το οποίο θα σας στήριζε, εάν πράγματι αυτό το περί δημοσίου συμφέροντος που είπατε σήμερα δεν ήταν πρόσχημα για να στοχεύσετε εναντίον εκείνων των επιχειρηματιών που δεν ήταν φίλοι σας αλλά έχουν μέσα ενημέρωσης στο όνομά τους, υπέρ εκείνων των επιχειρηματιών που είναι φίλοι σας, σας στήριξαν για να έρθετε στην εξουσία, αλλά δεν έχουν στο όνομά τους μέσα, στους οποίους ασφαλώς συμπεριλαμβάνονται και κάποιοι που έχουν αχυρανθρώπους στα μέσα. 
      Διότι ξέρετε -και οφείλατε ως αρμόδιος Υπουργός να ξέρετε- ότι το πιο βαλτώδες πεδίο στο δημόσιο βίο της χώρας είναι το πεδίο των ιδιοκτησιών των Μέσων Ενημέρωσης. Μακάρι όλοι όσοι τα ελέγχουν να τα είχαν στο όνομά τους, όλοι όσοι καλύπτουν τα ελλείμματά τους να ήταν γνωστοί. Τότε θα ήταν γνωστό και ποιο κόμμα και ποια πρόσωπα εδώ μέσα στηρίζονται ή και στηρίζουν όλους αυτούς τους επιχειρηματίες. 
      Κύριε Υπουργέ, λοιπόν, κάνετε μεγάλο λάθος. Αυτήν τη στιγμή είστε πράγματι, ως Κυβέρνηση, υπόλογοι. Και εγώ δεν θα συμφωνούσα εάν η γραμμή του ΠΑΣΟΚ ήταν να επωφεληθούμε πολιτικά, κομματικά από αυτήν την ήττα. Γιατί αυτή η ήττα δεν είναι δική σας και κάνουν λάθος όσοι και μέσα στην Κυβέρνηση λένε: «Εντάξει, να ρίξουμε τον Παυλόπουλο στη θάλασσα και καθαρίσαμε». Είναι ήττα της χώρας. 
      Αυτά τα περί κονδυλίων που είπατε θα τα συναντήσει η χώρα μας ακόμα οξύτερα τώρα με το νόμο αυτό για τα έργα, που είδαμε ότι ένας επιχειρηματίας που έδρασε στο χρηματιστήριο -στο χρηματιστήριο που κόπτεστε όλοι ότι με ευθύνη του ΠΑΣΟΚ διάφοροι απατεώνες έφαγαν τα λεφτά του ελληνικού λαού- αυτός στον οποίο δώσατε τώρα το πρώτο έργο που βγήκε από τις δημοπρασίες, που επί των ημερών σας άρχισαν, έχει τρία χρόνια φυλάκιση για απάτες στο χρηματιστήριο. 
      Έδωσε όμως τη μικρότερη προσφορά, που σημαίνει ότι αυτά που λέτε για κακοτεχνίες που ελέγχουν –και καλώς τις ελέγχουν, διότι υπάρχουν και έργα με κακοτεχνίες- τώρα με το νόμο σας για τις μειοδοσίες θα είναι κανόνας για όλα τα έργα. Ή θα εγκαταλείπονται ή θα έχουν κακοτεχνίες και άσχετα υλικά από αυτά που χρειάζονται. Αυτή είναι η πραγματικότητα. 
      Εμείς, σας λέω ειλικρινώς, θα είμαστε θετικοί αν έρθετε εδώ και διορθώσετε κάτι αντί αυτών των παιχνιδιών, τα οποία οι «κουτόφραγκοι» δεν τα «μασάνε», αγαπητέ κύριε Υπουργέ, όπως κάποιοι αφελείς εδώ που τους είπατε: «Ξέρετε κινδυνεύει η πατρίδα, το Σύνταγμα, η σημαία. Ποιοι είναι με το Σύνταγμα; Ποιοι είναι απέναντι; Όσοι είναι με το Σύνταγμα, ελάτε κάτω από την ελληνική σημαία».
      Σας είχα πει πριν από λίγες μέρες, όταν η κ. Γιαννάκου μίλησε στη Διαρκή Επιτροπή, ότι αν χρειαστεί να διορθώσουμε κάτι, θα το διορθώσουμε. Και σας λέγω, το Σύνταγμα και η σημαία μπορούν να κουτσουρευτούν; Δηλαδή κόβουμε ένα κομμάτι από το Σύνταγμα, που λέμε «Α, να μην αγγίξει κανείς πάνω στο Σύνταγμα» για να λύσουμε το πρόβλημα. 
      Βρείτε τη δύναμη ως Κυβέρνηση, όχι εσείς προσωπικά. Το θάρρος δεν σας απολείπει. Το βλέπουμε, ως συμπαθής Δον Κιχώτης συνεχίζετε να λέτε: «Απέναντι είναι οι διαπλεκόμενοι των Βρυξελλών». Το ακούσαμε και αυτό. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιος το είπε αυτό; 
      ΑΠΟΣΤΟΛΟΣ ΚΑΚΛΑΜΑΝΗΣ: Συμφωνείτε, αλλά να ξέρετε...
     ΠΡΟΕΔΡΕΥΩΝ (Ιωάννης Τραγάκης): Ερώτηση ήταν, ποιος το είπε.
      ΑΠΟΣΤΟΛΟΣ ΚΑΚΛΑΜΑΝΗΣ: ...ότι όταν εναντίον εντίμων λειτουργών ...
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ποιος το είπε αυτό; 
      ΑΠΟΣΤΟΛΟΣ ΚΑΚΛΑΜΑΝΗΣ: Το λέτε, το διαχέετε, το γράφει ο φιλικός σας τύπος. Σας παρακαλώ!
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Να χρησιμοποιήσω το δικό σας φιλικό τύπο...
      ΑΠΟΣΤΟΛΟΣ ΚΑΚΛΑΜΑΝΗΣ: Να το διαψεύσετε και να πείτε ότι δεν έχετε τέτοιο πρόβλημα με τους αξιωματούχους των Βρυξελλών, διότι αυτό πληρώνουμε.
      Διότι με το νόμο του ΠΑΣΟΚ, κύριε Παυλόπουλε, όπως ξέρετε, εδίδετο η διέξοδος. 5% συμμετοχή. Εσείς λέγατε «μέχρι τελευταίου μετόχου», δηλαδή το απαράδεκτο. Και μία μετοχή αν έχει ο κ. Πολύδωρας, της «ALPHA BANK», δεν μπορεί ο ξάδελφός του να συμμετάσχει σε μία κατασκευαστική εταιρεία. Αυτό λέει ο νόμος σας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και μία μετοχή; Αυτό λέει, κύριε Πρόεδρε;
	ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, δεν θα μιλούσα γι’ αυτό το θέμα, ειλικρινά, αν δεν ήξερα ότι αυτό το θέμα εσείς το ανοίξατε στις Βρυξέλλες. Ξεχάσατε το 2002, πριν καν δημοσιευθεί ο νόμος του ΠΑΣΟΚ, η ευρωκοινοβουλευτική σας ομάδα κατέθετε αλλεπάλληλες ερωτήσεις, καταγγέλλοντας ότι εδώ υπάρχει πρόβλημα με τις αρχές του ανταγωνισμού, την ελευθερία της αγοράς. Αυτά λέγατε στις Βρυξέλλες. Και εδώ «δουλεύατε» τον ελληνικό λαό ότι τάχα εσείς θα αντιμετωπίσετε τη λεγόμενη «διαπλοκή». Εδώ τώρα εγώ θα σας έλεγα: και κοιτάξτε πίσω σας, εκλεκτό στέλεχος που έχετε, τον κ. Ανδρουλόπουλο. Έχει πολιτική θέση, είναι γενικός γραμματέας του πλέον επιτελικού υπουργείου. Ήταν ο γενικός διευθυντής του Υπουργείου Προεδρίας επί ΠΑΣΟΚ, μαζί με άλλα δύο εκλεκτά στελέχη του Υπουργείου.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Τι σημαίνει αυτό;
      ΑΠΟΣΤΟΛΟΣ ΚΑΚΛΑΜΑΝΗΣ: Αυτούς τους στείλατε στο καλάθι των αχρήστων. Μπορείτε να μου πείτε τα προσόντα των τριών που επιλέξατε, μεταξύ των οποίων είναι και ένας που δεν τον γνωρίζω; Γνωρίζω μόνο ότι σε έξι μήνες, ένα χρόνο, ενάμιση, θα πάρει σύνταξη. Ξαναγυρίζουμε στην εποχή που ως Υπουργοί, και οι πριν από μας και οι μετά από μας, εδέχοντο τις πιέσεις: κάντε με -και θα φύγω σε έξι μήνες, θα παραιτηθώ, να έρθει ο άλλος- για να πάρω σύνταξη γενικού διευθυντή. Αυτή είναι η επανίδρυση του κράτους;
      Διαβάζω από την εφημερίδα  «Χώρα», χθες, ότι με τριακόσιους εβδομήντα υπαλλήλους σε κάποιον οργανισμό, εταιρεία του δημοσίου, προκηρύσσονται τρεις θέσεις γενικών διευθυντών. Τριακόσιοι εβδομήντα υπάλληλοι!
      Κύριε Υπουργέ, η Βουλή έχει περίπου χίλιους υπαλλήλους και έχει μόνο ένα Γενικό Διευθυντή, την κ. Ρούπα. Είναι δυνατόν με τη λογική «των δικών μας» να αρχίζετε αυτή την ιστορία, εσείς που λέτε ότι θα εξοικονομήσετε σπατάλες 10.000.000.000; Τελικά κόβετε τα έργα που παράγουν εισόδημα. 10.000.000.000 για να καλύψετε κοινωνικές…;
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ολοκληρώστε παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Τελειώνω, κύριε Πρόεδρε, σ’ ένα λεπτό ακριβώς. Αλλά προκλήθηκα από αυτά που είπε ο κύριος Υπουργός στον κ. Παπαϊωάννου.
      Κοιτάξτε, αυτά όλα οδηγούν πολύ πίσω. Διότι επί ΠΑΣΟΚ τα πρώτα χρόνια, το ’81-’82, ίσως έγιναν λάθη τέτοιας μορφής. Αλλά απόδειξη ότι δεν υπήρξε κομματισμός και μάλιστα εκτεταμένος, όπως παρουσιάζετε τα πράγματα, είναι ότι εσείς οι ίδιοι δεν ψηφίσατε, δεν επαναφέρατε, αντίθετα αποκλείσατε τις αποκαταστικές διατάξεις του ν. 2190. Αν υπήρχαν θύματα κομματικών διώξεων, θα έπρεπε να τις αφήσετε και να τις εφαρμόζετε. Προφανώς δεν υπάρχουν.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μην τα λέτε αυτά. 
      ΑΠΟΣΤΟΛΟΣ ΚΑΚΛΑΜΑΝΗΣ: Διότι τώρα και αν υπάρξει περίπτωση,  η δικαιοσύνη εκδίδει αποφάσεις και οι αποφάσεις εκτελούνται.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μην τα λέτε αυτά, κύριε Πρόεδρε. Γνωριζόμαστε. Δεν υπήρξαν θύματα; Ήσασταν δέκα χρόνια… 
      ΑΠΟΣΤΟΛΟΣ ΚΑΚΛΑΜΑΝΗΣ: Επειδή γνωριζόμαστε και επειδή εγώ εθήτευσα δέκα χρόνια ως Υπουργός και δεκάμισι  χρόνια ως Πρόεδρος της Βουλής, να μου αναφέρετε περίπτωση κομματικής διώξεως από όπου πέρασα ή εδώ μέσα. Σας υπενθυμίζω ότι όταν ανέλαβα….Αλλά ας μη συνεχίσω, γιατί δεν είναι δυνατόν λόγω του χρόνου.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, θα ήθελα να σας παρακαλέσω να ολοκληρώσετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, ακούστε με. Σας μιλώ ειλικρινά, με πολύ καλή πίστη και καλή διάθεση. Είναι αδιέξοδη αυτή η ιστορία. Εγώ επαναλαμβάνω, δεν θα συμφωνούσα αν το ΠΑΣΟΚ επωφελείτο κομματικά. Σας λέμε, όμως: να καταργηθεί αυτός ο νόμος. Αν χρειάζεται να βελτιώσουμε τον άλλο. Το πεδίο δόξης λαμπρόν. Και για σας και τον κ. Ρουσσόπουλο είναι το άρθρο 15, η παράγραφος 2. Οποιοσδήποτε επιχειρηματίας έχει οποιοδήποτε κανάλι, εάν υποχρεωθεί να εφαρμόσει την αντικειμενική και με ίσους όρους ενημέρωση, δεν θα παρουσιάζει μόνο Νέα Δημοκρατία ή μόνο ΠΑΣΟΚ, δεν θα παρουσιάζει τον κ. Δούκα -και ο κ. Μπούρας απλώς θα φωνάζει εδώ πέρα υπέρ της Κυβερνήσεως- δεν θα παρουσιάζει τον εν τη Κυβερνήσει τώρα, εξαιρετικό μάλιστα συνάδελφο, τον εξ Ιωαννίνων κ. Καλογιάννη, αλλά όχι τον κ. Τασούλα. 
    Εκεί παίζεται το πολιτικό παιχνίδι! Και φέρατε νόμο για να επιβάλει αυτούς τους κανόνες, αλλά το Εθνικό Συμβούλιο που ήταν για να παρακολουθεί τις συμβάσεις το καταργήσατε!
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, ευχαριστώ. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θα σας δώσω το λόγο αλλά υπό μία προϋπόθεση, επειδή έχουμε ξεφύγει τελείως από την επερώτηση. Αν κάποιος ήταν εδώ, θα νόμιζε ότι μιλάμε για το «βασικό μέτοχο». Έχουμε ξεφύγει τελείως από την επερώτηση. Βέβαια απαντήσατε, γιατί ομολογουμένως προεκλήθητε. Θα σας δώσω το λόγο, όμως θα ήθελα να σας παρακαλέσω να αναφερθούμε και λίγο στην επερώτηση.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είναι φανερό ότι δεν προκλήθηκα εγώ. Πρόκληση είναι το γεγονός ότι σε μία επερώτηση που αφορούσε τη γραφειοκρατία, η Αξιωματική Αντιπολίτευση, μη έχοντας επιχειρήματα για την επερώτηση, επεδόθη σε θέματα επικαιρότητας. Ποιας επικαιρότητας μάλιστα; Εκείνη την οποία η ίδια η Αξιωματική Αντιπολίτευση επιχειρεί να καλλιεργήσει.
      Απαντώ, λοιπόν, και λόγω του ότι βρισκόμαστε ουσιαστικά έξω από το πλαίσιο της συνήθους κοινοβουλευτικής διαδικασίας, αφού για άλλο εγκαλείται η Κυβέρνηση και σε άλλο καλείται να απαντήσει. Όμως, πρέπει να απαντήσει, διότι, κυρίες και κύριοι συνάδελφοι, ένα είναι γεγονός...
      ΑΠΟΣΤΟΛΟΣ ΚΑΚΛΑΜΑΝΗΣ: Ανοίξατε το θέμα εσείς! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε! 
      ΑΠΟΣΤΟΛΟΣ ΚΑΚΛΑΜΑΝΗΣ: Μία φράση είπε ο κ. Παπαϊωάννου και εσείς ανοίξατε το θέμα και δεν θα σας απαντήσουμε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, οι φράσεις του κ. Παπαϊωάννου όπως και οι δικές σας θέλουν να δημιουργήσουν –ιδιαίτερα σε ό,τι αφορά τον υποφαινόμενο και βεβαίως για να το παίξουν τα Μέσα Μαζικής Ενημέρωσης, γιατί αυτός είναι ο βασικός στόχος για τον οποίο το κάνετε- την εικόνα ότι τάχα υπάρχει πρόβλημα. Σας διαβεβαιώ λοιπόν, μην προσπαθείτε...
      ΜΙΛΤΙΑΔΗΣ ΠΑΠΑΪΩΑΝΝΟΥ: Αυτό αφορά εσάς. Μην καταλογίζετε δόλο και προθέσεις εκεί που δεν υπάρχουν!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μην προσπαθείτε λοιπόν να υποκαταστήσετε τον Πρωθυπουργό της χώρας. 
      Σε ό,τι με αφορά, ξέρω ένα πράγμα, ότι και την εμπιστοσύνη του έχω και τη δουλειά μου κάνω. Αν κάποιοι άλλοι ανησυχούν μέσα και έξω από αυτήν την Αίθουσα γιατί κατέχω αυτό το πόστο και κάνω αυτήν τη δουλειά, αυτό είναι δικό τους ζήτημα. Πάντως και ο Πρωθυπουργός και εγώ δεν πρόκειται να πορευτούμε με γνώμονα τις δικές τους ανησυχίες, παρά μόνο με γνώμονα το πώς υπηρετούμε το δημόσιο συμφέρον. Άρα, λοιπόν, ας μην ανησυχούν. Εγώ θα είμαι εδώ για να κάνω τη δουλειά μου μέχρι ως το τέλος.
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ δεν σας είπα να φύγετε. Εγώ σας είπα τι να κάνετε. Πρέπει να μείνετε για να το κάνετε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Και είμαι υπερήφανος που κάνω αυτήν τη δουλειά. Ξέρετε γιατί; Για τον απλό λόγο ότι αυτό ήταν επιβεβλημένο να γίνει.
      Πρώτα-πρώτα διευκρινίζω, γιατί όσα μεταδίδονται εδώ βγαίνουν και έξω και επειδή ο Πρόεδρος ο κ. Κακλαμάνης –καλόπιστα θέλω να ελπίζω- ανέφερε αυτό το πράγμα, ότι ουδέποτε η Κυβέρνηση και πρωτίστως, ο υποφαινόμενος μιλήσαμε για «γραφειοκράτες των Βρυξελλών» και τέτοια πράγματα. Κάτω από αυτές τις συνθήκες λοιπόν –δεν ξέρω σε ποια δημοσιεύματα αναφέρεται ο κ. Κακλαμάνης- θα ήθελα να σας πω ότι δεν θα απολογούμαι εγώ για δημοσιεύματα του Τύπου ακόμα και αν είναι φιλικός προς την Κυβέρνηση –όποιος είναι φιλικός φυσικά.
      ΑΠΟΣΤΟΛΟΣ ΚΑΚΛΑΜΑΝΗΣ: Τοποθετούμεθα όμως για δημοσιεύματα που μπορεί να μας βλάψουν και δε λέμε την άποψή μας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από εκεί και πέρα όμως ξαναλέω για πολλοστή φορά ότι ουδέποτε εμείς τα βάλαμε με την Ευρωπαϊκή Ένωση. Εμείς υπερασπιζόμαστε θέσεις της Ελλάδας στην Ευρωπαϊκή Ένωση.
      Για του λόγου το ασφαλές και για να τελειώνουμε με αυτήν την ιστορία, είναι γνωστό ότι η Ευρωπαϊκή Ένωση από τον Ιανουάριο του 2003 με την επιστολή Σάουμπ αμφισβήτησε ευθέως και το άρθρο 14 παράγραφος 9 στου Συντάγματος και την εκτελεστική του νομοθεσία. Και τότε δεν υπήρχε ο δικός μας ο νόμος για το «Βασικό Μέτοχο», ο ν. 3021/2002.
      ΑΠΟΣΤΟΛΟΣ ΚΑΚΛΑΜΑΝΗΣ: Οι Ευρωβουλευτές σας ποιο ρόλο έπαιξαν σε αυτό; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Από εκεί και πέρα υπήρχε ένα ζήτημα το οποίο σημαίνει ότι επί έναν ολόκληρο χρόνο η κυβέρνηση Σημίτη και οι αρμόδιοι Υπουργοί της εποχής εκείνης ουδέν έπραξαν! Επειδή μετά ψηφίσαμε το νόμο και φάνηκε η πρόθεση της Κυβέρνησης να εφαρμόσει το νόμο και άρχισε να εφαρμόζεται και ο προηγούμενος, ξεκίνησαν όλες αυτές οι ιστορίες!
      Το ξαναλέω! Δίνουμε μάχη αυτήν τη στιγμή για να υπερασπισθούμε το Σύνταγμά μας και τη νομοθεσία μας. Αυτό, όταν δίνεις μάχη και απαντά η Ευρωπαϊκή Ένωση –έστω και με την απειλή κυρώσεων για το μέλλον- δεν συνιστά προσβολή του κύρους της Χώρας, ούτε μπορεί να μιλά κανείς για ήττα πριν έλθει καν η απάντηση της Ευρωπαϊκής Ένωσης και καταλήξει η κοινή προσπάθεια. 
      Ήττα για τη Χώρα και προσβολή του κύρους της Χώρας –το ξαναλέω για πολλοστή φορά- δεν είναι η επιστολή Mιντοουζ, η οποία λέει τι θα γίνει εάν δεν τα βρούμε με την Ευρωπαϊκή Ένωση και εφαρμοσθεί ο νόμος. Ήττα και προσβολή του κύρους της Χώρας είναι το γεγονός ότι υπάρχουν αυτές οι αιτιάσεις της Ευρωπαϊκής Ένωσης για το 2001-2003 σε ό,τι αφορά το πώς έγιναν τα έργα και πώς εκτελέστηκαν και τι καλείται να πληρώσει αυτήν τη στιγμή η Χώρα μας. Εκεί προσβάλλεται το κύρος της Χώρας.
      Αλλά αυτό δεν βολεύει –και προς Θεού, δεν το λέω για σας, για να μην παρεξηγηθούμε- εκείνους οι οποίοι θέλουν να διαμορφώνουν την επικαιρότητα. Δεν τους βολεύει να πουν ότι εκτός από αυτήν την επιστολή Μίντοουζ που την έκαναν θέμα χθες, υπάρχουν και κάποιες άλλες που αφορούν μία άλλη κυβέρνηση και, βεβαίως, αφορούν εκείνους οι οποίοι εκτελούσαν έργα ή άλλου είδους συμβάσεις μεταξύ 2001 και 2003, για τις οποίες συμβάσεις είμαστε σήμερα υπόλογοι. 
      Και κάτι άλλο και τελειώνω με αυτό. Είπατε, κύριε Κακλαμάνη, κύριε Πρόεδρε, για ποιο λόγο δεν ήρθε ο κ. Ρουσόπουλος, ο κ. Παπαληγούρας κι εγώ στη Βουλή για να συζητήσουμε το νόμο.
      ΑΠΟΣΤΟΛΟΣ ΚΑΚΛΑΜΑΝΗΣ: Όχι στη Βουλή…
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στην Επιτροπή Θεσμών και Διαφάνειας.
      ΑΠΟΣΤΟΛΟΣ ΚΑΚΛΑΜΑΝΗΣ: …σε κλειστή συνεδρίαση στην Επιτροπή Θεσμών και Διαφάνειας. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ρωτώ, κύριε Πρόεδρε, για πολλοστή φορά. Το έχω κάνει και άλλοτε, το ρωτώ και τώρα.
      ΑΠΟΣΤΟΛΟΣ ΚΑΚΛΑΜΑΝΗΣ: Σε κλειστή συνεδρίαση σας καλούσαμε επί μήνες. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Η Κυβέρνησή σας, όταν έφερνε το ν. 3021/2002, γιατί δεν έκανε το ίδιο; Η Επιτροπή Θεσμών και Διαφάνειας εκεί ήταν και η υπευθυνότητα σήμαινε…
      ΑΠΟΣΤΟΛΟΣ ΚΑΚΛΑΜΑΝΗΣ: Αν το ζητήσατε, η Επιτροπή κακώς δεν το έκανε. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): …ότι έπρεπε να το κάνει. Αλλά βλέπετε το εξής: Υπάρχει ένα πρόβλημα διαχρονικό με την Ευρωπαϊκή Ένωση. Δεν το υπερασπίσθηκε το θέμα αυτό η κυβέρνηση Σημίτη και το άφησε να «κλώθει». Πήγαμε τρεις Υπουργοί –ναι- γιατί βλέπαμε τον κίνδυνο του πράγματος. Υπερασπιστήκαμε το αυτονόητο, ότι επιχειρούμε στην Ελλάδα να καθιερώσουμε τη διαφάνεια και το δίκαιό μας είναι συμβατό με την Ευρωπαϊκή Ένωση. Αυτή η προσπάθειά μας βάλλεται παντοιοτρόπως –το τονίζω, όχι από σας, ξέρετε από πού- και ξέρετε γιατί βάλλεται; Γιατί κάποιοι φοβούνται όχι τόσο το αν εφαρμοσθεί αυτό θα είναι ευεργετικό για την Ελλάδα. Αλλά γιατί ότι αυτή η προσπάθεια της Ελλάδας, -που κάποτε και σε κάποιους τομείς μπορεί να είναι πρωτοπόρα- μπορεί να έχει επιπτώσεις και σε άλλες χώρες που να ακολουθήσουν το ίδιο παράδειγμα. Γιατί και άλλες χώρες έχουν προβλήματα διαφάνειας.
      Και, βεβαίως, από εκεί και πέρα το βάρος το αντιλαμβάνεσθε. Μόνο που είναι τιμή μας και προσωπική ευθύνη δική μου και να φέρω το βάρος αυτό 
      ΠΡΟΕΔΡΕΥΩΝ (Ιωάννης Τραγάκης): Ο κ. Πολύδωρας έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κόψαμε την ουρά μας και λέμε και σε άλλες χώρες ότι αν κάνουν το ίδιο θα είναι και γι’ αυτές καλά! Να κάνουν δηλαδή και οι άλλες χώρες την ίδια γκάφα! 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι γκάφα. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι γκάφα; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Γκάφα, κύριε Πρόεδρε, είναι να εγκαλείσαι για έργα και ημέρες που αφορούν κακοτεχνίες και αδιαφάνεια. Αυτές είναι οι γκάφες. Όχι όταν αγωνίζεσαι για διαφάνεια. 
      ΑΠΟΣΤΟΛΟΣ ΚΑΚΛΑΜΑΝΗΣ:  Είναι γκάφα, κύριε Υπουργέ. Δεν το καταλαβαίνετε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι, κύριε Πρόεδρε. Γκάφα είναι ότι…
      ΑΠΟΣΤΟΛΟΣ ΚΑΚΛΑΜΑΝΗΣ: Επιμένετε, κύριε Υπουργέ. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, κύριε Πρόεδρε, με συγχωρείτε. Έχω τον Κοινοβουλευτικό Εκπρόσωπο της Νέας Δημοκρατίας στο Βήμα. Σας παρακαλώ πάρα πολύ! 
      ΑΠΟΣΤΟΛΟΣ ΚΑΚΛΑΜΑΝΗΣ: Δηλαδή εσείς επιμένετε, κύριε Υπουργέ. Και επαίρεσθε. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν επαιρόμαστε! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! 
      Ορίστε, κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Τι να κάνω, κύριε Πρόεδρε;
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εσείς επαίρεσθε, κύριε Κακλαμάνη. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε Ανδρεουλάκο!
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ επαίρομαι; Εγώ επαίρομαι; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Όχι εσείς, το κόμμα σας.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Το κόμμα σας. 
      ΠΡΟΕΔΡΕΥΩΝ (Ιωάννης Τραγάκης): Κύριε Πολύδωρα, έχετε το λόγο.
      ΒΥΡΩΝ ΠΟΛΥΔΩΡΑΣ: Εγώ, κύριε Πρόεδρε, κύριε Κακλαμάνη…
      ΑΠΟΣΤΟΛΟΣ ΚΑΚΛΑΜΑΝΗΣ: Χάσατε την εντολή του λαού! Κανένας επιχειρηματίας δεν θα τολμούσε να σας αμφισβητήσει, αλλά τώρα είναι αργά! Θα άγεσθε και θα φέρεσθε και από τους φίλους σας και από τους εχθρούς σας! Αν μία Κυβέρνηση χάσει ένα χρόνο πολύτιμο, από κει και πέρα ο όποιος επιχειρηματίας και το όποιο συγκρότημα κάνει ό,τι θέλει!
      ΠΡΟΕΔΡΕΥΩΝ (Ιωάννης Τραγάκης): Δεν ακούγεστε, κύριε Πρόεδρε. 
      ΒΥΡΩΝ ΠΟΛΥΔΩΡΑΣ: Λοιπόν, κύριοι συνάδελφοι…
      ΑΠΟΣΤΟΛΟΣ ΚΑΚΛΑΜΑΝΗΣ: Έτσι είναι, κύριε Πολύδωρα.
      ΠΡΟΕΔΡΕΥΩΝ (Ιωάννης Τραγάκης): Δεν ακούγεστε, κύριε Πρόεδρε, και δεν γράφεται τίποτα στα Πρακτικά. 
      ΒΥΡΩΝ ΠΟΛΥΔΩΡΑΣ: Κύριοι συνάδελφοι, εγώ θέλω στη σύντομη παρέμβασή μου να σημειώσω ότι ως προς το παρεμπίπτον, θέλω να αξιοποιήσω μία λέξη του κ. Μανωλάκη, μια λέξη συναφή του κ. Παπαϊωάννου και μία παράγραφο του κ. Κακλαμάνη. Θέλω να αξιοποιήσω ότι η εκκρεμότητα, ως προς το παρεμπίπτον του «Βασικού Μετόχου» κλπ., υπάρχει. Και αυτό πρέπει να το επαινέσω, γιατί εκτός από τους οξείς  χαρακτηρισμούς τους οποίους αντιπαρέρχομαι, εξέλαβα ότι το ΠΑΣΟΚ προσέρχεται με κατανόηση του προβλήματος και με καλή θέληση να εργαστούμε ή συνεργαστούμε για την ανεύρεση του κοινού τόπου, του περίφημου ή περιώνυμου κοινού τόπου. 
    Αυτό το εκτιμώ ότι είναι βάση συνεννόησης και με την όποια αρμοδιότητα και δικαιοδοσία έχω για την εγκυρότητα του λόγου μου απ’ αυτό το Βήμα, είναι οδός, είναι τρόπος και δρόμος για να μπορέσουμε να συνεννοηθούμε κυρίως, κύριε Υπουργέ, για τις ημέρες μετά τις 14 Ιουνίου. Άλλωστε στην τίμια ανακεφαλαίωση, συνκεφαλαίωση των νομικών γεγονότων έχουμε στο ίδιο το άρθρο 14 παράγραφος 9 μια ορμή των συνταγματολόγων μας για την κατοχύρωση της διάταξης, η οποία αδικεί την υπόθεση και τον επιδιωκόμενο σκοπό εν τέλει, γιατί η διάταξη είναι τόσο αναλυτική, τόσο εξαντλητική που ο κοινός νομοθέτης και στην περίπτωση του ΠΑΣΟΚ και στην περίπτωση του κ. Παυλόπουλου, είχε δυσκολίες να ανεύρει εκείνες τις γραμμές, οι οποίες θα ήσαν πράγματι αποτελεσματικές και δεν περιορίζοντο μόνο στην καθαρότητα των καλών προθέσεων. 
    Το άλλο σημαντικό πάλι για το παρεμπίπτον είναι ότι συμφωνούμε. Εδώ είναι η παράγραφος του κ. Κακλαμάνη ότι αυτή η διφυής υπόσταση του καναλάρχη και του συνάπτοντος σύμβαση με το δημόσιο είναι πρόβλημα πολιτικής πρώτου μεγέθους.
    ΑΠΟΣΤΟΛΟΣ ΚΑΚΛΑΜΑΝΗΣ: Το άρθρο 15 παράγραφος 2 του Συντάγματος το λύνει αυτό.
    ΒΥΡΩΝ ΠΟΛΥΔΩΡΑΣ: Και αυτό είναι ένας δρόμος υπό συζήτηση…
    ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι για μένα.
    ΒΥΡΩΝ ΠΟΛΥΔΩΡΑΣ: ‘Η να γυρίσουμε ανάποδα όλο το θέμα. Δηλαδή, αντί να μιλούμε για τον επιχειρηματία, να μιλούμε για τον κάτοχο ή μέτοχο στο μέσο μαζικής επικοινωνίας. Αυτά είναι ζητήματα.
    Αλλά ξέρετε ότι το άρθρο 14 παράγραφος 9 ανοίγει το δρόμο και γι’ αυτό περιορίζει το άρθρο 15 και την ελεύθερη σκέψη για να ξεκινήσουμε από αυτό το άρθρο.
    Υπάρχοντος του άρθρου 14 παράγραφος 9 έχω πρόβλημα εγώ με τα ταπεινά μου νομικά: Πρόβλημα που δεν μου ανοίγει την πύλη για να προχωρήσω με το άρθρο 15 ή να κάνω το σχήμα αυτό που λέει ότι με τα Μέσα Επικοινωνίας θα ασχοληθείς και όχι με τη σύμβαση. Αλλά και αυτή τη φορά –και δέχομαι το λόγο της ειλικρινείας όλων μας- είναι θετικό ότι πρέπει να αξιοποιήσουμε τη συμφωνία μας ότι είναι πρόβλημα αυτή η σύμπτωση των δύο ιδιοτήτων.
    Τώρα θέλω να προχωρήσω παρακάτω. Η επερώτηση –δεν ασχοληθήκατε εσείς, κύριε Πρόεδρε, κύριε Κακλαμάνη -…
    ΠΡΟΕΔΡΕΥΩΝ (Ιωάννης Τραγάκης): Ασχοληθείτε και λίγο με την επερώτηση.
    ΒΥΡΩΝ ΠΟΛΥΔΩΡΑΣ: … έχει βαριά ατυχία η κακομοίρα, παρά τις φιλότιμες προσπάθειες των αγορητών για την προφορική ανάπτυξη. Κατετέθη στις 25.1.2005 και άμα κάνουμε ποιοτική αξιολόγηση του χρόνου, θα δούμε ότι είναι πριν από τα Χριστούγεννα του 2004. Έτσι είναι με τις αργίες κλπ. Τον Αύγουστο -Σεπτέμβριο τελείωσαν οι Ολυμπιακοί Αγώνες. 
    Ατυχής έγκληση από πλευράς επερωτώντων συναδέλφων. Στους δύο μήνες λέτε –έγκληση βαριά- ότι δεν κατήργησες, δεν εξάλειψες την γραφειοκρατία.
    Απάντηση: Συγκρατηθείτε! «Doucement, doucement monsieurs les H?bres», δηλαδή ήρεμα-ήρεμα, κύριοι Εβραίοι, έλεγε ο Βολταίρος. 
    ΑΠΟΣΤΟΛΟΣ ΚΑΚΛΑΜΑΝΗΣ: Δεν έτρεχε στους Ολυμπιακούς ο κ. Παυλόπουλος …
    ΒΥΡΩΝ ΠΟΛΥΔΩΡΑΣ: Ξέρετε τι λέω ...
    ΑΠΟΣΤΟΛΟΣ ΚΑΚΛΑΜΑΝΗΣ: … παρότι είναι πολύ δυναμικός και ζωντανός, δεν ήταν ούτε άλτης, ούτε δρομέας.
    ΒΥΡΩΝ ΠΟΛΥΔΩΡΑΣ: Λέει: doucement, doucement, δηλαδή γλυκά-γλυκά, ήρεμα. 
    Και πάμε τώρα στην ουσία του απολογισμού της Κυβέρνησης, όπως τον διετύπωσε ο κ. Παυλόπουλος, έγκυρος …
    ΚΩΝΣΤΑΝΤΙΝΟΣ ΤΑΣΟΥΛΑΣ: Απαγάλια, λέγεται. 
    ΒΥΡΩΝ ΠΟΛΥΔΩΡΑΣ: Απαγάλια είναι στο Ζαγόρι που βγάζει και το νερό που πίνει ο Μπαρόζο. Εσείς ήσαστε που τα σημειώσατε αυτά.
    Ο απολογισμός του κ. Παυλόπουλου είναι πολύ έγκυρος και για το βασικό νόμο, ο οποίος ήρθε τις πρώτες ημέρες για τη γραφειοκρατία, ο ν. 3242/2004 και για την εφαρμογή στη συνέχεια με τα προεδρικά διατάγματα τα οποία κινεί και με τις υπουργικές αποφάσεις. Οπότε η βασική αιτίαση ουσιαστικά –και εφαίνετο από την προφορική ανάπτυξη- ότι δεν κατήργησε ήταν εξαιτίας του γεγονότος ότι ήταν υπερβολική. Δηλαδή, δεν μπορείς για τους επτά μήνες ή και λιγότερο ή για τους τρεις μήνες, όπως έκανα την ποιοτική ανάλυση του χρόνου, να είσαι τόσο υπερβολικός.
      Και φάνηκε αυτό. Τα παραδείγματα του κ. Ρόβλια για την άδεια αρτοποιείου…
      ΚΩΝΣΤΑΝΤΙΝΟΣ ΡΟΒΛΙΑΣ: Άδεια οδοντιατρείου.
      ΒΥΡΩΝ ΠΟΛΥΔΩΡΑΣ: Οδοντιατρείου.
      Επίσης, για τη μετακόμιση μίας οικογενείας…
      ΚΩΝΣΤΑΝΤΙΝΟΣ ΡΟΒΛΙΑΣ: Οικογενειακής μερίδας λόγω γάμου.
      ΒΥΡΩΝ ΠΟΛΥΔΩΡΑΣ: Μάλιστα. Αυτά πρέπει να διορθωθούν. Και το οδοντιατρείο να έχει πιο ευέλικτες, γρήγορες αποφάσεις και μη γραφειοκρατικά στάδια, ώστε να λάβει άδεια και το άνοιγμα οικογενειακής μερίδας.
      Εδώ, όμως, έρχεται αυτομάτως η απάντηση «είκοσι χρόνια, χριστιανέ μου ΠΑΣΟΚ, και τώρα με εγκαλείς για δύο μήνες γιατί δεν το θεράπευσα;»
      Αυτό προδίδει αδυναμία επιχειρημάτων. Η δε αδυναμία επιχειρημάτων προδίδεται ακόμα εντονότερα από το ότι όλοι προέβαιναν σε χαρακτηρισμούς, ειρωνείες. Ο κ. Παρασκευάς έγραψε και καλό μυθιστόρημα ειρωνείας, ότι δηλαδή, είμαστε σ’ ένα ειδυλλιακό κράτος, με την επανίδρυση του κράτους, κλπ.
      Σας είπα ότι η επανίδρυση του κράτους είναι μία βαριά, βαθιά μεταρρύθμιση, η οποία συντελείται. Δεν έχει να κάνει ούτε με τα ευφυολογήματα τα δικά σας για δεξιά ή για αριστερά ούτε για τα παρόμοια. Το reinvention, η επανίδρυση, η επανεφεύρεση, είναι ένας πολύ κοινός όρος, ηλικίας τεσσάρων ή πέντε ετών στις πολιτικές επιστήμες και στην Αμερική και στην Ευρώπη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Εγώ θέλω να σημειώσω ότι η γραφειοκρατία καταπολεμάται όχι μόνο με την ευθεία αναμέτρηση με το «δράκο» που θα κάνει το Υπουργείο Εσωτερικών, Δημόσιας Διοίκησης και Αποκέντρωσης, αλλά και με το όλο πλέγμα της κυβερνητικής πολιτικής, η οποία τείνει προς αυτήν την κατεύθυνση. Θέλω να σας θυμίσω, δηλαδή, το νέο φορολογικό νόμο, ο οποίος έχει απλουστευτικές διατάξεις, το νέο αναπτυξιακό νόμο, τον τρόπο υποδοχής των επενδύσεων, την κατάργηση του μαθηματικού τύπου, ο οποίος ήταν μεγάλο μπλοκάρισμα για τα δημόσια έργα. Φυσικά, η αναγνώριση του μειοδότη ενισχύεται και από το νόμο με τις μελέτες.
      Έχει τις τριβές του, κύριε Πρόεδρε, αλλά είναι βήματα τα οποία δεν τα έλαβε η προηγούμενη κυβέρνηση. Είχαν όλα μία ηλικία τεσσάρων, πέντε ετών πάνω-κάτω.
      ΑΠΟΣΤΟΛΟΣ ΚΑΚΛΑΜΑΝΗΣ: Ευτυχώς, γιατί δεν θα κάναμε Ολυμπιακούς Αγώνες!
      ΒΥΡΩΝ ΠΟΛΥΔΩΡΑΣ: Και για τις μελέτες και για τα τιμολόγια.
      Αυτά είναι δράσεις οι οποίες συντείνουν στην εξάλειψη ή στην καταπολέμηση της γραφειοκρατίας.
      Θυμίζω στους λογίους –και είστε όλοι λόγιοι και ιστορικοί νόες εδώ στη σημερινή μας συζήτηση- ότι ο Κυριάκος Βαρβαρέσσος από το 1949 έλεγε «ματαιοπονούμε, κύριοι, για την αντιμετώπιση της οικονομίας, αν δεν λύσουμε το πρόβλημα της Δημόσιας Διοίκησης και εμφατικά της γραφειοκρατίας».
      Εμείς ως Κυβέρνηση θέλουμε να υποδεχθούμε τα σημεία και τις παρατηρήσεις των επερωτώντων συναδέλφων περισσότερο στη βάση ότι πιέζουν για έναν επιδιωκόμενο στόχο, την καταπολέμηση της γραφειοκρατίας, με τον οποίο συμφωνούμε. 
      ΠΡΟΕΔΡΕΥΩΝ (Ιωάννης Τραγάκης): Τελειώνετε, κύριε συνάδελφε. Σας παρακαλώ.
      ΒΥΡΩΝ ΠΟΛΥΔΩΡΑΣ: Τελειώνω, κύριε Πρόεδρε.
      Όμως, θέλουμε να αναγνωρίσουμε και για την παραγωγή του έργου του Προκόπη Παυλόπουλου, του Υπουργού Εσωτερικών, Δημόσιας Διοίκησης και Αποκέντρωσης και όλου του Υπουργείου Εσωτερικών και Δημόσιας Διοίκησης, ότι γίνονται προσπάθειες πολύ ουσιαστικές, οι οποίες καλύπτουν κενό, ολιγωρία και αδράνεια πολλών ετών. 
      Επίσης, αντιπαρέρχομαι τελείως όλο το ζήτημα περί κομματικοποιήσεως του κράτους από τη Νέα Δημοκρατία. Το αντιπαρέρχομαι, διότι θέλω να σας πω, κύριε Ακριβάκη –και θα ήθελα την προσοχή σας- ότι όντως έχουμε μία διαφορά εμείς της Νέας Δημοκρατίας με εσάς του ΠΑΣΟΚ.
      ΑΛΕΞΑΝΔΡΟΣ ΑΚΡΙΒΑΚΗΣ: Τεράστια!
      ΒΥΡΩΝ ΠΟΛΥΔΩΡΑΣ: Είμαστε απολύτως ανίκανοι να συντάσσουμε, να καταστρώνουμε κομματικούς στρατούς στη Δημόσια Διοίκηση. Εσείς είστε και ικανοί και επιτήδειοι και σοβαροί «γραμματείς» και «φαρισαίοι». Ενώ το στρώνετε το κομματικό κράτος, μας κάνετε και ρητορικές για την αγνότητα των προθέσεών σας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Συγγνώμη, κύριε συνάδελφε, είπατε «επιτήδειοι» ή «επικίνδυνοι»; Σας ρωτώ για τα Πρακτικά.
      ΒΥΡΩΝ ΠΟΛΥΔΩΡΑΣ: Επιτήδειοι που καταλήγουν να είναι επικίνδυνοι, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Άλλα λόγια να αγαπιόμαστε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πολύδωρα, κάθε ένας, είτε κόμμα είτε πρόσωπο, έχει το δικό του δείγμα γραφής.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, παρακαλώ το λόγο επί προσωπικού. 
      ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο. Το θέμα δεν ήταν προσωπικό, ήταν μάλλον επαινετικό. 
      Κύριε Ρόβλια, έχει ζητήσει το λόγο ο Κοινοβουλευτικός σας Εκπρόσωπος για να δευτερολογήσει πριν από εσάς, αλλά προηγείσθε εσείς. Το επιτρέπετε; 
      ΚΩΝΣΤΑΝΤΙΝΟΣ ΡΟΒΛΙΑΣ: Το επιτρέπω, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Παπαϊωάννου έχετε το λόγο για να δευτερολογήσετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Μια μικρή παρέμβαση θα κάνω, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Όχι, δεν υπάρχει παρέμβαση.
      ΜΙΛΤΙΑΔΗΣ ΠΑΠΑΪΩΑΝΝΟΥ: Πώς δεν υπάρχει; 
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει παρέμβαση. Είναι η δευτερολογία σας. Δεν υπάρχουν παρεμβάσεις. Η συζήτηση σήμερα ξέφυγε λίγο... 
      ΜΙΛΤΙΑΔΗΣ ΠΑΠΑΪΩΑΝΝΟΥ: Με ευθύνη σας. 
      ΠΡΟΕΔΡΕΥΩΝ (Ιωάννης Τραγάκης): ...για να μην πω ότι ξέφυγε αρκετά, γιατί ήμασταν όλοι σχεδόν εκτός θέματος. 
      Ορίστε, κύριε Παπαϊωάννου έχετε το λόγο για να δευτερολογήσετε. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Πρόεδρε, δεν θα χρησιμοποιήσω ούτε τα οκτώ λεπτά. 
      Ήθελα να πω στον κύριο Υπουργό ότι καταλόγισε προθέσεις και στον υποφαινόμενο για την αναφορά μου στη δύσκολη θέση που βρίσκεται σήμερα, μετά τις πρόσφατες εξελίξεις, σε σχέση με το θέμα του «Βασικού Μετόχου».
      Κύριε Υπουργέ, υπάρχουν και προσωπικές διαδρομές σε όλους μας. Το ποιος επιδιώκει τη δημοσιότητα επί παντός επιστητού και με κάθε τρόπο είναι γνωστό στον ελληνικό λαό. Επειδή εγώ είμαι στην Αίθουσα αυτή είκοσι χρόνια, ειλικρινά σας λέω ότι σε όλη μου τη διαδρομή, ποτέ δεν μπήκα σε αυτήν τη λογική. Μπορεί να έχει σαφή εικόνα ο ελληνικός λαός που μας κρίνει, αλλά και όσοι μας παρακολουθούν σε αυτήν την Αίθουσα χρόνια τώρα. 
      Το δεύτερο σημείο που θα ήθελα να αναφερθώ έχει σχέση με τον κ. Ανδρεουλάκο. Είπε στον κ. Κακλαμάνη: «Επιχαίρει το κόμμα σας, σε σχέση με την εξέλιξη του «Βασικού Μετόχου»».
      Θέλω να σας θυμίσω, κύριε Υφυπουργέ, κύριε Ανδρεουλάκο, ότι ακόμα και χθες, αλλά και από την πρώτη μέρα, ο Πρόεδρός μας, ο Γιώργος ο Παπανδρέου, βάζοντας πάνω από όλα το κύρος της χώρας, το δημόσιο συμφέρον, ως αρχή που πιστεύω ότι όλοι μας το υπηρετούμε –άλλο εάν πολλές φορές εκ του αποτελέσματος δεν βγαίνει αυτό και εγώ μίλησα για το αποτέλεσμα των αποφάσεων, των πράξεων και των κινήσεων της Κυβέρνησης συνολικά και όχι του κ. Παυλόπουλου- δεν επιχαίρουμε και είπαμε «ελάτε να βρούμε κοινή λύση» -και το επαναλάβαμε και χθες και όχι μόνο σε σχέση με αυτό το ζήτημα, αλλά και σε σχέση με το γενικότερο θέμα της αντιμετώπισης της διαφθοράς στη χώρα μας ως υπαρκτού γεγονότος που δεν έχει να κάνει μόνο με την Ελλάδα, όπως ξέρετε, σε μία ελεύθερη οικονομία υπάρχουν αυτά τα φαινόμενα- «και να θωρακίσουμε όλοι μαζί τη δημοκρατία μας». Όσο κλείνετε τα αφτιά σας στην Αξιωματική Αντιπολίτευση και σε όλους όσους θέλουν να συνεισφέρουν σε αυτήν τη μεγάλη υπόθεση, πιστεύω ότι κάνετε μεγάλο λάθος για τον τόπο, για τη δημοκρατία, για την πρόοδο, για την προκοπή.
	Πολύ σωστά επεσήμανε ο κ. Πολύδωρας ότι κατατέθηκε τότε η επερώτηση. Αλλά από τότε μέχρι σήμερα που συζητείται έχουν περάσει αρκετοί μήνες. Και επειδή είπαμε από την αρχή ότι το θέμα δεν είναι, τι προθέσεις έχουμε, γιατί νομοθετούμε, αλλά τι κάνουμε στην πράξη, εκεί δοκιμάζονται οι θεσμοί, εκεί δοκιμάζεται η δημοκρατία, εκεί δοκιμάζεται η εξέλιξη και η πορεία της χώρας, εμείς σήμερα στην επερώτησή μας, σας ελέγξαμε για το τι κάνετε στην πράξη και στα μεγάλα ζητήματα που έχουν να κάνουν με την «Κοινωνία της Πληροφορίας» και στα ζητήματα που έχουν να κάνουν με το σχέδιο «ΠΟΛΙΤΕΙΑ» και στα ζητήματα που έχουν να κάνουν με τα ΚΕΠ –και τα είπαμε χθες και δεν θα ήθελα να τα επαναλάβω- και σε όλα αυτά. 
      Αυτά δεν τα άκουσε ο κ. Παυλόπουλος. Εμείς θελήσαμε να σας ελέγξουμε, γιατί εμπεδώνετε ένα νέο κομματικό κράτος που δεν έχει να κάνει με την επανίδρυση αλλά με την παλιννόστηση του κράτους της Δεξιάς. 
	ΒΥΡΩΝ ΠΟΛΥΔΩΡΑΣ: Έχω να το δω αυτό από τον καιρό του Νώε.
	ΜΙΛΤΙΑΔΗΣ ΠΑΠΑΪΩΑΝΝΟΥ: Και σας θυμίζω ακόμα εδώ, κύριε Ανδρεουλάκο, ότι ως πρόθεσή σας ανακοινώσατε ακόμη ότι θα επαναφέρετε τους αγροφύλακες, τους δραγάτες, τα ΤΕΑ, στη σύγχρονη Ελλάδα –αν είναι δυνατόν!- για να υποκαταστήσετε θεσμούς, Τοπική Αυτοδιοίκηση. Αλλά αυτά θα τα πούμε όλα στη συνέχεια. 
	ΠΡΟΕΔΡΕΥΩΝ (Ιωάννης Τραγάκης): Δραγάτες είπατε τους αγροφύλακες; 
	ΑΛΕΞΑΝΔΡΟΣ ΑΚΡΙΒΑΚΗΣ: Έτσι λέγονται. Δραγάτες λέγονται. 
	ΠΡΟΕΔΡΕΥΩΝ (Ιωάννης Τραγάκης): Είναι προσβλητικός ο όρος. Είναι υποτιμητικός όρος.  
	ΑΠΟΣΤΟΛΟΣ ΚΑΚΛΑΜΑΝΗΣ: Ο δραγάτης δεν είναι υποτιμητικός όρος. 
	ΜΙΛΤΙΑΔΗΣ ΠΑΠΑΪΩΑΝΝΟΥ: Είπα εγώ ότι είναι υποτιμητικό; Καθόλου δεν είναι υποτιμητικό. Το υποτιμητικό ξέρετε ποιο είναι; Δεν είναι εάν κάνουν κάποια δουλειά και έχουν κάποια εργασία. Τουναντίον. Εμείς έτσι τους λέγαμε στο χωριό μας και είχαμε και πολύ καλούς ανθρώπους που τότε φύλαγαν αγρούς, γιατί υπήρχαν αγροί που παρήγαγαν προϊόντα. Σήμερα δεν υπάρχουν. 
	ΒΥΡΩΝ ΠΟΛΥΔΩΡΑΣ: Θα είναι και υδρονόμοι. Θα είναι συνδυασμός. 
	ΜΙΛΤΙΑΔΗΣ ΠΑΠΑΪΩΑΝΝΟΥ: Σήμερα, η μόνη σκοπιμότητα που εξυπηρετεί αυτή η επιλογή σας είναι για να έχει η Νέα Δημοκρατία  πληρωμένους κομματάρχες στα χωριά. Να μη σας τα πούμε; Δηλαδή να μην αποκαλύψουμε τις πραγματικές σας προθέσεις; Όλα αυτά που συνθέτουν μια άλλη αντίληψη για τη δημοκρατία και για την κοινωνία μας...
	ΒΥΡΩΝ ΠΟΛΥΔΩΡΑΣ: Άπαγε της βλασφημίας. 
	ΜΙΛΤΙΑΔΗΣ ΠΑΠΑΪΩΑΝΝΟΥ: Πάλι με διακόπτετε. Εγώ δεν διέκοψα κανέναν. Περί αυτού πρόκειται, κυρίες και κύριοι συνάδελφοι.
	Από την άλλη μεριά νομίζω ότι για να επανέλθουμε στα κορυφαία ζητήματα, κυρίες και κύριοι συνάδελφοι, εκείνο που έχει αξία είναι το εξής, ότι η Νέα Δημοκρατία πρέπει σύντομα να επαναπροσδιορίσει, όπως είπα, τη στάση της πάνω στα ζητήματα που έθιξαν οι κύριοι συνάδελφοι.
	Για να κλείσω, δεν θα πάρω περισσότερο χρόνο, θα σας πω μόνο τούτο, κύριοι της Νέας Δημοκρατίας: Στο Υπουργείο Οικονομικών κρίθηκαν από τα υπηρεσιακά συμβούλια, τα κατ’ επίφαση υπηρεσιακά συμβούλια, διότι πάνε έτοιμες οι λίστες, αλλά κρίθηκαν -θα χρησιμοποιήσω τον όρο του νόμου- τριακόσιοι εβδομήντα ως διευθυντές. Δεν επανεπελέγησαν τριακόσιοι σαράντα πέντε. Υποβιβάστηκαν σε απλούς υπαλλήλους τριακόσιοι επτά. Υποβιβάστηκαν σε τμηματάρχες δώδεκα και μόνον είκοσι έξι απ’ αυτούς κρίθηκαν κατάλληλοι ως υποδιευθυντές και σας έφερα και τα παραδείγματα. Πίσω απ’ αυτά υπάρχουν ονοματεπώνυμα. 
	Ο κ. Κακλαμάνης αναφέρθηκε προηγουμένως σε μία άλλη προσέγγιση, ότι πάτε να κάνετε γενικές διευθύνσεις για να βάλετε τα «δικά σας παιδιά», που είναι καλύτερα από τα άλλα, κατά τη γνωστή πλέον θέση όχι του κ. Νάκου αλλά της Κυβέρνησης συνολικά, γιατί ο κ. Νάκος δεν αποδοκιμάστηκε ούτε από τον Υπουργό ούτε από τον Πρωθυπουργό. Ο Πρωθυπουργός όφειλε να πάρει θέση. Το μόνο «θύμα», λοιπόν, αυτής της ιστορίας –το λέω σε εισαγωγικά για να είμαι σαφής και για να μην υπάρξουν άλλες εκρήξεις και παρανοήσεις- σε σχέση με τα «δικά μας παιδιά» αναφέρεται στον κ. Πολύδωρα ο οποίος έθεσε το ζήτημα από την αρχή και σήμερα βέβαια είναι εδώ και κάνει την ουσιαστικότατη αντιπαράθεσή του υποστηρίζοντας, ως έχει χρέος, τις θέσεις της Νέας Δημοκρατίας με τον καλύτερο δυνατό τρόπο.
	Περί αυτού πρόκειται, κύριε Πρόεδρε. Αυτά είναι τα ζητήματα σήμερα κι όχι να έρχεται ο κύριος Υπουργός και να λέει «στείλαμε την τάδε απόφαση για επεξεργασία εκεί, στείλαμε το άλλο προεδρικό διάταγμα εκεί» και άντε πια με ρυθμούς χελώνας θα φτιάξουμε ένα κράτος αξιοκρατίας στην εποχή όπου όλα τρέχουν με μεγάλες ταχύτητες και όπου η Κυβέρνηση πρέπει να κατανοήσει ότι πρέπει να συνεχίσει σ’ εκείνα που «χτίσαμε» εμείς. 
      Εμείς πήραμε την Ελλάδα χαμηλά και την πήγαμε ψηλά. Η Νέα Δημοκρατία πήρε την Ελλάδα ψηλά και την πάει πίσω. Αυτή είναι η αλήθεια, κύριε Πρόεδρε. Δεν έχω να πω τίποτα άλλο.
	Σας ευχαριστώ.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
	Ο κ. Ρόβλιας έχει το λόγο.
	ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, κυρίες και κύριοι συνάδελφοι, οσάκις λαμβάνω το λόγο στη Βουλή, φροντίζω να είμαι ευπρεπής και θα συνεχίσω να είμαι πάντα ευπρεπής, ακόμα και όταν προκαλούμαι και θα μιλάω με στοιχεία. 
	Είπα, λοιπόν, στην αγόρευσή μου ότι ο κ. Παυλόπουλος είχε δεσμευτεί ότι τα προεδρικά διατάγματα και οι υπουργικές αποφάσεις θα βγουν μέχρι το τέλος του 2004. Όταν έλαβε το λόγο ο κ. Παυλόπουλος, είπε ότι είχε δεσμευτεί ότι θα βγουν σ’ ένα χρόνο, δηλαδή μέχρι το Μάιο του 2005 και του είπα «μην εκτίθεστε». Έχω τα Πρακτικά. Ο κ. Παυλόπουλος επέλεξε το να με προσβάλει και εν συνεχεία να διευκρινίσει. 
	Σας διαβάζω, λοιπόν, τα Πρακτικά, διότι είναι κρίσιμο το ζήτημα σε σχέση με την επερώτηση. Είχε πει, λοιπόν, ο κ. Παυλόπουλος στις 5/5/2004 στην επιτροπή: «Τέλος, σ’ ό,τι αφορά τα προεδρικά διατάγματα και τις υπουργικές αποφάσεις, από αυτές θα εξαρτηθεί η εφαρμογή του νόμου». Ο Υπουργός ομολογεί ότι από τα προεδρικά διατάγματα και τις υπουργικές αποφάσεις θα εξαρτηθεί η εφαρμογή του νόμου. Συνεχίζει: «Γι’ αυτό υπάρχει και ο κοινοβουλευτικός έλεγχος, για να ελέγχει την Κυβέρνηση και την πορεία της». Ο κοινοβουλευτικός έλεγχος, λοιπόν, είναι σήμερα που ελέγχει το αν βγήκαν ή όχι τα προεδρικά διατάγματα. Συνεχίζει ο Υπουργός: «Όμως, οι προθεσμίες που τίθενται, κύριε Ρόβλια, στις εξουσιοδοτήσεις για την έκδοση των κανονιστικών πράξεων γνωρίζετε ότι είναι ενδεικτικές. Φιλοδοξούμε, όμως, μέχρι το τέλος του 2004 όλες αυτές οι διατάξεις να είναι σε ενέργεια».
    ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): … (Δεν ακούστηκε).
    ΚΩΝΣΤΑΝΤΙΝΟΣ ΡΟΒΛΙΑΣ: Σας παρακαλώ μη με διακόπτετε, ήμουν ακραία ευγενής μαζί σας, κύριε Παυλόπουλε, μη με αναγκάσετε να αλλάξω.
	Πέρασαν τέσσερις μήνες από το τέλος του 2004 και το Υπουργείο Εσωτερικών από τα δώδεκα προεδρικά διατάγματα και τις υπουργικές αποφάσεις έχει εκδώσει μόνο μία υπουργική απόφαση, δηλαδή η αρχή της επανίδρυσης του κράτους βρίσκεται ακόμα στο μηδέν. Αν συνεχίσουμε έτσι, μάλλον θα χρειαστούμε εκατό χρόνια για την επανίδρυση του κράτους, όπως, εν πάση περιπτώσει, τη φαντάζεται η Νέα Δημοκρατία.
	Ο κύριος Υπουργός είπε ότι η επερώτησή μας ενέχει πολιτικό θράσος, ότι είμαστε πολιτικά θρασείς γιατί κάναμε αυτήν την επερώτηση. 
      Και θυμήθηκα ότι όταν είχαμε κάνει την επερώτηση για τους συμβασιούχους, μας είχε πει ότι ενέχει μεγάλη υποκρισία. Δηλαδή σε κάθε επερώτηση που κάνουμε και δεν του αρέσει έχουμε και από έναν ποιοτικό χαρακτηρισμό από τον κ. Παυλόπουλο. Ευτυχώς μας προστατεύει το Σύνταγμα και ο Κανονισμός της Βουλής, έτσι ώστε να εκφραζόμαστε ελεύθερα. Και προσωπικά αισθάνομαι υπερήφανος, γιατί σε μια τέτοια ημερομηνία σαν τη σημερινή έχουμε τη δυνατότητα να μιλάμε ελεύθερα μέσα στη Βουλή  όλα τα κόμματα. 
      Μας ρώτησε ο κύριος Υπουργός ποιος είναι υπεύθυνος για τη γραφειοκρατία. Και δεν απαντά ο κύριος Υπουργός τι έκανε αυτόν τον ένα χρόνο έτσι ώστε να υποχωρήσει η γραφειοκρατία έστω και κατά ένα βήμα. Μας ρώτησε επίσης αν κερδίζει το ΠΑΣΟΚ σε αξιοπιστία απ’ αυτήν την επερώτηση. Αλλά η επερώτηση σκοπό έχει να ελέγξει την Κυβέρνηση, δεν έχει να κρίνει την αξιοπιστία της Αξιωματικής Αντιπολίτευσης.
      Κύριοι συνάδελφοι, επειδή με το εκτός θέματος θέμα φάγαμε ένα μεγάλο μέρος της σημερινής συνεδρίασης και προσωπικά δεν θα ήθελα να ακολουθήσω σ’ αυτό, θέλω να σας προκαλέσω, κύριε Υπουργέ, εάν τολμάτε ένα γκάλοπ με μια ερώτηση στον ελληνικό λαό «πότε ήταν καλύτερο το κράτος, πέρυσι ή φέτος;» και θα δούμε το αποτέλεσμα. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Μανωλάκης έχει το λόγο.
      ΑΓΓΕΛΟΣ ΜΑΝΩΛΑΚΗΣ: Κατ’ αρχήν, κύριε Πρόεδρε, πιστεύω ότι όλη αυτή η συζήτηση είναι εντός θέματος γιατί η σημερινή επερώτηση έχει ως θέμα την πάταξη της γραφειοκρατίας, αλλά αν θα δείτε το δεύτερο ερώτημα μιλά για τη δήθεν επανίδρυση του κράτους. Και πέρα από την πάταξη της γραφειοκρατίας ο ακρογωνιαίος λίθος της επανίδρυσης του κράτους, ήταν η πάταξη της διαφθοράς, που υπάρχει σε όλα τα επίπεδα και της διαπλοκής.
      Επομένως ο «Βασικός Μέτοχος» είναι δυστυχώς μέσα στο θέμα μας.
      Θα ήθελα να ξεκινήσω με μια αποστροφή του Υπουργού, ο οποίος αυτήν τη στιγμή δεν είναι εδώ, που είπε ότι η Κυβέρνηση έχει ένα χρόνο μπροστά της. Εγώ υποθέτω ότι έχει τρία χρόνια μπροστά της η Κυβέρνηση και ένα πίσω της. Αλλά αυτό που πρέπει να αλλάξει είναι ο προσανατολισμός. Να μη βλέπουμε το πίσω μπροστά και το μπροστά πίσω. Γι’ αυτό πιστεύω ότι πρέπει να αφήσουμε και τα «γαλάζια παιδιά» του κ. Νάκου και να τελειώνουμε με τους συμβασιούχους. Λίγο πριν μάλιστα, σε σχέση με τα «γαλάζια παιδιά», ο κ. Πολύδωρας μίλησε για κομματικούς στρατούς του ΠΑΣΟΚ. Είχα δε,  την ευκαιρία το πρωί να ρωτήσω σε μια επίκαιρη ερώτηση τον κύριο Υφυπουργό Δημόσιας Τάξης αν ξέρει έναν αξιωματικό από το βαθμό του ταξιάρχου μέχρι του στρατηγού, που έχουμε εκατοντάδες αστυνομικούς, που να μην είναι φιλοκυβερνητικής τοποθέτησης. Ο κύριος Υπουργός όμως δεν μου απάντησε. Επομένως ας μη συζητάμε για τους στρατούς. 
      Επίσης, είπε στην παρατήρηση του κ. Ρόβλια όσον αφορά με τον κ. Κακλαμάνη, που εθίγη ο κ. Ρόβλιας ότι δεν δέχομαι παρατήρηση από κανέναν. Αυτή είναι η σεμνότητα σήμερα, λέγοντας ότι δεν δέχεται παρατήρηση από κανέναν; Και δεχόμαστε παρατηρήσεις από το γενικό διευθυντή της Ευρωπαϊκής Ένωσης και κάνουμε πίσω; Γιατί η Κυβέρνηση αυτό έκανε χθες. Ο εκπρόσωπος της Κυβέρνησης είπε ότι θα ψάξουμε να βρούμε τον κοινό τόπο.
      Επομένως ας βρούμε τον κοινό τόπο και στη Δημόσια Διοίκηση. Και εφόσον θέλει και προτάσεις πέρα απ’ αυτές που ακούστηκαν σήμερα, αν ανατρέξουμε στο συνάδελφο του κυρίου Υπουργού στον καθηγητή κ. Μακρυδημήτρη, που είναι φίλος του και φίλος μου, θα δούμε πάρα πολλά και για την ενδυνάμωση του πρώτου βαθμού αυτοδιοίκησης και για την περιφερειακή αυτοδιοίκηση και για την αναγκαιότητα να φύγει η εξουσία από το κέντρο και να πάει κάτω, στον πολίτη.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, έχω πει και άλλη φορά ότι η Κυβέρνηση της Νέας Δημοκρατίας αλλά και γενικά όλη η παράταξη πάσχει από ένα αυτοκτονικό σύνδρομο. Δεν μπορεί να δεχθεί ότι μια άλλη κυβέρνηση ήλθε στα πράγματα μετά το 1981. Επειδή επί μισό αιώνα είχαμε ένα καθεστώς μιας συγκεκριμένης παράταξης, πιστεύει, ότι το κράτος τής ανήκει και μετά από τόσα χρόνια επανέρχεται στις ρίζες της. Είναι τραγικό λάθος και για την ίδια την παράταξη.
      Μπορεί να κτίσει η παράταξη πάνω στο ό,τι κερδίθηκε τόσα χρόνια και με δικά μας λάθη; Κερδίθηκαν πολλά πράγματα. Είμαστε στο 2005. Δεν είμαστε στο 1981. Γι’ αυτό υπάρχει αυτή η προϊούσα απόκλιση στην κοινωνία σήμερα. Γιατί δεν κτίζετε, δεν θεμελιώνετε πάνω σε ό,τι βρήκατε, ή να αλλάξετε ό,τι δεν πήγε καλά; 
      Βρήκατε το νόμο του Πεπονή. Είχε κάποια προβλήματα, είχε κάποια παράθυρα, κάτι δεν πήγε καλά; Βρε αδελφέ, κλείστε τα. Κάντε ένα βήμα μπροστά. Μη το διαλύετε. 
      Μετά από δέκα χρόνια βρήκατε ένα κράτος, έστω μετά και από δικά μας λάθη. Βρήκατε ανθρώπους άξιους, με εμπειρία, με γνώσεις, μια διοίκηση σε ένα σωστό δρόμο και εσείς την αποκεφαλίζετε; Είναι πλήγμα αυτό για τη Δημόσια Διοίκηση. Είναι στίγμα για το πολιτικό σύστημα της χώρας. Δεν μπορείτε να κτίσετε; Ε, επιτέλους μη γκρεμίζετε. 
      Εν πάση περιπτώσει, θέλετε να κάνετε κάτι; Γιατί δεν συγκρίνεστε με τα καλύτερά μας και συγκρίνεστε με τα χειρότερά μας; Αυτή είναι η δυνατότητά σας; Αυτό υποσχεθήκατε στον ελληνικό λαό; Άδειο πουκάμισο τελικά είναι αυτά που έλεγε ο κ. Καραμανλής, για αξιοκρατία, για διαφάνεια. Είναι άδειο πουκάμισο κυριολεκτικά, που το φοράει μόνο για να είναι αρεστός. Μπορούμε έτσι να προχωρήσουμε;
      Και τα λέγω αυτά στον Υφυπουργό κ. Ανδρεουλάκο, μήπως μπορέσει και συγκρατήσει ο ίδιος εσωτερικά τον πολυπράγμονα κ. Παυλόπουλο, με αυτά που κάνει.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση  με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής, έξι μαθητές και δύο συνοδοί -καθηγητές από το Εκκλησιαστικό Λύκειο Πάτμου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο Υφυπουργός Δημόσιας, Διοίκησης και Αποκέντρωσης κ. Ανδρεουλάκος.
     ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, δεν θα ήμουν εδώ σήμερα, γιατί αρκούσε η παρουσία του Υπουργού κ. Παυλόπουλου, για να απαντήσει στην επερώτησή σας, εάν δεν κάνατε μία αναφορά στα ΚΕΠ που λέτε ότι αδυνατεί η Κυβέρνηση να εκμεταλλευτεί ακόμη και σύγχρονους θεσμούς που παρέλαβε από το ΠΑΣΟΚ, όπως τα ΚΕΠ, τα οποία εξυπηρετούν τους πολίτες με μεγάλη καθυστέρηση, ιδιαίτερα σε θέματα ποινικών μητρώων.
      Και εδώ θέλω να σας πω το εξής. Ο θεσμός των ΚΕΠ στηρίζεται στην ελευθερία των επιλογών. Ο πολίτης άμα θέλει πάει στα ΚΕΠ να εξυπηρετηθεί. Αν δεν εξυπηρετείται και βραδυπορεί η εξυπηρέτησή τους, πηγαίνει στην κλασική δημόσια υπηρεσία.
      Πώς όμως δικαιολογείται αυτή η καθυστέρηση, κύριοι συνάδελφοι, του ΠΑΣΟΚ, όταν πέρυσι, το 2004, είχαμε τετραπλασιασμό του τζίρου; Τέσσερις φορές περισσότερες υποθέσεις διεκπεραιώθηκαν μέσω ΚΕΠ, σε σύγκριση με το 2003, καθώς και τέσσερις φορές περισσότεροι πολίτες πήγαν για να εξυπηρετηθούν από τα ΚΕΠ.
      Θα σας δώσω τα στοιχεία. Το 2003 οι υποθέσεις ήταν τετρακόσιες είκοσι τρεις χιλιάδες επτακόσιες πενήντα εννέα και εξυπηρετηθέντες πολίτες τριακόσιοι πενήντα έξι χιλιάδες οκτακόσιοι εβδομήντα δύο. Το 2004 οι υποθέσεις ήταν ένα εκατομμύριο εξακόσιοι σαράντα τρεις χιλιάδες τριακόσιοι δέκα τρεις και πολίτες εξυπηρετηθέντες ένα εκατομμύριο τριακόσιοι δέκα έξι χιλιάδες πεντακόσιοι πέντε. Και ήδη μέχρι χθες, δηλαδή το 2005, διεκπεραιώθηκαν εξακόσιοι είκοσι πέντε χιλιάδες υποθέσεις και εξυπηρετήθηκαν τετρακόσιοι τριάντα οκτώ χιλιάδες πολίτες, πράγμα το οποίο διαψεύδει αυτό το κομμάτι της επερώτησής σας. Αντίθετα, ο πολίτης βρήκε εξυπηρέτηση στα ΚΕΠ, τα εμπιστεύεται και βλέπουμε κάθε μέρα όλο και περισσότεροι  πολίτες να πηγαίνουν να εξυπηρετηθούν απ’ αυτά.
      Μιλάτε για βραδυπορία. Θα δώσω, κύριε Πρόεδρε, για τα Πρακτικά όλα τα στοιχεία. Από τα στοιχεία βλέπουμε ότι στις εβδομήντα δύο δημοφιλέστερες διοικητικές διαδικασίας που ζητάνε εξυπηρέτηση οι πολίτες από τα ΚΕΠ, συντέμνεται ο χρόνος από το Γενάρη του 2004 μέχρι 31 Δεκεμβρίου του 2004, από 20% έως 80%.
    Θα αναφέρω μερικά παραδείγματα. Χορήγηση πιστοποιητικού οικογενειακής κατάστασης. Το Γενάρη ήταν οκτώ οι ημέρες που χρειαζόντουσαν για την εξυπηρέτηση του πολίτη και το Δεκέμβρη κατεβήκαμε στις δύο ημέρες. Μέσος χρόνος όλο το έτος πέρυσι ήταν τέσσερις ημέρες. Ξεκινήσαμε από οκτώ ημέρες και καταλήξαμε στις δύο ημέρες το Δεκέμβριο. Έρχομαι στο ποινικό μητρώο, για το οποίο μάλιστα εγκαλούμεθα. Μέσος χρόνος δεκαοκτώ ημέρες τον Ιανουάριο πέρυσι και καταλήξαμε το Δεκέμβριο σε οκτώ ημέρες. Δηλαδή, έχουμε μία μείωση του χρόνου εξυπηρέτησης κατά 55%. Έχω εδώ όλα τα στοιχεία όπου φαίνεται ξεκάθαρα ο χρόνος ανταποκρισιμότητας των κλασικών δημοσίων υπηρεσιών στα αιτήματα των πολιτών που υποβάλλονται μέσω ΚΕΠ και ο χρόνος αυτός έχει σμικρυνθεί αποτελεσματικά. Θα τα καταθέσω στα Πρακτικά για να τα μελετήσετε. 
    Ο θεσμός αυτός, αγαπητοί συνάδελφοι του ΠΑΣΟΚ, είναι δικός σας θεσμός. Είναι ένας καινοτόμος θεσμός που οφείλεται στην έμπνευση του Σταύρου Μπένου και είναι ένας θεσμός που εμείς υιοθετήσαμε και τον τρέχουμε με χίλια. Απόδειξη είναι οι επιδόσεις που έχουμε. 
    Όμως, όταν παραλάβαμε αυτόν το θεσμό –εδώ θα πρέπει να λέγονται ορισμένα πράγματα- ήταν στον αέρα, κύριε συνάδελφε. Και να σας πω γιατί ήταν στον αέρα. Ο θεσμός αυτός ξεκίνησε από το πρόγραμμα «ΑΡΙΑΔΝΗ» ως Κέντρα Εξυπηρετήσεως Πολιτών. Έγινε ένας διαγωνισμός, ανεδείχθη η μειοδότης εταιρεία, η «NEWSPHONE» και μετά συνειδητοποιήσατε ότι καλό θα είναι να μην είναι απλώς Κέντρα Πληροφόρησης αλλά να μετεξελιχθούν σε Κέντρα Εξυπηρέτησης Πολιτών. Έγινε πράγματι αυτή η μετεξέλιξη και άρχισαν να λειτουργούν από τον Απρίλιο του 2003 ως Κέντρα Εξυπηρέτησης Πολιτών. Όμως, δεν έγινε καινούργιος διαγωνισμός, κάνατε ανάθεση. Και όταν εγώ πήγα στο Υπουργείο ως Υφυπουργός, κύριε Παπαϊωάννου, το Μάρτιο του 2004 και ενώ το σύστημα λειτουργούσε από τον Απρίλιο του 2003, δεν υπήρξε κατακύρωση αυτής της αναθέσεως, δεν υπήρξε συμβολαιοποίηση και έκανα επί έξι μήνες σκληρές διαπραγματεύσεις για να μπορέσω να έχω τη γραπτή σύμβαση την οποία, όταν πήγα να περάσω από το Ελεγκτικό Συνέδριο στον προσυμβατικό έλεγχο, πήρα μία απόρριψη στο κλιμάκιο και είδα και αποείδα στο οικείο τμήμα να νομιμοποιηθεί αυτή η σύμβαση. Επίσης, όταν το Μάρτιο του 2004 αναλάβαμε τη διακυβέρνηση και πήγα στο Υπουργείο, κύριε Παπαϊωάννου, δεν είχε γίνει καμία διαδικασία για προκήρυξη νέου διεθνούς διαγωνισμού, τη στιγμή κατά την οποία στις 2 Φεβρουαρίου του 2005 έληγε η σύμβαση την οποία είχατε με την ανάδοχο εταιρεία, τη «NEWSPHONE». Είχατε, λοιπόν, όλο το σύστημα στον αέρα. 
    Και επιπλέον το προσωπικό το οποίο απησχολείτο, απησχολείτο με συμβάσεις έργου ενώ ο ν. 3013 δεν προέβλεπε αυτήν τη μορφή των συμβάσεων αλλά προέβλεπε μόνο συμβάσεις ορισμένου χρόνου. Και ήρθαμε εμείς με το ν. 3260 και το άρθρο 15 και αρχήθεν νομιμοποιήσαμε όλες αυτές τις παρανομίες, γιατί είχαμε και προβλήματα νομιμότητας των δαπανών μισθοδοσίας από πλευράς επιτρόπων του Ελεγκτικού Συνεδρίου.
    Και έρχεστε τώρα εσείς και μας ψέγετε για το θεσμό αυτό. Αυτόν το θεσμό τον παραλάβαμε έωλο, μετέωρο και τον κάναμε εδραίο θεσμό και βλέπουμε αυξανόμενη την εμπιστοσύνη των πολιτών ως προς αυτόν. Αυτό είναι το άλφα και το ωμέγα.
    Είπατε επίσης και το εξής: «Ξέρετε, εσείς στο χρόνο που κυβερνάτε έχετε βάλει μόνο είκοσι πέντε πιστοποιημένες διαδικασίες.» Πράγματι, έχουμε βάλει μόνο είκοσι πέντε πιστοποιημένες διαδικασίες και από οκτακόσιες σαράντα πέντε πιστοποιημένες διαδικασίες έγιναν οκτακόσιες εβδομήντα. Όμως, έχω εδώ ολόκληρο κατάλογο από τριακόσιες σαράντα οκτώ πιστοποιημένες διοικητικές διαδικασίες των ημερών σας και από τότε που άρχισε ο θεσμός μέχρι και την ώρα που μιλάω δεν έχουν χρησιμοποιηθεί ούτε μία φορά σε κανένα ΚΕΠ καμία από αυτές τις τριακόσιες σαράντα οκτώ, πράγμα που σημαίνει ότι εσείς στα ράφια των ΚΕΠ, αγαπητοί συνάδελφοι του ΠΑΣΟΚ, δεν βάλατε προϊόντα τα οποία να είναι αρεστά στους πολίτες. Βάλατε αζήτητα προϊόντα. Τριακόσια σαράντα οκτώ αζήτητα προϊόντα!
    Εμείς βάλαμε μόνο είκοσι πέντε, αλλά βάλαμε τα δημοφιλή προϊόντα, τις δημοφιλείς διαδικασίες, τα δημοφιλή δικαιολογητικά. Γι’ αυτό μέσα σε ένα χρόνο τετραπλασιάσαμε τον τζίρο. Ευελπιστώ δε ότι αυτόν τον τζίρο με τα προϊόντα τα οποία βάζω θα τον διπλασιάσω και φέτος. Αυτό δείχνει ότι μεριμνάμε για την εξυπηρέτηση του πολίτη και φροντίζουμε για τη στερέωση του θεσμού. Και θα πρέπει ειδικά για το ΚΕΠ να μην κάνετε τέτοιες απαξιωτικές αναφορές, διότι στο κάτω-κάτω της γραφής δικό σας τέκνο είναι, κύριε συνάδελφε.
    Γιατί να το απαξιώνετε; Εγώ είμαι ανοιχτός. Θα μπορούσα να σας δώσω όποιο στοιχείο θέλετε. Τα έχω τα στοιχεία και θα τα καταθέσω. Ας μη φτάνουμε σε απαξιωτικές συμπεριφορές. 
    Εκείνο που θέλω να τονίσω είναι το εξής. Ήδη σημαντικά δικαιολογητικά, τα οποία είναι άκρως ελκυστικά για τους πολίτες, παρέχονται μέσω ΚΕΠ σε on line εξυπηρέτηση. Και θα σας αναφέρω τη χορήγηση ενημερωτικού σημειώματος σύνταξης κύριας ή επικουρικής στους συνταξιούχους του ΝΑΤ. Ξέρετε ότι οι συνταξιούχοι του ΝΑΤ έπρεπε να κάνουν ταξίδι από τα νησιά στον Πειραιά για να πάρουν αυτό το ενημερωτικό σημείωμα; Επίσης βάλαμε σαράντα εννέα επιμελητήρια, από τα πενήντα εννέα της χώρας, στο σύστημα ΚΕΠ για δώδεκα πιστοποιημένες διαδικασίες και μπορεί να πηγαίνει στη γειτονιά του ο μικρομεσαίος επιχειρηματίας, ο επαγγελματίας και να έχει σε μια στάση το πιστοποιητικό, το οποίο χρειάζεται. 
    Επίσης, σήμερα υπεγράφη από τον κ. Μπασιάκο κοινή υπουργική απόφαση και εστάλη στο Εθνικό Τυπογραφείο. Βάζουμε μέσα στα ΚΕΠ σε on line εξυπηρέτηση τη χορήγηση βεβαίωσης προϋπηρεσίας για εποχικούς γεωπόνους και κτηνιάτρους, τη χορήγηση βεβαίωσης ενισχύσεων ΠΨΕΑ σε παραγωγούς, τη χορήγηση βεβαίωσης καταβολής αποζημιώσεως ΕΛΓΑ στους παραγωγούς, χορήγηση ανάλυσης αποζημιώσεως ΕΛΓΑ που κατατίθεται από τους παραγωγούς, πιστοποίηση στοιχείων παραγωγού. Αυτό θα επιφέρει επανάσταση στην εξυπηρέτηση των αγροτών.
    Τώρα είμαστε στα σκαριά για να βάλουμε σε on line εξυπηρέτηση διοικητικές διαδικασίες του Υπουργείου Οικονομικών και Οικονομίας. Η ηλεκτρονική υποβολή των εμπρόθεσμων αρχικών ανακεφαλαιωτικών πινάκων ενδοκοινοτικών παραδόσεων και ενδοκοινοτικών αποκλίσεων στο χώρο, ηλεκτρονική υποβολή δηλώσεων στοιχείων ακινήτων Ε9. Φέτος το Ε9 θα μπορεί ο φορολογούμενος πολίτης να το καταθέτει στα ΚΕΠ. Ηλεκτρονική υποβολή καταστάσεων κώδικα βιβλίων και στοιχείων, βεβαίωση απόδοσης ΑΦΜ, βεβαίωση έναρξης εργασιών φυσικών προσώπων, βεβαίωση διακοπής εργασιών φυσικών προσώπων, βεβαίωση καταβολής ατομικών στοιχείων, βεβαίωση απενεργοποίησης ΑΦΜ. Επίσης, με διαπραγματεύσεις και συνεργασίες που έχουν γίνει με το ΙΚΑ εντός του μηνός Μαΐου εισάγεται στο Ε-ΚΕΡ σειρά διοικητικών διαδικασιών προς εξυπηρέτηση των ασφαλισμένων, του ΙΚΑ.
    Βλέπετε λοιπόν ότι τρέχουμε το θεσμό. Και αντί του μάννα, χολή. Και έρχομαι τώρα στην «Κοινωνία της Πληροφορίας». Κύριε Παπαϊωάννου, εδώ θα πρέπει να λέμε την αλήθεια στον ελληνικό λαό. Όταν εμείς αναλάβαμε το Μάρτιο του 2004, η δική σας απορροφητικότητα ήταν της τάξης του 12,8%. Και στις 31/12 του περυσινού έτους τη φτάσαμε στο 19,2%. Και φέτος κάνουμε αγώνα δρόμου για να μη χαθούν κοινοτικοί πόροι, για να διπλασιάσουμε το ποσοστό και να φτάσουμε στο 39,4%. 
    Εσείς φτιάξατε ένα νόμο, τον ν. 2860/2000, για το Γ΄ Κοινοτικό Πλαίσιο Στήριξης και κάνατε ένα πολυδαίδαλο νομοθετικό πλαίσιο που είναι απαγορευτικό των απορροφήσεων, κύριε συνάδελφε. Αντί να φτιάξετε ένα νομοθετικό πλαίσιο λαμβάνοντας υπ’ όψιν ποιο είναι το minimum των υποχρεώσεών μας έναντι της Ευρωπαϊκής Ένωσης και ποιο είναι το minimum των υποχρεώσεών μας έναντι του Ελεγκτικού Συνεδρίου για να είναι νόμιμες οι δαπάνες, φτιάξατε ένα πολυδαίδαλο νομοθετικό πλαίσιο που μόνο άνθρωποι οι οποίοι δεν θα ήθελαν την απορρόφηση των πόρων από την ελληνική πολιτεία θα μπορούσαν να το κάνουν.
    Έρχομαι στο έργο «Σύζευξη» το οποίο θα δώσει φτερά στη Δημόσια Διοίκηση, κύριοι συνάδελφοι. Το βρήκαμε μαζί με τα εννέα υποέργα αποτελματωμένο. Υπογράψαμε συμβάσεις το Σεπτέμβρη του 2004 για τα επτά από τα εννέα υποέργα. Και είμαι στην ευχάριστη θέση να σας πω ότι η πρώτη δύσκολη φάση της εφαρμογής, δηλαδή της αποτύπωσης των αναγκών του κάθε διοικητικού φορέα και συνακόλουθα των υπηρεσιών που πρέπει να παράσχει το δίκτυο του «Σύζευξη» τελείωσε στις 31 Μαρτίου. Και ήδη μπήκαμε στη δεύτερη φάση της υλοποίησης. Απλώνονται πλέον οι γραμμές. Είμαι στην ευχάριστη θέση να σας πω ότι η τμηματική λειτουργία αυτών των επτά έργων του «Σύζευξη» αρχίζει το Σεπτέμβριο και ολοκληρώνεται μέχρι το Φεβρουάριο του 2006. 
      Μένουν τα δύο έργα, τα υπ’ αριθμόν 1 και 9. Όμως μπορέσαμε και τα προωθήσαμε, περάσαμε από τον προσυμβατικό έλεγχο και τώρα εντός των ημερών, πιστεύω μέχρι το Πάσχα, θα έχουν υπογραφεί οι δύο συμβάσεις. Το υπ’ αριθμόν 1 φορά την Αττική και το υπ’ αριθμόν 9 αφορά την ηλεκτρονική υπογραφή. Με την ηλεκτρονική υπογραφή επίσης θα γίνει επανάσταση στη Δημόσια Διοίκηση και στην εξυπηρέτηση του πολίτη.
      Βλέπετε, λοιπόν, ότι αυτή η Κυβέρνηση, που την απαξιώνετε, προσπαθείτε να πείτε ότι είναι η Κυβέρνηση της απραξίας, αποδεικνύεται ότι είναι Κυβέρνηση της ευπραξίας και της ταχυπραξίας. Και εν πάση περιπτώσει, κύριοι συνάδελφοι, έκανα μία αναφορά απευθυνόμενος στον κ. Κακλαμάνη, τον οποίο τιμώ και εκτιμώ,  με τον οποίο με συνδέει και φιλία από το 1961, από τα φοιτητικά χρόνια.  Αλλά δεν εννοούσα τον ίδιο.
      ΠΡΟΕΔΡΕΥΩΝ (Ιωάννης Τραγάκης): Είναι σίγουρο ότι δεν εννοούσατε τον ίδιο.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, από τη θέση την οποία κάθεστε, κατ’ επανάληψη ο κ. Κακλαμάνης «τα έχει ρίξει», να το πω έτσι λαϊκά, στα διαπλεκόμενα. Και δεν θέλετε επικυριαρχία της οικονομικής εξουσίας και της πολιτικής, όπως δεν τη θέλουμε όλοι. Αυτήν τη στιγμή όμως η Νέα Δημοκρατία, και τα δύο αριστερά κόμματα, δίδουν μία μάχη. Μάχη υπέρ της διατάξεως 9 του άρθρου 14 του Συντάγματος και υπέρ του νόμου κατά της διαπλοκής. Ε, λοιπόν, σ’ αυτήν τη μάχη, κύριοι συνάδελφοι του ΠΑΣΟΚ, σας θέλαμε δίπλα μας! Η διάταξη 9 του άρθρου 14 είναι διάταξη την οποία εσείς εισηγηθήκατε και εμείς την ψηφίσαμε και ο νόμος τον οποίο φέραμε είναι εις εκτέλεσιν αυτής της διατάξεως του Συντάγματος. Γιατί να μην είστε μαζί μας, όταν εγώ βλέπω, κύριε Παπαϊωάννου –έτσι το εισπράττω εγώ και ο απλός Έλληνας πολίτης- να επιχαίρετε για τις δυσκολίες τις οποίες αντιμετωπίζει η Κυβέρνηση, να περάσει αυτήν τη διάταξη του Συντάγματος και το νόμο από τα καυδιανά δίκρανα της Ευρωπαϊκής Ένωσης! 
      Δεν έπρεπε λοιπόν αυτήν τη μάχη, τη μάχη κατά της διαπλοκής, τη μάχη υπέρ της πολιτικής εξουσίας, υπέρ της πρωτοκαθεδρίας της πολιτικής εξουσίας, να τη δίνουμε όλοι μαζί; Ε, λοιπόν, έχουμε κάθε δικαίωμα να εκφράζουμε τουλάχιστον την πικρία μας γι’ αυτήν τη μεταχείριση, γι’ αυτήν τη στάση σας, κύριε Παπαϊωάννου. 
      Ευχαριστώ, κύριε Πρόεδρε.
      (Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Απόστολος Ανδρεουλάκος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Ορίστε, κύριε Παπαϊωάννου, να τριτολογήσετε για πέντε λεπτά.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κατ’ αρχήν θέλω να πω στον κ. Ανδρεουλάκο και στον κύριο Υπουργό ότι όταν κάνουμε έλεγχο δεν σημαίνει ότι απαξιώνουμε θεσμούς. Είναι θεσμικό μας χρέος να κάνουμε έλεγχο.
      Κατά συνέπεια, κύριε Ανδρεουλάκο, εμείς αισθανόμαστε ιδιαίτερη ικανοποίηση και εγώ την έχω καταγράψει πολλές φορές, ότι αναθεωρήσατε ως Κυβέρνηση την αρχική σας άποψη για τα ΚΕΠ. Δεν θέλω να επανέλθω σ’ αυτά. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Την αρχή την είχαμε ψηφίσει.
      ΜΙΛΤΙΑΔΗΣ ΠΑΠΑΪΩΑΝΝΟΥ: Κύριε Υπουργέ, να σας θυμίσω ότι κάποια στιγμή είπατε ότι οι υπηρεσίες του πρέπει να είναι ανταποδοτικές. Θα σας διαβάσω πάλι τα κείμενα, δεν τα έχω μπροστά μου. Αλλά δεν θέλω να μείνω σ’ αυτό. Εκείνο που θέλω να πω είναι το εξής: Εγώ αυτήν τη στιγμή βλέπω ότι το Υπουργείο και ο κ. Ανδρεουλάκος που έχει αναλάβει αυτήν την ευθύνη, κάνει μία τεράστια προσπάθεια και του την καταγράφουμε ως θετική. 
      Από εκεί και πέρα, όταν σας ελέγχουμε γιατί δεν έγινε αυτό ή γιατί δεν παραλαμβάνουν τις φορολογικές δηλώσεις ή το ένα ή το άλλο, είναι στη θεσμική μας αποστολή. Και κάποια στιγμή πρέπει να το καταλάβετε ότι εσείς κυβερνάτε και εμείς κατά βάσει ελέγχουμε. Αυτό πρέπει να γίνει κατανοητό, για να μην υπάρχουν παρανοήσεις και παρεξηγήσεις μεταξύ μας. Παρακαλώ λοιπόν, όσον αφορά αυτό. 
      Το δεύτερο στοιχείο το οποίο θέλω να πω είναι σε σχέση με την «Κοινωνία της Πληροφορίας». Εγώ είπα ότι για να εφαρμοστεί ο νόμος σας πρέπει να προχωρήσει αυτό το πρόγραμμα. Αναφερθήκατε στο παρελθόν. Εγώ πιστεύω ότι κάποια φορά στη Βουλή, αξίζει τον κόπο να κάνουμε μία συζήτηση, ο καθένας από τη σκοπιά του όσον αφορά το πρόγραμμα της «Κοινωνίας της Πληροφορίας» ή το πρόγραμμα «ΠΟΛΙΤΕΙΑ». 
      Δεν θέλω να πάρω χρόνο γιατί δεν έχω χρόνο και δεν νομίζω ότι είναι της ώρας. 
      Τρίτον, κύριε Ανδρεουλάκο, κανένας, μα κανένας μας  δεν επιχαίρεται, πιστέψτε το. Δεν είναι θέμα αυτό. Αλλά στο βαθμό που εμείς έχουμε την εκτίμηση ότι εδώ έγιναν κακοί χειρισμοί, ότι το θέμα δεν αντιμετωπίστηκε σωστά. Περιμένατε να μην το πούμε; Περιμένατε να μη σας ελέγξουμε; 
      Κύριε Ανδρεουλάκο, θα ξέρετε ότι γι’ αυτό το θέμα υπάρχουν ανακοινώσεις Υπουργών της Κυβέρνησης εναντίον άλλων Υπουργών της Κυβέρνησης και μην τα αποδίδετε στα μέσα ενημέρωσης, παρακαλώ. 
      Διαβάστε τι έλεγε από την αρχή ο κ. Σουφλιάς, διαβάστε τι έλεγε ο κ. Δημητρακόπουλος, ο Ευρωβουλευτής σας και τόσοι άλλοι.
    Είναι φανερό ότι η Κυβέρνηση δεν αξιολόγησε σωστά όλη αυτήν την πορεία. Και δεν ακούστηκαν σωστά πράγματα. 
    Πράγματι υπήρχαν παρατηρήσεις στο σχέδιο νόμου του ΠΑΣΟΚ. Ξέρετε, όμως, τι απαντήσατε εσείς; «Θα φέρουμε ένα νέο νόμο και θα τον διορθώσουμε». Κι εσείς πήρατε το 5% και το πήγατε στο 1%, αντί να λύσετε το θέμα των συγγενικών προσώπων. Δηλαδή, ουσιαστικά εξαπατήσατε την Ευρωπαϊκή Ένωση και εισπράττετε αυτήν τη στιγμή το τίμημα των επιλογών σας. Δεν σας φταίει κανένας. 
    Και αυτήν την ώρα στο μεγάλο ζήτημα που βάλατε, το θέμα της επικυριαρχίας της οικονομικής πάνω στην πολιτική εξουσία, είμαστε εδώ. Καταθέσαμε οκτώ πολύ συγκεκριμένα σημεία. Δεν σας αρέσουν αυτά; Καταθέστε τα δικά σας και ελάτε να συζητήσουμε. 
    Μη μου πείτε, όμως, κύριε Ανδρεουλάκο, ότι το θέμα της διαφθοράς αντιμετωπίζεται με το νόμο για το «Βασικό Μέτοχο», γιατί εκεί δεν θα συμφωνήσουμε. Καμία απάντηση δεν δίνεται σε αυτό το πρόβλημα. 
    Υπάρχουν άλλοι τρόποι να δούμε πώς θα γίνονται οι δημοπρασίες, πώς θα γίνονται οι κατακυρώσεις, πώς θα γίνονται οι έλεγχοι, να αναλάβουν άλλοι τις ευθύνες, να δούμε ξεχωριστά το θέμα της συγκέντρωσης των μέσων ενημέρωσης και όχι να κυνηγάμε φαντάσματα.
    Είπε πολύ σωστά ο κύριος Πρόεδρος προηγουμένως, ο κ. Κακλαμάνης, ότι άλλοι έχουν off shore εταιρείες και έχουν μέσα που δεν τους ξέρει κανείς, άλλοι τα έχουν στο προσωπικό τους χαρτοφυλάκιο ή μετοχολόγιο και τόσα άλλα.
    Ας μπούμε, λοιπόν, επί της ουσίας των προβλημάτων και ας μην κυνηγάμε φαντάσματα. Επιτέλους, αυτός ο λαός και αυτός ο τόπος περιμένει υπεύθυνο και σοβαρό λόγο και πιστεύει ότι σε κάποια πράγματα –και έχει δίκιο, όχι σε όλα, υπάρχουν ιδεολογικές, πολιτικές διαφορές- μπορούμε να συνεννοηθούμε. Και νομίζω ότι στα ζητήματα των αξιών μπορούμε να συνεννοηθούμε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Παπαϊωάννου.
    Ο κύριος Υφυπουργός έχει το λόγο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Παπαϊωάννου, μπορεί να εγκαλείται η Κυβέρνηση διότι φέρνει ένα νόμο που είναι εν αρμονία με το Σύνταγμα…
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θα απαντήσω.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μισό λεπτό.
    …και να εγκαλείται με τον τρόπο με τον οποίο εγκαλείται; 
    ΜΙΛΤΙΑΔΗΣ ΠΑΠΑΪΩΑΝΝΟΥ: Δεν θα απαντήσω. Έχει απαντηθεί από τον Κοινοβουλευτικό μας Εκπρόσωπο.
    ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Γι’ αυτό πρέπει να τηρηθεί μέτρο παντού. Μέτρο παντού!
    ΜΙΛΤΙΑΔΗΣ ΠΑΠΑΪΩΑΝΝΟΥ: Θέμα νόμου είναι, κύριε Ανδρεουλάκο, όχι Συντάγματος.
    ΠΡΟΕΔΡΕΥΩΝ (Ιωάννης Τραγάκης): Βλέπω πάλι για το «Βασικό Μέτοχο» μιλάμε. Για τα ΚΕΠ ωραία τα είπατε.
    Κηρύσσεται περαιωμένη η συζήτηση επί της υπ’ αριθμόν 45/25.1.2005 επερωτήσεως τριάντα τεσσάρων Βουλευτών του ΠΑΣΟΚ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης στον τομέα της γραφειοκρατίας.
    Κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων». 
    Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 12 Απριλίου 2005 της Τετάρτης 13 Απριλίου 2005 (πρωινής συνεδρίασης) και της Τετάρτης 13 Απριλίου 2005 (απογευματινής συνεδρίασης) και παρακαλώ το Σώμα για την επικύρωσή τους.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Τρίτης 12 Απριλίου 2005, της Τετάρτης 13 Απριλίου 2005 (πρωινής συνεδρίασης) και της Τετάρτης 13 Απριλίου 2005 (απογευματινής συνεδρίασης) επικυρώθηκαν.
    Κύριοι συνάδελφοι, πριν λύσουμε τη συνεδρίαση θα ήθελα να ευχηθώ σε όλους Καλό Πάσχα.
    Δέχεσθε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    Με τη συναίνεση του Σώματος και ώρα 14.58’ λύεται η συνεδρίαση για τη Δευτέρα 9 Μαΐου 2005 και ώρα 18.00’ με αντικείμενο εργασιών του Σώματος κοινοβουλευτικό έλεγχο, συζήτηση επερώτησης, σύμφωνα με την ημερήσια διάταξη που θα διανεμηθεί.
    
    Η ΠΡΟΕΔΡΟΣ                                     ΟΙ ΓΡΑΜΜΑΤΕΙΣ



251
Συνεδρίαση 21-4-05                 σελ.  

