      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΣΥΝΕΔΡΙΑΣΗ ΙΔ΄
      Τετάρτη 29 Οκτωβρίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών Γ. Αρσένη, Ε. παπαζώη και Μ. Γιαννάκου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1.Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ρύθμιση εκπαιδευτικών θεμάτων και άλλες διατάξεις», σελ.
      2. Κατάθεση σχεδίων νόμων:
      α) οι Υπουργοί Υγείας και Πρόνοιας, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Ανάπτυξης, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας κατέθεσαν σχέδιο νόμου: «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας», σελ.
      β) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαίά προστασία των επενδύσεων, σελ.
      γ) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Διεθνούς Συμφωνίας Καφέ 2001», σελ.
      ΟΜΙΛΗΤΕΣ
      Επί του σχεδίου νόμου του Υπουργείου Εθνικής Παιδείας και Θρησκευμάτων:
      ΒΟΥΛΓΑΡΗΣ Α., σελ.
      ΓΑΡΟΥΦΑΛΙΑΣ Γ., σελ.
      ΓΚΕΣΟΥΛΗΣ Ν., σελ.
      ΕΥΘΥΜΙΟΥ Π., σελ.
      ΚΑΛΟΣ Γ., σελ.
      ΚΑΜΜΕΝΟΣ Π., σελ.
      ΚΑΡΡΑ Μ., σελ.
      ΚΕΔΙΚΟΓΛΟΥ Β., σελ.
      ΚΤΕΝΑΣ Γ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΝΕΡΑΝΤΖΗΣ Α., σελ.
      ΞΥΡΟΤΥΡΗ – ΑΙΚΑΤΕΡΙΝΑΡΗ Α., σελ.
      ΣΓΟΥΡΙΔΗΣ Π. σελ.
      ΣΜΥΡΛΗΣ – ΛΙΑΚΑΤΑΣ Χ., σελ.
      ΣΧΟΙΝΑΡΑΚΗ Ε., σελ.
      ΤΑΛΙΑΔΟΥΡΟΣ Σ., σελ.
      ΤΖΑΜΤΖΗΣ Ι., σελ.
      ΤΣΙΠΛΑΚΗΣ Κ., σελ.
      ΦΡΑΓΚΙΑΔΟΥΛΑΚΗΣ Ε., σελ.
      ΧΑΛΚΙΔΗΣ Μ., σελ.
      ΧΡΟΝΟΠΟΥΛΟΣ Γ., σελ.
      ΧΟΥΡΜΟΥΖΙΑΔΗΣ Γ., σελ.
      ΧΩΜΑΤΑΣ Ι., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΙΔ΄
      Τετάρτη 29 Οκτωβρίου 2003
      	Αθήνα, σήμερα στις 29 Οκτωβρίου 2003, ημέρα Τετάρτη και ώρα 18.24΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      	ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον  κ. Σπυρίδωνα Ταλιαδούρο, Βουλευτή Καρδίτσας, τα ακόλουθα:
      	Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Δήμαρχος Ελευθερών Νομού Καβάλας ζητεί την επίλυση του προβλήματος που έχει προκύψει από τις εκτιμήσεις του ΕΛ.ΓΑ. για τις ζημιές στις αμπελοκαλλιέργειες της περιοχής.
      2) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία η Πανελλήνια Ένωση Αναπληρωτών Εκπαιδευτικών ζητεί την επίλυση των εργασιακών προβλημάτων που αντιμετωπίζουν τα μέλη του.
      3) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί την επίλυση θέματος πλαστογραφίας.
      4) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Γυμναστικός Αθλητικός Σύλλογος Γιαννιτσών ζητεί οικονομική ενίσχυση για τη συνέχιση των δραστηριοτήτων του.
      5) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Κρύας Βρύσης Πέλλας ζητεί την τακτοποίηση του θέματος των επιχορηγήσεων των παιδικών σταθμών του Δήμου.
      6) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Επιχείρηση Διάθεσης Ειδικών Μέσων ζητεί τη λήψη μέτρων για την εκπαίδευση των τυφλών μαθητών, δηλαδή την απόκτηση ανάγλυφων χαρτών και εικόνων.
      7) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Πανελλήνιος Φαρμακευτικός Σύλλογος ζητεί την εναρμόνιση της ελληνικής με την ευρωπαϊκή νομοθεσία, στις τιμές των φαρμάκων.
      8) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Γεώργιος Ξέρρας, μαιευτήρας – χειρούργος – γυναικολόγος κάτοικος Καρδίτσας, ζητεί την ικανοποίηση επαγγελματικού του αιτήματος.
      9) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Επαγγελματική Ένωση Εργαστηριακών Γιατρών, Βιοπαθολόγων, Κυτταρολόγων, Παθολογοανατόμων ζητεί την αποδοχή προτάσεων για την εξυγίανση και ανάπτυξη της εργαστηριακής ιατρικής στην πρωτοβάθμια περίθαλψη.
      10) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος Υπαλλήλων Εθνικού Ιδρύματος Αποκατάστασης Αναπήρων ζητεί την καταβολή στα μέλη του των οφειλομένων ποσών, από δικαστικές αποφάσεις.
      11) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο κ. Μιλτιάδης Παππάς, Εθνομουσικολόγος, ζητεί την ικανοποίηση αιτήματός του, σχετικά με προκήρυξη του Κρατικού Ωδείου Θεσσαλονίκης, για πλήρωση μιας θέσεως καθηγητού Βυζαντινής Μουσικής.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την εκτέλεση από την «ΕΓΝΑΤΙΑ ΟΔΟΣ Α.Ε.» έργων αποκατάστασης των ζημιών στη νήσο Θήρα.
      13) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Ένωση Υπαλλήλων Ξενοδοχείων Νομού Μαγνησίας ζητεί τη διασφάλιση των θέσεων εργασίας για τους τριάντα έξι εργαζόμενους στο «Ξενία» Βόλου.
      14) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Πανελλήνιος Σύλλογος Εκπαιδευτικών – Στελεχών ΣΕΠ της Δ.Ε. ζητεί τη χορήγηση επιδόματος πρόσθετης απασχόλησης στους εκπαιδευτικούς που στελεχώνουν τα ΚΕΣΥΠ και τα γραφεία ΣΕΠ.
      15) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία η Ιστορική Αρχαιολογική Εταιρεία Δυτικής Στερεάς  Ελλάδος ζητεί την ευαισθητοποίηση της ΔΕΗ και τη συνδρομή της στις ανάγκες της Ανασκαφής του Πανεπιστημίου Ιωαννίνων, στην Αγία Τριάδα Μαύρικα Αγρινίου.
      16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δ/ντής του 17ου Δημοτικού Σχολείου Χανίων ζητεί την προμήθεια μηχανής Breil για την εκπαίδευση τυφλού μαθητή.
      17) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Σούδας Χανίων διαμαρτύρεται για την πρόθεση αναθεώρησης του εύρους των επιτηρούμενων ζωνών του Ναυτικού Οχυρού, στον όρμο της Σούδας.
      18) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Εργαζομένων Ταχυδρομικού Ταμιευτηρίου διαμαρτύρεται για την ενδεχόμενη ιδιωτικοποίηση του Ταχυδρομικού Ταμιευτηρίου.
      19) Ο Γ’ Αντιπρόεδρος της Βουλής και Βουλευτής Αττικής κ. ΚΩΝ/ΝΟΣ ΒΡΕΤΤΟΣ κατέθεσε αναφορά με την οποία ο Εξωραϊστικός – Πολιτιστικός και Αθλητικός Σύλλογος Βούλας «ΕΞΟΧΗ» διαμαρτύρεται για την τοποθέτηση κεραίας κινητής τηλεφωνίας στην περιοχή.
      20) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα των προέδρων ΤΕΙ της χώρας, για πρόσθετη χρηματοδότηση των Ιδρυμάτων.
      21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Ανακτορίου Αιτωλ/νίας ζητεί έκτακτη οικονομική ενίσχυση για την αποκατάσταση ζημιών από το σεισμό της 14ης Αυγούστου.
      22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία οι Αστυνομικοί της Α.Δ. Ακαρνανίας ζητούν να τους καταβληθεί το επίδομα ειδικής απασχόλησης.
      23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στο πρόβλημα άρδευσης της περιοχής του Οροπεδίου Λασιθίου.
      24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ζητεί την υιοθέτηση προτάσεων για την ανάπτυξη και εκσυγχρονισμό των ξενοδοχειακών εγκαταστάσεων.
      25) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία οι Συνεταιρισμοί αποκαταστημένων ακτημόνων μικρών κτηνοτρόφων Νομού Μαγνησίας ζητούν να υπάρξει ρύθμιση παραχώρησης για τα επί πλέον καλλιεργήσιμα στρέμματα με την καταβολή αποζημίωσης.
      26) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύλλογος Εργαζομένων Ταχυδρομικού Ταμιευτηρίου ζητεί να μην ιδιωτικοποιηθεί το Ταχυδρομικό Ταμιευτήριο.
      27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Μηλεών Μαγνησίας ζητεί την αποζημίωση των μηλοκαλλιεργητών της περιοχής του που οι καλλιέργειές τους επλήγησαν από μικροκαρπία.
      28) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Νομάρχης Λακωνίας ζητεί να μη συμπτυχθούν τα τμήματα της Β/θμιας εκπαίδευσης του Ν. Λακωνίας.
      29) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Νομάρχης Λακωνίας ζητεί τη δημιουργία διεθνούς επιστημονικού κέντρου μεταπτυχιακών βυζαντινών σπουδών στο χώρο του Μυστρά.
      30) Ο Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Πανελλήνια Ένωση Αναπληρωτών Νηπιαγωγών ζητεί το μόνιμο διορισμό όλων των αναπληρωτών νηπιαγωγών.
      31) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Φυλάκων Σχολικών Κτιρίων Νομού Αττικής ζητεί να περιληφθεί στον κρατικό προϋπολογισμό κονδύλι με χωριστό κωδικό για τους μισθούς των σχολικών φυλάκων για το 2004.
      32)Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Περιστερίου Αθηνών ζητεί την επίλυση θεμάτων που αφορούν στην εκπαίδευση των μαθητών της περιοχής του και της παιδείας γενικότερα.
      33) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Παλικής Κεφαλληνίας ζητεί την επίλυση προβλημάτων που προέκυψαν στους σταφιδοπαραγωγούς της περιοχής του από την καταστροφή της παραγωγής Κορινθιακής σταφίδας μετά τις βροχοπτώσεις κατά την περίοδο της ωρίμανσης.
      34) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών ζητεί την αύξηση των συντάξεων και των επιδομάτων των στρατιωτικών.
      35) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία ο Πανελλήνιος Σύλλογος Επιστημόνων Ειδικής Αγωγής και Κοινωνικής Πολιτικής ζητεί την τοποθέτηση των αποφοίτων του Τμήματος Εκπαιδευτικής και Κοινωνικής Πολιτικής με κατεύθυνση την εκπαίδευση ΑμΕΑ στις θέσεις εκπαιδευτικού προσωπικού Σχολικών Μονάδων Ειδικής Αγωγής.
      36) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία το Νομαρχιακό  Συμβούλιο Φλώρινας ζητεί την οικονομική αυτοτέλεια και την αποσαφήνιση των αρμοδιοτήτων των Νομαρχιακών Αυτοδιοικήσεων.
      37) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Επιμελητήριο Δράμας ζητεί να ισχύσουν οι πέντε επιπλέον μονάδες στα ποσοστά επιδότησης των επενδύσεων και για τους Νομούς Δράμας και Καβάλας.
      38) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία ο Νομάρχης και η Συντονιστική Επιτροπή Φορέων του Νομού Τρικάλων ζητούν την ίδρυση νέων τμημάτων ΤΕΙ στα Τρίκαλα.
      39) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα διαμαρτυρίας της Ένωσης Αστυνομικών Υπαλλήλων Αττικής με το οποίο ζητεί να χαρακτηρισθεί το επάγγελμα των αστυνομικών ως επικίνδυνο και ανθυγιεινό.
      40) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση του κυκλοφοριακού προβλήματος της πόλης της Δράμας.
      41) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο ζητείται η έκτακτη επιχορήγηση των ΤΕΙ Κρήτης.
      42) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην άρνηση του διοικητή ΙΚΑ να επικυρώνει σύμβαση του ΙΚΑ με την κλινική Αγ. Γεωργίου Ηρακλείου.
      43) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας σχετικά με την κατάργηση του ινστιτούτου αμπέλου Κρήτης και τη μετονομασία του σε ινστιτούτο κηπευτικών και ανθοκομίας.
      44) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Πανελλήνιος Σύνδεσμος Απόστρατων Αξιωματικών Ενόπλων Δυνάμεων και Σωμάτων Ασφαλείας  ζητεί την αύξηση των συντάξεων και των επιδομάτων των απόστρατων αξιωματικών.
      45) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Δήμος Επισκοπής Ηρακλείου ζητεί την άμεση στελέχωση του αστυνομικού σταθμού Επισκοπής με πρόσθετο προσωπικό.
      46) Ο Βουλευτής Ηρακλείου κ. ΣΤΥΛΙΑΝΟΣ ΜΑΤΖΑΠΕΤΑΚΗΣ κατέθεσε αναφορά με την οποία ο Δήμος Επισκοπής Ηρακλείου ζητεί την άμεση στελέχωση του αστυνομικού σταθμού Επισκοπής με πρόσθετο προσωπικό.
      47) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία η Ομοσπονδία Σωματείων Επαγγελματιών Παραγωγών Πωλητών Λαϊκών Αγορών Μακεδονίας – Θεσσαλίας – Θράκης,  διαμαρτύρεται κατά των νέων ρυθμίσεων οι οποίες πλήττουν καίρια τον κλάδο της.
      48) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Αγροτικός, ο Δασικός Συνεταιρισμός και ο Εκπολιτιστικός Σύλλογος Αγ. Αθανασίου Εύβοιας ζητεί τη στήριξη του εισοδήματος των παραγωγών της κεντρικής Εύβοιας, που οι καλλιέργειές τους επλήγησαν από κακές καιρικές συνθήκες.
      49) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πανελλήνιος Σύνδεσμος Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί την αύξηση των αποδοχών και επιδομάτων των απόστρατων αξιωματικών.
      50) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Εύβοιας υποβάλλει προτάσεις του σχετικά με το νομοσχέδιο της κοινωνικής ασφάλισης των εργατών γης.
      51) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Συνταξιούχων ΔΕΗ Αλιβερίου Εύβοιας ζητεί οι 5 ετήσιες δόσεις χορήγησης του ποσού της ενσωμάτωσης της ΑΤΑ στις βασικές συντάξιμες αποδοχές των ειδικών ταμείων να περιορισθούν μέχρι 2 ή 3 χρόνια.
      52) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στη μεγάλη μείωση της τιμής της ρητίνης.
      53) Ο Πανελλήνιος Σύλλογος Υπαλλήλων της Εθνικής Στατιστικής Υπηρεσίας της Ελλάδος με ψήφισμα που επέδωσε στον κύριο Πρόεδρο της Βουλής ζητεί τη μη αλλαγή του νομικού πλαισίου που διέπει τη λειτουργία της Εθνικής Στατιστικής Υπηρεσίας της Ελλάδος.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 859/16-7-03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. 1069138/5932/Α0010/31-07-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην πιο πάνω σχετική που κατατέθηκε από τον βουλευτή κ. Γεώργιο Γαρουφαλιά, αναφορικά με το θέμα αρμοδιότητας μας περί παραχωρήσεως ακινήτου του Δημοσίου στην περιοχή Στομίου Λάρισας για ανέγερση πολυιατρείου και νηπιαγωγείου σας γνωρίζουμε ότι η υπηρεσία μας ποτέ δεν είχε αντίρρηση να παραχωρήσει δημόσια έκταση για το σκοπό αυτό με την προϋπόθεση να υποβληθεί σχετικό αίτημα.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      2. Στην με αριθμό 894/17-7-03 ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. 150/4-8-2003 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Γ. Παπαγεωργίου, για τα θέματα της αρμοδιότητάς μας, σας πληροφορούμε τα εξής:
      Για την καταβολή της οικονομικής ενίσχυσης στους ρητινοκαλλιεργητές για τις εργασίες προστασίας που προσφέρουν στα ρητινευόμενα πευκοδάση, εκδόθηκε Διυπουργική Απόφαση των Υπουργών Γεωργίας και Οικονομικών, η οποία βρίσκεται στο στάδιο υπογραφής.
      Ο Υφυπουργός
      Φ. ΧΑΤΖΗΜΙΧΑΛΗΣ»
      3. Στην με αριθμό 906/17-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Υ/ΙΑ/16/31-7-2003 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης, σας διαβιβάζουμε συνημμένως το υπ' αρ. πρωτ. 829/24.7.2003 σχετικό έγγραφο της Ελληνικής Ραδιοφωνίας Τηλεόρασης Α.Ε..
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      4. Στην με αριθμό 1013/21-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1070982/10750/Β0012/31-7-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 1013/21-7-2003 ερώτηση του Βουλευτή κ. Ν. Νικολόπουλου σχετικά με το πιο πάνω θέμα, σας γνωρίζουμε, ότι μετά την έναρξη ισχύος του ν. 2065/1992 (ΦΕΚ 113 Α΄/30-06-1992), δεν υπήρξαν ουσιαστικές τροποποιήσεις στη φορολογία εισοδήματος των μεγάλων επιχειρήσεων (ανωνύμων εταιρειών, εταιρειών περιορισμένης ευθύνης, αλλοδαπών επιχειρήσεων) οι οποίες να επιφέρουν ανασφάλεια σε αυτές. Αντίθετα, όλες οι τροποποιήσεις έγιναν προς όφελός τους, ιδιαίτερα όσων πραγματοποίησαν παραγωγικές επενδύσεις (ν. 2601/1998) ή αύξησαν το απασχολούμενο προσωπικό τους (ν. 2992/2002).
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      5. Στην με αριθμό 1014/108/21-7-2003 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 51828/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ΄ αριθμ. 1014/108/21-7-2003 εγγράφου σας με το οποίο κοινοποιείται Ερώτηση και Αίτηση Κατάθεσης Εγγράφων του Βουλευτή κ. Ν. Νικολόπουλου, σας γνωρίζουμε τα εξής:
      1. Στην υπ'αριθμ.155905/12-4-2002 απάντησή μας σε αντίστοιχη ερώτηση (αριθμ. καταθ.6367/21-3-2002) είχε περιγραφεί αναλυτικά η διαδικασία υπαγωγής της υπό σύσταση εταιρείας GLAVERBEL - Καβάλα ΑΕ στις διατάξεις του αναπτυξιακού νόμου 2601/98.
      Στην συγκεκριμένη απάντηση είχε επισημανθεί ότι η εν λόγω εταιρεία είχε την δυνατότητα να εξασφαλίσει διετή παράταση και να ολοκληρώσει την επένδυση της υποβάλλοντας σχετικό αίτημα έως την 30-6-2003.
      Το Ελληνικό Δημόσιο δεν ευθύνεται για την επιλογή της εταιρείας να μην πραγματοποιήσει την επένδυση. Προφανώς οι λόγοι σχετίζονται με την αλλαγή της επιχειρηματικής στρατηγικής της εταιρείας και δεν εξαρτάται από το επενδυτικό κλίμα της χώρας και τα παρεχόμενα κίνητρα.
      2. Σας αποστέλλουμε πίνακα με τις εγκριθείσες επενδύσεις στα πλαίσια του αναπτυξιακού νόμου 2601/98 με ύψος επένδυσης άνω των πέντε (5) δις δρχ.
      Ο Υφυπουργός
      ΧΡΗΣΤΟΣ ΠΑΧΤΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 1018/109/21-7-03 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 51840/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του υπ’ αριθμ. 1018/109/21-7-2003 εγγράφου σας με το οποίο κοινοποιείται ερώτηση και αίτηση κατάθεσης εγγράφων του Βουλευτή κ. Ν. Νικολόπουλου, παραπέμπουμε στην υπ’ αριθμ. 4832/19-2-2003 απάντησή μας σε αίτηση κατάθεσης εγγράφων (αριθμ. κατάθ. 899/24-1-2003) με παρόμοιο περιεχόμενο.
      Ο Υφυπουργός
      ΧΡΗΣΤΟΣ ΠΑΧΤΑΣ»
      
      7. Στην με αριθμό 1065/22-7-2003 ερώτηση του Βουλευτή κ. Προκόπη Παυλόπουλου δόθηκε με το υπ’ αριθμ. 1070960/802/ΔΠΕ-Α΄/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην αριθμ. 1065/22-7-2003 ερώτηση, που κατατέθηκε στη Βουλή από το Βουλευτή κ. Προκόπη Παυλόπουλο σχετικά με το προσωπικό της Γενικής Δ/νσης Οικονομικής Επιθεώρησης και τους ελεγκτικούς μηχανισμούς του Υπουργείου Οικονομίας και Οικονομικών ,σας γνωρίζουμε τα εξής:
      1. Στα πλαίσια του γενικότερου οργανωτικού και διοικητικού εκσυγχρονισμού των υπηρεσιών του ενοποιημένου πλέον Υπουργείου Οικονομίας και Οικονομικών και ειδικότερα των ελεγκτικών μηχανισμών αυτού, επανεξετάζεται, σύμφωνα και με τα διεθνή πρότυπα, η οργανωτική δομή καθώς και οι αρμοδιότητες της Οικονομικής Επιθεώρησης ώστε να ανταποκρίνεται στις νέες συνθήκες.
      2. Για το σκοπό αυτό με σχετικό νομοσχέδιο που βρίσκεται στο τελικό στάδιο επεξεργασίας και επίκειται η κατάθεσή του στην Εθνική Αντιπροσωπεία, επέρχονται σημαντικές μεταβολές στην οργάνωση και λειτουργία της Οικονομικής Επιθεώρησης και επαναπροσδιορίζεται ο ρόλος και η αποστολή της ,ως υπηρεσίας Εσωτερικού Ελέγχου της διοικητικής λειτουργίας των υπηρεσιών και του προσωπικού του ΥΠ.ΟΙΚ.&Ο., για την πρόληψη, εντοπισμό και αποτροπή φαινομένων κακοδιοίκησης, απάτης, διαφθοράς κ.λ.π .
      3. Ενόψει της κατά τα παραπάνω αναδιάρθρωσης διαπιστώνεται η ανάγκη ορθολογικότερης αναδιάταξης του προσωπικού της εν λόγω υπηρεσίας, η οποία θα γίνει με την οριστικοποίηση της νέας οργανωτικής δομής της.
      4. Όσον αφορά τις αναφερόμενες ως εκκρεμείς υποθέσεις, στην υπηρεσία δεν υφίσταται σήμερα υπόθεση οποιασδήποτε κατηγορίας θεμάτων, για την οποία να μην έχει δοθεί εντολή για τη διερεύνησή της από τους αρμόδιους Οικονομικούς Επιθεωρητές. Κατόπιν τούτου θεωρείται αυτονόητο ότι, μέχρι την ολοκλήρωση διερεύνησής τους και την υποβολή των οικείων πορισματικών εκθέσεων, οι υποθέσεις αυτές βρίσκονται σε εκκρεμότητα.
      Ο Υφυπουργός
      ΑΠ. ΦΩΤΙΑΔΗΣ»
      8. Στην με αριθμό 1091/123/22-7-03 ερώτηση της Βουλευτού κ. Ελισάβετ Παπαζώη δόθηκε με το υπ’ αριθμ. 51929/ΕΥΣΑΠΠ 946/1-8-2003 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αρ. πρωτ 1091/123/22.07.03 της βουλευτού κ. Ε. Παπαζώη και σε ότι αφορά τις αρμοδιότητές μας, σας πληροφορούμε τα ακόλουθα:
      1. Στο πλαίσιο των πρωτοβουλιών της Ελληνικής Προεδρίας και της συζήτησης που αναπτύχθηκε για: «Το Μέλλον των Διαρθρωτικών Πολιτικών και της Συνοχής στη Διευρυμένη Ευρωπαϊκή Ένωση» η Ελλάδα το Φεβρουάριο του 2003 παρουσίασε Μνημόνιο για την Περιφερειακή Πολιτική και τις Πολιτικές Συνοχής. Στο Μνημόνιο αυτό περιλαμβάνεται ειδική αναφορά για τις περιοχές με γεωγραφικά μειονεκτήματα (σελ 7 του Μνημονίου) όπου εκφράζεται η θέση, της χώρας για πρόβλεψη ειδικής μέριμνας για τις περιφέρειες ή και περιοχές που βρίσκονται σε διαρθρωτική προσαρμογή ή έχουν γεωγραφικά μειονεκτήματα όπως τα νησιά. Στο ίδιο σημείο προτείνεται, οι παρεμβάσεις στις περιοχές αυτές να μπορούν να γίνονται και σε επίπεδο κατώτερο του NUTS ΙΙ, δηλαδή υποπεριφερειακό. Επιπλέον, υπογραμμίζεται η σκοπιμότητα της διατήρησης ειδικών ρυθμίσεων για τις περιοχές με ειδικά αναπτυξιακά προβλήματα όπως οι απομακρυσμένες περιοχές, οι νησιωτικές περιοχές και οι αραιοκατοικημένες περιοχές.
      2. Στα Συμπεράσματα της Άτυπης Υπουργικής Συνάντησης για την Περιφερειακή Πολιτική και τη Συνοχή, που πραγματοποιήθηκε στη Χαλκιδική, στις16 Μαΐου 2003, στην ενότητα 2 για τις Προτεραιότητες και Διαδικασίες Εφαρμογής της Νέας Πολιτικής, γίνεται αναφορά ώστε να ληφθούν υπόψη τα μόνιμα γεωγραφικά μειονεκτήματα καθώς και άλλα σοβαρά μειονεκτήματα όπως είναι αυτά των νησιών, των ορεινών περιοχών και των απομακρυσμένων και άκρως απομακρυσμένων περιοχών κλπ (σημείο 2.5, σελ.5).
      3. Στα Fora και τις σχετικές συζητήσεις που θα πραγματοποιηθούν στο πλαίσιο της Ιταλικής Προεδρίας αλλά και με την Ευρωπαϊκή Επιτροπή, πρόθεσή μας είναι η προώθηση ευνοϊκών θέσεων και ρυθμίσεων για τα νησιά.
      4. Προς ενημέρωσή σας, καταθέτουμε το Ελληνικό Μνημόνιο του Φεβρουαρίου 2003 και τα Συμπεράσματα της Άτυπης Υπουργικής Συνάντησης της Χαλκιδικής.
      Ο Υφυπουργός
      ΧΡ. ΠΑΧΤΑΣ»
      9. Στην με αριθμό 783/92/15-7-03 ερώτηση ΑΚΕ του Βουλευτή κ. Σταύρου Καλογιάννη δόθηκε με το υπ’ αριθμ. Β13-343 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση-ΑΚΕ 783/92/15-07-03, που κατέθεσε στη Βουλή των Ελλήνων ο Βουλευτής κ. ΣΤΑΥΡΟΣ ΚAΛOΓlANNHΣ, με θέμα «Η ανεπάρκεια των κρατικών ελεγκτικών μηχανισμών επιτρέπει την προώθηση και εξαγωγή λευκού τυριού ως φέτα», σας επισυνάπτουμε την απάντηση της Προέδρου του ΕΦΕΤ κας Χριστίνας Παπανικολάου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      10. Στην με αριθμό 1102/124/22-7-03 ερώτηση ΑΚΕ του Βουλευτή κ. Γεώργιου Γαρουφαλιά δόθηκε με το υπ’ αριθμ. 51926/Α.Π.3929/6.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε συνέχεια της ερώτησης και ΑΚΕ με αριθ. Πρωτ. 1102/124/22-7-03 του Βουλευτή κ. Γ. Γαρουφαλιά σας γνωρίζουμε τα παρακάτω:
      1. Το Κ.ΠΣ 1994-1999 υλοποιήθηκε κατά την περίοδο 1994-2001 ενώ η περίοδος προγραμματισμού περιορίζεται στην περίοδο 1994-99. Μέχρι 31-12-1999 είχαν αναληφθεί όλες οι νομικές δεσμεύσεις (εγκρίσεις έργων και υπογραφή συμβάσεων) για όλα τα Επιχειρησιακά Προγράμματα όπως οι κανονισμοί προέβλεπαν. Για κάθε Επιχειρησιακό Πρόγραμμα είχε προβλεφθεί η δημιουργία υπέρ-προγραμματισμού (over booking) με την ένταξη έργων προϋπολογισμού 3-5% επιπλέον του εγκεκριμένου προϋπολογισμού του, προκειμένου να καλυφθούν αστοχίες κατά την υλοποίηση των έργων την περίοδο 2000-2001 όπου οι τροποποιήσεις των έργων και των συμβάσεων δεν είναι δυνατή.
      2. Οι βασικοί κανόνες που αφορούν το δημοσιονομικό κλείσιμο των επιχειρησιακών προγραμμάτων του Κ.Π.Σ. 1994-1999 περιλαμβάνονται στην Απόφαση (SEC 1316)1999 των Γενικών Διευθυντών των τεσσάρων (4) Διαρθρωτικών Ταμείων. Με βάση την απόφαση αυτή δεν επιτρέπονται συμψηφισμοί στις πραγματοποιηθείσες δαπάνες μεταξύ Επιχειρησιακών Προγραμμάτων, Υποπρογραμμάτων και Ταμείων. Στο κλείσιμο των προγραμμάτων δεν υπάρχει δυνατότητα να ζητηθεί μεγαλύτερη κοινοτική συμμετοχή σε επίπεδο διαρθρωτικού ταμείου και υποπρογράμματος, παρά μόνο ίση ή μικρότερη από την προβλεπόμενη στην ισχύουσα απόφαση. Επίσης  υπάρχουν ποσοτικοί περιορισμοί στη δυνατότητα συμψηφισμού μεταξύ των μέτρων που χρηματοδοτούνται στα πλαίσια ενός υποπρογράμματος και ενός διαρθρωτικού ταμείου και δεν είναι δυνατή η παρέκκλιση από το μέσο ποσοστό υπολογισμού της κοινοτικής συμμετοχής που προσδιορίζεται στο μέτρο. Αυτοί οι περιορισμοί οδηγούν το σύνολο των κρατών μελών της Ε.Ε. κατά το κλείσιμο των προγραμμάτων στη μη εισροή του 100% της κοινοτικής συμμετοχής.
      Η Ελλάδα κατά την υλοποίηση του Κ.Π.Σ. 1994-1999 εκτέλεσε δαπάνες που υπερκαλύπτουν το 100% των διατιθέμενων πόρων του Κ.Π.Σ. Οι δαπάνες αυτές αντιστοιχούν σε αναπτυξιακό έργο που υπερκάλυψαν το 100% των προβλεφθέντων δημοσίων πόρων (εθνικών και κοινοτικών) του Κ.Π.Σ. 1994-1999. Ωστόσο η Ελλάδα λόγω της εφαρμογής των προαναφερόμενων κανόνων δημοσιονομικού κλεισίματος δεν αιτήθηκε την αποπληρωμή ποσού της τάξεως του 2,5% της συνολικής κοινοτικής συμμετοχής, γεγονός που οδηγεί σε συνολικό ποσοστό απορρόφησης περίπου 98% για το Κ.Π.Σ. 1994-1999. Αυτό το ποσοστό αντιστοιχεί σε ποσό 14,2 δις ευρώ για την περίοδο 1994-1999. Το ποσοστό αυτό συνιστά μια σημαντική επιτυχία για τη χώρα καθώς αποτελεί οριακή απώλεια και μια από τις καλύτερες ιστορικά επιδόσεις στην Ε.Ε.
      Οι παραπάνω διαπιστώσεις επιβεβαιώνονται από τις δηλώσεις του αρμοδίου Επιτρόπου για την Περιφερειακή Πολιτική, κ. Michel Barnier σύμφωνα με τις οποίες το σύνολο των κρατών μελών υπέβαλαν στην Ευρωπαϊκή Επιτροπή αιτήσεις αποπληρωμής που υπολείπονται έως και 10% των αντίστοιχων δεσμεύσεων. Το 100% της υλοποίησης ενός Κ.Π.Σ. δεν οδηγεί εξ΄ ορισμού σε είσπραξη του 100% της κοινοτικής συμμετοχής και το γεγονός αυτό θα αποδειχθεί και για την περίοδο 1994-1999, κατά την οποία θα υπάρξουν κράτη μέλη με απώλειες ίσως και άνω του 20% ανά Διαρθρωτικό Ταμείο, ή έως και 15% του συνόλου των πόρων για την περίοδο αυτή.
      3. Από το σύνολο της αποπληρωμής που έχει ζητηθεί, ήδη έχουν εισπραχθεί 291,4 εκ. ΕΥΡΩ και η διαδικασία του κλεισίματος συνεχίζεται κατά πρόγραμμα.
      Ο Υφυπουργός
      Χ. ΠΑΧΤΑΣ»
      11. Στην με αριθμό 1445/29-7-03 ερώτηση του Βουλευτή κ. Κυριάκου Σπυριούνη δόθηκε με το υπ’ αριθμ. Φ.900α/3678/6715/1-8-03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ΄αριθμ. 1445/29-7-2003 ερώτησης, που κατέθεσε ο Βουλευτής κ. Κυριάκος Σπυριούνης, με θέμα τον διαγωνισμό προμήθειας των γεφυρών του Στρατού Ξηράς, σας γνωρίζουμε τα εξής:
      Μετά από αίτημα δύο εκ των τριών υποψήφιων προμηθευτριών εταιρειών δόθηκε παράταση της προθεσμίας υποβολής των προσφορών μέχρι 15 Σεπτεμβρίου 2003, η οποία κρίθηκε ικανοποιητική και αντανακλά την συνήθη πρακτική.
      Το έγγραφο, το οποίο απεστάλη με την παράταση στους υποψήφιους προμηθευτές, εκ παραδρομής ανέφερε ως ημερομηνία υποβολής των προσφορών την 15 Οκτωβρίου 2003 αντί του ορθού 15 Σεπτεμβρίου 2003, διόρθωση η οποία έγινε με νεότερο έγγραφο, το οποίο διαβιβάστηκε στους ενδιαφερόμενους ως «ΟΡΘΗ ΕΠΑΝΑΛΗΨΗ».
      Τονίζεται, ότι το ΥΠΕΘΑ δεν μπορεί να γνωρίζει εκ των προτέρων με ποιες Ελληνικές εταιρείες ενδεχομένως θα συνεργαστούν οι υποψήφιοι προμηθευτές (Ξένοι Οίκοι), ώστε να ικανοποιήσουν τον απαράβατο όρο της πραγματοποίησης Ελληνικής Προστιθέμενης Αξίας (ΕΠΑ) και δεν γνωρίζει, αν η ΕΛΒΟ ΑΒΕΕ ή άλλη κάποια άλλη Ελληνική Εταιρεία θα είναι υποκατασκευαστής των υποψηφίων προμηθευτών.
      Η επιλογή και η διαδικασία προμήθειας κάθε υλικού που οι ΕΔ θα κάνουν χρήση γίνεται πάντα με αποκλειστικό γνώμονα την απόλυτη κάλυψη των εκάστοτε επιχειρησιακών αναγκών των Ενόπλων Δυνάμεων, εντός του υφιστάμενου νομικού πλαισίου, με διαφάνεια, ακρίβεια και προσήλωση στην τήρηση της νομιμότητας, με σκοπό την καλύτερη διασφάλιση των συμφερόντων της Χώρας.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      12. Στην με αριθμό 828/15-7-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. 137/4-8-03  έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
      Η μελέτη Ανάπτυξης Δασικής Αναψυχής στη δασική θέση Παλαιό Καστανοχώρι περιοχής Δασαρχείου Νιγρίτας, εγκρίθηκε με την υπ΄ αριθμ. 1858/28-2-2003 Απόφαση του Δ/ντή δασών Περιφέρειας Κεντρικής Μακεδονίας, προϋπολογισμού δαπάνης48.337 €.
      Η εφαρμογή της μελέτης και η εκτέλεση του έργου θα γίνει από το Δασαρχείο Νιγρίτας Εργολαβικά (μετά από Δημοπρασία) σύμφωνα με το Ν. 1418/1984 η δε χρηματοδότηση του έργου έχει γίνει από πιστώσεις Δ.Ε. τρέχοντος έτους.
      Για την υλοποίηση του έργου, υπάρχει μέχρι τώρα διαθέσιμη πίστωση 25.000 €, με τον κωδικό 2001 ΣΕ 0840001, σύμφωνα με την 1748/10-6-2003 Απόφαση Δ/ντή Δασών περί κατανομής ορίου πληρωμών της ΣΑΕ 084 του ΠΔΕ (Εθνικοί Πόροι) οικονομικού έτους 2003.
      Με την υπ' αριθμ. 1601/15-7-03 αναφορά του Δασαρχείου Νιγρίτας ζητήθηκε η έγκριση δημοπρασίας του έργου από τη Δ/νση Δασών -Σερρών. Μετά την τελεσφόρηση της τακτικής διαδικασίας θα αρχίσει η υλοποίηση κατασκευής του έργου, η οποία προβλέπεται να περατωθεί μέχρι τέλος του 2003.
      Ο Υφυπουργός
      Φ. ΧΑΤΖΗΜΙΧΑΛΗΣ»
      13. Στην με αριθμό 810/96/15-7-03 ερώτηση ΑΚΕ της Βουλευτού κ. Έλσας Παπαδημητρίου δόθηκε με το υπ΄ αριθμ. 50351/Α.πλ/3733/6.8.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε συνέχεια της ερώτησης και ΑΚΕ με αριθ. Πρωτ. 810/96/15-7-03 της Βουλευτού κ. Έλσας Παπαδημητρίου σας γνωρίζουμε τα παρακάτω:
      1. Το Κ.Π.Σ 1994-1999 υλοποιήθηκε κατά την περίοδο 1994-2001 ενώ η περίοδος προγραμματισμού περιορίζεται στην περίοδο 1994-99. Μέχρι 31-12-1999 είχαν αναληφθεί όλες οι νομικές δεσμεύσεις (εγκρίσεις έργων και υπογραφή συμβάσεων) για όλα τα Επιχειρησιακά Προγράμματα όπως οι κανονισμοί προέβλεπαν. Για κάθε Επιχειρησιακό Πρόγραμμα είχε - προβλεφθεί η δημιουργία υπερ-προγραμματισμού (over booking) με την ένταξη έργων προϋπολογισμού 3-5% επιπλέον του εγκεκριμένου προϋπολογισμού του, προκειμένου να καλυφθούν αστοχίες κατά την υλοποίηση των έργων την περίοδο 2000-2001 όπου οι τροποποιήσεις των έργων και των συμβάσεων δεν είναι δυνατή.
      2. Οι βασικοί κανόνες που αφορούν το δημοσιονομικό κλείσιμο των επιχειρησιακών προγραμμάτων του ΚΠ.Σ. 1994-1999 περιλαμβάνονται στην Απόφαση (SEC 1316)1999 των Γενικών Διευθυντών των τεσσάρων (4) Διαρθρωτικών Ταμείων. Με βάση την απόφαση αυτή δεν επιτρέπονται συμψηφισμοί στις πραγματοποιηθείσες δαπάνες μεταξύ Επιχειρησιακών Προγραμμάτων, Υποπρογραμμάτων και Ταμείων. Στο κλείσιμο των προγραμμάτων δεν υπάρχει δυνατότητα να ζητηθεί μεγαλύτερη κοινοτική συμμετοχή σε επίπεδο διαρθρωτικού ταμείου και υποπρογράμματος, παρά μόνο ίση ή μικρότερη από την προβλεπόμενη στην ισχύουσα απόφαση. Επίσης υπάρχουν ποσοτικοί περιορισμοί στη δυνατότητα συμψηφισμού μεταξύ των μέτρων που χρηματοδοτούνται στα πλαίσια ενός υποπρογράμματος και ενός διαρθρωτικού ταμείου και δεν είναι δυνατή η παρέκκλιση από το μέσο ποσοστό υπολογισμού της κοινοτικής συμμετοχής που προσδιορίζεται στο μέτρο. Αυτοί οι περιορισμοί οδηγούν το σύνολο των κρατών μελών της E.E: κατά το κλείσιμο των προγραμμάτων στη μη εισροή του 100% της κοινοτικής συμμετοχής.
      Η Ελλάδα κατά την υλοποίηση του Κ.Π.Σ. 1994-1999 εκτέλεσε δαπάνες που υπερκαλύπτουν το 100% των διατιθέμενων πόρων του Κ.Π.Σ. Οι δαπάνες αυτές αντιστοιχούν σε αναπτυξιακό έργο που υπερκάλυψαν το 100% των προβλεφθέντων δημοσίων πόρων (εθνικών και κοινοτικών) του Κ.Π.Σ. 1994-1999. Ωστόσο η Ελλάδα λόγω της εφαρμογής των προαναφερόμενων κανόνων δημοσιονομικού κλεισίματος δεν αιτήθηκε την αποπληρωμή ποσού της τάξεως του 2,5% της συνολικής κοινοτικής συμμετοχής, γεγονός που οδηγεί σε συνολικό ποσοστό απορρόφησης περίπου 98% για το Κ.Π.Σ. 1994-1999. Αυτό το ποσοστό αντιστοιχεί σε ποσό 14,2 δις ευρώ για την περίοδο 1994-1999. Το ποσοστό αυτό συνιστά μια σημαντική επιτυχία για τη χώρα καθώς αποτελεί οριακή απώλεια και μια από τις καλύτερες ιστορικά επιδόσεις στην Ε.Ε.
      Οι παραπάνω διαπιστώσεις επιβεβαιώνονται από τις δηλώσεις του αρμοδίου Επιτρόπου για την Περιφερειακή Πολιτική, κ. Michel Bamier σύμφωνα με τις οποίες το σύνολο των κρατών μελών υπέβαλαν στην Ευρωπαϊκή Επιτροπή αιτήσεις αποπληρωμής που υπολείπονται έως και 10% των αντίστοιχων δεσμεύσεων. Το 100% της υλοποίησης ενός Κ.Π.Σ. δεν οδηγεί εξ' ορισμού σε είσπραξη του 100% της κοινοτικής συμμετοχής και το γεγονός αυτό θα αποδειχθεί και για την περίοδο 1994-1999, κατά την οποία θα υπάρξουν κράτη μέλη με απώλειες ίσως και άνω του 20% ανά Διαρθρωτικό Ταμείο, ή έως και 15% του συνόλου των πόρων για την περίοδο αυτή.
      3. Η προσπάθεια για την αποφυγή ενδεχόμενων απωλειών ήταν μία συνεχής διαδικασία η οποία ξεκίνησε με την έναρξη του ΚΠΣ το 1994 και συνεχίστηκε καθ΄ όλη τη διάρκεια προγραμματισμού με αποκορύφωμα την προθεσμία της 31-12-1999 για την ανάληψη όλων των Νομικών Δεσμεύσεων (υπογραφή συμβάσεων) για την εκτέλεση των έργων και τέλος η προθεσμία 31-12-2001 για την εκτέλεση και πληρωμή των παραπάνω έργων. Όλες οι προσπάθειες αυτές αποτυπώνονται στις αποφάσεις των Επιτροπών Παρακολούθησης των επιμέρους Επιχειρησιακών Προγραμμάτων και κυρίως στις αποφάσεις της Επιτροπής Παρακολούθησης του Κοινοτικού Πλαισίου Στήριξης. Σας επισυνάπτουμε τα υπ΄ αρίθμ. 17780/ΚΠΣ 406/30-7-1999 και 34421/ΔΕΦΕ 2627/7-10-1999 έγγραφα στις οποίες φαίνονται οι κατευθύνσεις που είχαν δοθεί προκειμένου να αποφευχθούν ενδεχόμενες απώλειες.
      4. Από το σύνολο της αποπληρωμής που έχει ζητηθεί, ήδη έχουν εισπραχθεί-291,4 εκ. ΕΥΡΩ και η διαδικασία του κλεισίματος συνεχίζεται κατά πρόγραμμα.
      Ο Υφυπουργός
      Χ. ΠΑΧΤΑΣ»
      14. Στην με αριθμό 740/11-7-03 ερώτηση των Βουλευτών κυρίων Λιάνας Κανέλλη και Αντωνίου Σκυλλάκου δόθηκε με το υπ’ αριθμ. Υ/ΙΑ/12 και 13 έγγραφο από τον Υφυπουργό Τύπου και Μέσων Μαζικής Ενημέρωσης  η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης, σας διαβιβάζουμε συνημμένως το υπ' αρ. πρωτ. 792/30.7.2003 σχετικό έγγραφο της Ελληνικής Ραδιοφωνίας Τηλεόρασης Α.Ε..
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 739/80/11-7-03 ερώτηση του Βουλευτή κ. Πέτρου Τατούλη δόθηκε με το υπ΄ αριθμ. 7017/4/3544/1-8-03 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης και αίτησης κατάθεσης εγγράφων, που κατέθεσε ο Βουλευτής κ. Π. ΤΑΤΟΥΛΗΣ, σας γνωρίζουμε ότι το παρελθόν έτος μετέβησαν στην Κύπρο Ειδικές Επιτροπές, οι οποίες γνωμοδότησαν περί της ομογενειακής ιδιότητας για 3.250 και όχι 4.500, όπως αναφέρεται στην ερώτηση και α.κ.ε., που προέρχονται από χώρες της πρώην Σοβιετικής Ένωσης και διαμένουν εκεί (Κύπρο), προκειμένου στη συνέχεια να χορηγηθεί σε αυτά Ειδικό Δελτίο Ταυτότητας Ομογενούς (Ε.Δ.Τ.Ο.), σύμφωνα με τις διατάξεις του ν.2790/2000.
      Όλα τα προαναφερόμενα αιτήματα, με τα σχετικά δικαιολογητικά, απεστάλησαν, μέσω της ελληνικής πρεσβείας στη Λευκωσία, στην Υποδιεύθυνση Αλλοδαπών Αττικής, που είναι η αρμόδια Υπηρεσία να αποφασίσει για τη χορήγηση ή μη του Ε.Δ.Τ.Ο.
      Μέχρι σήμερα, από το σύνολο των αιτημάτων, έχουν εξετασθεί 540, εκ των οποίων αποφασίσθηκε η χορήγηση Ε.Δ.Τ.Ο. για τα 450 και απορρίφθηκαν 90, ενώ για τα υπόλοιπα η διαδικασία εξέτασης βρίσκεται σε εξέλιξη και επομένως δεν είναι γνωστό για πόσα εξ αυτών θα αποφασισθεί η χορήγηση του εν λόγω δελτίου.
      Αναφορικά με τυχόν απόδοση ελληνικής ιθαγένειας στα ως άνω άτομα, σας πληροφορούμε ότι η αρμοδιότητα αυτή, ανήκει στις Υπηρεσίες του Υπουργείου Εσωτερικών, Δημόσιας Διοίκησης και Αποκέντρωσης. Πάντως πρέπει να επισημανθεί ότι η 4000l1/13-α (ΦΕΚ 425 τ.Β/8-4-2002) Κοινή Υπουργική Απόφαση, βάσει της οποίας μετέβησαν οι ειδικές επιτροπές στην Κύπρο, προβλέπει τη χορήγηση Ε.Δ.Τ.Ο. και όχι απόδοση ελληνικής ιθαγένειας.
      Σε ό,τι αφορά το αίτημα για κατάθεση των πορισμάτων των επιτροπών, σας πληροφορούμε ότι δεν έχουν συνταχθεί πορίσματα, αλλά γνωμοδοτήσεις αυτών περί της ομογενειακής ιδιότητας. Πάντως η κατάθεση των εν λόγω γνωμοδοτήσεων δεν είναι πρακτικά δυνατή, λόγω του μεγάλου αριθμού των υποθέσεων, που όπως προαναφέρθηκε είναι 3.250. Κατόπιν τούτου παρακαλείται ο ερωτών κ. Βουλευτής, εφόσον επιθυμεί περαιτέρω ενημέρωση για συγκεκριμένα άτομα, όπως προσέλθει στο Υπουργείο μας για το σκοπό αυτόν, ύστερα από προηγούμενη συνεννόηση μαζί μας.
      Ο Υφυπουργός
      ΠΑΝΤΕΛΗΣ ΤΣΕΡΤΙΚΙΔΗΣ»
      16. Στην με αριθμό 809/95/15-7-03 ερώτηση ΑΚΕ του Βουλευτή κ. Ιωάννη Λαμπρόπουλου δόθηκε με το υπ’ αριθμ. 135/5-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση ΑΚΕ που κατέθεσε ο Βουλευτής κ. Ι. Λαμπρόπουλος, σας πληροφορούμε τα εξής:
      Το Υπ. Γεωργίας προκειμένου να προσδιορίσει την πράγματι παραχθείσα ποσότητα ελαιολάδου, έτσι ώστε η χορήγηση της ενίσχυσης στην παραγωγή να είναι πραγματική, κανονική και να δίδεται στους πραγματικά δικαιούχους, έχει λάβει, πέραν των συνήθων ελεγκτικών μέτρων που προβλέπονται από την Κοινοτική Νομοθεσία μια σειρά ελεγκτικών μέτρων και χρησιμοποιεί διάφορες πηγές και αντικειμενικά στοιχεία προς το σκοπό αυτό.
      Έτσι λαμβάνονται υπόψη για κάθε περίοδο τα στοιχεία των αιτήσεων των παραγωγών, η βάση δεδομένων του Ελαιοκομικού Μητρώου, οι διαδοχικές εκτιμήσεις των Δ/νσεων Αγροτικής Ανάπτυξης, τα στοιχεία των Ομοιογενών Ελαιοκομικών Ζωνών (ΟΕΖ), τα στοιχεία των Περιφερειακών Ζωνών, τα στοιχεία των Δηλώσεων Μηνιαίων Καταστάσεων Εργασιών Ελαιοτριβείων (ΔΜΚΕΕ), τα στοιχεία εκτιμήσεων από την εφαρμογή του Προγράμματος καταπολέμησης του δάκου, τα ιστορικά στοιχεία παραγωγής των Νομών, τα στοιχεία προορισμού του ελαιολάδου με τα παραστατικά διάθεσής του, κ.λπ. Σημειώνεται ότι η διάθεση του ελαιολάδου, όπως και κάθε αγροτικού προϊόντος υπόκειται σε γενικότερη σχετική Νομοθεσία και συγκεκριμένα στον Κώδικα Βιβλίων και Στοιχείων (ΚΒΣ) όπως αυτή ισχύει.
      Τα παραπάνω μέτρα και κυρίως εκείνα των τελευταίων ετών είχαν σαν αποτέλεσμα την αύξηση της αξιοπιστίας της χώρας μας απέναντι στην Ε.Ε., η οποία είχε σαν αποτέλεσμα την αποδοχή των προς ενίσχυση αιτούμενων ποσοτήτων και μάλιστα με τη μέγιστη δυνατή προκαταβολή για την τελευταία περίοδο 2001/02 των 1,17 €/κιλό (400 δρχ/κιλό). Η ήδη λοιπόν αποκτηθείσα αξιοπιστία της χώρας μας δεν πρέπει να επηρεασθεί καθόλου ιδιαίτερα τώρα εν’ όψει της επικείμενης αναθεώρησης της ΚΟΑ, καθόσον υπάρχει σοβαρός κίνδυνος για περαιτέρω ποινές και μειώσεις (ποσοτήτων, ύψους ενίσχυσης, κ.λπ.) από την Ε.Ε., αλλά κυρίως να μειωθεί η ποσόστωση των 419.529 τόνων που είναι ιδιαίτερα ευνοϊκή για τη χώρα μας.
      Για την περίοδο 2002/03 τα στοιχεία που ανακοινώθηκαν στην Ευρωπαϊκή Επιτροπή και στο Διεθνές Συμβούλιο Ελαιολάδου και αφορούσαν στην εκτίμηση παραγωγής ελαιολάδου, ήταν 375.000 τόνοι.
      Στόχος του Υπ. Γεωργίας, όπως προαναφέρθηκε, είναι να χορηγηθεί η μέγιστη δυνατή ενίσχυση στους δικαιούχους παραγωγούς και για την πράγματι παραχθείσα ποσότητα. Σε περίπτωση που οι αιτηθείσες ποσότητες είναι πέρα από κάθε παραγωγική δυνατότητα, το Υπ. Γεωργίας θα λάβει όλα τα απαραίτητα μέτρα προκειμένου να διασφαλίσει το εισόδημα των παραγωγών, με βάση όλα τα παραπάνω αντικειμενικά στοιχεία. 
      - Ο αριθμός των ελαιόδενδρων που δηλώθηκε κατά την περίοδο 2001/2002 στην Ευρωπαϊκή Επιτροπή με τα στοιχεία των Ομοιογενών Ελαιοκομικών Ζωνών (με βάση τις δηλώσεις καλλιέργειας των ελαιοπαραγωγών), ήταν ως εξής:
      Σύνολο χώρας :	166.638.303
      Ν. Μεσσηνίας:	15.863.925
      Ν. Λακωνίας:	13.706.644
      Ν. Ηλείας:	8.376.844
      Ν. Χανίων:	8.979.935
      Ν. Ρεθύμνης:	6.549.848
      Ν. Ηρακλείoυ :	18.792.048
      Ν. Λασιθίου:	5.600.000
      Ν. Λέσβου:	9.438.359
      - Με την αναθεώρηση της Κοινής οργάνωσης Αγοράς (Κ.Ο.Α.) ελαιολάδου, που έγινε το 1998, η Χώρα μας πέτυχε Μέγιστη Εθνική Εγγυημένη Ποσότητα (Μ.Ε.Ε.Π) 419.529 τόνους, ποσότητα που είναι πολύ ικανοποιητική καθόσον υπερέβαινε κατά πολύ (12%) το μέσο όρο της επιδοτηθείσας ποσότητας ελαιολάδου και πυρηνελαίου της προηγούμενης δεκαετίας (που ήταν 360.000 τόνοι). Η Ισπανία πέτυχε αύξηση 4%. Οι εισροές στη χώρα μας αυξήθηκαν κατά 24,8 εκ. Ε, η κατά 4,75%.
      - Η ποσότητα, η οποία θα αποσταλεί στην Ευρωπαϊκή Επιτροπή μέχρι την 15η Σεπτεμβρίου 2003, προκειμένου να αποφασιστεί το ύψος προκαταβολής περιόδου 2002-2003 θα καθοριστεί μετά την εφαρμογή των μέτρων ελέγχου, που αναφέρονται στους σχετικούς Κανονισμούς, αποφάσεις και εγκυκλίους.
      Για τις ποσότητες για τις οποίες καταβλήθηκε ενίσχυση στην παραγωγή ελαιολάδου και επιτραπέζιας ελιάς στους Νομούς Μεσσηνίας, Λακωνίας, Ηλείας, Χανίων, Ρεθύμνου, Ηρακλείου, Λασιθίου, Λέσβου και Κέρκυρας για τις ελαιοκομικές περιόδους 1997/1998, 1998/1999, 1999/2000, 2000/2001 και 2001/2002, επισυνάπτουμε σχετικό πίνακα.
      - Η σύνταξη του Ελαιοκομικού Μητρώου στους συγκεκριμένους Νομούς βρίσκεται στο στάδιο ολοκλήρωσης της συλλογής των δηλώσεων. Παράλληλα σε όσους ΟΤΑ έχει ολοκληρωθεί η συλλογή των δηλώσεων γίνονται αναρτήσεις των στοιχείων των παραγωγών που προέκυψαν κατά την επεξεργασία των δηλώσεων. Ο συνολικός και οριστικός αριθμός ελαιόδενδρων των Νομών αυτών θα είναι στη διάθεσή μας μετά το πέρας των αναρτήσεων και της εκδίκασης των ενστάσεων.
      Η σύνταξη του Ελαιοκομικού και Αμπελουργικού Μητρώου προχωρεί με ικανοποιητικούς ρυθμούς και θα έχει ολοκληρωθεί πριν τις καταληκτικές ημερομηνίες (τέλος Οκτωβρίου 2003) που έχουν τεθεί με Κοινοτικούς Κανονισμούς.
      Ο Υφυπουργός
      Ε. ΑΡΓΥΡΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      17. Στην με αριθμό 752/11-7-2003 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 120/4-8-03 έγγραφο από τον Υφυπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Σ. Χατζηγάκης, σας πληροφορούμε τα εξής:
      Για τη χρηματοδότηση των Κρατικών Βιομηχανιών Ξύλου (Καλαμπάκας και Λιτοχώρου) διατέθηκε για το τρέχον έτος ποσό ύψους 100.000€ από τον κωδικό της «δασοπροστασίας» για δε τα έτη 2004 έως 2006 έχει εγγραφεί πρόταση προϋπολογισμού δαπανών ύψους 1.300.000€, για κάθε έτος, πληρωτέον από πιστώσεις του Κ.Τ.Γ.Κ. και Δασών.
      Το πρόβλημα της πρόσληψης εργατοτεχνικού προσωπικού αντιμετωπίζεταιμέχρι το πρώτο τρίμηνο του 2004, με την Κ.Υ.Α. πρόσληψης που εξεδόθη πρόσφατα και η οποία βρίσκεται στο στάδιο της υλοποίησής της.
      Για την αγορά νέου μηχανολογικού εξοπλισμού, το Υπουργείο Γεωργίας, προτίθεται τους ερχόμενους μήνες να αναθέσει αρμοδίως την σύνταξη Οικονομικοτεχνικής Μελέτης Εκσυγχρονισμού των Κρατικών Βιομηχανιών Ξύλου.
      Για την ρύθμιση χρεών των Δασικών Συνεταιρισμών από την ΑΤΕ αρμόδιο ν' απαντήσει είναι το Υπ. Οικονομίας και Οικονομικών, προς το οποίο κοιvοποιούμε το έγγραφό μας με αντίγραφο της ερώτησης.
      Ο Υφυπουργός
      Φ. ΧΑΤΖΗΜΙΧΑΛΗΣ»
      18. Στην με αριθμό 729/11-7-03 ερώτηση της Βουλευτού κ. Σοφίας Καλαντζάκου δόθηκε με το υπ’ αριθμ. Υ/ΙΑ/11/4-8-03 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης, σας διαβιβάζουμε συνημμένως το υπ' αρ. πρωτ. 791/30.7.2003 σχετικό έγγραφο της Ελληνικής Ραδιοφωνίας Τηλεόρασης Α.Ε..
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      19. Στην με αριθμό 707/76/10-7-03 ερώτηση ΑΚΕ του Βουλευτή κ. Απόστολου Ανδρεουλάκου δόθηκε με το υπ’ αριθμ. 112/1-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση ΑΚΕ που κατέθεσε ο Βουλευτής κ. Α. Ανδρεουλάκος, σας πληροφορούμε τα εξής:
      Από τον Οικονομικό Επιθεωρητή συντάχθηκε πορισματική έκθεση η οποία κατατέθηκε στο Γραφείο του Γενικού Γραμματέα και στην Γεν. Δ/νση Δ/κής Υποστήριξης του Υπ. Γεωργίας που αφορά τη Δ/νση Ελέγχου Δαπανών ΕΓΤΠΕ - Εγγυήσεις.
      Επειδή οι πειθαρχικές διαδικασίες διέπονται από ειδικές διατάξεις του Δημοσιοϋπαλληλικού Κώδικα και πρέπει οι ενέργειες της Διοίκησης να διέπονται από την νομιμότητα και την ορθή αντιμετώπιση ώστε να μην προκαταλαμβάνονται οι αποφάσεις, τα αρμόδια όργανα του Υπουργείου Γεωργίας αφού μελετήσουν και συνεκτιμήσουν όλα τα στοιχεία του φακέλου θα προβούν στις νόμιμες και ενδεδειγμένες ενέργειες.
      Ο Υπουργός
      Γ. ΔΡΥΣ»
      20. Στην με αριθμό 681/10-7-03 ερώτηση των Βουλευτών κυρίων Σπύρου Σπυρίδωνος, Αναστάσιου Λιάσκου, Αριστείδη Παυλίδη, Πέτρου Μαντούβαλου και Κωνσταντίνου Τσιπλάκη δόθηκε με το υπ’ αριθμ. 1069048/5443/Β0010/28-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ως άνω αναφερόμενη ερώτηση των Βουλευτών κυρίων Σπύρου Σπυρίδωνος, Αναστάσιου Λιάσκου, Αριστείδη Παυλίδη, Πέτρου Μαντούβαλου και Κωνσταντίνου Τσιπλάκη σας γνωρίζουμε τα εξής:
      Σύμφωνα με τις διατάξεις του άρθρου 13 του ν. 2971/2001, επιτρέπεται η παραχώρηση της απλής χρήσης του αιγιαλού για την άσκηση δραστηριοτήτων που εξυπηρετούν τους λουόμενους ή συμβάλλουν στην αναψυχή του κοινού (εκμίσθωση θαλασσίων μέσων αναψυχής, ανάπτυξη ομπρελλών και ξαπλωστρών κ.λπ.).
      Το δικαίωμα αυτό δύνανται να παραχωρούν στους ενδιαφερόμενους οι Ο.Τ.Α. Α΄ βαθμού της Χώρας, στους οποίους μεταβιβάστηκε η σχετική αρμοδιότητα με την υπ’ αριθμ.1047427/4612/B0010/3.6.2002 κοινή απόφαση των Υπουργών Εσωτερικών, Δημ. Διοίκησης & Αποκέντρωσης και Οικονομίας & Οικονομικών.
      Το Δημόσιο, ως κύριος των κοινοχρήστων χώρων αιγιαλού, διατηρεί το δικαίωμα για την προστασία τους ασκώντας τις ελεγκτικές αρμοδιότητές του μέσω των κατά τόπους Κτηματικών Υπηρεσιών.
      Η νομιμότητα ή μη των ενεργειών των Κτηματικών Υπηρεσιών ως προς την έκδοση πρωτοκόλλων αποζημίωσης αυθαίρετης χρήσης, διοικητικής αποβολής κ.λ.π., είναι δυνατόν να ελεγχθεί από τις κατά περίπτωση αρμόδιες Οικονομικές Επιθεωρήσεις εφόσον υπάρξει συγκεκριμένη καταγγελία.
      Νομιμοποίηση κατασκευών επί του αιγιαλού δεν προβλέπεται, καθώς απαγορεύεται η τοποθέτηση ή εγκατάσταση στον αιγιαλό οποιασδήποτε φύσεως κατασκευής, η οποία αλλοιώνει τη φυσική μορφολογία του ή αναιρεί τον κοινόχρηστο χαρακτήρα του, ακόμα και αν αυτή συμβάλλει στην καλή λειτουργία των παρακείμενων επιχειρήσεων. Οι μόνες δυνατές παρεμβάσεις που επιτρέπονται στον αιγιαλό είναι αυτές που προαναφέρθηκαν και οι οποίες προβλέπονται από τις διατάξεις του άρθρου 13 του Ν. 2971/2001.
      Τέλος ως προς την αναδρομική ισχύ των προστίμων, σας γνωρίζουμε ότι σύμφωνα με το άρθρο 115 του από 11/12.11.1929 Δ/τος, όπως αυτό συμπληρώθηκε με την παρ. 1 του άρθρου 2 του Ν. 388/1943, τα πρωτόκολλα που εκδίδονται για πρώτη φορά είναι δυνατόν να αφορούν σε χρονικό διάστημα έως και πέντε ετών. Σε περίπτωση δε που το πρωτόκολλο δεν εκδίδεται για πρώτη φορά, μπορεί να αφορά σε χρονικό διάστημα μεγαλύτερο της πενταετίας με απώτατο όριο αυτό της εικοσαετίας.
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      21. Στην με αριθμό 680/10-7-03 ερώτηση των Βουλευτών κυρίων Παναγιώτη Κρητικού, Γεωργίου Παπαγεωργίου, Γεωργίου Δασκαλάκη, Δημητρίου Κοσσυβάκη και Σωτηρίου Στολίδη δόθηκε με το υπ’ αριθμ. Υ/ΙΑ/10/31-7-03 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης, θα θέλαμε να σας ενημερώσουμε για τα εξής:
      Η ποιότητα και η αντικειμενικότητα της ενημέρωσης αποτελεί πρώτιστο και διαρκή στόχο μας, ο οποίος αποτυπώνεται σε κάθε παρέμβαση, δράση και μέτρο που αναπτύσσουμε στον οπτικοακουστικό τομέα, είτε σε νομοθετική είτε σε δεοντολογική κατεύθυνση, πάντα σε συνεργασία και διάλογο με όλους τους ενδιαφερομένους φορείς και ενώσεις.
      Σ’ αυτό το πλαίσιο, η παρακολούθηση, ο έλεγχος και οι κρίσεις οφείλουν να βασίζονται στο ίδιο το αποτέλεσμα και όχι να προκαταλαμβάνονται από τις όποιες στελεχιακές ανακατατάξεις που προκύπτουν στα ειδησεογραφικά τμήματα των όποιων καναλιών.
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ
      22. Στην με αριθμό 656/09.7.03 ερώτηση του Βουλευτή κ. Γεωργίου Γαρουφαλιά δόθηκε με το υπ’ αριθμ. Υ/ΙΑ/7/4.8.03 έγγραφο από τον Υφυπουργό Τύπου και Μέσων Μαζικής Επικοινωνίας η ακόλουθη απάντηση:
      Στο πλαίσιο των αρμοδιοτήτων μας και σε απάντηση της ανωτέρω ερώτησης, σας διαβιβάζουμε συνημμένως το υπ’ αριθμ. πρωτ 781/1.8.03 σχετικό έγγραφο της Ελληνικής Ραδιοφωνίας Τηλεόρασης Α.Ε.
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      23. Στην με αριθμό 647/70/9.7.03 ερώτηση ΑΚΕ των Βουλευτών κυρίων Αναστάσιου Σπηλιόπουλου Ανέστη Αγγελή και Αδάμ Ρεγκούζα δόθηκε με το υπ’ αριθμ. Β13-336/31.7.03 έγγραφο από τον Υπουργό Ανάπτυξης η ακόλουθη απάντηση:
      «Απαντώντας στην ερώτηση –ΑΚΕ 647/70/9.7.03, που κατέθεσαν στη Βουλή των Ελλήνων οι Βουλευτές κύριοι Αναστάσιος Σπηλιόπουλος, Α. Αγγελής και ΑΔ. Ρεγκούζας, με θέμα «Ανύπαρκτος υγειονομικός έλεγχος από τον ΕΦΕΤ τροφίμων που εξάγονται. Η περίπτωση 4 τόνων Ελληνικής φέτας με λιστέρα που εντοπίσθηκε στη Νορβηγία» κατά μέρος που εμπίπτει στις αρμοδιότητές μας, σας επισυνάπτουμε την απάντηση της Προέδρου του ΕΦΕΤ κ. Χριστίνας Παπανικολάου.
      Ο Υπουργός
      Α. ΤΣΟΧΑΤΖΟΠΟΥΛΟΣ»
      24. Στην με αριθμό 642/9.7.03 ερώτηση του Βουλευτή Σπήλιου Σπηλιωτόπουλου δόθηκε με το υπ’ αριθμ. Φ900α/3646/6677/23.7.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 642/9.7.03 ερώτησης που κατέθεσε ο Βουλευτής κ. Σπήλιος Σπηλιωτόπουλος, με θέμα τα προβλήματα λειτουργίας, που διαπιστώθηκαν, στο ΚΕΤΘ, σας γνωρίζουμε τα εξής:
      1. Στις 26 Ιουλίου, ημέρα ελέγχου εκπαίδευσης Οπλιτών από τη ΔΙΚΕΝ, κατά την εκτέλεση βολής τυφεκίου Ο3Α3 (βολή κατά βολή) δημιουργήθηκε έκρηξη στην κάννη τυφεκίου μετά την εκπυρσοκρότηση του τέταρτου φυσιγγίου, με αποτέλεσμα τον ελαφρύ τραυματισμό (εκδορές) του Στρατιώτη χειριστή του όπλου.
      Το παραπάνω όπλο έχει επανειλημμένα εκτελέσει αντίστοιχες βολές και έχει υποστεί αντίστοιχες προβλεπόμενες τεχνικές επιθεωρήσεις. Τόσο το όπλο όσο και τα πυρομαχικά προωθήθηκαν για επιθεώρηση.
      2. Αναφορικά με τα περιστατικά υγείας στο ΚΕΤΘ διευκρινίζονται τα κάτωθι:
      (1) Πριν από 20 ημέρες παρουσιάστηκαν 26 συμπτώματα γαστρεντερίτιδας, η οποία διαγνώστηκε ως πάθηση ιογενούς μορφής. Αυτό διαπιστώνεται και από τις γνωματεύσεις του 401 ΓΣΝΑ, οι οποίες περιγράφουν την πάθηση ως «γαστρεντερίτιδα» (σε αντίθετη περίπτωση θα περίγραφε το αίτιο, το μικρόβιο και τη μορφή). Προσβλήθηκαν σε διάρκεια 4 ημερών οι παραπάνω στρατιώτες, ο διοικητής και οι αξιωματικοί της 2ης Eπιλαρxiας, καθώς και ο ιατρός της Μονάδας. 
      (2) Περίπτωση σαλμονέλας δεν παρουσιάστηκε στο ΚΕΤΘ.
      (3) Στις 28 Ιουνίου, 5 στρατιώτες παρουσίασαν συμπτώματα τροφικής δηλητηρίασης. Επισκέφτηκαν τον ιατρό και, μετά τη χορήγηση αντιοξινών, επανήλθαν στην υπηρεσία τους. Κατόπιν εξέτασης τού θέματος από το ΚΕΤΘ, διαπιστώθηκε ότι μόνο οι τρεις είχαν δειπνήσει.
      3. Το νερό του Στρατοπέδου αντλείται από τρεις γεωτρήσεις και είναι πόσιμο. Σε τακτά χρονικά διαστήματα γίνεται εργαστηριακή ανάλυση του νερού, για να διαπιστωθεί άμεσα οποιαδήποτε μεταβολή στη ποιότητα του.
      Συνημμένα επισυνάπτουμε σχετικές βεβαιώσεις μικροβιολογικών ελέγχων του ΚΒΙΕΣ και τις ιατρικές διαγνώσεις από το 401 ΓΣΝΑ (Σχετ. 1).
      Αξίζει να σημειωθεί ότι οι εργαζόμενοι στο Σταθμό της ΕΥΔΑΠ (20-30 υπάλληλοι) χρησιμοποιούν προς πόση το νερό του Στρατοπέδου και όχι αυτό που στέλνουν στην Αθήνα. Το ΚΕΤΘ έχει κατασκευάσει κοινόχρηστη βρύση και στο σιδηροδρομικό σταθμό του Αγ. Θωμά για την εξυπηρέτηση των εξοδούχων οπλιτών, προκειμένου να μην είναι υποχρεωμένοι να αγοράζουν εμφιαλωμένο, όσο χρόνο περιμένουν το τρένο.
      Από τα ανωτέρω προκύπτει, ότι τα αναφερόμενα στην ερώτηση του κ. Βουλευτή δεν ανταποκρίνονται στην πραγματικότητα. Η υγεία και ασφάλεια του στρατιωτικού προσωπικού αποτελεί ύψιστη προτεραιότητα του ΥΠΕΘΑ, το οποίο λαμβάνει όλα τα απαραίτητα μέτρα για τη διασφάλισή τους.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      25. Στην με αριθμό 590/9.7.03 ερώτηση του Βουλευτή Εμμανουήλ Φραγκιαδουλάκη δόθηκε με το υπ’ αριθμ. Φ900α/3644/6675/23.7.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 590/09-07-2003 ερώτησης, που κατέθεσε ο Βουλευτής κ. Ε. Φραγκιαδουλάκης, με θέμα την χωροθέτηση του Αεροδρομίου του Τυμπακίου, σας γνωρίζουμε τα εξής:
      Η επίλυση των ζητημάτων που άπτονται των αερομεταφορών στο Νομό Ηρακλείου, ανήκει κυρίως στην αρμοδιότητα του συνερωτώμενου Υπουργείου Μεταφορών και Επικοινωνιών, με το οποίο συνεργάζεται και το ΥΠΕΘΑ προς την κατεύθυνση αυτή και για την εξεύρεση λύσεων προς όφελος των κατοίκων της περιοχής και της οικονομικής ανάπτυξης.
      Η ΠΑ έχει σχολιάσει την αναγνωριστική μελέτη ανάπτυξης του Αεροδρομίου του Καστελλίου, η οποία εκπονήθηκε από την Υπηρεσία Πολιτικής Αεροπορίας, επισημαίνοντας ως απαραίτητη προϋπόθεση την μη παρεμπόδιση του επιχειρησιακού της έργου.
      Αναφορικά με το Αεροδρόμιο του Τυμπακίου, δεν έχει τεθεί σχετικό θέμα προς το παρόν. Εάν η ΥΠΑ θέσει θέμα, η ΠΑ θα διατυπώσει τις απόψεις της.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      26. Στην με αριθμό 546/8.7.03 ερώτηση του Βουλευτή Σπήλιου Σπηλιωτόπουλου δόθηκε με το υπ’ αριθμ. Φ900α/3641/6670/16.7.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 546/08-07-2003 ερώτησης, που κατάθεσε ο Βουλευτής κ. Σπήλιος Σπηλιωτόπουλος, με θέμα την προμήθεια ενός ραντάρ αεράμυνας, σας γνωρίζουμε τα εξής:
      Η υποδομή της χώρας σε συστήματα αεροπορικού ελέγχου, όπως είναι τα RADARs, αναβαθμίζεται συνεχώς για να καλύψει τις σύγχρονες επιχειρησιακές απαιτήσεις της αεράμυνας εξασφαλίζοντας κυρίως πιστώσεις από το ΝΑΤΟ, οι οποίες συμπληρώνονται από πιστώσεις του εθνικού προϋπολογισμού.
      Επί των επιμέρους ερωτημάτων του κ. Βουλευτή, αναφέρεται ότι:
      1. Οι επιχειρησιακές ανάγκες καθορίζονται κάθε φορά από τον αρμόδιο Κλάδο της ΠΑ, βάσει των πραγματικών στοιχείων απόδοσης του υφιστάμενου συστήματος αεροπορικού ελέγχου στις τακτικές του αντιπάλου, με στόχο την εξασφάλιση αποτελεσματικού αεροπορικού ελέγχου. Στο πνεύμα αυτό και με γνώμονα την άμεση ενίσχυση του συστήματος αεροπορικού ελέγχου, στον ευαίσθητο ΝΑ τομέα της χώρας, δρομολογήθηκαν ενέργειες για την απόκτηση του 5ου κινητού radar τύπου AR-327 από την εταιρεία AMS, που καλύπτει πλήρως τις επιχειρησιακές απαιτήσεις της χώρας στη θέση αυτή και θα είναι επιχειρησιακά διαθέσιμο τον Απρίλιο του 2005.
      Η εφαρμογή των διαδικασιών ανάθεσης των εθνικά συγχρηματοδοτούμενων έργων γίνεται μόνο σε συνέχεια ή κατ’ επέκταση αντίστοιχων Νατοϊκά χρηματοδοτούμενων έργων, όπως είναι το σταθερό RADAR της Λευκάδας (RAT-31DL), το οποίο κατασκευάζεται από την ίδια εταιρεία AMS και θα παραδοθεί αργότερα.
      2. Ο εν λόγω τύπος RADAR λειτουργεί στη περιοχή συχνοτήτων E/F, είναι τακτικό radar πλήρως μετακινούμενο, με ιδιαίτερες ικανότητες και θεωρείται από τους πλέον σύγχρονους στη κατηγορία του. Σε αυτή τη περιοχή συχνοτήτων, η τεχνολογία των ημιαγωγών (solίd state) σε RADAR μεγάλων στάσεων δεν είναι ακόμα πιστοποιημένη λειτουργικά. Το εν λόγω RADAR χρησιμοποιείται σήμερα χωρίς προβλήματα τόσο από την ΠΑ (τέσσερα συστήματα radar με οργανωμένη υποστήριξη), τη RAF και άλλες αεροπορίες, ενώ το RAT 31-DL δεν έχει ακόμα πιστοποιηθεί για την αποδοτικότητα διαθεσιμότητα του από την ΠΑ, αλλά και άλλες χώρες του ΝΑΤΟ (Νορβηγία, Τουρκία, Δανία κλπ), παρά το γεγονός ότι οι σχετικές συμβάσεις εκτέλεσης αυτών των έργων έχουν υπογραφεί κατ’ ελάχιστον πριν από οκτώ χρόνια.
      3. Η δαπάνη απόκτησης του RADAR AR-327 είναι συγκρίσιμη με την αντίστοιχη του RADAR Λευκάδας (RAT-31DL), δεδομένου ότι το πρώτο διαθέτει πρόσθετες ικανότητες αναχαιτίσεων, είναι τροχήλατο σε shelters και διαθέτει κινητή αυτόματη γεννήτρια σε compact μορφή. Τέλος, είναι αερομεταφερόμενο, προκειμένου να χρησιμοποιείται σε περιοχές με ιδιαίτερες απαιτήσεις, όπως είναι τα νησιά του Αιγαίου, ενώ στη δαπάνη περιλαμβάνονται και οι σχετικές εργασίες υποδομής. Στην αντίστοιχη σύμβαση απόκτησης του radar Λευκάδας δεν συμπεριλαμβάνονται έργα υποδομής για την εγκατάσταση του radar, τα οποία έχουν πραγματοποιηθεί μέσω άλλης εργολαβίας, με αποτέλεσμα να δικαιολογείται η διαφορά τιμής απόκτησής τους.
      4. Η ΠΑ καταβάλλει διαρκείς προσπάθειες για την αναβάθμιση της υποδομής του συστήματος αεροπορικού ελέγχου εκμεταλλευόμενη πάντα διαθέσιμες πιστώσεις σχετικών με το θέμα εργολαβιών ΝΑΤΟ, οι οποίες έχουν υλοποιηθεί, βρίσκονται σε απόδοση ή εκτελούνται, έχοντας ως στόχο την ικανοποίηση των εκάστοτε επιχειρησιακών της αναγκών στο μέγιστο δυνατό βαθμό με την ελάχιστη εθνική συμμετοχή (εκτιμώμενη συμμετοχή 20 %.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      27. Στην με αριθμό 514/8.7.03 ερώτηση του Βουλευτή Γεωργίου Καρατζαφέρη δόθηκε με το υπ’ αριθμ. Φ900α/3638/6667/16.7.03 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 514/8.7.03 ερώτησης, που κατέθεσε ο Βουλευτής κ. Γεώργιος Καρατζαφέρης, με θέμα την επιχειρησιακή κατάσταση των Μονάδων της Πολεμικής Αεροπορίας, σας γνωρίζουμε τα εξής:
      Η διερεύνηση των δύο περιστατικών βλαβών των αεροσκαφών F-16 Block 52, τα οποία διαπιστώθηκαν κατά την επιθεώρηση παραλαβής τους, είναι σε εξέλιξη από επιτροπές διερεύνησης. Λαμβάνοντας υπόψη τα ευρήματα εξειδικευμένων εργαστηριακών κέντρων εσωτερικού και εξωτερικού, σε σύντομο χρονικό διάστημα, οι επιτροπές θα εκδώσουν πορίσματα, με σκοπό την πρόληψη. Επισημαίνεται ότι, σε περίπτώση που τα συμβάντα οφείλονται σε DOD (Domestic Object Damage), το κόστος αποκατάστασης ζημιών βαρύνει την εταιρεία.
      Στην 115 ΠΜ βρίσκεται σε εξέλιξη ένα ευρύ πρόγραμμα έργων υποδομής, ώστε να εξασφαλίζεται η Ασφάλεια Πτήσεων-Εδάφους και η απρόσκοπτη επιχειρησιακή εκμετάλλευση των αεροσκαφών F-16 Block 52. Επιπρόσθετα, έχουν ληφθεί όλα τα απαραίτητα μέτρα και τηρούνται απαρέγκλιτα οι εκπονηθείσες Διαταγές της Μονάδας, καθώς και το Δυναμικό Πρόγραμμα Πρόληψης Ατυχημάτων από FOD.
      Όσον αφορά στο περιστατικό αεροσκάφους F-4E (24-06-2003), στο οποίο βρέθηκαν κατά τη Βασική Μετά Πτήση Επιθεώρηση (ΒΜΠΕ) χτυπημένα πτερύγια στη 2η βαθμίδα του Νο 1 κινητήρα, η Μονάδα, για προληπτικούς λόγους, προέβη σε έκτατο έλεγχο όλων των αεροσκαφών που έχουν υπoστεί αναβάθμιση στην ΕΑΒ. Διαπιστώθηκαν ανάλογα ευρήματα, τα οποία όμως δεν προκάλεσαν ζημιές και κατά συνέπεια δεν υπήρξαν επιπτώσεις στην επιχειρησιακή εκμετάλλευση των αεροσκαφών. Για τη διεξοδική εξέταση των αιτιών που προκάλεσαν το περιστατικό, έχει συσταθεί επιτροπή διερεύνησης, η οποία θα υποβάλλει σχετικό πόρισμα.
      Επί των διατυπωθέντων ερωτημάτων, που αφορούν στον τομέα «Ασφάλεια» της 116 ΠΜ, επισημαίνονται τα παρακάτω:
      α. Για το περιστατικό της ανεύρεσης ξένων αντικειμένων σε κινητήρες αεροσκαφών Α-7 είναι σε εξέλιξη τακτική ανάκριση, προκειμένου να αποδοθούν ευθύνες στους υπαίτιους.
      β. Απόπειρα διάρρηξης του συνεργείου κινητήρων δεν υπήρξε. Την 29-062003 ελήφθη σήμα ψευδούς συναγερμού στο Κέντρο Ελέγχου Φρουράς, με αποτέλεσμα να κινηθούν άμεσα, όπως προβλέπεται, οι δυνάμεις Άμυνας Φρούρησης του αεροδρομίου, χωρίς να διαπιστωθεί ενέργεια παραβίασης.
      Για την αντιμετώπιση και αποφυγή παρόμοιων περιστατικών, πέραν των υφισταμένων από το ισχύον Σχέδιο Επιχειρήσεων Φρούρησης Άμυνας (ΣΕΦΑ), η φυσική ασφάλεια των μέσων και εγκαταστάσεων καλύπτεται και με επιπλέον μέτρα (ηλεκτρονικά συστήματα) που παρέχει η σύγχρονη τεχνολογία.
      Η ΠΑ εξετάζει κάθε συμβάν που έχει σχέση με την ασφάλεια πτήσεων σε βάθος, με ιδιαίτερη προσοχή και επιμέλεια, αφετέρου δε, συνεχίζει να εγγυάται την ασφάλεια πτήσης κάθε τύπου αεροσκάφους με τους συνεχείς τεχνικούς ελέγχους και την επαγρύπνηση των στελεχών της.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      28. Στην με αριθμό 925/17.7.03 ερώτηση του Βουλευτή Σπήλιου Σπηλιωτόπουλου δόθηκε με το υπ’ αριθμ. 5083/921/30.7.03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης του Βουλευτή κ. Σπ. Σπηλιωτόπουλου, σχετικά με διαμαρτυρία του Εμπορικού και Εισαγωγικού Συλλόγου Πατρών που αναφέρεται σε διεύρυνση του ωραρίου λειτουργίας των εμπορικών καταστημάτων και στην προστασία των μικρομεσαίων επιχειρήσεων της Αχαΐας, σας γνωρίζουμε ότι, βασικός στόχος της προσπάθειας αναμόρφωσης του υφιστάμενου πλαισίου λειτουργίας των καταστημάτων, προς άρση των σημαντικών διαφοροποιήσεων που εμφανίζονται σήμερα κατά την εφαρμογή του, είναι η εξεύρεση μιας συναινετικής λύσης με τους κοινωνικούς εταίρους, που θα στηρίζεται στην αποτελεσματικότητα, στη δημιουργία μεγαλύτερων ευκαιριών και περισσότερων θέσεων εργασίας στις επιχειρήσεις καθώς και στην καλύτερη εξυπηρέτηση του καταναλωτικού κοινού.
      Ο Υπουργός
      Ν. ΧΡΙΣΤΟΔΟΥΛΑΚΗΣ»
      29. Στην με αριθμό 496/7-7-2003 ερώτηση του Βουλευτή κ. Σπήλιου Σπηλιωτόπουλου δόθηκε το υπ’ αριθμ. Φ900α/3636/6665/16-7-2003 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 496/07-07-2003 ερώτησης, που κατέθεσε ο Βουλευτής κ. Σπήλιος Σπηλιωτόπουλος, με θέμα την επιχειρησιακή κατάσταση των Μονάδων της Πολεμικής Αεροπορίας, σας γνωρίζουμε τα εξής:
      Η διερεύνηση των δύο περιστατικών βλαβών των αεροσκαφών F-16 Block 52, τα οποία διαπιστώθηκαν κατά την επιθεώρηση παραλαβής τους, είναι σε εξέλιξη από επιτροπές διερεύνησης. Λαμβάνοντας υπόψη τα ευρήματα εξειδικευμένων εργαστηριακών κέντρων εσωτερικού και εξωτερικού, σε σύντομο χρονικό διάστημα, οι επιτροπές θα εκδώσουν πορίσματα, με σκοπό την πρόληψη.
      Επισημαίνεται ότι, σε περίπτωση που τα συμβάντα οφείλονται σε DOD (Domestic Object Damage), το κόστος αποκατάστασης ζημιών βαρύνει την εταιρεία.
      Στην 115 ΠΜ βρίσκεται σε εξέλιξη ένα ευρύ πρόγραμμα έργων υποδομής, ώστε να εξασφαλίζεται η Ασφάλεια Πτήσεων-Εδάφους και η απρόσκοπτη επιχειρησιακή εκμετάλλευση των αεροσκαφών F-16 Block 52. Επιπρόσθετα, έχουν ληφθεί όλα τα απαραίτητα μέτρα και τηρούνται απαρέγκλιτα οι εκπονηθείσες Διαταγές της Μονάδας, καθώς και το Δυναμικό Πρόγραμμα Πρόληψης Ατυχημάτων από FOD.
      Όσον αφορά στο περιστατικό αεροσκάφους F-4E (24-06-2003), στο οποίο βρέθηκαν κατά τη Βασική Μετά Πτήση Επιθεώρηση (ΒΜΠΕ) χτυπημένα πτερύγια στη.2η βαθμίδα του Νο 1 κινητήρα, η Μονάδα, για προληπτικούς λόγους, προέβη σε έκτατο έλεγχο όλων των αεροσκαφών που έχουν υποστεί αναβάθμιση στην ΕΑΒ. Διαπιστώθηκαν ανάλογα ευρήματα, τα οποία όμως δεν προκάλεσαν ζημιές και κατά συνέπεια δεν υπήρξαν επιπτώσεις στην επιχειρησιακή εκμετάλλευση των αεροσκαφών. Για τη διεξοδική εξέταση των αιτιών που προκάλεσαν το περιστατικό, έχει συσταθεί επιτροπή διερεύνησης, η οποία θα υποβάλλει σχετικό πόρισμα.
      Επί των διατυπωθέντων ερωτημάτων, που αφορούν στον τομέα «Ασφάλεια» της 116 ΠΜ, επισημαίνονται τα παρακάτω:
      α. Για το περιστατικό της ανεύρεσης ξένων αντικειμένων σε κινητήρες αεροσκαφών Α-7 είναι σε εξέλιξη τακτική ανάκριση, προκειμένου να αποδοθούν ευθύνες στους υπαίτιους.
      β. Οι ζημιές στις παραλιακές εγκαταστάσεις της Μονάδας αφορούν σε σπάσιμο δέκα λαμπτήρων, περιστατικό που συνέβη σε περίοδο που δεν λειτουργούσε η θερινή λέσχη (χειμώνας), η οποία, σημειωτέον, είναι εκτός στρατιωτικών εγκαταστάσεων, πλησίον του αιγιαλού.
      γ. Η κλοπή δομικού μηχανήματος δεν υφίσταται. Το συγκεκριμένο μηχάνημα δόθηκε για εκποίηση, γεγονός που αποδεικνύεται από επίσημα έγγραφα της Μονάδας και της πλειοδότριας εταιρείας.
      δ. Απόπειρα διάρρηξης του συνεργείου κινητήρων δεν υπήρξε. Την 29-06-2003 ελήφθη σήμα ψευδούς συναγερμού στο Κέντρο Ελέγχου Φρουράς, με αποτέλεσμα να κινηθούν άμεσα, όπως προβλέπεται, οι δυνάμεις Άμυνας Φρούρησης του αεροδρομίου, χωρίς να διαπιστωθεί ενέργεια παραβίασης.
      Για την αντιμετώπιση και αποφυγή παρόμοιων περιστατικών, πέραν των υφισταμένων από το ισχύον Σχέδιο Επιχειρήσεων Φρούρησης Άμυνας (ΣΕΦΑ), η φυσική ασφάλεια των μέσων και εγκαταστάσεων καλύπτεται και με επιπλέον μέτρα (ηλεκτρονικά συστήματα) που παρέχει η σύγχρονη τεχνολογία.
      Η ΠΑ εξετάζει κάθε συμβάν που έχει σχέση με την ασφάλεια πτήσεων σε βάθος, με ιδιαίτερη προσοχή και επιμέλεια, αφετέρου δε, συνεχίζει να εγγυάται την ασφάλεια πτήσης κάθε τύπου αεροσκάφους με τους συνεχείς τεχνικούς ελέγχους και την επαγρύπνηση των στελεχών της.
      Ο Υπουργός
      ΓΙΑΝΝΟΣ ΠΑΠΑΝΤΩΝΙΟΥ»
      30. Στην με αριθμό AKE490/54/7-7-03 ερώτηση του Βουλευτή κ. Σάββα Τσιτουρίδη και κ. Νικολάου Λέγκα, δόθηκε με το υπ’ αριθμ. Τ4/01-08-2008 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Σ. Τσιτοuρίδης, Ν. Λέγκας, για τα θέματα της αρμοδιότητάς μας, σας πληροφορούμε τα εξής:
      Από το Γ΄ ΚΠΣ θα διατεθεί ποσό ύψους 243.626.061 €. Το πρόγραμμα περιλαμβάνει δύο Μέτρα (6.1,6.2)
      Το Μέτρο 6.1 έχει προϋπολογισμό 61.983.002 € και αφορά την ολοκλήρωση Ε. Ε. του Β΄ ΚΠΣ. Ήδη έχουν ενταχθεί 4 έργα τα οποία φαίνονται με τα οικονομικά τους στοιχεία στον Πίνακα 1.
      Το Μέτρο 6.2 έχει προϋπολογισμό 181.643.059 €. Οι άξονες που κινούνται τα έργα του Μέτρου είναι οι κάτωθι:
      Έργα ταμίευσης - αποθήκευσης. και εκμετάλλευση επιφανειακών απορροών (λιμνοδεξαμενές - φράγματα).
      Εκσυγχρονισμός και βελτίωση συνθηκών άρδευσης. Προτεραιότητα δίνεται στα αρδευτικά δίκτυα τα οποία είναι παλαιά (άνω των 30 ετών), έχουν φθορές ή υπολειτουργούν και παρουσιάζουν ωριμότητα από πλευράς μελετών.
      Μελέτες - έργα τεχνητού εμπλουτισμού υπόγειων υδροφορέων για ποσοτική αύξηση και ποιοτική βελτίωση αυτών.
      Αξιοποίηση νερών ταμιευτήρων με έργα εφαρμογής σύγχρονων μεθόδων άρδευσης.
      Ήδη έχουν ενταχθεί 10 έργα τα οποία φαίνονται με τα οικονομικά τους στοιχεία στον Πίνακα 2.
      Για τα υπόλοιπα που θα ενταχθούν στα δύο Μέτρα γίνονται οι απαραίτητες τροποποιήσεις, επικαιροποιήσεις των μελετών από τον Τεχνικό Σύμβουλο που έχει προσληφθεί ώστε να συνταχθούν τα Τεχνικά Δελτία για την ένταξή τους στο Πρόγραμμα. Η ένταξη των έργων θα έχει ολοκληρωθεί μέχρι το Οκτώβριο του 2003.
      Τα έργα θα ολοκληρωθούν εντός των χρονικών ορίων του Γ΄ ΚΠΣ.
      Όσον αφορά τη Διαχείριση Υδατικών Πόρων βάσει του Ν. 1739/87 «Περί Διαχείρισης Υδατικών Πόρων» σήμερα ανήκει στην αρμοδιότητα του Υπ. Ανάπτυξης με το οποίο συνεργάζονται τα συναρμόδια Υπουργεία.
      Η πολιτική που δρομολογείται στο θέμα διαχείρισης των υδατικών πόρων διέπεται από τις αρχές τη Οδηγίας 2000/60 Ε.Ε. με την οποία πρέπει να εναρμονιστεί η Εθνική μας Νομοθεσία με τη θέσπιση νέου θεσμικού πλαισίου πολιτικής επί των υδάτων όπου επισπεύδον Υπουργείο είναι το ΥΠΕΧΩΔΕ που είναι και συναποδέκτης του ανωτέρω σχετικού.
      Σε ότι αφορά το θέμα συντήρησης λιμνών και ποταμών από φερτά υλικά αποτελεί αντικείμενο αρμοδιότητας του ΥΠΕΧΩΔΕ.
      Για την ανόρυξη γεωτρήσεων σας γνωρίζουμε ότι το αντικείμενο αποτελεί αποκεντρωμένη αρμοδιότητα της Νομαρχιακής Αυτοδιοίκησης.
      Το Υπ. Γεωργίας στα πλαίσια του έργου «Επείγοντα Έργα Αντιμετώπισης Εκτάκτων Αναγκών» του Προγράμματος Δημοσίων Επενδύσεων (Π.Δ.Ε.), διαθέτει, κατ’ έτος, πίστωση στις Νομαρχιακές Αυτοδιοικήσεις της χώρας για αποκατάσταση φθορών σε λειτουργούν τα συλλογικά εγγειοβελτιωτικά έργα. Για το τρέχον έτος έχει διατεθεί ποσό 15 εκατ. € και άμεσα προβλέπεται διάθεση επιπλέον 3 εκατ. €.
      Σας καταθέτουμε πίνακες προόδου ενταγμένων έργων των μέτρων 6.1 και 6.2του Ε.Π.Α.Α.-Α.Υ.
      
      Ο Υπουργός
      ΓΕΩΡΓΙΟΣ ΔΡΥΣ»
      31. Στην με αριθμό 821/98/15-7-03 ερώτηση των Βουλευτών κ. Αντώνη Σκυλλάκου, κ. Παναγιώτη Κοσιώνη, κ. Νικολάου Γκατζή, κ. Άγγελου Τζέκη, κ. Σταύρου Σκοπελίτη, κ. Σπυρίδωνα Στριφτάρη, δόθηκε με το υπ’ αριθμ. 34287/31-7-03 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της αριθμ. 821/98/15-7-2003 Ερώτησης & ΑΚΕ, που κατέθεσαν οι Βουλευτές κ.κ. Α Σκυλλάκος, Π. Κοσιώνης, Ν. Γκατζής, Α Τζέκης, Σ. Σκοπελίτης και Σ. Στριφτάρης, αναφορικά με την χρηματοδότηση των ΟΤΑ της Χώρας, σας γνωρίζουμε κατά λόγο αρμοδιότητάς μας, τα ακόλουθα:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την Συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τ.Α, συνεπάγεται και την μεταφορά των αντίστοιχων πόρων.
      Με κινητήριο μοχλό το Νόμο 1828/89, το Υπουργείο Εσωτερικών, Δημόσιας Διοίκησης και Αποκέντρωσης προώθησε την οικονομική αυτοτέλεια των ΟΤΑ, καθιερώνοντας διαφανείς και σταθερούς πόρους, οι οποίοι βοήθησαν ουσιαστικά στο σχεδιασμό και την υλοποίηση στόχων και προγραμμάτων, συμβάλλοντας στην όλη αναπτυξιακή διαδικασία της χώρας. Επίσης, στα πλαίσια της υλοποίησης του προγράμματος «Ιωάννης Καποδίστριας», με σειρά νομοθετημάτων, δόθηκε η απαιτούμενη ώθηση στην πρωτοβάθμια Τοπική Αυτοδιοίκηση να αναλάβει πρωτοβουλίες, έχοντας την πλήρη στήριξη του Κράτους σε κάθε της προσπάθεια.
      Η καθιέρωση των Κεντρικών Αυτοτελών Πόρων (ΚΑΠ) με το Ν. 1828/89 στοχεύει στη χρηματοδότηση των ΟΤΑ από δυναμικού ς φόρους του κρατικού προϋπολογισμού, το ύφος των οποίων ορίζεται ρητά από την κείμενη νομοθεσία και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ.
      Η κατανομή κάθε χρόνο των ΚΛΠ βάσει πιστώσεων που εγγράφονται στον Κρατικό Προϋπολογισμό, ο οποίος περιβάλλεται τον τύπο του τυπικού νόμου, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος, αποσκοπεί στην άμβλυνση των δημοσιονομικών και γεωγραφικών ανισοτήτων, κυρίως μέσω:
      της εξασφάλισης κάλυψης των εξόδων λειτουργίας των ΟΤΑ
      της χρηματοδότησης ιδίως των κοινωνικών δράσεών τoυς και
      της χρηματοδότησης εξειδικευμένων προγραμμάτων, που συντείνουν στη βελτίωση της πoιότητας  παρoχής υπηρεσιών πρoς τoυς πoλίτες.
      Οι Κεντρικοί Αυτοτελείς Πόροι από την καθιέρωσή τους μέχρι και σήμερα παρουσιάζουν σημαντική μέση ετήσια αύξηση, η οποία ανέρχεται σε ποσοστό 15% και αποτυπώνεται στον ακόλουθο πίνακα:
      ΕΤΟΣ      ΠΟΣΟ διάθεσης σε δρχ.      ΠΟΣΟ διάθεσης σε ευρώ.      1992      120.052.484.000      352.318.368      1993      139.006.000.000      407.941.306      1994      142.765.000.000      418.972.854      1995      166.588.000.000      488.886.280      1996      210.170.000.000      616.786.500      1997      239.855.000.000      703.903.155      1998      274.000. 000. 000      804.108.584      1999      330. 734.000.000      970.606.016      2000      386.574.000.000      1.134.479.824      2001      464.085.148.970      1.361.952.015      2002      483.065.341.530      1.437.653.240      
      Επισημαίνεται ότι από το ποσό των 1.437.653.240 € που αποδόθηκε από τους ΚΑΠ έτους 2002, 20.000.000 € διατέθηκαν κατά το έτος 2003.
      Από το έτος 2001, αναθεωρήθηκε ριζικά και εκσυγχρονίσθηκε το σύστημα της τακτικής επιχορήγησης των ΟΤΑ, οι οποίοι πλέον χρηματοδοτούνται, πέραν του πραγματικού πληθυσμού τους σύμφωνα με την τελευταία απογραφή, που αποτελούσε το αποκλειστικό κριτήριο κατανομής των ΚΑΠ μέχρι το έτος 2000, με βάση την έκτασή τους, τον αριθμό των δημοτικών διαμερισμάτων τους και το σημαντικότερο με βάση την ανάγκη κάλυψης του ελάχιστου λειτουργικού τoυς κόστoυς.
      Οι ΟΤΑ, πέραν της κάλυψης των λειτουργικών τους δαπανών, χρηματοδοτούνται για την άσκηση αρμοδιοτήτων που μεταφέρθηκαν σε αυτούς βάσει νόμων καθώς και για δράσεις τους, οι κυριότερες των οποίων αφορούν:
      1) στην κάλυψη των δαπανών λειτουργίας, συντήρησης και μισθοδοσίας προσωπικού των παιδικών και βρεφονηπιακών σταθμών που μεταφέρθηκαν σε αυτούς με το Ν. 2880/2001,
      2) στην κάλυψη των δαπανών λειτουργίας, συντήρησης και μισθοδοσίας προσωπικού των δημοτικών χώρων άθλησης που μεταφέρθηκαν σε αυτούς με το Ν. 2880/2001.
      3) στην κάλυψη λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης,
      στην υλοποίηση του προγράμματος λειτουργίας των κέντρων εξυπηρέτησης πολιτών,
      4) στην υλοποίηση του προγράμματος βελτίωσης της ποιότητας ζωής των τσιγγάνων, στην υλοποίηση προγραμμάτων πρωτογενούς πρόληψης κατά των ναρκωτικών σε συνεργασία με τον ΟΚΑΝΑ,
      7) στην υλοποίηση δράσεων που αφορούν στην άσκηση κοινωνικής πολιτικής της Τοπικής Αυτοδιοίκησης, όπως το πρόγραμμα « Βοήθεια στο σπίτι»,
      8) στην χρηματοδότηση αυτών των παραμεθορίων περιοχών στα πλαίσια της υλοποίησης του προγράμματος «.ΑΚΡΠΑΣ»,
      9) στην υλοποίηση προγράμματος που αφορά τους παλιννοστούντες,
      10) στην υλοποίηση του προγράμματος που αφορά τον σχολικό τροχονόμο,
      11) στην δημιουργία υποδομών για την λειτουργία της δημοτικής αστυνομίας,
      12) στην φύλαξη σχολικών κτιρίων,
      καθώς και άλλων δράσεων που αφορούν την Τοπική Αυτοδιοίκηση, οι οποίες προτείνονται από την ΚΕΔΚΕ.
      Πέραν των ανωτέρω εσόδων από τους ΚΛΠ, στους ΟΤΑ α΄ βαθμού διατέθηκαν και άλλοι σημαντικοί πόροι από τον Κρατικό Προϋπολογισμό, οι οποίοι εγγράφονται στον προϋπολογισμό του Υπουργείου μας και προορίζονται κυρίως για την οικονομική ενίσχυση δήμων και κοινοτήτων που δημιουργήθηκαν από συνένωση ΟΤΑ σύμφωνα με τους Ν.1416/84 και Ν.1622/86 καθώς και για αναπτυξιακά και οικονομικά κίνητρα των ΟΤΑ του Ν.2240/94.
      Επιπρόσθετα των ανωτέρω, μέσω του Ειδικού Προγράμματος Τοπικής Αυτοδιοίκησης (ΕΠΤΑ) που συνόδευσε τη μεταρρύθμιση που πραγματοποιήθηκε στην πρωτοβάθμια Αυτοδιοίκηση, με την ψήφιση και εφαρμογή του Ν. 2539/97, εντάχθηκαν σταδιακά από το 1998 έως σήμερα έργα και δράσεις με φορείς χρηματοδότησης διάφορα Υπουργεία και φορείς υλοποίησης τους ΟΤΑ Ο αρχικά εκτιμώμενος προϋπολογισμός του Προγράμματος για την περίοδο 1998-2004 προσέγγιζε τα 2,9 δις ευρώ.
      Οι θεσμοθετημένοι πόροι του Προγράμματος είναι:
      ποσοστό 8,5% των Κεντρικών Αυτοτελών Πόρων (ΚΑΠ)
      ποσοστό 20% των πόρων που εγγράφονται στον προϋπολογισμό δημοσίων επενδύσεων (ΣΑTA)
      ποσό των τόκων των χρηματικών υπολοίπων των ΟΤΑ στο Τ.Π.Δ.
      ποσοστό 80% του φόρου των τόκων καταθέσεων
      πόροι των εθνικών προγραμμάτων που διαχειρίζονται τα Υπουργεία και οι Περιφέρειες και αφορούν σε έργα ΟΤΑ
      Πόροι του προγράμματος Δημοσίων Επενδύσεων (Π.Δ.Ε.) για έργα ΟΤΑ
      	Έως σήμερα, έχουν ενταχθεί στο ΕΠΤΑ έργα συνολικού ποσού 3.4 δις ευρώ περίπου, έχει δηλαδή υπερκαλυφθεί το αρχικά εκτιμώμενο ποσό των 2,9 δις ευρώ.
      	Ειδικότερα έχουν ενταχθεί στο πρόγραμμα έργα και δράσεις των ΟΤΑ με χρηματοδότηση από:
      ΥΠ.ΕΣ.Δ.Δ.Α, συνολικού ποσού 2,3 δις ευρώ
      Υπουργείο Μακεδονίας- Θράκης, συνολικού ποσού 33 εκατ. ευρώ
      Υπουργείο Αιγαίου, συνολικού ποσού 21 εκατ. ευρώ
      Γενική Γραμματεία Αθλητισμού, συνολικού ποσού 880 εκατ. ευρώ
      Υπουργείο Πολιτισμού, συνολικού ποσού 63 εκατ. ευρώ
      Υ.ΠΕ.ΧΩ.Δ.Ε., συνολικού ποσού 37 εκατ. ευρώ και
      Υπουργείο Οικονομίας και Οικονομικών, συνολικού ποσού 85 εκατ. Ευρώ.
      	Για τα ενταγμένα στο ΕΠΤΑ έργα των ΟΤΑ μέχρι σήμερα έχουν απορροφηθεί από πόρους του Υπουργείου μας χρηματοδοτήσεις ύψους 1.615.964.182 €.
      	Αναφορικά με τη διαδικασία κατανομής των πιστώσεων από το ΕΠΤΑ σας γνωρίζουμε τα ακόλουθα:
      Το έτος 1998 ξεκίνησε η διαδικασία κατάρτισης του προσχεδίου του ΕΠΤΑ Το ΥΠ.ΕΣ.Δ.Δ.Α ενημέρωσε τις δημοτικές αρχές, τις Τεχνικές Επιτροπές Νομών (Τ.Ε.Ν) καθώς και τις Περιφερειακές Ομάδες Διοίκησης Έργου (Π.Ο.Δ.Ε), που συγκροτήθηκαν σε κάθε Περιφέρεια, για τους στόχους του Προγράμματος και τις διαδικασίες κατάρτισής του. Οι πρόεδροι και οι δήμαρχοι των παλιών ΟΤΑ υπέβαλαν τις προτάσεις έργων που θεωρούσαν απαραίτητα για τους νέους Καποδιστριακούς Δήμους. Μετά την εκλογή των νέων δημοτικών αρχών, το ΥΠ.ΕΣ.Δ.Δ.Α έστειλε τις παλιές προτάσεις για έγκριση ή αναθεώρηση από τα νέα δημοτικά συμβούλια και επανυποβολή τους. Έτσι, οι προτάσεις όλων των δήμων υποβλήθηκαν στις Τ.Ε.Ν, τον Μάρτιο του 1999, προκειμένου να αξιολογηθούν και να οριστικοποιηθεί στη συνέχεια το ΕΠΤΑ της κάθε Περιφέρειας.
      Τον Απρίλιο του 1999 έγινε η κατανομή των πόρων του ΕΠΤΑ ( εκτίμηση για την εξαετία 1999-2004, 1 τρις δρχ.) στις Περιφέρειες βάσει ορισμένων κριτηρίων, όπως ο πληθυσμός και η έκταση της κάθε Περιφέρειας, το ΑΠ.Π. ( Ακαθάριστο Περιφερειακό Προϊόν), η ανεργία, ο αριθμός και ο πληθυσμός των ορεινών ΟΤΑ, η ύπαρξη νησιωτικών νομών, κ.α. (εγκύκλιος 17/αρ.πρ.12892/15-9-99).
      Τον Ιούλιο του 1999, καθορίσθηκαν οι βαρύτητες και τα κριτήρια με τα οποία οι Περιφέρειες θα έκαναν τη κατανομή του 50% των παραπάνω πόρων στους ΟΤΑ της Περιοχής τους (εγκύκλιο 26/αρ.πρ.25495/16-7-99 και έγγραφό μας αρ. πρ. 27190/30-7-99).
      Τα κριτήρια αυτά ήταν:
      α) πληθυσμός                      35%
      β) έκταση                              15%
      	γ) αριθμός οικισμών              10%
      δ) αριθμός ορεινών οικισμών    5%
      3) κριτήρια σύγκλισης              35%
      Τον Αύγουστο του 1999 εντάχθηκαν στο ΕΠΤΑ κάθε Περιφέρειας έργα με προϋπολογισμό που έφθανε το 15% του συνολικού ποσού του προγράμματος. Η ένταξη των έργων αυτών έγινε με βάση την ωριμότητά τους, καθώς και τον άμεσο και επείγοντα χαρακτήρα τους.
      Τον Μάρτιο του 2000 έγινε η προένταξη στο ΕΠΤΑ και άλλων έργων, στο ύψος περίπου του 35% των πόρων του ΕΠΤΑ.
      Σημειώνεται ότι από την έναρξη ισχύος του Ν. 2539/97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των ΟΤΑ α΄ βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ. Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους, ενώ από το ΕΠΤΑ σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας.
      Κατά τα λοιπά αρμόδιο να σας απαντήσει είναι το συνερωτώμενο Υπουργείο Οικονομίας και Οικονομικών.
      Ο Υπουργός
      ΚΩΣΤΑΣ ΣΚΑΝΔΑΛΙΔΗΣ»
      32. Στην με αριθμό 820/15703 ερώτηση του Βουλευτή κ. Βασιλείου Πάππα δόθηκε με το υπ’ αριθμ. 50377/ΕΥΣ 4701/29-7-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 826/15.07.2003, του βουλευτή κ. Βασ. Ν. Πάππα σας γνωρίζουμε ότι:
      Με βάση τις προβλεπόμενες διαδικασίες από τις διατάξεις εφαρμογής του Γ΄ ΚΠΣ και το Ν. 2860/100, προκειμένου να χρηματοδοτηθεί ένα έργο από πόρους του Γ΄ ΚΠΣ τηρούνται συγκεκριμένες διαδικασίες μεταξύ των οποίων προβλέπεται υποβολή τεκμηριωμένου αιτήματος από δυνητικούς τελικούς δικαιούχους, αξιολόγηση από την αρμόδια Διαχειριστική Αρχή του Προγράμματος με βάση συγκεκριμένα κριτήρια και έκδοση απόφασης ένταξης από τον αρμόδιο Γενικό Γραμματέα.
      Στο πλαίσιο των διαδικασιών αυτών επισημαίνεται ότι έχει εκδοθεί από την Διαχειριστική Αρχή του Περιφερειακού Επιχειρησιακού Προγράμματος Κεντρικής Μακεδονίας του Γ ΚΠΣ , πρόσκληση ενδιαφέροντος προς τους Τελικούς Δικαιούχους για το Μέτρο 3.6 «Υποδομές Πολιτισμού» (Α.Π. 1962/8-4-03/ Περιφέρεια ΚΜ. Ε.Υ.Δ. Π.Ε.Π.) με ισχύ μέχρι την 31-10-03.
      Με βάση τα παραπάνω θα πρέπει να διερευνηθεί από τους εμπλεκόμενους φορείς η δυνατότητα υποβολής σχετικής πρότασης για ένταξη στο ΠΕΠ Κεντρικής Μακεδονίας.
      Ο Υφυπουργός
      ΧΡΗΣΤΟΣ Αστ. ΠΑΧΤΑΣ»
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη. 
      Υπουργείου Εθνικής Παιδείας και Θρησκευμάτων.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση εκπαιδευτικών θεμάτων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Εξωτερικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση των Συμφωνηθέντων Πρακτικών των διαπραγματεύσεων μεταξύ της Κυβέρνησης της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, του Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας σχετικά με το καθεστώς των δυνάμεών τους κατά την διάρκεια προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική δήλωση περί ποινικής δικαιοδοσίας». 
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Κρατείται. 
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ΕΚΑΧ, ΕΟΚ, ΕΥΡΑΤΟΜ (2002/772/ΕΚ. Ευρατόμ)».
      Ερωτάται το Σώμα: Γίνεται δεκτό το νομοσχέδιο.
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Κωνσταντίνος Γείτονας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εξωτερικών.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο θα ψηφιστεί σε προσεχή συνεδρίαση. 
      Κυρίες και κύριοι συνάδελφοι, επανερχόμαστε στο νομοσχέδιο του Υπουργείου Εθνικής Παιδείας και Θρησκευμάτων. 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ρύθμιση εκπαιδευτικών θεμάτων και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Υπενθυμίζω στους κυρίους συναδέλφους ότι το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή εις εφαρμογήν της διάταξης του άρθρου 70 παράγραφος 2 του Συντάγματος. Θα συζητηθεί σε μία συνεδρίαση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις τους, με τις τροπολογίες. Δεν υπάρχει υπουργική τροπολογία και υπάρχουν επτά εμπρόθεσμες τροπολογίες Βουλευτών. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών, τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις του Υπουργού και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και  64 του Κανονισμού της Βουλής. 
      Πριν δώσω το λόγο στον εισηγητή της Πλειοψηφίας στον κ. Χρήστο Σμυρλή-Λιακατά, θέλετε κάτι, κύριε Υπουργέ; 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Θέλω να προσθέσω ορισμένες σημερινές διορθώσεις, κύριε Πρόεδρε, τεχνικού χαρακτήρα. 
      ΠΡΟΕΔΡΕΥΩΝ (Κωνσταντίνος Γείτονας): Καλώς! Θα τις ανακοινώσετε για να καταχωρισθούν στα Πρακτικά. Να φέρετε ένα αντίγραφο και σε εμάς στο προεδρείο για να τις δούμε.
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Να τις αναγνώσω;
      ΠΡΟΕΔΡΕΥΩΝ (Κωνσταντίνος Γείτονας): Ναι, να τις αναγνώσετε, κύριε Υπουργέ. 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Στο συζητούμενο σχέδιο νόμου προτείνουμε τις εξής διορθώσεις:
      1) Στο άρθρο 1 παράγραφος 7:
      Στο δεύτερο στίχο μετά τις λέξεις «….είναι δυνατή η πρόσληψη….» προστίθεται η φράση «….από το σχολικό έτος 2003-2004….».
      2) Στο άρθρο 2, παράγραφος 7:
      α) Στην περίπτωση β΄ υποπερίπτωση αα΄ μετά τις λέξεις «…πτυχίο τμήματος ειδικής αγωγής Πανεπιστημίου της ημεδαπής…» προστίθενται οι λέξεις «…ή πτυχίο του τμήματος εκπαιδευτικής και κοινωνικής πολιτικής, κατεύθυνσης ατόμων με ειδικές ανάγκες του Πανεπιστημίου Μακεδονίας….». 
      β) Στην περίπτωση δ΄ μετά τις λέξεις «….προϊστάμενος ορίζεται εκπαιδευτικός….» προστίθενται οι λέξεις «…..ή μέλος του ειδικού εκπαιδευτικού προσωπικού…..». 
      γ) Στην περίπτωση η’ προστίθεται εδάφιο ως εξής: 
      «Όταν στο ΥΣΕΕΠ εξετάζονται θέματα επιλογής, υπηρεσιακής κατάστασης και πειθαρχικού δικαίου του ειδικού εκπαιδευτικού προσωπικού μετέχει στο συμβούλιο αυτό αποκλειστικά εκπρόσωπος του ειδικού εκπαιδευτικού προσωπικού».
      3) Στο άρθρο 4: 
      Στην παράγραφο 1 η χρονολογία 2003-2004 μετατρέπεται σε 2002-2003.
      4) Στο άρθρο 8:
      Από την παράγραφο 8 περίπτωση α’ διαγράφεται η περίοδος «καθώς και τα προβλεπόμενα….. κλπ. 
      (Στο σημείο αυτό ο Υπουργός Εθνικής Παιδείας και Θρησκευμάτων κ. Πέτρος Ευθυμίου καταθέτει για τα Πρακτικά το προαναφερθέν έγγραφο το οποίο έχει ως εξής:
      «ΥΠΟΥΡΓΕΙΟ ΕΘΝΙΚΗΣ ΠΑΙΔΕΙΑΣ ΚΑΙ ΘΡΗΣΚΕΥΜΑΤΩΝ 
      ΥΠΟΥΡΓΟΣ
      Αθήνα, 29 Οκτωβρίου 2003 
      ΠΡΟΣ
      ΤΗ ΒΟΥΛΗ ΤΩΝ ΕΛΛΗΝΩΝ
      Στο συζητούμενο σχέδιο νόμου προτείνουμε τις εξής διορθώσεις:
      1) Στο άρθρο 1 παράγραφος 7:
      Στο δεύτερο στίχο μετά τις λέξεις «...είναι δυνατή η πρόσληψη...» προστίθεται η φράση «...από το σχολικό έτος 2003-2004...»
      2) Στο άρθρο 2, παράγραφος 7:
      α) Στην περίπτωση β΄ υποπερίπτωση αα΄ μετά τις λέξεις «...πτυχίο τμήματος ειδικής αγωγής Πανεπιστημίου της ημεδαπής...» προστίθενται οι λέξεις «...ή πτυχίο του τμήματος εκπαιδευτικής και κοινωνικής πολιτικής, κατεύθυνσης ατόμων με ειδικές ανάγκες του Πανεπιστημίου Μακεδονίας.. .».
      β) Στην περίπτωση δ΄ μετά τις λέξεις «...προϊστάμενος ορίζεται 	εκπαιδευτικός...» προστίθενται οι λέξεις «…ή μέλος τoυ ειδικού εκπαιδευτικού προσωπικού...»
      γ) Στην περίπτωση η΄ προστίθεται εδάφιο ως εξής:
      «Όταν στο ΥΣΕΕΠ εξετάζονται θέματα επιλογής, υπηρεσιακής κατάστασης και πειθαρχικού δικαίου του ειδικού εκπαιδευτικού προσωπικού μετέχει στο συμβούλιο αυτό αποκλειστικά εκπρόσωπος του ειδικού εκπαιδευτικού προσωπικού».
      3) Στο άρθρο 4:
      Στην παράγραφο 1 η χρονολογία 2003-2004 μετατρέπεται σε 2002-2003.
      4) Στο άρθρο 8:
      Από την παράγραφο 8 περίπτωση α΄ διαγράφεται η περίοδος «καθώς και τα προβλεπόμενα……μέχρι το τέλος της περίπτωσης».
      Ο Υπουργός
      Π. ΕΥΘΥΜΙΟΥ»)
      ΠΡΟΕΔΡΕΥΩΝ (Κωνσταντινος Γείτονας): Κύριοι συνάδελφοι, στο σημείο αυτό θα ήθελα να ανακοινώσω στο Σώμα ότι από το ΠΑΣΟΚ ορίζεται ως Κοινοβουλευτική Εκπρόσωπος η συνάδελφος Βουλευτής Ηρακλείου κ. Ευαγγελία Σχοιναράκη-Ηλιάκη. Από το Συνασπισμό ορίζεται ως ειδική αγορήτρια η Βουλευτής κα Ασημίνα Ξηροτύρη- Αικατερινάρη.  
      Το λόγο έχει ο κ. Σμυρλής-Λιακατάς.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριοι συνάδελφοι, το νομοσχέδιο του Υπουργείου Παιδείας και Θρησκευμάτων το οποίο σήμερα συζητάμε έρχεται να συμπληρώσει κενά στη σημαντική προσπάθεια εκσυγχρονισμού όλων των βαθμίδων του εκπαιδευτικού συστήματος της χώρας μας. 
      Η επιχειρούμενη μεταρρύθμιση θέλει να κάνει το σχολείο πιο ανοιχτό στην κοινωνία, ένα σχολείο που θα παρέχει ποιοτική παιδεία με ανθρωπιστικό χαρακτήρα, που θα καλλιεργεί την κριτική σκέψη και τη συλλογικότητα και θα παρέχει ίσες μορφωτικές ευκαιρίες για όλους. Θέλουμε ένα σχολείο όμως ευέλικτο, που θα ανταποκρίνεται στα αιτήματα των καιρών, για αποτελεσματικότητα και επαρκή επαγγελματικό εφοδιασμό των νέων ανθρώπων. 
      Πριν προχωρήσω, αγαπητοί συνάδελφοι, σε ό,τι αφορά το υπό συζήτηση σχέδιο νόμου θέλω να επιχειρήσω μια σύντομη ανασκόπηση των κατευθύνσεων που διαγράφονται σήμερα στην εκπαίδευση, στον ευρωπαϊκό αλλά και στον ελλαδικό χώρο και που επηρεάζουν σε σημαντικό πλέον βαθμό τις επιλογές μας στο χώρο της παιδείας.
      Η σύνοδος των σαράντα Υπουργών Παιδείας τον τελευταίο Σεπτέμβρη στο Βερολίνο προχώρησε ακόμα ένα βήμα τη διαδικασία που ξεκίνησε στη Μπολώνια το 1999 και που ακούσει στο όνομα Εκπαιδευτική Σύγκλιση και Δημιουργία Ενιαίου Ευρωπαϊκού Χώρου Ανωτάτης Εκπαίδευσης. Στόχος η ποιοτική αναβάθμιση των ευρωπαϊκών πανεπιστημίων ώστε να γίνουν ανταγωνιστικά με τα αντίστοιχα των Ηνωμένων Πολιτειών το αργότερο μέχρο το 2010. 
      Σ΄ αυτήν τη σύνοδο επαναδιατυπώθηκε η αρχή ότι η ανώτατη εκπαίδευση είναι δημόσιο αγαθό και αντικείμενο δημόσιας ευθύνης και δεν πρέπει να αντιμετωπίζεται σαν εμπορεύσιμο αγαθό τη στιγμή που ο πρόεδρος της  Νέας Δημοκρατίας, αγαπητοί συνάδελφοι, και νομίζω ότι το θυμόμαστε όλοι, δεν πάνε λίγες ημέρες, και πάλι θέτει θέμα ιδιωτικών πανεπιστημίων κόντρα ακόμη και στις οδηγίες της Ευρωπαϊκής Ένωσης. Και θα μπορούσα να παρουσιάσω ή να παραθέσω τμήματα του κυβερνητικού προγράμματος για την παιδεία της Νέας Δημοκρατίας, όπου εκεί ναι μεν μιλάει για δημόσιο αγαθό, για την παιδεία, αλλά ταυτόχρονα θα πρέπει να ζήσουν και οι έμποροι της παιδείας.
      Στις συνόδους των Υπουργών Παιδείας της Ευρωπαϊκής Ένωσης τέθηκαν άξονες προτεραιότητας που στοχεύουν στην εναρμόνιση δομών και προγραμμάτων ύλης των πανεπιστημιακών ιδρυμάτων, στην υιοθέτηση ενός συστήματος αξιολόγησης της τριτοβάθμιας εκπαίδευσης, στην αύξηση της κινητικότητας των φοιτητών, στην αναγνώριση πτυχίων και επαγγελματικών δικαιωμάτων των αποφοίτων σε όλη την ευρωπαϊκή επικράτεια,  καθώς και στην καλύτερη διασύνδεση των ιδρυμάτων με την αγορά εργασίας.
      Πώς ανταποκρίνεται η χώρα μας στο νέο ρευστό περιβάλλον που τώρα διαμορφώνεται; Είναι, αγαπητοί συνάδελφοι, νομίζω ένα ερώτημα που διατρέχει όλους μας. Εγώ θα παραθέσω ορισμένα στοιχεία τα οποία αποδεικνύουν ότι πορευόμαστε σε καλό δρόμο. Όπως προκύπτει από το προσχέδιο του φετινού προϋπολογισμού προβλέπται αύξηση των δαπανών για την παιδεία κατά 8% σε σχέση με τον περασμένο χρόνο. Είναι μια αύξηση ικανοποιητική που βρίσκεται πάνω από το μέσο όρο αύξησης των δαπανών του προϋπολογισμού για τους επιμέρους τομείς. Η αύξηση των διατιθέμενων πόρων σε συνδυασμό με τις θεσμικές αλλαγές και τις επενδύσεις σε υποδομές και επιμόρφωση που προωθεί το Υπουργείο τα τελευταία χρόνια θεωρώ ότι θα συμβάλει στη συνεχή αναβάθμιση της ποιότητας της παιδείας που παρέχεται στους νέους μας.
      Οι προβλέψεις, αγαπητοί συνάδελφοι, γίνονται ακόμη πιο ευοίωνες αν λάβουμε υπ’ όψιν μας το στόχο της κοινωνικής χάρτας για αύξηση των δαπανών για την παιδεία κατά 1,5% του ΑΕΠ έως το 2008, μια αύξηση που θα  τροφοδοτηθεί από την αντίστοιχη σταδιακή μείωση των αμυντικών μας δαπανών και θα αυξήσει τους πόρους για την παιδεία από το 3,5% που είναι σήμερα στο 5% του Ακαθάριστου Εθνικού Προϊόντος, κάτι για το οποίο όσο και αν ψάχνω το κυβερνητικό πρόγραμμα για την παιδεία της Νέας Δημοκρατίας δεν μπορώ να δω από πού θα βρεθεί η αύξηση αυτών των πόρων. Η απάντηση με την κοινωνική χάρτα είναι συγκεκριμένη και δεδομένη και με χρονιδιάγραμμα δεσμευμένο. 
      Στο χώρο της πρωτοβάθμιας και δευτεροβάθμιας εκπαίδευσής μας αξίζει να αναφέρουμε τη συστηματική βελτίωση της αναλογίας εκπαιδευτικών-μαθητών σε σχέση με το 1994. Την αύξηση των αιθουσών διδασκαλίας σε σύγκριση με την προηγούμενη δεκαετία. Την ειδική μέριμνα για αύξηση του αριθμού των ειδικών νηπιαγωγείων, δημοτικών, γυμνασίων και λυκείων και των υποστηρικτικών τους μηχανισμών για μαθητές με ειδικές εκπαδευτικές ανάγκες. Την ενισχυτική διδασκαλία για μαθητές λυκείου μέσω των προγραμμάτων Πρόσθετης Διδακτικής Στήριξης με στόχο το χτύπημα της παραπαιδείας. Το σχολικό δε έτος 2001-2002 συμμετείχαν στα προγράμματα περίπου εκατό χιλιάδες μαθητές. Απαιτείται συνεχής αξιολόγηση και έλεγχος της ποιότητας των παρεχόμενων προγραμμάτων προκειμένου η ενισχυτική διδασκαλία να καθιερωθεί στη συνείδηση των μαθητών.
      Ο νέος θεσμός των ολοήμερων νηπιαγωγείων και δημοτικών αποδεικνύει την έμπρακτη στήριξη της Κυβέρνησής μας στους εργαζόμενους γονείς. Υπενθυμίζω ότι οκτακόσια νέα ολοήμερα σχολεία θα προστεθούν στο τρέχον σχολικό έτος στα τέσσερις χιλιάδες τετρακόσια που ήδη υπάρχουν. Τα μουσικά, αθλητικά και τα νεοιδρυθέντα με το παρόν νομοσχέδια καλλιτεχνικά γυμνάσια και λύκεια, η εισαγωγή του νέου θεσμού των σχολείων δεύτερης ευκαιρίας που απεθύνονται κυρίως σε νέους άνω των δεκαοκτώ ετών, τα προγράμματα εκπαίδευσης ευαίσθητων κοινωνικών ομάδων, όπως το Πρόγραμμα Εκπαίδευσης Τσιγγανοπαίδων, το οποίο συμβάλλει στην μείωση της διαρροής τους στην προωτβάθμιας κυρίως εκπαίδευση. Την ίδρυση του Οργανισμού Επιμόρφωσης Εκπαιδευτικών, που θα είναι υπεύθυνος για το σχεδιασμό και τον συντονισμό της υλοποίησης όλων των επιμορφωτικών εκπαιδευτικών προγραμμάτων. Τη δημιουργία πεντακοσίων περίπου σύγχρονων σχολικών βιβλιοθηκών υψηλών προδιαγραφών. Το 1993 δεν υπήρχει ούτε μία βιβλιοθήκη που να πληροί τις ανάλογες προδιαγραφές. Την δημιουργία εξήντα εννιά Κέντρων Συμβουλευτικής και Προσανατολισμού και διακοσίων Γραφείων Σχολικού Επαγγελματικού Προσανατολισμού στις σχολικές μονάδες όλης της χώρας. Την κατάργηση της επετηρίδας. Τον πενταετή προγραμματισμό για τη βελτίωση και επέκταση της σχολικής υποδομής από τον Οργανισμό Σχολικών Κτιρίων. Τον εξοπλισμό των σχολείων με υπολογιστές και τη σύνδεσή τους με διαδίκτυο ώστε το σχολείο να γίνει η πύλη στην κοινωνία της πληροφορίας και της γνώσης.
      Ήδη σχεδόν το σύνολο των γυμνασίων και λυκείων έχει δυνατότητα σύνδεσης με το διαδίκτυο, ενώ σύντομα κάθε γυμνάσιο και λύκειο της χώρας θα διαθέτει το δικό του εργαστήριο ηλεκτρονικών υπολογιστών. Τη γενίκευση και καθιέρωση ως θεσμού πλέον της επιμόρφωσης νηπιαγωγών, δασκάλων και καθηγητών σε σημαντικά θέματα, όπως ο επαγγελματικός προσανατολισμός, η αγωγή υγείας, η βιβλιοθηκονομία, η αειφόρος ανάπτυξη και τόσα άλλα.
      Η έγκριση τριακοσίων εβδομήντα υπό έκδοση νέων τίτλων διδακτικών βιβλίων και υποστηρικτικού διδακτικού υλικού. Η διασφάλιση της ποιότητας του εκπαιδευτικού έργου μέσω αξιολόγησης πλέον των εκπαιδευτικών πρωτοβάθμιας και δευτεροβάθμιας εκπαίδευσης.
      Ας πούμε και λίγα πράγματα για το νευραλγικό χώρο της τριτοβάθμιας εκπαίδευσης. Πορευόμαστε σ΄ ένα στρατηγικό σχεδιασμό που μέσα από ένα εθνικό διάλογο θα οδηγήσει την ανώτατη εκπαίδευσή μας στη νέα εποχή. Θεωρώ ότι οι θεσμικές αλλαγές που έχουν πραγματοποιηθεί στο χώρο της τριτοβάθμιας εκπαίδευσης τα τελευταία χρόνια από την Κυβέρνησή μας αποτελούν, αγαπητοί συνάδελφοι, εγγύηση για το μέλλον.
      Θυμίζω την κατάταξη της χώρας μας ανάμεσα στις ευρωπαϊκές χώρες με τα μεγαλύτερα ποσοστά φοιτητών ηλικίας δεκαοκτώ έως είκοσι ενός ετών σε ανώτατα εκπαιδευτικά ιδρύματα με ποσοστό 58%. Το νέο ορθολογικότερο τρόπο εισαγωγής στην τριτοβάθμια εκπαίδευση με παράλληλο διπλασιασμό των εισακτέων στην ανώτατη εκπαίδευση. Την ανωτατοποίηση των τεχνολογικών εκπαιδευτικών ιδρυμάτων και την αναβάθμιση της τεχνολογικής εκπαίδευσης στη χώρα μας όσο και αν την υπονομεύει η Νέα Δημοκρατία λέγοντας ένθεν και ένθεν ανάλογα με το τι θέλει ο καθένας. Την ίδρυση του Ελληνικού Ανοιχτού Πανεπιστημίου με τους έντεκα χιλιάδες περίπου φοιτητές, τον πενταπλασιασμό του αριθμού των μεταπτυχιακών τμημάτων, 51% το 1993, 233% το 2003. 
      Είχαμε αύξηση των τμημάτων της τριτοβάθμιας εκπαίδευσης κατά 34,5%. Αύξηση του προσωπικού του ΔΕΠ κατά 46%. Αύξηση των δαπανών για την τριτοβάθμια εκπαίδευση. Αύξηση τακτικής επιχορήγησης για λειτουργικές δαπάνες κατά 151% και κατά 471% στα ΑΕΙ και τα ΤΕΙ αντίστοιχα σε σχέση με το 1993. Αύξηση χρηματοδότησης για δαπάνες υποδομών στο 93,7% για τα ΑΕΙ, στο 554% για τα ΤΕΙ της χώρας.
      Ίδρυση τεσσάρων νέων ιδρυμάτων με σαράντα έξι νέα τμήματα. Το Πανεπιστήμιο Πελοποννήσου που ήδη λειτουργεί. Το Πανεπιστήμιο Δυτικής Μακεδονίας, το Πανεπιστήμιο Ανατολικής Στερεάς Ελλάδας, το ΤΕΙ Ιονίων Νήσων με ένα χρονοδιάγραμμα μέχρι το 2010.
      Η αποκέντρωση της ανώτατης εκπαίδευσης ήταν και είναι πάντα δέσμευση της Κυβέρνησής μας που δεν μένει στα χαρτιά, αλλά γίνεται πράξη σε αντίθεση με τη Νέα Δημοκρατία που εξαγγέλλει κατάργηση περιφερειακών τριτοβάθμιων τμημάτων. Θύμα τους θα αποτελέσουν, παραδείγματος χάρη, τα πανεπιστημιακά τμήματα της πατρίδας μου, του Αγρινίου, όπου είχαμε δύο, παίρνουμε δύο, άρα τέσσερα και που ένα όνειρο ζωής γίνεται πραγματικότητα. Και αν νομίζετε ότι λέω ψέματα, αγαπητοί συνάδελφοι, το κυβερνητικό μας πρόγραμμα για την παιδεία στη σελίδα εξήντα αναφέρει περί αλόγιστης ίδρυσης νέων τμημάτων. Το καταθέτω για τα Πρακτικά. 
      (Στο σημείο αυτό ο Βουλευτής Αιτωλοακαρνανίας κ. Χρήστος Σμυρλής-Λιακατάς καταθέτει για τα Πρακτικά το προαναφερθέν πρόγραμμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Μέσα από το κείμενο φαίνεται ότι –συγγνώμη για την έκφραση- υπάρχουν μαύρα μεσάνυχτα στην ειδική αυτή επιτροπή που συνέταξε το πρόγραμμα αυτό, όταν οι πάντες  γνωρίζουν ότι υπάρχει μία υπερκομματική, διακομματική επιτροπή που δεν αμφισβητείται, η οποία συνέταξε ένα χωροταξικό σχέδιο ανάπτυξης της τριτοβάθμιας εκπαίδευσης στην Ελλάδα. Τι να καταργήσουν; Και πού γίνεται η αλόγιστη ανάπτυξη;
      Προγραμματισμός για ίδρυση του πρώτου διεθνούς ελληνικού πανεπιστημίου Βορείου Ελλάδος με έδρα τη Θεσσαλονίκη. Προγραμματισμός για ίδρυση ινστιτούτων δια βίου εκπαίδευσης σε κάθε ΤΕΙ και ΑΕΙ. Βελτίωση του εκπαιδευτικού και ερευνητικού έργου των Ανώτατων Εκπαιδευτικών Ιδρυμάτων μέσω της θεσμοθέτησης συστήματος αξιολόγησής τους.
      Με την παρατήρηση ότι το σχέδιο νόμου που συζητάμε σήμερα εισάγει διατάξεις που κινούνται στην τροχιά μεταρρυθμίσεων που προωθεί το Υπουργείο Παιδείας και Θρησκευμάτων και που παρέθεσα παραπάνω, τα άρθρα του νομοσχεδίου αυτού έρχονται να αντιμετωπίσουν αποτελεσματικά εκκρεμή ζητήματα κυρίως στην πρωτοβάθμια, δευτεροβάθμια και ειδική εκπαίδευση που χρήζουν επειγόντων λύσεων, έτσι ώστε το σχέδιο και το όραμα που έχουμε καταθέσει και που συνεχώς υποστηρίζουμε να γίνει πραγματικότητα όσο το δυνατόν νωρίτερα.
      Έτσι διευθετείται το ζήτημα της σοβαρής έλλειψης εκπαιδευτικών πληροφορικής στα σχολεία μέσω της επέκτασης για μια διετία της δυνατότητας πρόσληψης αναπληρωτών καθηγητών άλλων ειδικοτήτων που μπορούν να διδάξουν όμως το μάθημα της πληροφορικής.
      Όπως ανέφερα στο πρώτο μέρος της εισήγησής μου το πρόβλημα προέκυψε από την αναντιστοιχία μεταξύ της γεωμετρικής αύξησης των εργαστηριών πληροφορικής, με τα οποία εξοπλίζονται ταχύτατα όλο και περισσότερα σχολεία της πρωτοβάθμιας και δευτεροβάθμιας εκπαίδευσης και του μικρού ακόμη αριθμού αποφοίτων πανεπιστημιακών και τεχνολογικών τμημάτων της πληροφορικής.
      Το νομοσχέδιο δίνει επίσης τη δυνατότητα της πρόσληψης ωρομίσθιων αντί αναπληρωτών εκπαιδευτικών για διδασκαλία μερικών μαθημάτων, όπως το μάθημα μουσικής, φυσικής αγωγής, εισαγωγής στις νέες τεχνολογίες. Ρυθμίζονται σημαντικά θέματα ειδικής αγωγής. Συγκεκριμένα προβλέπει την ίδρυση τριών νέων κέντρων διάγνωσης, αξιολόγησης και υποστήριξης –τα γνωστά ΚΔΑΥ πλέον- στη Νομαρχία Αθηνών και ένα στο Νομό Θεσσαλονίκης που είναι απαραίτητα για την εκπαίδευση παιδιών με μαθησιακά προβλήματα. Αυτό που θεωρώ ότι ενισχύεται και διευκρινίζεται με τις προτεινόμενες διατάξεις είναι ο εκπαιδευτικός και όχι ο προνοιακός ρόλος των κέντρων διάγνωσης αξιολόγησης και υποστήριξης.
      Ρυθμίζονται εκπαιδευτικά και διοικητικά θέματα των ΚΔΑΥ, των σχολικών μονάδων ειδικής αγωγής και άλλων υπηρεσιών που έχουν ως αντικείμενο την ειδική παιδεία. Δημιουργείται ΣΜΕΑ στο Εθνικό Ίδρυμα Κωφών. Ρυθμίζονται διοικητικά και ζητήματα μεταφοράς και επιδότησης των μαθητών μειονοτικών σχολείων και σπουδαστηρίων.
      Ρυθμίζονται θέματα που αφορούν εργασιακά δικαιώματα των εκπαιδευτικών ιδιωτικής εκπαίδευσης με προϋποθέσεις κάτω από τις οποίες μπορούν αυτοί να προσληφθούν σαν μόνιμοι στη δημόσια εκπαίδευση. Ρυθμίζονται θέματα μεταφοράς αρμοδιοτήτων των ΤΕΕ πρώτου κύκλου που ανήκαν στο Υπουργείο Γεωργίας και που περνάνε τώρα στο Υπουργείο Παιδείας.
      Ρυθμίζονται θέματα λειτουργικά και ζητήματα εκπαιδευτικού προσωπικού των ΤΕΙ και τέλος μεταξύ άλλων ρυθμίζονται θέματα όπως η βελτίωση λειτουργίας των ολοήμερων σχολείων μέσα από τον καθορισμό των προσόντων των εκπαιδευτικών που θα είναι οι πλέον κατάλληλοι να εργάζονται σ΄ αυτά για την προσφορότερη λειτουργία τους.
      Θεσμοθετούνται επισης τα καλλιτεχνικά σχολεία στα πρότυπα των αντίστοιχων μουσικών προκειμένου να αυξηθεί η παραγωγή πολιτισμου από τους νέους της χώρας μας, ενώ παράλληλα δίνεται η δυνατότητα σύναψης προγραμματικών συμβάσεων του Οργανισμου Σχολικών Κτιρίων με τους ΟΤΑ Θεσσαλονίκης για να ολοκληρωθεί συντομότερα το κτιριακό πρόγραμμα και να αντιμετωπιστούν τα προβλήματα έλλειψης σχολικών κτιρίων.
      Αγαπητοί συνάδελφοι, το συγκεκριμένο νομοσχέδιο είναι σημαντικό κυρίως για την ευαισθησία που επιδεικνύει σε θέματα παιδείας ειδικών κατηγοριών μαθητών καθώς και για τη διευθέτηση εργασιακών ζητημάτων των ίδιων των εκπαιδευτικών, από το έργο των οποίων εξαρτάται σε μεγάλο βαθμό η ποιότητα της παιδείας που παρέχουμε στους νέους μας. 
      Για τους λόγους αυτούς σας καλώ να ψηφίσουμε και να υπερψηφίσουμε το συγκεκριμένο σχέδιο νόμου.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι το Κομμουνιστικό Κόμμα Ελλάδας ορίζει ως Κοινοβουλευτικό Εκπρόσωπο για τη συζήτηση του νομοσχεδίου το Βουλευτή κ. Χουρμουζιάδη.
      Επίσης έχω την τιμή να ανακοινώσω στο Σώμα ότι: 
      Οι Υπουργοί Υγείας και Πρόνοιας, Οικονομίας και Οικονομικών, Εθνικής Άμυνας, Εσωτερικών, Δημόσιας Διοίκησης και Αποκέντρωσης, Εθνικής Παιδείας και Θρησκευμάτων, Ανάπτυξης, Εργασίας και Κοινωνικών Ασφαλίσεων, Δικαιοσύνης και Εμπορικής Ναυτιλίας, κατέθεσαν σχέδιο νόμου: «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων, αρμοδιότητας του Υπουργείου Υγείας και Πρόνοιας».
      Οι Υπουργοί Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Συριακής Αραβικής Δημοκρατίας για την προώθηση και αμοιβαία προστασία των επενδύσεων».
      Οι Υπουργοί Ανάπτυξης, Οικονομίας και Οικονομικών και Εξωτερικών, κατέθεσαν σχέδιο νόμου: «Κύρωση της Διεθνούς Συμφωνίας Καφέ 2001».
      Παραπέμπονται στις αρμόδιες Διαρκείς Επιτροπές.
      Επίσης, έχω την τιμή να ανακοινώσω στο Σώμα ότι οι συνάδελφοι Βουλευτές κ. Γεράσιμος Αρσένης, κυρίες Ελισάβετ Παπαζώη και Μαριέττα Γιαννάκου ζητούν ολιγοήμερη άδεια απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε, τη ζητηθείσα άδεια.
      Το λόγο έχει ο εισηγητής της Νέας Δημοκρατίας κ. Ταλιαδούρος.
      ΣΠΥΡΙΔΩΝ ΤΑΛΙΑΔΟΥΡΟΣ: Κυρίες και κύριοι συνάδελφοι στο υπό συζήτηση νομοσχέδιο δεν υπάρχει ένα βασικό αντικείμενο που να αποτελεί τον κορμό των ρυθμίσεών του. Απαρτίζεται από σκόρπιες διατάξεις χωρίς κοινή αρχή. Υπάρχουν διατάξεις που αφορούν την πρωτοβάθμια, τη δευτεροβάθμια, την ειδική αγωγή, τα μειονοτικά σχολεία, την πανεπιστημιακή και τεχνολογική τριτοβάθμια εκπαίδευση. Υπάρχουν θέματα οργάνωσης των υπηρεσιών του Υπουργείου Παιδείας, θέματα σχετικά με τους εκπαιδευτικούς όλων των βαθμίδων, υπάρχουν ακόμα και μετατροπές θέσεων σε ιερές μητροπόλεις.
      Το παρόν νομοσχέδιο αποτελεί ένα ακόμα δείγμα της πολιτικής των εμβαλωματικών παρεμβάσεων στην εκπαίδευση, που πιστά ακολουθεί η Κυβέρνηση. Ένα ακόμα δείγμα της απουσίας σοβαρού, αξιόπιστου και μακροχρόνιου σχεδιασμού που θα έχει τόσο τη σύμφωνη γνώμη των κομμάτων όσο και της εκπαιδευτικής κοινότητας. Γιατί μόνο έτσι θα επιτευχθεί η ποιοτική αναβάθμιση της παρεχόμενης εκπαίδευσης και θα αμβλυνθούν οι κοινωνικές ανισότητες. 
      Είναι χαρακτηριστικό, κύριε Υπουργέ, ότι δεν ζητήθηκε όχι μόνο η γνώμη της ΟΛΜΕ, αλλά δεν εστάλη καν το σχέδιο νόμου για ενημέρωσή τους και διαμαρτύρονται και δικαίως. Αποτελεί λοιπόν ένα ακόμα δείγμα της κυριαρχίας των αποσπασματικών και των πρόχειρων λύσεων που ενώ δεν αγγίζουν την ουσία των εκπαιδευτικών προβλημάτων αποτελούν την γενεσιουργό αιτία σοβαρών στρεβλώσεων και δυσλειτουργιών στην εκπαίδευση.
      Είναι χαρακτηριστικό ότι στο υπό συζήτηση νομοσχέδιο προβλέπεται μια ακόμη τροποποίηση των ρυθμίσεων για τη διαδικασία πρόσληψης των αναπληρωτών εκπαιδευτικών. Είναι αν δεν απατώμαι η τέταρτη μέσα σε τρία χρόνια. Μάλιστα, κύριε Υπουργέ, είναι απολύτως αντίθετη με τη ρύθμιση που είχε ψηφίσει η Βουλή πριν από τέσσερις μήνες στο άρθρο 16 παράγραφος 3 του νόμου περί βιβλιοθηκών. Μπορεί έτσι να προχωρήσει η εκπαίδευση, μπορεί έτσι να υπάρχει ηρεμία στον κλάδο των εκπαιδευτικών; Σε κάθε περίπτωση πρέπει το ζήτημα των αναπληρωτών και των κατηγοριών και υποκατηγοριών του να αντιμετωπιστεί ριζικά. Δεν είναι δυνατόν να βελτιωθεί το επίπεδο της εκπαίδευσης όταν τόσο μεγάλος αριθμός εκπαιδευτικών βιώνει την αβεβαιότητα και την ανασφάλεια.
      Δυστυχώς παρά την εικόνα της εκπαιδευτικής Εδέμ που επιχειρεί να παρουσιάζει η Κυβέρνηση, η κατάσταση που επικρατεί σήμερα είναι για την εκπαίδευση η πλέον ταραγμένη μετά την αντιπολίτευση. Οι εκπαιδευτικοί και των τριών βαθμίδων είναι βαθύτατα οργισμένοι για την έλλειψη πραγματικού ενδιαφέροντος της Κυβέρνησης για την παιδεία. 
      Πρώτον οι καθηγητές των πανεπιστημίων και των ΤΕΙ θεωρούν ότι εξαπατήθηκαν, αφού η Κυβέρνηση έριξε στον κάλαθο των αχρήστων το πανεπιστημιακό μισθολόγιο, το οποίο είχε εξαγγείλει πέρυσι για να καταστείλει τις κινητοποιήσεις τους και είχε καταρτίσει επιτροπή πανεπιστημιακών και εκπροσώπων των Υπουργείων Παιδείας και Οικονομικών.
      Ομοίως, οι εκπαιδευτικοί της πρωτοβάθμιας και της δευτεροβάθμιας εκπαίδευσης θεωρούν σκανδαλώδη τη μη χορήγηση τουλάχιστον των 176 ευρώ τα οποία η Κυβέρνηση τους είχε υποσχεθεί, πράγμα που δημιούργησε αισθήματα αγανάκτησης σε όλο τον εκπαιδευτικό κόσμο. 
      Οι πρυτάνεις και οι πρόεδροι των ΤΕΙ διαμαρτύρονται για την ουσιαστική υποχρηματοδότηση των ιδρυμάτων τους, τα οποία σύμφωνα με πρόσφατη ανακοίνωση της Συγκλήτου του Πανεπιστημίου Αθηνών έχουν οδηγηθεί σε οικονομικό αδιέξοδο και αδυναμία περαιτέρω λειτουργίας τους. 
      Είναι χαρακτηριστικό ότι κατά τη δεκαετία 1993-2002 οι κρατικές δαπάνες που αντιστοιχούν σε κάθε φοιτητή που εισάγεται σε πανεπιστήμιο ή σε ΤΕΙ της πατρίδας μας μειώθηκαν κατά 25,59% για λειτουργικά έξοδα, ενώ για τις υποδομές μειώθηκαν κατά 57% σε αποπλήθωρισμένες τιμές, κυρίως λόγω της αύξησης του αριθμού των εισακτέων και της αναντιστοιχίας στην αύξηση των κονδυλίων. 
      Η Κυβέρνηση δαπανά μόλις το 40% του μέσου όρου της Ευρωπαϊκής Ένωσης ανά φοιτητή, ενώ η προτελευταία χώρα η Ισπανία δαπανά 69% και η πρώτη, που είναι η Σουηδία, δαπάνα το 167%. Στο υπό συζήτηση νομοσχέδιο, ενώ ρυθμίζονται θέματα των ΤΕΙ δεν γίνεται οποιαδήποτε νύξη για ενίσχυση των υποδομών τους, πράγμα που είναι αναγκαίο. Σε λίγο δεν θα μπορούν και αυτά να λειτουργήσουν.
      Τα προβλήματα λειτουργίας στην πρωτοβάθμια και στη δευτεροβάθμια εκπαίδευση είναι τεράστια. Έχει περάσει ενάμιση μήνας από την έναρξη της σχολικής χρονιάς και ακόμα υπάρχουν πολυάριθμες κενές θέσεις εκπαιδευτικών, οι οποίες παρεμποδίζουν την εύρυθμη λειτουργία των σχολείων. Οι χαμένες ώρες διδασκαλίας ανέρχονται σε χιλιάδες. Ασκούνται πιέσεις στους διευθυντές των σχολείων και στους συλλόγους των διδασκόντων να προχωρήσουν σε συμπτύξεις τμημάτων σε συνενώσεις κατευθύνσεως στα λύκεια, σε υποχρεωτικές υπερωρίες σε περικοπές μαθημάτων, ενώ πραγματοποιούνται συνεχώς μετακινήσεις καθηγητών σε δύο και τρία σχολεία. Είναι βέβαιο ότι όλα αυτά το μόνο που επιτυγχάνουν είναι να υποβαθμίσουν την εκπαιδευτική διαδικασία.
      Παράλληλα προωθείται και η πρόσληψη ωρομισθίων, τη στιγμή που χιλιάδες αναπληρωτές παραμένουν άνεργοι. 
      Κυρίες και κύριοι το χάσμα που μας χωρίζει από τις άλλες ευρωπαϊκές χώρες είναι τεράστιο. Στους περισσότερους εκπαιδευτικούς δείκτες είμαστε οι ουραγοί της Ευρώπης. Είμαστε στις τελευταίες θέσεις των δεκαπέντε, στην τελευταία θέση κατάταξης στις χώρες του ΟΟΣΑ σε ό,τι αφορά τις δημόσιες δαπάνες στην παιδεία. Είμαστε τελευταίοι στη διά βίου εκπαίδευση, τελευταίοι σε ό,τι αφορά το ποσοστό χρηστών του διαδικτύου, ενδέκατοι στην δαπάνη για έρευνα και τεχνολογία και το ποσοστό που δεσμεύει η Κυβέρνηση για δαπάνες έρευνας και ανάπτυξης προσεγγίζει μόλις το ένα τρίτο του αντίστοιχου μέσου ποσοστού των χωρών της Ευρωπαϊκής Ένωσης.
      Έτσι, η Κυβέρνηση αντί να αντιμετωπίσει αυτά τα φλέγοντα και μεγάλα προβλήματα της εκπαίδευσης φέρει σήμερα ένα σχέδιο νόμου που αποτελεί την κορύφωση του μπαλώματος. Θα αναμέναμε ένα σχέδιο νόμου επίλυσης των προβλημάτων της εκπαίδευσης και όχι απλώς ρύθμισης των θεμάτων της εκπαίδευσης. Ρυθμίσεις που όχι μόνο είναι αποσπασματικές αλλά και δεν επιτυγχάνουν να βελτιώσουν ουσιωδώς την κατάσταση. Και τούτο γιατί τα επιμέρους άρθρα του νομοσχεδίου στερούνται της απαιτούμενης ποιότητας. Ρυθμίζουν τα ζητήματα εμβαλωματικά και δεν εντάσσονται σε μια ενιαία και ολοκληρωμένη παρέμβαση και σχεδιασμό.
      Η πρώτη μου παρατήρηση επί του σχεδίου νόμου αφορά στα θέματα της πρόσληψης καθηγητών πληροφορικής. Φοβούμαι, κύριε Υπουργέ, ότι με τις ρυθμίσεις που προτείνετε επιτείνεται αντί να επιλύεται το πρόβλημα. Γιατί η πολιτική σας είναι αντιφατική. Από τη μια πλευρά ισχυρίζεστε ότι δεν υπάρχουν υποψήφιοι που να κατέχουν τα προσόντα για τη διδασκαλία του μαθήματος της πληροφορικής πράγμα που αν αληθεύει είναι τραγικό, όταν ύστερα από είκοσι χρόνια που συζητούμε για την εποχή της γνώσης και της πληροφορίας δεν έχουμε τους ειδικούς καθηγητές.
      Από την άλλη πλευρά και εδώ τίθενται τα ερωτηματικά γνωρίζετε ότι το Υπουργείο Παιδείας σύρθηκε στα δικαστήρια κατ’ επανάληψη και έχει καταδικαστεί πολλές φορές από την άρνησή του να αναγνωρίσει τα τμήματα πληροφορικής ως καθηγητικές σχολές. Και αναγκάστηκε εκ των υστέρων να προχωρήσει στην πρόσληψη των πτυχιούχων που δικαιώθηκαν από τα δικαστήρια, πράγμα που έφερε βελτιώσεις στα σχολεία. 
      Σήμερα τι επιδιώκεται; Επιδιώκεται με τις ρυθμίσεις του νομοσχεδίου να θέσετε ουσιαστικά στο περιθώριο τους πτυχιούχους της πληροφορικής και να ακυρώσετε τις δικαστικές αποφάσεις, αφού δεν αναγνωρίζετε τα τμήματα πληροφορικής ενώ αναγνωρίζετε μια σειρά άλλων τμημάτων ως καθηγητικές σχολές. Παράλληλα προτάσσετε ουσιαστικά με τη ρύθμιση του άρθρου 8 παράγραφος 8α στους διορισμούς εκπαιδευτικών, εκπαιδευτικούς άλλων ειδικοτήτων, φιλολόγους, μαθηματικούς, θεολόγους. 
      Μάλιστα με το άρθρο 1 παράγραφος 4 περιορίζεται και ο αριθμός στο μισό τουλάχιστον των αναπληρωτών που ήταν μέχρι σήμερα στα σχολεία. Ομοίως είναι παράδοξο ότι ενώ αναγνωρίζεται προϋπηρεσία στη διδασκαλία του μαθήματος στην πρωτοβάθμια και στη δευτεροβάθμια εκπαίδευση, δεν αναγνωρίζεται, όταν ο υποψήφιος διδάσκει στην τριτοβάθμια εκπαίδευση. Μπορεί έτσι να βελτιωθεί η εκπαίδευση στον κρίσιμο αυτό τομέα της πληροφορικής; Είναι λογική αυτή; Γιατί προχωράτε σε τέτοιες ρυθμίσεις; Νομίζω ότι θα πρέπει να αναγνωριστεί και να συμπεριληφθεί στη σχετική διάταξη ότι τα τμήματα πληροφορικής είναι καθηγητικές σχολές. Από κει και πέρα θα πρέπει να μπει μία τάξη στο θέμα της διπλής προϋπηρεσίας διαφόρων κλάδων στην πληροφορική. Πιστεύω ότι ο συνυπολογισμός προϋπηρεσίας άσχετης με την ειδικότητα του εκπαιδευτικού, αποτελεί πληγή που πρέπει να μας απασχολήσει σοβαρά, όχι μόνο γιατί δεν προωθείται η εκπαίδευση, αλλά γιατί δημιουργούνται αδικίες. Και θα ήθελα να υπογραμμίσω την πάγια θέση της Νέας Δημοκρατίας για την εισαγωγή ουσιαστικής παιδαγωγικής κατάρτισης για όλους πριν το διορισμό, όλων όσων επιθυμούν να διοριστούν στην εκπαίδευση.
      Αυτό σήμερα δεν γίνεται και έτσι αναγνωρίζουμε καθηγητική σχολή για τους μεν και όχι για τους δε. Έτσι θα υπάρξει άρση των αδικιών και η αναγκαία κατάρτιση για την εκπαιδευτική διαδικασία.
      Όσον αφορά τους πάσχοντες από ανίατη νόσο θα πρέπει να συμπεριληφθούν σ’ αυτούς και οι χρονίως  πάσχοντες νεφροπαθείς. Μήπως όμως θα ήταν καλύτερα τόσο για τους ίδιους όσο και για την εκπαίδευση η κοινωνική ευαισθησία της πολιτείας να είχε άλλη κατεύθυνση; Δηλαδή, να διορίζονται μεν στην εκπαίδευση, αλλά στη διεύθυνση ή στη διάθεση του σχολείου και όχι στην τάξη όπου οι συνθήκες είναι ιδιαίτερα δύσκολες. 
      Όσον αφορά τα ΚΔΑΥ είμαστε υπέρ του θεσμού. Κακώς όμως δεν προχώρησε η αξιολόγηση των ήδη λειτουργούντων, ώστε να αντιμετωπισθούν τα οξύτατα προβλήματα και οι ελλείψεις τους. Πως προχωράτε στην ίδρυση νέων ΚΔΑΥ, όταν και αυτά θα λειτουργούν ελλιπώς; Παράλληλα πρέπει να αναγνωριστεί η ισότιμη θέση του ειδικού εκπαιδευτικού προσωπικού ειδικής αγωγής στη διοίκηση της εκπαίδευσης. 
      Στα θέματα της ιδιωτικής εκπαίδευσης συμφωνούμε με τις ρυθμίσεις για τους απολυόμενους εκπαιδευτικούς. Η ιδιωτική εκπαίδευση προσφέρει ιδιαίτερα σημαντικό έργο στη μόρφωση της νέας γενιάς και αποτελεί μέρος του εκπαιδευτικού μας συστήματος. Έχουν προκύψει προβλήματα στη λειτουργία των ιδιωτικών σχολείων της πρωτοβάθμιας εκπαίδευσης από την έλλειψη διδακτικού προσωπικού, διότι οι εκπαιδευτικοί θέλουν να αποκτήσουν προϋπηρεσία στα δημόσια σχολεία αφού μ’ αυτήν προσδοκούν να μονιμοποιηθούν στο δημόσιο. Έχουμε καταθέσει σχετική τροπολογία, οι εκπαιδευτικοί που διορίζονται ως αναπληρωτές να μπορούν, εάν το επιθυμούν, να παραμείνουν στη θέση τους στο ιδιωτικό σχολείο και ο εναπομείνας χρόνος της υπηρεσίας τους εκεί να λογίζεται ως χρόνος προϋπηρεσίας αναπληρωτού στο δημόσιο. 
      Διαφωνούμε με τη ρύθμιση της πρώτης παραγράφου του άρθρου 7 που προβλέπει τροποποίηση της εκλογής Προέδρου και Αντιπροέδρου στα ΤΕΙ και ενδεχομένως στα ΑΕΙ. Τι επιδιώκει αυτή η ρύθμιση; Ελπίζουμε να μην έχει αναδρομική ισχύ διότι θα προκύψουν προβλήματα. Με τη ρύθμιση που εισάγεται μπορούν να εκλεγούν πρυτανικές αρχές επί συνόλου πεντακοσίων εκλεκτόρων εκείνοι που πήραν είκοσι ή τριάντα ψήφους διότι τα υπόλοιπα δεν προσμετρώνται. Αυτοί μπορούν να έχουν την αναγνώριση της ακαδημαϊκής κοινότητας για να προσφέρουν το έργο τους; Πώς θα λειτουργήσουν όταν η πλειοψηφία τους αποδοκιμάζει; 
      Σε σχέση με τη ρύθμιση για την πρόσληψη των πολυτέκνων εκπαιδευτικών για τα δύο χρόνια που απομένουν μέχρι την απορρόφηση αναπληρωτών με δεκαεξάμηνη θητεία, θα πρέπει να μεριμνήσουμε  για την πρόσληψη όλων των πολύτεκνων εκπαιδευτικών. Λόγοι εθνικής και κοινωνικής ευαισθησίας συνηγορούν. Έχουμε καταθέσει σχετική τροπολογία. Είναι λιγότεροι από εκατό.
      Με τις ρυθμίσεις που αφορούν τον ΟΣΚ φοβούμαι ότι οδηγούμαστε στη δημιουργία αναποτελεσματικού σχήματος που θα δημιουργήσει αντιπαραθέσεις και παράκεντρες αποφάσεις που θα παρεμβαίνουν στο δημοκρατικό σχεδιασμό της Νομαρχιακής Αυτοδιοίκησης.  Ο σκοπός της ίδρυσης παραρτήματος του ΟΣΚ στη Θεσσαλονίκη δεν είναι η αντιμετώπιση των προβλημάτων της σχολικής στέγης αφού αυτά μπορούν να αντιμετωπιστούν μέσω της Νομαρχιακής Αυτοδιοίκησης, αλλά η επέκταση του οικονομικού αντικειμένου του ΟΣΚ και κυρίως να μην μπορεί το Νομαρχιακό Συμβούλιο να καθορίζει την προτεραιότητα των έργων και έτσι αυτή να μεταφέρεται στο Υπουργείο Παιδείας προφανώς για προεκλογικούς λόγους. Οι προγραμματικές συμβάσεις του ΟΣΚ δεν ελέγχονται πλέον από το Ελεγκτικό Συνέδριο αφού ο ΟΣΚ έχει γίνει ανώνυμη εταιρεία, αλλά από ορκωτούς λογιστές. Αυτό εγείρει ζητήματα διαφάνειας. 
      Η Νέα Δημοκρατία θα καταψηφίσει το παρόν νομοσχέδιο γιατί ούτε πολιτική παράγει ούτε προωθεί ολοκληρωμένες λύσεις. Η εκπαίδευση δεν προάγεται με νομοθετήματα αυτού του είδους. Αντίθετα, το πολυμεταρυθμισμένο εκπαιδευτικό μας σύστημα απορυθμίζεται περισσότερο. 
      ΠΡΟΕΔΡΕΥΩΝ (Κωνσταντίνος Γείτονας): Πρέπει να σας υπενθυμίσω ότι η συζήτηση γίνεται ενιαία επί της αρχής και των άρθρων. Άρα, μπορείτε να αναφέρεστε και στις τροπολογίες.
      Το λόγο έχει ο ειδικός αγορητής του ΚΚΕ κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Δεν νομίζω ότι αυτό το νομοσχέδιο εισάγει μία καινούργια πολιτική πρόταση ή μια καινούργια μεταρρυθμιστική προοπτική ώστε να τοποθετηθεί κανείς με μια γενικευμένη περιγραφική ή αξιολογική πρόταση σχετικά με τα πράγματα της εκπαίδευσης στη χώρα μας. Εξάλλου τέτοιες προτάσεις γίνονται κατά τη διαδικασία του κοινοβουλευτικού ελέγχου οπότε βγαίνουν στην επιφάνεια τα προβλήματα τα οποία αντιμετωπίζει η εκπαίδευση και στη στέγη και στο προσωπικό. 
      Όπως τόνισα και στη συζήτηση στην επιτροπή δεν βρίσκουμε τη δυνατότητα να αναφερθούμε στην αρχή αυτού του νομοσχεδίου γιατί αρχή δεν υπάρχει. Απλώς τακτοποιούνται ορισμένα πράγματα. Μέχρι ποιο βαθμό γίνεται η τακτοποίηση και τι ακριβώς τακτοποιείται; Αυτές οι τακτοποιήσεις μπορεί να είναι γενικές ή εμβαλωματικές. Ωστόσο δημιουργούν ένα νομοθετικό δεδομένο. Με βάση αυτές θα εξακολουθήσει να λειτουργεί η εκπαίδευση και να αντιμετωπίζουν τα σχολεία και οι εκπαιδευτικοί τα προβλήματα δουλειάς, εκπαιδευτικής λειτουργίας, ηθικής αναγνώρισης. Άρα, πρέπει να τοποθετηθούμε πάνω σ’ αυτές τις ρυθμίσεις.
      Μια γενική παρατήρηση γι’ αυτές τις ρυθμίσεις είναι ότι δεν θα μπορούσε κανείς όλες μαζί, όπως διατυπώνονται στα οκτώ άρθρα, να τις συναρτήσει έστω και εσωτερικά.
      Δεν μπορούμε, δηλαδή, να αναζητήσουμε και να εντοπίσουμε μία εσωτερική συνοχή, αυτήν ακριβώς την εσωτερική συνοχή η οποία σε τελευταία ανάλυση θα μπορούσε να συστήσει μία καινούργια πρόταση. Δεν έχουμε, λοιπόν, μπροστά μας μία  τέτοια καινούργια πρόταση. Γι’ αυτό ακριβώς, αναγκαστικά, από την αρχή, η τοποθέτησή μας είναι τοποθέτηση επί των άρθρων και όχι επί της αρχής. Πρόκειται, δηλαδή, για μία τοποθέτηση επί των επιμέρους προτεινομένων. 
      Εκείνο που εμάς μας ανησυχεί και μας κάνει να στενοχωριόμαστε, αλλά και να χαιρόμαστε γιατί επαληθεύεται η θέση μας, είναι ότι και με αυτό το νομοσχέδιο –εξάλλου έχει τοποθετηθεί πολύ συγκεκριμένα ο κύριος Υπουργός σε άλλες περιπτώσεις- εξακολουθούμε, κύριε Υπουργέ, να παγιδευόμαστε πάλι στη λογική των προσωρινών, των ωρομισθίων, των αναπληρωτών, των πινάκων και των υποπινάκων, των κατηγοριών και των υποκατηγοριών, δηλαδή σε κάτι το οποίο τείνει να γίνει θεσμός αν και αυτό που λέω είναι οξύμωρο, γιατί η επικράτηση αυτής της λογικής, δηλαδή ότι μπορούμε τελικά να αντιμετωπίσουμε τα προβλήματα, τα κενά της εκπαίδευσής μας με επιμέρους ρυθμίσεις, με πρόσληψη προσωρινών και ωρομισθίων, τελικά δεν επαληθεύει καμία λογική. 
      Στη συζήτηση της επιτροπής, ο κ. Γκεσούλης είπε ότι τελικά η θέλησή μας είναι να προχωρήσουμε σε μαζικούς διορισμούς, ώστε να λήξει αυτό το θέμα, αλλά τα λειτουργικά κενά, οι άδειες της λοχείας, του τοκετού, της ασθένειας και οι εκπαιδευτικές άδειες δημιουργούν ξαφνικά απροσδόκητα και απρογραμμάτιστα κενά, και τότε είμαστε υποχρεωμένοι να καταφύγουμε σ΄ αυτές τις λύσεις. Αυτό ως δικαιολογία είναι λογική. Αλλά τελικά το πρόβλημα δημιουργείται. Δηλαδή, αυτή τη στιγμή έχουμε μία εκπαίδευση της οποίας ένα μεγάλο μέρος των προβλημάτων, των διαδικασιών της, των λειτουργιών της τα αναλαμβάνουν εκπαιδευτικοί οι οποίοι δεν έχουν καμία σιγουριά –η λέξη είναι πιο εκφραστική- για το τι τέξεται η επιούσα, όπως λένε και οι καθαρευουσιάνοι. 
      Ένας δάσκαλος, κύριε Πρόεδρε, που δεν είναι σίγουρος γι’ αυτό που θα συμβεί αύριο, που δεν είναι σίγουρος για το αν είναι σε θέση να κάνει και του χρόνου το πρόγραμμα και την παιδαγωγική λογική που εφαρμόζει –αν το επιτρέψει η πολιτεία- είναι ένας «χαμένος» εκπαιδευτικός και θα πρέπει η ηγεσία του Υπουργείου μας που ξέρει πολύ καλά τι σημαίνει εκπαιδευτικός, να το παραδεχτεί. 
      ΒΑΣΙΛΗΣ ΚΕΔΙΚΟΓΛΟΥ: Ξέρει, κύριε Χουρμουζιάδη, τι σημαίνει;
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Νομίζω, ναι, κύριε Κεδίκογλου. Εγώ μιλάω προσωπικά. 
      Κάποτε, κύριε Υπουργέ, μιλήσατε σχεδόν σχετλιαστικά για την επετηρίδα. Είπατε «τέρμα» η επετηρίδα. Και όμως, κύριε Υπουργέ, μια επετηρίδα η οποία τελικά θα είχε μέσα στους καταλόγους της εκπαιδευτικούς οι οποίοι θα έβγαιναν από ένα αναβαθμισμένο προπτυχιακό πρόγραμμα και από ένα αναβαθμισμένο πανεπιστήμιο, θα είχε αξιοπιστία. 
      Αν είχαμε μία επετηρίδα η οποία θα περιείχε ονόματα εκπαιδευτικών οι οποίοι θα είχαν τα εχέγγυα μιας σωστής παιδαγωγικής εκπαιδευτικής επιστημονικής κατάρτισης, τότε δεν θα τη φοβόσασταν την επετηρίδα. Αντίθετα, θα ήταν τελικά ένας σωστός τρόπος και από εκεί το Υπουργείο, η χώρα μας, θα μπορούσε να αντλεί τους σωστούς εκπαιδευτικούς.
      Αν όμως αφήνουμε την τριτοβάθμια εκπαίδευση να παραπαίει, να έχει κενά και να μην ανταποκρίνεται στις ανάγκες της εκπαιδευτικής και επιστημονικής μόρφωσης των εκπαιδευτικών μας, είναι μοιραίο να καταφεύγουμε σε προσωρινές λύσεις οι οποίες τελικά δημιουργούν πρόβλημα. 
      Η επετηρίδα μπορεί τελικά να έχει φορτιστεί με αρνητικά στοιχεία. Και εγώ μπορώ να δεχτώ ότι κάποια στιγμή πίστευα ότι επρόκειτο για ένα αναγκαστικό κατάλογο όπου γράφονταν οι νηστεύσαντες και μη νηστεύσαντες. Αυτή η διαδικασία, όμως, μπορεί να ανατραπεί και μπορεί να ανατραπεί με έναν πολύ λειτουργικά νόμιμο τρόπο, αναβαθμίζοντας την τριτοβάθμια και τις καθηγητικές σχολές, όπως λέτε σ΄ ένα άρθρο αυτού του νομοσχεδίου. 
      Γίνεται αναφορά στο δεύτερο άρθρο –αν θυμάμαι καλά- για τα προβλήματα της ειδικής αγωγής. Ναι, αν το δει κανείς και αυτό με μία ποσοτική λογική και ευαισθησία, θα δει ότι πράγματι αυξάνεται το προσωπικό, όπως αυξάνονται και τα ΚΔΑΥ.
      Ωστόσο, και πάλι μέσα σ’ αυτό το ίδιο άρθρο, δεν μπορεί κανείς να δει αυτή τη συνοχή που θα οδηγούσε σε μία σωστή λειτουργία της ειδικής αγωγής ανάμεσα στα ΚΔΑΥ, στις ΣΜΕΑ και στη ΕΕΕΕΚ. Δηλαδή και εδώ τα πράγματα δεν λύνονται, κύριε Πρόεδρε. 
      Πιστεύω ότι και μετά την ψήφιση αυτού του νομοσχεδίου, ο χώρος της ειδικής αγωγής στη χώρα μας θα έχει τα προβλήματά της και ήδη έχει δημιουργηθεί ένα πρόβλημα. 
      Ήδη, την προηγούμενη φορά στην επιτροπή είδαμε τη συζήτηση, τις απορίες και τι μπορεί να προσφέρει ένας εκπαιδευτικός, τι ένα ειδικός ψυχολόγος, αν μπορούν και οι δύο να προσφέρουν τα ίδια και αν όχι, τι σημαίνει εμπειρία, τι σημαίνει η μόρφωση, το πτυχίο και η προέλευση των εκπαιδευτικών. Αυτό φαίνεται και από την πληθώρα των υπομνημάτων. Αυτά τα υπομνήματα, κύριε Πρόεδρε, δεν είναι επιστολογραφία της τελευταίας στιγμής και δεν έρχονται στα χέρια μας, επειδή κάποια στιγμή συγκινήθηκαν αυτοί οι άνθρωποι. Αντίθετα, προέρχονται μέσα από το χώρο της εκπαίδευσης είτε πρόκειται για την ειδική εκπαίδευση είτε είναι καλλιτεχνική ή όχι. Εμείς τα σεβόμαστε, όπως τα σέβεται ασφαλώς και το Υπουργείο. Τη γνώμη δηλαδή των συνδικαλιστών και των εκπαιδευτικών. 
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, πρόκειται για μία πολύ αξιόλογη ομιλία και ο κύριος Υπουργός περί άλλα τυρβάζει! 
      ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Λάθος κάνετε! 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, σας παρακαλώ πολύ, μη διακόπτετε τον ομιλητή, γιατί και εγώ παρακολουθώ με προσοχή την ομιλία του. Σας παρακαλώ πολύ την επόμενη φορά να  ζητάτε το λόγο. 
      ΒΑΣΙΛΗΣ ΚΕΔΙΚΟΓΛΟΥ: Κανένα λόγο δεν θα ζητάω! 
      ΠΡΟΕΔΡΕΥΩΝ (Κωνσταντίνος Γείτονας): Δεν είστε υπεράνω και εκτός του Κανονισμού, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Είμαι όμως εντός Κοινοβουλίου, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Ο Κανονισμός ισχύει για όλους, κύριε Κεδίκογλου. 
      ΒΑΣΙΛΗΣ ΚΕΔΙΚΟΓΛΟΥ: Πρόκειται για μία πολύ σημαντική ομιλία και ο κύριος Υπουργός ασχολείται με άλλα θέματα. 
      ΠΡΟΕΔΡΕΥΩΝ (Κωνσταντίνος Γείτονας): Διακόψατε πάλι τον ομιλητή, κύριε Κεδίκογλου! 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Πάντως, κύριε Πρόεδρε, δεν όρισα τον κ. Κεδίκογλου για Κοινοβουλευτικό μου Εκπρόσωπο. Τον ευχαριστώ για την υποστήριξη. 
      ΠΡΟΕΔΡΕΥΩΝ (Κωνσταντίνος Γείτονας): Είναι αυτόκλητος! Δρα αυτεπαγγέλτως.
      ΒΑΣΙΛΗΣ ΚΕΔΙΚΟΓΛΟΥ: Ενοχλούμαι, κύριε Πρόεδρε, να ακούω να  διατυπώνονται πολύ ωραίες πολιτικές θέσεις και ο κύριος Υπουργός να ασχολείται με άλλα. 
      ΠΡΟΕΔΡΕΥΩΝ (Κωνσταντίνος Γείτονας): Κύριε Κεδίκογλου, μη με αναγκάσετε να πω να μη γράφονται οι διακοπές στα Πρακτικά. 
      ΒΑΣΙΛΗΣ ΚΕΔΙΚΟΓΛΟΥ: «Χαλάσατε» τη συζήτηση, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Γείτονας): Εγώ τη «χάλασα» αυτό καταλάβατε;
      Να γραφεί και αυτό στα Πρακτικά. 
      ΒΑΣΙΛΗΣ ΚΕΔΙΚΟΓΛΟΥ: Ο καθένας γράφει την ιστορία του εδώ μέσα! 
      ΠΡΟΕΔΡΕΥΩΝ (Κωνσταντίνος Γείτονας): Από εδώ και πέρα να μη γράφεται καμία διακοπή στα Πρακτικά. 
      Συνεχίστε, κύριε Χουρμουζιάδη. 
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Μία άλλη παρατήρηση, κύριε Υπουργέ, αφορά τη δυνατότητα που έχουν τα ΤΕΙ να προγραμματίζουν μεταπτυχιακές έρευνες. 
      Το γεγονός ότι αυτό είναι δυνατόν προβλέπεται και από το νόμο ο οποίος προβλέπει τη συμμετοχή εκπαιδευτικού προσωπικού των ΤΕΙ στα μεταπτυχιακά που ιδρύονται μέσα σε χώρους πανεπιστημιακούς. 
      Τελικά, όμως, κύριε Υπουργέ, εκείνο που θα έπαιζε ρόλο στην αναβάθμιση των ΤΕΙ, είναι μόνο όταν τα ΤΕΙ θα αποκτήσουν τη δυνατότητα αυτόνομης λειτουργίας και αυτόνομου προγραμματισμού μεταπτυχιακών ερευνών και τμημάτων. 
      (Στο σημείο αυτό την προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Όσο, λοιπόν, δεν γίνεται αυτό, νομίζω ότι τα ΤΕΙ αναγκάζονται τελικά να συμβάλουν στην ανάπτυξη των μεταπτυχιακών προγραμμάτων. Άρα, βλέπουμε να ισχύει αυτό που έλεγα στην αρχή. Δηλαδή και εδώ πρόκειται για μία ρύθμιση η οποία δεν έρχεται να λύσει ένα πρόβλημα. Αντίθετα, αυτό το πρόβλημα θα το βρούμε παρακάτω, την επόμενη ίσως χρονιά. Το πρόβλημα υπάρχει. 
      Μιας και αναφέρομαι στα μεταπτυχιακά των ΤΕΙ, θα ήθελα να σας ρωτήσω, κύριε Υπουργέ, το εξής: Δεν σας ενοχλεί η φράση «…ΤΕΙ με μία σχολή…»; Ως πότε τελικά θα υπάρχουν ΤΕΙ με μία σχολή και ως πότε θα υπάρχουν σχολές με ένα τμήμα; 
      Τα ΤΕΙ σιγά-σιγά πρέπει να αποκτούν μία δομή η οποία τελικά δε θα μας θυμίζει παρά εκπαιδευτικές μονάδες, γιατί ένα ΤΕΙ με μία σχολή, όπως και να το κάνουμε, κύριε Πρόεδρε, είναι ένα ΤΕΙ το οποίο διατηρείται και λειτουργεί και εξακολουθεί να λειτουργεί χάρη στη φιλευσπλαχνία του Υπουργείου της Παιδείας. 
      Επίσης παίρνω αφορμή από την αναφορά στα ολοήμερα σχολεία. Ο κύριος Υφυπουργός στην επιτροπή έκανε μια συγκινητική και συναισθηματική περιγραφή, το κάνει ο κ. Γκεσούλης των ολοήμερων.  Είναι ένας νέος θεσμός αλλά δεν είναι στην εφαρμογή του αυτό που όλοι θα μπορούσαν να ονειρεύονται και να περιμένουν. Το ολοήμερο απλώς αποκτά σημασία θεωρητική και περιγραφική από τον τίτλο, ότι είναι ένα ολοήμερο σχολείο. Εκεί μπορούν τα παιδιά να βρίσκονται όλη μέρα, να τρώνε, να συζητούν, να μεγαλώνουν, να αναπτύσσονται και να αποκτούν και κοινωνικά στοιχεία και μορφωτικά και γνωστικά. 
      Όμως, κύριε Υπουργέ, έχουμε πολλές πληροφορίες και πολλές περιγραφές και από προσωπικές συζητήσεις με γονείς που νομίζω ότι ένας θεσμός για να καταγραφεί στην ιστορία την εκπαιδευτική της χώρας πρέπει να μην έχει προβλήματα. Το ολοήμερο σχολείο έχει προβλήματα. Στην απάντησή σας ίσως αναφερθείτε στους αριθμούς και στα ποσά που δίνονται. Δεν θα το αρνηθώ αλλά τελικά πόσα από αυτά καταλήγουν και πιστώνονται στην προσπάθεια και φροντίδα της ελληνικής οικογένειας; 
      Θα τελειώσω με δύο παρατηρήσεις σε ό,τι αφορά τα καλλιτεχνικά σχολεία. Γιατί, κύριε Υπουργέ, τα στριμώξατε μέσα στο άρθρο 7; Κάνετε ειδικό άρθρο για τη σχολή των κωφών. Γιατί δεν κάνετε όμως ένα άρθρο που να αφορά μόνο και αποκλειστικά τα καλλιτεχνικά σχολεία; Να ψηφίσουμε και εμείς κάτι. Όταν όμως το στριμώχνετε μαζί με τα άλλα για τα οποία εμείς δεν συμφωνούμε έτσι ξεφεύγει και αυτό από την πρόθεσή μας γιατί είναι πράγματι μια σωστή πρωτοβουλία για να αποκτήσει η χώρα μας καλλιτεχνικά σχολεία. 
      Η τελευταία μου παρατήρηση αφορά τον ΟΣΚ. Μπορεί να λύσει κάποια προβλήματα και ο κ. Γκεσούλης φροντίζει γι’ αυτό και φροντίζει να λύσει αυτά της Θεσσαλονίκης αλλά η δυνατότητα να αξιοποιεί με ιδιωτικοοικονομικά επιχειρήματα, τι το θέλουμε; Μπορεί ο ΟΣΚ να κτίσει ένα σχολειό και να το αξιοποιήσει με τα δικά του κριτήρια τα καθαρά εμπορικά. Μάλιστα, για να γίνει κανείς πιστευτός πρέπει να διογκώνει τα πράγματα και με τις δυνατότητες που έχει ο οργανισμός μπορεί να στεγάσει διαφόρων ειδών λειτουργίες όπως σχολεία, γκαράζ, καφετέριες κλπ.
      Γι’ αυτό δε συμφωνούμε με τον τρόπο με τον οποίο προσπαθείτε να λύσετε το πρόβλημα της σχολικής στέγης. 
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Ξηροτύρη-Αικατερινάρη έχει το λόγο ως ειδική αγορήτρια του Συνασπισμού της Αριστεράς των Κινημάτων και της Οικολογίας.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, ο ίδιος ο νομοθέτης στην εισηγητική έκθεση του νομοσχεδίου αναφέρει ότι κατατίθεται προκειμένου να αντιμετωπισθούν εκκρεμή και επείγοντα θέματα που έχουν σχέση με τη βελτίωση της λειτουργίας των δημόσιων σχολείων της πρωτοβάθμιας και δευτεροβάθμιας εκπαίδευσης κυρίως. Αποδέχεται στην ουσία ότι αποτελούν και αυτές οι ρυθμίσεις μία αποσπασματική προσπάθεια ότι δεν υπάρχει ένας ενιαίος κορμός, δηλαδή μία επί της αρχής κατεύθυνση για όλα αυτά που θα μπορούσαν να συντελέσουν επιτέλους για μια πολιτική και μια σειρά μέτρων για τη βελτίωση της εκπαίδευσης στη χώρα μας. Στο σύνολό τους τα προβλήματα αυτά είναι πολλά, εκδηλώθηκαν και φέτος με την έναρξη του νέου σχολικού και ακαδημαϊκού έτους με αρνητικές συνέπειες στη λειτουργία των εκπαιδευτικών μας θεσμών. Τα αποτελέσματα είναι να ενισχύονται οι ταξικοί φραγμοί και οι ανισότητες σε βάρος των παιδιών των ασθενέστερων τάξεων. Να γίνεται το δημόσιο σχολείο το επίκεντρο της αντιπαράθεσης με το μεγάλο έλλειμμα πρωτοβουλιών και μέτρων, όπως και ανάληψης ευθύνης για ένα βαθύτατο προοδευτικό εκσυγχρονισμό της κοινωνίας μας, για μια κοινωνία ανοικτή, αλληλέγγυα και ανεκτική σ΄ όλους τους πολίτες που ζουν και εργάζονται σ΄ αυτήν. 
      Όμως, ξέρουμε πολύ καλά ότι το δημόσιο σχολείο, το πανεπιστήμιο βιώνουν ως νομοτέλεια την έννοια της δημοκρατικής, ανοικτής εκπαιδευτικής διαδικασίας και σε καμιά περίπτωση δεν θα επιτρέψουν να γίνουν στοιχείο κρίσης μιας αδιέξοδης πολιτικής που ανάγει τις λύσεις στον κοινωνικό αυτοματισμό. Πολιτική που περιμένει μία εκ νέου παραίτηση ενός αριστούχου μαθητή όπως έγινε στη Μηχανιώνα ή τις συγκρούσεις των απεργών και των πολιτών για να μπορέσει να λύσει τα αδιέξοδά της.
      Πρέπει λοιπόν ο χώρος της εκπαίδευσης να βλέπει πολύ μακριά, να τραβάει μπροστά και συνεχώς να κάνει την παρέμβασή του. Όλα αυτά θα μας δοθεί η ευκαιρία να τα ξαναθυμηθούμε στη γιορτή του Πολυτεχνείου σε λίγες μέρες.
      Τα μεγάλα προβλήματα στη δημόσια εκπαίδευση παραμένουν και πολλές από τις ρυθμίσεις αυτού του νομοσχεδίου όπως τα θέματα των αναπληρωτών και ωρομίσθιων καθηγητών επιδεινώνουν αντί να διορθώσουν την κατάσταση. Έχουμε επαναλάβει πολλές φορές ότι οι δαπάνες στη χώρα μας για την εκπαίδευση είναι οι χαμηλότερες στην Ευρωπαϊκή Ένωση και δεν επιτρέπουν στα σχολεία και στην τριτοβάθμια εκπαίδευση να καλύψει έστω και στοιχειώδεις ανάγκες.
      Οι συνέπειες της υποχρηματοδότησης εκδηλώνονται και στην υποδομή και στον εξοπλισμό των εκπαιδευτικών ιδρυμάτων όλων των βαθμίδων. Από τη διπλοβάρδια στα σχολεία των αστικών κέντρων έως την άσχημη κατάσταση υποδομών των περισσότερων ΑΕΙ και ΤΕΙ. Οι γονείς υποχρεώνονται σε συνεχή αφαίμαξη και επωμίζονται δυσβάσταχτα βάρη για να εξασφαλίσουν ικανοποιητική εκπαίδευση στα παιδιά τους. Αναζήτηση ικανοποιητικής εκπαίδευσης από τη μία, υποχρηματοδότηση του δημόσιου σχολείου από την άλλη, ενισχυόμενες τάσεις και πολιτικές ιδιωτικοποίησης στην παιδεία, οδηγούν σε μια παιδεία ελεγχόμενη ολοένα και περισσότερο από τις δυνάμεις της αγοράς.
      Το εκπαιδευτικό μας σύστημα σήμερα παραπαίει και με τις παλιές μεταρρυθμίσεις με αποτέλεσμα μαθητές και υποψήφιοι καθηγητές να βρίσκονται σε μία διαρκώς εξεταστική διαδικασία αντί να εξασφαλίζονται για μεν τους μαθητές οι προϋποθέσεις για τη δωδεκάχρονη υποχρεωτική εκπαίδευση και για τους καθηγητές να εξασφαλίζονται και να υπάρχουν μέτρα για την εξειδίκευσή τους και κυρίως την επιμόρφωσή τους και να αποτελούν στοιχεία μιας αξιοκρατικής κρίσης.
      ( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Ενάμιση μήνα από την έναρξη των μαθημάτων και οι εκπαιδευτικοί όλων των βαθμίδων βρίσκονται σε δυναμικές και πανελλαδικές κινητοποιήσεις ενώ υπάρχουν πολλά κενά καθηγητών στη δευτεροβάθμια εκπαίδευση. 
      Η  υποχρηματοδότηση της εκπαίδευσης χειροτερεύει στο σχέδιο του νέου Προϋπολογισμού. Αν δει κανείς τον προϋπολογισμό προσεκτικά τα πράγματα γίνονται πιο δύσκολα για τις δαπάνες στην παιδεία. Ας δούμε όμως πώς έστω με τις αποσπασματικές ρυθμίσεις το παρόν νομοσχέδιο προσπαθεί κατά πώς λέει να βελτιώσει τις συνθήκες στην εκπαίδευση.
      Βασικό και δίκαιο αίτημα των καθηγητών είναι να σταματήσει η ομηρία των αναπληρωτών, να αποκτήσουν μόνιμη και σταθερή εργασία και να καλυφθεί το απαράδεκτο καθεστώς της κάλυψης παγίων και οργανικών αναγκών από αναπληρωτές ή ωρομίσθιους. Και είναι ρεαλιστική η πρότασή τους να καλυφθούν τα μεγάλα κενά προχωρώντας το Υπουργείο Παιδείας στη μονιμοποίηση αναπληρωτών μετά από τρεις συμβάσεις κατά ανώτατο όριο. 
      Από την άλλη πλευρά το νομοσχέδιο διαπιστώνει τις μεγάλες ανάγκες που υπάρχουν για την επίσπευση των διαδικασιών ενσωμάτωσης της πληροφορικής και των νέων τεχνολογιών στην εκπαιδευτική διαδικασία. 
      Τα κενά, λοιπόν, στον τομέα της πληροφορικής θα καλυφθούν με αναπληρωτές ή και ωρομίσθιους που μπορούν να προσλαμβάνονται μόνο για δύο σχολικά έτη, φέτος και την επόμενη χρονιά. Νέα ομηρία, λοιπόν, των εργαζομένων και ενίσχυση της πολυπλοκότητας με ό,τι αυτό συνεπάγεται, με τους πίνακες των αναπληρωτών καθηγητών, με τους πίνακες Δ΄ και Ε΄ και τις διάφορες υποκατηγορίες αυτών. 
      Επιπλέον υπάρχουν οι διακρίσεις οι οποίες προβλέπονται σ’ αυτούς τους διαφορετικούς πίνακες, κυρίως γι’ αυτούς που κατ’ εξοχήν στην τριτοβάθμια εκπαίδευση σπούδασαν την πληροφορική επιστήμη, που θα πρέπει να έχουν την απόλυτη προτεραιότητα εφόσον υπάρχει επάρκεια από αυτούς που πέτυχαν στο διαγωνισμό του ΑΣΕΠ ή από τον πίνακα των αναπληρωτών και στη συνέχεια να ακολουθήσουν αυτοί οι οποίοι  τέλειωσαν την τριτοβάθμια εκπαίδευση και έχουν διδακτορικό ή μεταπτυχιακό τίτλο σπουδών στα θέματα πληροφορικής. Και ρωτώ ως προς τι όλη αυτή η πολυπλοκότητα; Είναι υποχρέωση εφόσον υπάρχουν μεγάλες ανάγκες για την κάλυψη θέσεων διδασκαλίας της πληροφορικής στα δημόσια σχολεία, να δοθούν αυτές οι προτεραιότητες με βάση το επίπεδο, τα κριτήρια και τα προγράμματα των σπουδών τους. Και αυτά έχουν ξεκαθαριστεί από τις αντίστοιχες αποφάσεις ακόμα και των δικαστηρίων. 
      Όσον αφορά τα βασικά ζητήματα της ειδικής αγωγής και ειδικότερα των κέντρων αξιολόγησης και υποστήριξης, των σχολικών μονάδων ειδικής αγωγής και των εργαστηρίων ειδικής επαγγελματικής εκπαίδευσης, είμαστε στο τέταρτο σχολικό έτος από την ψήφιση του ν. 2817 που αφορά την εκπαίδευση των ατόμων με ειδικές εκπαιδευτικές ανάγκες. Η Κυβέρνηση και το Υπουργείο Παιδείας έθεσαν τότε στις πολιτικές τους προτεραιότητες, όπως την ίδρυση τμημάτων ένταξης στα γενικά σχολεία της πρωτοβάθμιας και δευτεροβάθμιας εκπαίδευσης και στα εργαστήρια ειδικής επαγγελματικής εκπαίδευσης και κατάρτισης για να προωθήσει τη φιλοσοφία της σχολικής και κοινωνικής ένταξης των ανθρώπων με ειδικές ανάγκες. 
      Έχει εισαχθεί ο θεσμός των κέντρων αξιολόγησης και υποστήριξης ούτως ώστε να υποστηριχθούν οι μαθητές με ειδικές ανάγκες για να μπορέσουν σιγά-σιγά να έχουν πρόσβαση χωρίς διακρίσεις στις εκπαιδευτικές διαδικασίες του δημόσιου σχολείου. 
      Σήμερα με αφορμή τη συζήτηση του νομοσχεδίου αυτού και κυρίως των άρθρων 2 και 3 που αφορούν στην ειδική αγωγή διαπιστώνουμε ότι ο ν. 2817 συναντά μεγάλες δυσκολίες στην υλοποίησή του. Και θα πρέπει να ληφθούν δραστικά μέτρα τουλάχιστον για να καλυφθούν  τα κενά της ίδρυσης και της λειτουργίας όλων αυτών των μονάδων σε νομαρχιακό επίπεδο. Αυτό, όμως, δεν μπορεί να γίνει με την αύξηση αυτού του μικρού αριθμού οργανικών θέσεων που προτείνονται. Είναι πολύ περισσότερες και οι οργανικές θέσεις που πρέπει να δημιουργούν ώστε  να υπάρξει η λειτουργία αυτών των κέντρων. Και επίσης χρειάζεται μια αναβάθμιση της σύνθεσης δηλαδή των απαραίτητων ειδικοτήτων των εκπαιδευτικών ειδικής αγωγής που θα πρέπει να υπάρχει σε κάθε μονάδα. 
      Όσον αφορά το άρθρο 4 για τα μειονοτικά σχολεία, το νομοσχέδιο απλώς διαπιστώνει και μάλιστα με πολύ άχαρο τρόπο στην εισαγωγική έκθεση ελαττωματικές διατυπώσεις, παραλείψεις κλπ., στα θέματα του προγράμματος σπουδών και στα θέματα της λειτουργίας των σχολείων αυτών. Είναι όμως γεγονός ότι εδώ θα πρέπει να ασχοληθούμε πολύ σοβαρά με τα μειονοτικά σχολεία ούτως ώστε και αυτά μέσα και από τα προγράμματα των σπουδών και μέσα από τη λειτουργία τους να καταφέρουν να δημιουργήσουν τις προϋποθέσεις εκείνες στα παιδιά που φοιτούν σ’ αυτά τα σχολεία ούτως ώστε η ενσωμάτωσή τους πια στο κανονικό σχολείο να γίνει απρόσκοπτα και να λείψουν όλα αυτά τα προβλήματα που είδαμε τις τελευταίες μέρες να έχουν μια ιδιαίτερη έξαρση. 
      Όσον αφορά τα θέματα των ΤΕΙ, υπάρχουν κάποιες ρυθμίσεις εδώ, αλλά βέβαια εμείς εξακολουθούμε να λέμε ότι το θέμα της αναβάθμισης της τριτοβάθμιας εκπαίδευσης είναι καθαρά θέμα χρηματοδότησης, δηλαδή εξοπλισμού, αναβάθμισης και υποστήριξης των υποδομών τους. 
      Στην πρωτοβάθμια και δευτεροβάθμια εκπαίδευση, για να λειτουργήσει το ολοήμερο σχολείο όπως πρέπει να λειτουργήσει, για να μπορούν τα κτίρια που υπάρχουν αλλά και τα νέα να αποτελέσουν ασφαλή στέγη στους μαθητές που εκπαιδεύονται, τι πρέπει να κάνουμε γι’ αυτό; Πρέπει να ιδιωτικοποιήσουμε περαιτέρω την ΟΣΚ ΑΕ; Πρέπει, δηλαδή αντί η ΟΣΚ ΑΕ να έρχεται ως αρωγός και στη Νομαρχιακή Αυτοδιοίκηση και στην Τοπική Αυτοδιοίκηση και όχι μόνο στην περιοχή αρμοδιότητάς της, να είναι αυτή που να έχει την ευθύνη για την ασφάλεια των κτιρίων, για την αντισεισμική τους προστασία κλπ. σ΄ αυτήν την κατεύθυνση δεν κάνουμε τίποτα ούτε για αύξηση των δαπανών από το Υπουργείο Παιδείας ούτε για την τόνωση αυτών των αρμοδιοτήτων της ΟΣΚ ΑΕ δηλαδή για την εξασφάλιση ασφαλούς και επαρκούς σχολικής στέγης. Απλώς, εδώ της δίνουμε τη δυνατότητα από τα σχολικά κτίρια τα οποία έχει να μπορεί το ισόγειο ή ενδεχομένως και ολόκληρο το κτίριο να το χρησιμοποιεί και για άλλους σκοπούς, ακόμα και να μπορεί εκεί να κάνει καταστήματα ή άλλου τύπου κέντρα, γκαράζ κλπ. και όχι κέντρα για εκπαίδευση, όπως είναι υποχρεωμένη να κάνει. 
      Υπάρχει το μεγάλο θέμα που έρχεται να καλύψει την ενεργοποίηση του ΟΣΚ στην περιοχή της Θεσσαλονίκης για το θέμα της σχολικής στέγης.  Κατ’ αρχήν, θα πρέπει εδώ να μας δώσετε όλα τα στοιχεία ότι αυτή η χρηματοδότηση η οποία μετά από πολλούς αγώνες και καθυστερήσεις -έχουν προβλεφθεί 75 δισεκατομμύρια δραχμές- έχει εξασφαλιστεί και αν υπάρχει απρόσκοπτη ροή χρηματοδότησης για τα σχολεία που και η νομαρχία έχει τις μελέτες και από το νομαρχιακό πρόγραμμα έχουν δοθεί οι προτεραιότητες. 
      Θα πρέπει κατά τη δική μας άποψη να έλθει ο ΟΣΚ ως αρωγός και να έλθει ως μια μονάδα η οποία θα υποστηρίξει κατ’ αρχήν τη Νομαρχιακή Αυτοδιοίκηση, ως ένα είδος δηλαδή ειδικής υπηρεσίας που θα βοηθήσει τη νομαρχιακή αυτοδιοίκηση με τις αποδυναμωμένες υπηρεσίες που έχει σήμερα για διαφόρους λόγους, που δεν μου φθάνει ο χρόνος να τις αναφέρω, για να μπορέσει να βγάλει πέρα αυτό το ταχύρυθμο πρόγραμμα. Θα μπορεί να βοηθήσει τους δήμους για τα θέματα των απαλλοτριώσεων και τη Νομαρχιακή Αυτοδιοίκηση, θα μπορεί να υποστηρίξει τους δήμους με προγραμματικές συμβάσεις, οι οποίες όμως σε καμία περίπτωση δεν θα αλλοιώνουν το νομαρχιακό πρόγραμμα, το πρόγραμμα δηλαδή της νομαρχίας που έχει γίνει για τη σχολική στέγη. 
      Εδώ χρειάζεται μια σύνθετη και ολοκληρωμένη διαδικασία μέσα από το νομαρχιακό πρόγραμμα και μέσα από τις υπηρεσίες της Νομαρχιακής Αυτοδιοίκησης με τη συμβουλή του Υπουργείου Παιδείας, ώστε να μπορέσει ο ΟΣΚ να ενσωματώσει την εμπειρία του και τη βοήθειά του, ούτως ώστε να τρέξει όσο το δυνατόν ταχύρυθμα αυτό το πρόγραμμα. 
      Ξέρω τις καλές σας προθέσεις, κύριε Υπουργέ, σε καμία περίπτωση όμως προς θεού να μην προχωρήσει αυτή η αντιπαράθεση η οποία φαίνεται να δημιουργείται σήμερα, να φαίνεται δηλαδή ότι δημιουργούνται δύο προγράμματα για τη σχολική στέγη στο Νομό Θεσσαλονίκης. Ένα είναι πρόγραμμα -και μάλιστα ταχύρυθμο- για τα σχολεία της Θεσσαλονίκης, που στο μεγαλύτερό τους ποσοστό αυτήν τη στιγμή λειτουργούν με διπλοβάρδιες και είναι μεγάλος ο αριθμός των σχολικών κτιρίων που είναι ελλιπή σε στατική και αντισεισμική επάρκεια. Να μπορέσουμε να λύσουμε αυτό το πολύ μεγάλο πρόβλημα μαζί με την ταχύρυθμη απαλλοτρίωση των χώρων οι οποίοι χρειάζονται. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Χρονόπουλος έχει το λόγο. 
      ΓΕΩΡΓΙΟΣ ΧΡΟΝΟΠΟΥΛΟΣ: Κύριε Πρόεδρε, κύριες και κύριοι συνάδελφοι, το συζητούμενο σημερινό νομοσχέδιο κατ’ εμέ είναι από τα πιο σημαντικά για την αντιμετώπιση των εκκρεμών και επειγόντων θεμάτων που αφορούν κυρίως στη βελτίωση της λειτουργίας των δημόσιων σχολείων της χώρας μας τόσο της πρωτοβάθμιας όσο και της δευτεροβάθμιας. 
      Επιπρόσθετα, το υπό συζήτηση νομοσχέδιο στοχεύει στο να λειτουργήσουν περισσότερα κέντρα διάγνωσης, αξιολόγησης και υποστήριξης για την εκπαίδευση και κατάρτιση των μαθητών με ειδικές ανάγκες, με νοητικές ικανότητες, ούτως ώστε να πετύχουμε την όσο δυνατόν πληρέστερη καλλιέργεια και ανάπτυξη των ατόμων αυτών. Η Κυβέρνηση αυτή δείχνει την ευαισθησία της πάλι στα άτομα με ειδικές ανάγκες. 
      Μνεία πρέπει να κάνουμε και στη δυνατότητα διορισμού και στη δυνατότητα μεταθέσεων και αποσπάσεων εκπαιδευτικών με ποσοστό αναπηρίας 67%. Μνεία πρέπει να κάνουμε επίσης στους πολύτεκνους και σε όσους πάσχουν από σκλήρυνση κατά πλάκας, καθ’ όσον η μερίδα αυτή των εκπαιδευτικών μέχρι τώρα ήταν στο περιθώριο. 
      Το χρέος της Κυβέρνησης επεκτείνεται και στο συντονισμό της προστασίας των ιδιωτικών εκπαιδευτικών που απολύονται ανά πάσα στιγμή χωρίς κανένα κόστος. Εδώ λαμβάνει μέριμνα το συγκεκριμένο νομοσχέδιο. 
      Θα ήθελα παράλληλα να προσθέσω την επιμήκυνση των ωραρίων των ολοήμερων σχολείων. Είναι ένας θεσμός που έτυχε γενικότερης αποδοχής από την ελληνική κοινωνία και η θέσπισή του με νέες προϋποθέσεις επαγγελματικής κατάρτισης  οδηγεί σ΄  ένα καλύτερο αύριο τα σχολεία μας.
      Θα ήθελα επίσης να συζητήσω για τις διατάξεις του συζητούμενου νομοσχεδίου που ρυθμίζουν θεσμικά, λειτουργικά, αλλά και εκπαιδευτικού προσωπικού των πανεπιστημίων και ΤΕΙ θέματα και τείνουν στην όσο το δυνατόν πληρέστερη οργάνωσή τους με περιθώρια και δυναμικές που οδηγούν στην άρτια οργάνωση θεωρητικών και τεχνιτών ικανοτήτων για τη νέα γενιά. 
      Ο αγώνας μας για την οργανωμένη και προγραμματισμένη παροχή παιδείας συνεχίζεται και με τη μελέτη, επίβλεψη αλλά και κατασκευή διδακτηρίων, ούτως ώστε να καλυφθούν ανάγκες σχολικής στέγης και να εξαλειφθούν υπάρχουσες εκκρεμότητες. 
      Το ευαίσθητο ζήτημα της εκπαιδευτικής λειτουργίας για τον εκσυγχρονισμό των εκπαιδευτικών δομών αποτελεί πρωταρχικό μέλημα κάθε σύγχρονης πολιτείας και είναι το απαραίτητο βήμα που η Κυβέρνησή μας κάνει και το οποίο οφείλουμε να στηρίξουμε πέρα από οποιεσδήποτε μικροψυχίες και οποιεσδήποτε κομματικές αντιθέσεις. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γεώργιος Κωνσταντόπουλος έχει το λόγο.
      ΓΕΩΡΓΙΟΣ ΚΩΝΤΑΝΤΟΠΟΥΛΟΣ: Κυρίες και κύριοι συνάδελφοι, καταλαβαίνω βασικά την Κυβέρνηση, ότι στην προεκλογική περίοδο που ουσιαστικά διανύουμε το μόνο που την ενδιαφέρει είναι πώς να επανεκλεγεί. Λογικό επίσης είναι να προσπαθεί να αλιεύσει ψήφους απ’ όπου μπορεί. Ακόμα και από απελπισμένους πτυχιούχους, που επειδή η δική τους επετηρίδα έχει φρακάρει, τους διοχετεύει στην πληροφορική μόνο και μόνο για να τους βολέψει και χωρίς κανένα ενδιαφέρον για την ποιότητα της εκπαίδευσης. 
      Αλήθεια, έχει αναρωτηθεί κανείς πως φυτρώνουν σαν μανιτάρια τα διάφορα ΙΕΚ πληροφορικής, οι διάφορες σχολές πληροφορικής, ποιους εξυπηρετούν η πλήρης απαξίωση των μαθημάτων πληροφορικής στα σχολεία μας και γιατί υπάρχει απαξίωση της πληροφορικής στα σχολεία μας; Πως γίνεται το μάθημα της πληροφορικής σήμερα στα σχολεία μας; Αν είναι κυριολεκτικά παιδική χαρά όταν γίνεται μάθημα πληροφορικής και μέσο πλοήγησης απλώς των κυβερνοχώρων; Έτσι θέλουμε την πληροφορική στα σχολεία;
      Με τις διατάξεις του συγκεκριμένου νομοσχεδίου επιχειρείται σήμερα:
      Πρώτον, να επεκταθεί περαιτέρω η μεταβατική περίοδος κατά την οποία επιτρέπεται ο διορισμός προσώπων που δεν διαθέτουν βασικό τίτλο σπουδών στην πληροφορική σε θέσεις αναπληρωτών καθηγητών πληροφορικής του κλάδου ΠΕ 19 και πληροφορικής ΑΕΙ και ΠΕ 20 πληροφορικής ΤΕΙ.
      Δεύτερον, επιχειρείται σήμερα με το άρθρο 1 του παρόντος νομοσχεδίου να αμφισβητηθεί η παιδαγωγική επάρκεια των πτυχιούχων πληροφορικής με την μη συμπερίληψή του στην απαρίθμηση των κλάδων που αναγνωρίζονται ως καθηγητικές σχολές. Και αυτό παρά το γεγονός ότι με αλλεπάλληλες δικαστικές αποφάσεις από το 1998 έχει αναγνωριστεί ότι οι πτυχιούχοι πληροφορικής ΑΕΙ είναι πτυχιούχοι καθηγητικών σχολών. 
      Επίσης, επιχειρείται σήμερα εδώ να αποκλειστούν τελικά οι πληροφορικοί από τους διορισμούς καθώς οι μη πληροφορικοί που θεωρούνται πτυχιούχοι καθηγητικών σχολών θα έχουν απόλυτη προτεραιότητα πρόσληψης. 
      Υπάρχουν τρία θέματα τα οποία ελπίζω να είναι θέματα της γνωστής πλάνης και όχι θέματα προσχεδιασμένης πλάνης, ώστε να ψηφίσουμε σήμερα το παρόν νομοσχέδιο.
      Πρώτον, τα πάγια προσόντα διορισμού, μετά την ψήφιση του ν. 2843/2000 άρθρο 1 παράγραφος 6, είναι το πτυχίο πληροφορικής και μόνο. Ότι αυτή είναι η ορθή ερμηνεία των σχετικών διατάξεων, αποδεικνύεται από το σκεπτικό των αλλεπάλληλων αποφάσεων του Διοικητικού Εφετείου Αθηνών 2432/2001, 14/2002 και 120/2002. Είναι συνεπώς τελείως ψευδής η δήλωση ότι τα πάγια προσόντα διορισμού είναι το πτυχίο πληροφορικής και δεύτερο το παιδαγωγικό πτυχίο. 
      Δεύτερη πλάνη: Οι έχοντες τα πάγια προσόντα διορισμού πτυχίο πληροφορικής υπερκαλύπτουν τις ανάγκες στελέχωσης θέσεων καθηγητών πληροφορικής. Αυτό αποδεικνύεται από το γεγονός ότι όλα αυτά τα χρόνια έχουν μείνει αδιόριστοι εκατοντάδες πληροφορικοί που έκαναν αίτηση διορισμού είτε ως μόνιμοι είτε ως αναπληρωτές καθηγητές πληροφορικής. Πώς λοιπόν παραμένουν κενά; Εκτός αν η εισηγητική έκθεση εννοεί τα κενά που οφείλονται στην παράλειψη –τυχαία άραγε παράλειψη!- του Υπουργείου Παιδείας και των αρμοδίων υπηρεσιών να προκηρύξουν τις σχετικές θέσεις, παρά τις σχολικές ανάγκες ή τον καθυστερημένο διορισμό των αναπληρωτών, όπως εξάλλου συμβαίνει σ’ όλους τους κλάδους ακόμη και στους πολυπληθέστερους. 
      Ας σημειωθεί ότι κάθε χρόνο αποφοιτούν δέκα χιλιάδες περίπου πτυχιούχοι από τα ελληνικά μόνο τμήματα πληροφορικής ΑΕΙ και ΤΕΙ, αριθμός ικανός να καλύψει στο πενταπλάσιο τις ανάγκες κάλυψης θέσεων αναπληρωτών και ωρομίσθιων καθηγητών πληροφορικής, χωρίς να υπολογίζουμε τους πτυχιούχους παλαιοτέρων ετών. 
      Ζητείται απ’ όλους εδώ μέσα να ψηφίσουμε τι; Το διορισμό προσώπων που έχουν ικανή εμπειρία στη διδασκαλία του μαθήματος αυτού. Κατ’ αρχάς δεν υπάρχει ένα μάθημα πληροφορικής, υπάρχουν δεκάδες διαφορετικά μαθήματα πληροφορικής στα γυμνάσια, ενιαία λύκεια και ΤΕΕ που περιλαμβάνουν, σύμφωνα με τα αναλυτικά προγράμματα, εκτός από τα εισαγωγικά μαθήματα και τα μαθήματα χρήσης υπολογιστών και προχωρημένα μαθήματα της επιστήμης πληροφορικής, της κατεύθυνσης πληροφορικής, του ενιαίου λυκείου, αλλά και τα μαθήματα στα ΤΕΕ. 
      Μήπως δεν μας ενδιαφέρουν όλα αυτά και θέλουμε στα λύκειά μας και στα ΤΕΕ ένα πασάλειμμα απλώς πληροφορικής, ώστε αλλού να πηγαίνουν οι νέοι μας και να διδάσκονται, να μαθαίνουν πληροφορική πιο ειδικότερα, όπως είναι τα πιο ειδικότερα τα οποία πρέπει να μάθουν λειτουργικά συστήματα, γλώσσες, προγραμματισμού, δείκτη υπολογιστών, βάσεις δεδομένων ή τα υπόλοιπα εξειδικευμένα μαθήματα; Επιπλέον, τι θα πει «ικανή εμπειρία»; Πόσης διάρκειας; 
      Στη διάταξη του άρθρου 1 πίνακας δ΄ περίπτωση β΄, όπως και στον πίνακα ε΄ περίπτωση β΄ αναφέρεται δεκαεξάμηνη ή μειωμένη διδακτική εμπειρία. Δηλαδή ακόμη και μιας ή και καμίας μέρας εμπειρία γίνεται δεκτή ως μειωμένη; Ποια είναι λοιπόν η ικανή εμπειρία; Μήπως είναι κρυφό ότι διορίζονταν και θα διορίζονται πρόσωπα με μηδενική εμπειρία, προσκομίζοντας τις γνωστές βεβαιώσεις παρακολούθησης σεμιναρίων οι οποίες –δεν θα πω ότι είναι πλαστές στην πλειονότητά τους- είναι ανεπαρκείς; Και πώς, άραγε, αποκτούν την εμπειρία αυτή; Καταλαβαίνετε ότι το θέμα είναι εξαιρετικά σημαντικό και η τυχόν ψήφιση του άρθρου 1 πού θα οδηγήσει; 
      Ζητώ σε κάθε περίπτωση την πλήρη διαγραφή του άρθρου 1, όπως επίσης και την προσθήκη στο τέλος της παραγράφου 2 του άρθρου 8 της φράσης «καθώς και ΠΕ19 πληροφορικής, πτυχιούχων ΑΕΙ», ώστε να αναγνωριστεί ότι όλα τα τμήματα πληροφορικής ΑΕΙ είναι καθηγητικές σχολές σύμφωνα με την υφιστάμενη νομολογία. 
      Θα προχωρήσω στο άρθρο 2, κύριε Υπουργέ, για τα περιβόητα κέντρα διάγνωσης, αξιολόγησης και υποστήριξης τα οποία υπάρχουν. Βελτιώστε τα πρώτα, ώστε να μπορούν να δίνουν επιτέλους γραπτή εκπαιδευτική συνταγή. Ο καημένος ο γονιός που τρώει την πρώτη σφαλιάρα στο σχολείο, λέγοντάς του  ότι το παιδί του έχει κάποια μαθησιακή δυσκολία ή μαθησιακή διαταραχή, αυτά τα κέντρα δεν είναι ικανά να διακρίνουν ακόμη τη διαφορά μεταξύ μαθησιακών δυσκολιών και μαθησιακών διαταραχών, δεν μπορούν να δώσουν γραπτή εκπαιδευτική συνταγή σε κανέναν. Στέλνουν τα παιδιά οπουδήποτε. Υπάρχει τεράστιο πρόβλημα και το γνωρίζετε. Και είμαστε η μόνη χώρα στην Ευρώπη η οποία δεν έχει θεσμοθετήσει ακόμη το θεσμό της θεραπευτικής παιδαγωγικής. Είναι άγνωστη λέξη. Απλώς αναφέρει εδώ μέσα περί ειδικής αγωγής. Άλλο θεραπευτική παιδαγωγική, άλλο ειδική αγωγή. Άλλο μαθησιακή διαταραχή, άλλο μαθησιακή δυσκολία. Επιτέλους, τι θα γίνουν τα παιδιά αυτά; Τα κέντρα αυτά δεν μπορεί να λειτουργήσουν, αν δεν είναι σε στενή συνεργασία με τα προγράμματα πρώιμης διάγνωσης, πρώιμης θεραπείας, πρώιμης κοινωνικής ενσωμάτωσης, πρώιμης αυτόνομης διαβίωσης. Πώς θα γίνει η διάγνωση ενός παιδιού που παρουσιάζει μαθησιακή δυσκολία; Στο γραφείο της ειδικής αγωγής που το έχετε στο Υπουργείο Παιδείας; Αν δεν είναι στα νοσοκομεία, αν δεν είναι στα κέντρα αναπτυξιακής αποκατάστασης, πού θα στείλετε να κάνουν τις ειδικές εξετάσεις, μικροβιολογικές, βιοχημικές, που χρειάζονται για να αποκλείσετε κάτι;  Μια αναιμία η οποία προκαλεί την «εσθιοπενική» αναιμία, μπορεί επίσης να κάνει μαθησιακή δυσκολία. Πού θα κάνετε τις μαγνητικές τομογραφίες οι οποίες χρειάζονται; Πού θα κάνετε τα προκλητά δυναμικά γνωστικών διαταραχών όταν χρειαστούν; Πού θα κάνετε τα ψυχομετρικά τεστ όταν χρειαστούν για να αποκλείσετε ένα παιδί το οποίο έχει νοητική στέρηση -και αυτό θα κάνει μαθησιακή δυσκολία-  ένα παιδί το οποίο έχει δυσλεξία, αλλά είναι ένας άριστος μαθητής, είναι ένα έξυπνο παιδί το οποίο δεν μπορεί να αποδώσει στο γραπτό λόγο και έχει κάποια διαταραχή; Πού θα τα κάνετε αυτά; Στα κέντρα διάγνωσης; Επιτέλους, κάντε μια σωστή πολιτική -τα κέντρα διάγνωσης, αξιολόγησης είναι ένας θεσμός, ο οποίος μας πλήττει, πλήττει τον πολιτισμό μας πάνω απ’ όλα- και προχωρήστε επιτέλους ώστε αυτά τα κέντρα να είναι ικανά να μας δώσουν γραπτή εκπαιδευτική συνταγή, τι θα κάνουν οι γονείς αυτοί, όχι μόνο την επόμενη μέρα, αλλά τα επόμενα χρόνια που τους περιμένουν, που θα πάνε τα παιδιά τους. Εκτός αν θέλετε επίτηδες να υπάρχει ένα κομφούζιο, να υπάρχει μια διαταραχή και τα παιδιά αυτά και οι γονείς των παιδιών αυτών να είναι ένα μπαλάκι μεταξύ των διαφόρων ειδικών, να φεύγουν από το Υπουργείο Παιδείας, να φεύγουν από τα κέντρα αυτά, να πηγαίνουν σε διάφορους γιατρούς, από γιατρό σε γιατρό και από τους διάφορους ειδικούς θεραπευτές, στο λογοπαιδικό, στον ειδικό θεραπευτή κλπ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Τελευταίως, κύριε Πρόεδρε, δεν ασχολούμαι ιδιαιτέρως με το θέμα του Υπουργείου Παιδείας. Όμως, δυστυχώς, για κάποιες πληροφορίες που ήρθαν και γεγονότα εκ των πληροφοριών αυτών πρέπει να δώσω μια ιδιαίτερη σημασία. 
      Έχω υποστηρίξει στην Αίθουσα ότι δομικό στοιχείο της παρούσας Κυβέρνησης, της αυτού εξοχότητος του κυρίου εντιμοτάτου καθηγητού είναι η διαπλοκή και η διαφθορά. 
      Για μεν τη διαπλοκή διαβάστε τη σύμβαση του αερίου, όπως ο εντιμότατος την αναθεώρησε, διαβάστε τους ισολογισμούς τώρα του αναδόχου τότε που ανέλαβε τότε τα έργα και ελάτε να μου πείτε αν ήταν ή δεν ήταν ιδρυτής της διαπλοκής θ ιδείτε με τι τεράστια κέρδη ανατέθηκαν τα έργα. Πάντα, όπως παραμένει η δήλωσή μου, αν συκοφαντώ, να με παραπέμψετε με άρση της ασυλίας μου πρώτα από μένα. Θα ψηφίσω κι εγώ υπέρ της άρσης.
      Δεύτερον, σε ό,τι αφορά τη διαφθορά, έχω αναφέρει περιπτώσεις των επιθεωρητών δημόσιας διοίκησης. Υποτίθεται ότι εκεί υπάρχει έλεγχος  -το ενδιαφέρον φαίνεται στη διαφάνεια- και έχουν γίνει ειδικά σώματα επιθεωρητών, ελεγκτών, ΣΔΟΕ κλπ. Έχω πει λοιπόν ότι επικεφαλής αυτών των σωμάτων είναι πολιτικά πρόσωπα. Στην αρχή ξεκίνησε ο νόμος χωρίς πολιτικά πρόσωπα με διοίκηση από την ιεραρχία, αλλά όταν είδαν ότι τα πράγματα δεν ελέγχονταν, άλλαξε ο νόμος και μπήκαν επικεφαλής πολιτικά πρόσωπα. 
      Τώρα τελευταία διαπίστωσα ότι –και λυπάμαι που αυτό συμβαίνει στο Υπουργείο Παιδείας- το Υπουργείο Παιδείας αποφάσισε να καταργήσει την επετηρίδα για την οποία έδωσε ισχυρά επιχειρήματα ο κ. Χουρμουζιάδης -δεν είναι θέμα επετηρίδας, είναι θέμα ποιότητας των πανεπιστημίων και όχι της ποιότητας της επετηρίδας-  και να κάνει εξετάσεις μέσω ΑΣΕΠ. Και είπε και κάτι το Υπουργείο Παιδείας: «Οι πρωτεύσαντες δέκα θα διοριστούν όπου θέλουν». Πού όπου θέλουν; Πρώτα το Υπουργείο Παιδείας κάνει τις μεταθέσεις, καλύπτεται ένα μέρος των θέσεων, δεύτερον κάνει όλες τις αποσπάσεις, ποιους θέλει ο Υπουργός να αποσπάσει και από τα υπόλοιπα, εσείς οι πρώτοι διαλέξτε που θέλετε να πάτε. Είναι ή δεν είναι αυτό διαφθορά όταν προηγείται η προσωπική προτίμηση του Υπουργού; Πρώτα δεν επιτρέπονταν να είναι ούτε οι μεταθέσεις, αν είχαμε πίστη σε εκείνο που λέμε εξετάσεις και στα αποτελέσματα, αν θέλαμε να τονίσουμε το θεσμό και αν θέλαμε να δημιουργήσουμε ειδική ευθύνη σ’ αυτούς που πρωτεύουν. Κομμάτια να γίνει για τις μεταθέσεις, είναι προϊόντα κοινωνικά, είναι απαιτήσεις, όλοι τα ζούμε. Αλλά ελάτε εδώ –να μη χρησιμοποιήσω άσχημο επίθετο- βρε Υπουργοί, προηγούνται οι προσωπικές σας προτιμήσεις από το αποτέλεσμα πανελληνίων εξετάσεων που θέλετε να τις προάγετε; Προηγούνται οι προσωπικές σας προτιμήσεις ποιον θα αποσπάσετε εσείς στο τάδε μέρος όπου ένας πρωτεύσας θα επιθυμούσε να πάει; Είναι ή δεν είναι δομικό στοιχείο της φαυλότητας και του Υπουργείου Παιδείας, αυτής της Κυβέρνησης αυτό που διαπράττεται; 
      Και πάμε στα παρακάτω άρθρα. Ένα άλλο στοιχείο: σε αυτό το ζήτημα των πινάκων της πληροφορικής.
      Αφού υπάρχουν πτυχιούχοι πληροφορικής. Υπάρχουν ή δεν υπάρχουν; Άμα δεν υπάρχουν γιατί δεν γίνονται προσωρινοί και ωρομίσθιοι κλπ; Με ποια ευθύνη; Σας είπε κάτι ο κ. Χουρμουζιάδης. Για να είσαι δάσκαλος πρέπει να έχεις και ευθύνη και να προσβλέπεις και σε μέλλον και να έχεις παρελθόν, να δημιουργείς καταστάσεις και να έχεις και ιστορία. Πώς θα γίνουν αυτά; Με διδασκαλίες με ωράρια θα γίνουν αυτά; Για όνομα του Θεού! Είναι στοιχείο της σημερινής Κυβέρνησης. 
      Τέλος, κάτι από το οποίο πάσχει η κοινωνία μας σήμερα αγαπητοί συνάδελφοι, είναι η κοινωνική καταξίωση κάποιων επαγγελμάτων. Με την παρούσα Κυβέρνηση του εντιμότατου Πρωθυπουργού, του εντιμότατου κυρίου καθηγητού ο οποίος ποτέ δεν δίδαξε –άλλο στοιχείο πόσο εκτιμά το Υπουργείο Παιδείας τους καθηγητές, δηλαδή καθηγητής που ποτέ δεν δίδαξε είναι καθηγητής και παίρνει και σύνταξη καθηγητού- βλέπουμε τι γίνεται με την καταξίωση των επαγγελμάτων. Είδατε παιδιά να ενδιαφέρονται για χειρώνακτα επαγγέλματα; Τα αποτελέσματα τα  βλέπετε σήμερα στα οικονομικά, στο ισοζύγιο τρεχουσών συναλλαγών. Στο γεωργικό ισοζύγιο, την εισαγωγή γεωργικών προϊόντων δεν υπάρχει προηγούμενο. Κανείς δεν θέλει να γίνει αγρότης. Είδατε καμία προσπάθεια από το Υπουργείο Παιδείας να διαφημίσει τη χειρόνακτη εργασία που εμείς τότε στο ΠΑΣΟΚ -και ο Κωνσταντίνος Καραμανλής το έλεγε,  αλλά το έλεγε  διαφορετικά εκείνος- το λέγαμε δυνατά και το πραγματοποιήσαμε, δηλαδή, εξισώσαμε τη χειρονακτική και πνευματική εργασία. Είδατε πουθενά καμία προσπάθεια καταξίωσης της χειρονακτικής εργασίας, ώστε για παράδειγμα να θέλει ένα παιδί να γίνει αγρότης; Γιατί να θέλει; Υπάρχει καμία κοινωνική καταξίωση; Απαξίωση υπάρχει. Η κοινωνική καταξίωση που προάγουν ποια είναι; Οι προτιμήσεις, το αλισβερίσι, η συναλλαγή κλπ. 
      Τώρα, λοιπόν, έρχεται εδώ μία διάταξη η οποία λέει «τα ΤΕΕ Α’ κύκλου σπουδών». Είναι ελληνικά τα «ΤΕΕ»; Τι θα πει αυτό; Τα Τεχνική Επαγγελματική Εκπαίδευση είναι ελληνικά; Γράψτε, «τα Λύκεια Τεχνικής Επαγγελματικής Εκπαίδευσης». Ούτε ελληνικά δεν γράφει το Υπουργείο Παιδείας. Για όνομα του Θεού, κύριε Πρόεδρε, πού έχουμε φθάσει; 
      Επίσης λέει, μετατάσσεται από το Υπουργείο Γεωργίας στο Υπουργείο Παιδείας. Η κοινωνική καταξίωση τι γίνεται κύριε Υπουργέ; Ποια μέτρα παίρνετε για να επιθυμεί το Ελληνόπαιδο να γίνει αγρότης; Ιδιαίτερα στην περιφέρειά μου με θίγει αυτό και με πειράζει γιατί κάνω προσπάθεια χρόνια πολλά για ένα κληροδότημα μ’ αυτόν ακριβώς τον προορισμό, για την επαγγελματική σπουδή την αγροτική και δεν κατέστη δυνατόν να αξιοποιηθεί ως τώρα. Χρόνια τώρα μένουν τα λεφτά σε κάποια τράπεζα. Και σεις εδώ έρχεστε να δημιουργήσετε χωρίς να έχετε καμία προϋπόθεση κοινωνικής καταξίωσης αλλά και κάτι άλλο. Δεν παίρνετε και τα στελέχη από το Υπουργείο Γεωργίας για να διδάξουν. Ποιος θα διδάξει; Αυτά που διαβάσαμε; Δηλαδή οι ανώνυμες εταιρείες στις οποίες ανατίθεται επαγγελματική κατάρτιση από το Υπουργείο Εργασίας; Δηλαδή ανώνυμες εταιρείες αρχιτεκτόνων και πολιτικών μηχανικών, αλλά και δεν ξέρω τι άλλο που θα κάνουν εξειδικευμένη επαγγελματική κατάρτιση σε τεχνίτες και οτιδήποτε άλλο; Έτσι θα γίνουν αυτά τα ΤΕΕ εργασίας; 
      Τέλος, κύριε Πρόεδρε, έρχεται μία διάταξη για τα πανεπιστήμια. Λέει, όλοι οι καθηγητές που θα  συμπληρώσουν το εξηντακοστό έβδομο έτος αποχωρούν τον Αύγουστο. Μα, το πρόβλημά σας με τους καθηγητές αυτό είναι; Υπάρχει αμφιθέατρο στο οποίο πατάει καθηγητής; Πείτε μου. Πόσοι καθηγητές πατούν στο αμφιθέατρο; Ποιον έλεγχο ασκείτε; Πού είναι αυτή η απασχόλησή σας; Πώς επιτρέπετε οι Έλληνες φοιτητές να τελειώνουν πανεπιστήμιο χωρίς να έχουν δει ποτέ τον καθηγητή κάποιας έδρας; Εδώ τι λέτε; Επιτρέπεται να αποχωρήσει στο εξηντακοστό έβδομο έτος χωρίς να έχει κάνει ένα συνέδριο στη ζωή του, να μην έχει κάνει μια έρευνα, να μην έχει κάνει μία επιστημονική –κάποια τέλος πάντων- δημιουργία και του λέτε, είσαι καθηγητής; Ναι, εξελέγη καθηγητής σήμερα. Θα πει ότι επειδή εξελέγη είναι και καθηγητής; Πού είναι το αποτέλεσμα; Εσείς εδώ μιλάτε για την παραγωγικότητα συνέχεια και μιλάμε όλοι. Το πρόβλημα της χώρας είναι η παραγωγικότητα, η παραγωγή. Πώς ελέγχεται η παραγωγικότητα των καθηγητών των πανεπιστημίων στους οποίους δίνετε σύνταξη; Μόνο και μόνο λοιπόν η ιστορία είναι μέχρι να εκλεγούν και στις οποίες οι εσωτερικές διασυνδέσεις σε όλους μας είναι γνωστές και όταν γίνουν εξήντα επτά ετών φεύγουν  όταν ο μέσος όρος ζωής τρέχει στα εκατόν είκοσι έτη. Έτσι, εξαίρετοι καθηγητές φεύγουν σε πολύ μικρή ηλικία. Δεν σας απασχολεί πόσα χρόνια είναι καθηγητής, αν είχε την εύνοια να είναι τριάντα ετών καθηγητής –γιατί με εύνοια γίνεται τριάντα ετών καθηγητής- και μένει άλλα τριάντα επτά , δεν σας απασχολεί πόσα χρόνια είναι τακτικός καθηγητής, αλλά σας απασχολεί αν πήγε στο εξηντακοστό έβδομο  έτος άσχετα αν ποτέ φάνηκε στο αμφιθέατρο ή δεν φάνηκε. 
      Ε, είναι καιρός να φύγετε. Φύγετε το ταχύτερο από την Κυβέρνηση. Κάντε εκλογές επιτέλους να απαλλαγεί η χώρα απ’ αυτή τη διεφθαρμένη και διαβρωμένη Κυβέρνηση.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας).
      ΠΡΟΕΔΡΕΥΩΝ (Παναγιώτης Σγουρίδης): Για να σε χειροκροτούν οι αντίπαλοι!...! 
      Ο κ. Φραγκιαδουλάκης έχει το λόγο. 
      ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ:  Κύριε Πρόεδρε, κύριοι συνάδελφοι, το υπό συζήτηση νομοσχέδιο περιέχει αρκετές θετικές παρεμβάσεις που θα συμβάλουν στην καλύτερη λειτουργία και οργάνωση της δημόσιας εκπαίδευσης. Σε αυτό περιλαμβάνονται αρκετές διατάξεις που ενισχύουν το κοινωνικό πρόσωπο της δημόσιας εκπαίδευσης και που κρίνονται απαραίτητα θετικές για τη βελτίωσή της. Το Υπουργείο αποδεικνύει έμπρακτα ότι εργάζεται για την αναβάθμιση της δημόσιας εκπαίδευσης, τη βελτίωση της θέσης των εκπαιδευτικών και την ενίσχυση της υποδομής στα σχολεία. 
      Πιστεύω εν τούτοις ότι για την καλύτερη λειτουργία της εκπαίδευσης απαιτείται και η βελτίωση του μισθολογίου των εκπαιδευτικών, δασκάλων, καθηγητών. Προσωπική μου άποψη είναι ότι θα έπρεπε να είναι οι καλύτερα αμειβόμενοι δημόσιοι υπάλληλοι. Αυτό θα λειτουργούσε αφ’ ενός δελεαστικά για τη στελέχωση του κλάδου των εκπαιδευτικών από τα καλύτερα στοιχεία των μαθητών μας, τα πιο προχωρημένα, τους καλύτερους μαθητές δηλαδή και αφ’ ετέρου θα εδίδετο η δυνατότητα στους εκπαιδευτικούς μας να ασχολούνται αποκελιστικά και πιο σοβαρά με την εκπαίδευση γιατί υπάρχουν περιπτώσεις δασκάλων και καθηγητών που προσπαθούν να τελειώσουν το μάθημα για να πάνε να κάνουν μία δεύτερη δουλειά ή κάποια φροντιστήρια. 
      Επίσης, πρέπει να υπάρξει μία περαιτέρω ενίσχυση των πολυτέκνων εκπαιδευτικών. Είναι μία ευπαθής ομάδα, η οποία σήμερα αντιμετωπίζει βιοτικά προβλήματα γιατί με τους μισθούς που έχουν δεν μπορούν να ανταπεξέλθουν. Με ειλικρίνεια σας λέω ότι ορισμένες διατάξεις του νομοσχεδίου με προβλημάτισαν καθόσον δημιουγούν υπόνοιες επιλεκτικών διατάξεων που δεν ικανοποιούν μαζικά αιτήματα των αρμοδίων συνδικαλιστικών φορέων. Νομίζω ότι χρειάζονται όσον αφορά τις διατάξεις αυτές, στις οποίες και θα αναφερθώ μετά, κάποιες διευκρινίσεις  χωρίς όμως και να αγνοώ την αγωνία του Υπουργού για τη βελτίωση και την ενίσχυση της δημόσιας εκπαίδευσης. 
      Σε άρθρα του παρόντος νομοσχεδίου αποκαθίστανται αδικίες όπως αυτές που έχουν σχέση με ειδικούς εκπαιδευτικούς ή σχετικά με διακεκριμένους μαθητές σε μαθητικές ολυμπιάδες κλπ., που είναι σωστές. Εν τούτοις εγώ θα ήθελα να συμφωνούμε περισσότερο για την πραγματοποίηση της καταγραφής των μαθητών των εκπαιδευτικών τους δεξιοτήτων ή προβλημάτων της κατάστασης της υγείας τους,και γενικότερα για την καταγραφή και κωδικοποίηση των αρχών στα σημερινά δημόσια σχολεία που θα σημαίνει όχι μόνο την βελτίωση στο επίπεδο της παρεχόμενης εκπαίδευσης αλλά και την αντιμετώπιση ιδιαίτερων μαθητικών προβλημάτων, όπως είναι επί παραδείγματι η προσαρμογή αλλοδαπών μαθητών, η ενίσχυση του εξοπλισμού των σχολείων κλπ. 
      Για την ενίσχυση του κοινωνικού προσώπου του εκπαιδευτικού μας συστήματος και προς τους εκπαιδευτικούς και προς τους μαθητές και προς τους γονείς και την ενίσχυση θεσμών και οργάνων που οδηγούν σ’ αυτό, όπως είναι το ολοήμερο σχολείο και άλλα. Ίσως θα έπρεπε να γίνει στο παρόν νομοσχέδιο πρόβλεψη ειδικά για τους αλλοδαπούς μαθητές εν όψει της επικαιρότητος η οποία απασχόλησε τον καιρό αυτό ιδιαίτερα έντονα και δίχασε την ελληνική κοινωνία ώστε να οριστούν ειδικά και πέραν πάσης αμφισβητήσεως υποχρεώσεις και δικαιώματα στο χώρο της εκπαίδευσης, σύμφωνα πάντα με την ευρωπαϊκή σύμβαση των δικαιωμάτων του ανθρώπου και άλλες συναφείς  διεθνείς συμβάσεις. Θεωρώ ότι δεν πρέπει να χάσουμε άλλη ευκαιρία και να μεταθέσουμε την αντιμετώπιση αυτού του προβλήματος στις καλένδες και σε αμφισβητούμενες κα υποκειμενικά ερμηνευόμενες θέσεις και απόψεις. Η πολιτεία μας πρέπει να πάρει θέση σαφή και ξεκάθαρη και ο καθένας να αναλάβει τις ευθύνες του απέναντι στη κοινωνία και ιδιαίτερα στη νεολαία. 
      Το νομοσχέδιο αυτό βέβαια σκοπεύει να ρυθμίσει επείγοντα θέματα σχετικά με τη λειτουργία των δημοσίων σχολείων πρωτοβάθμιας και δευτεροβάθμιας εκπαίδευσης. Στο άρθρο 1 που αφορά στη διδασκαλία του μαθήματος Πληροφορικής υπάρχει μία μεγάλη, τεράστια, θα έλεγα αντίφαση. Υπάρχει μία καταγγελία την οποία έχω στα χέρια μου, και φαντάζομαι και άλλοι συνάδελφοι, στην οποία αναφέρονται οι απόφοιτοι σχολών τμημάτων Πληροφορικής ότι ως μη έχοντες το προσόν να θεωρούνται καθηγητικές σχολές τα τμήματα αυτά δε διορίζονται οι απόφοιτοι αυτών ως καθηγητές Πληροφορικής. 
      Και αναφέρεται ένα τεράστιο νούμερο αδιόριστων. Νομίζω ότι πρέπει εδώ η υποκρισία να πάρει τέλος και οι σχολές αυτές, τα τμήματα αυτά να καθιερωθούν ως καθηγητικά. Αυτή είναι φαντάζομαι μία λύση, την οποία πρέπει να έχει υπόψη του το Υπουργείο, αν όχι τώρα, σε κάποιο άμεσο μέλλον. 
      Υπάρχει όμως και μία άλλη κατάσταση, η οποία τείνει να κακοφορμίσει. Είναι εκείνη η οποία έχει σχέση με τους αναπληρωτές καθηγητές, οι οποίοι διδάσκουν Πληροφορική για πολλά χρόνια. Μερικοί εξ αυτών μάλιστα πέτυχαν και στις εξετάσεις του ΑΣΕΠ ως μετέχοντες στις εξετάσεις για καθηγητές Πληροφορικής, χωρίς να είναι πτυχιούχοι Πληροφορικής. Επομένως, αυτοί που έχουν για πολλά χρόνια διδάξει Πληροφορική, μετέχουν παράλληλα σε εξετάσεις και είναι επιτυχείς οι εξετάσεις τους αυτές, γιατί δεν διορίζονται; Δηλαδή όσον καιρό η πολιτεία τούς απασχολεί ως αναπληρωτές, αυτοί είναι της εμπιστοσύνης της πολιτείας και όταν πρέπει να διοριστούν, αφού πέρασαν επιτυχώς εξετάσεις Πληροφορικής μέσω ΑΣΕΠ δεν είναι της εμπιστοσύνης της πολιτείας;
      Άρα, εδώ πρέπει να το ξεκαθαρίσουμε. Πιστεύω ότι πρέπει να τακτοποιηθούν άμεσα (Νομοθετικά;) όλοι αυτοί, όποιας ειδικότητας και ιδίως φυσικοί, μαθηματικοί και εκείνοι που είναι σχετικοί και που ασχολούνται πολλά χρόνια με την αναπλήρωση στη διδασκαλία του μαθήματος της πληροφορικής. Στη συνέχεια, αυτή η διαδικασία να σταματήσει και να προχωρήσουμε στην πλήρωση όλων των θέσεων Πληροφορικής, αναγνωρίζοντας στους καθηγητές της Πληροφορικής, των αποφοίτων δηλαδή των τμημάτων Πληροφορικής, ως τους πλέον ικανούς, οι οποίοι θα πρέπει να διδάξουν στο μέλλον, αναγνωρίζοντας όλα τα τμήματα Πληροφορικής επιτέλους ως καθηγητές.
      Στο άρθρο 2 το νομοσχέδιο προβλέπει την ίδρυση τριών κέντρων διάγνωσης, αξιολόγησης και υποστήριξης, των ΚΔΑΥ, στη Νομαρχία Αθηνών και ένα στη Νομαρχία Θεσσαλονίκης.
      Ο σκοπός των ΚΔΑΥ περιγράφεται ως η συνεχής έρευνα και διαπίστωση του είδους και του βαθμού των δυσκολιών των ατόμων με ειδικές εκπαιδευτικές ανάγκες, αλλά και των ατόμων με ιδιαίτερες νοητικές ικανότητες. Γιατί την πρόταση μέτρων για την εξασφάλιση των προϋποθέσεων παροχής στα παιδιά αυτά της αρμόζουσας και ποικιλόμορφης εκπαίδευσής τους, μέσω των ΚΔΑΥ εφόσον κριθεί επιτυχημένη, θα πρέπει να επεκταθεί η ίδρυσή των ΚΔΑΥ σε όλες τις νομαρχίες της χώρας, προκειμένου να ενθαρρυνθούν τα παιδιά με εκπαιδευτικές ή άλλες ανάγκες, να παρακολουθήσουν την πρωτοβάθμια και δευτεροβάθμια εκπαίδευση και να αποκτήσουν δεξιότητες για τη μετέπειτα ζωή τους. Ιδιαίτερη ανάγκη παρουσιάζουν οι αγροτικές και ορεινές περιοχές της χώρας, καθώς και οι νησιωτικές περιοχές. 
      Συνεπώς θεμιτή θα ήταν η άμεση ίδρυση ΚΔΑΥ και σ’ αυτές τις περιοχές, αφού πρώτα διενεργηθεί η καταγραφή των μαθητών και των εκπαιδευτικών τους ικανοτήτων, για να διαπιστωθεί το ποσοστό των εχόντων ανάγκη εκπαιδευτικής στήριξης κατά τον ανωτέρω τρόπο και να εκπονηθούν σχετικά προγράμματα.
      Θετική κρίνεται η πρόβλεψη ειδικού εκπαιδευτικού προγράμματος για τα άτομα με ιδιαίτερες νοητικές ικανότητες και ταλέντα που θα εκπονούν τα ΚΔΑΥ, καθώς και η αντιμετώπισή τους και η καλλιέργεια των ικανοτήτων τους που αποτελεί αδυναμία του εκπαιδευτικού μας συστήματος.
      Η λειτουργία των ΚΔΑΥ, την οποία κρίνω ιδιαίτερα σημαντική, πρέπει να αποτελέσει αντικείμενο ιδιαίτερης περαιτέρω επεξεργασίας, να ενθαρρυνθεί και το Υπουργείο να επεκταθεί, ώστε να παράγουν ωφέλιμο επιστημονικό και εκπαιδευτικό έργο.
      Σωστή κρίνεται η πρόβλεψη στελέχωσης των σχολικών μονάδων ειδικής αγωγής, τα ΣΜΕΑ δηλαδή. Κρίνω ότι η ίδρυση κέντρων διάγνωσης, αξιολόγησης και υποστήριξης σχολικών μονάδων ειδικής αγωγής και εργαστηρίων και ειδικής επαγγελματικής εκπαίδευσης και κατάρτισης και η προβλεπόμενη από το νομοσχέδιο στελέχωσή τους με άτομα με την απαραίτητη τεχνογνωσία και εμπειρία αποτελεί μεγάλο βήμα.
      Στα άρθρα που αναφέρονται σε ρυθμίσεις σχετικά με τους πολύτεκνους νομίζω ότι είναι θετικά και ακόμα περισσότερο θα πω ότι επαυξάνω επ’ αυτού γιατί οι πολύτεκνοι γενικότερα αντιμετωπίζουν πάρα πολύ σημαντικά βιοτικά προβλήματα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Χαλκίδης.
      ΜΙΧΑΛΗΣ ΧΑΛΚΙΔΗΣ: Κύριε Πρόεδρε, το νομοσχέδιο αυτό έρχεται σε μία πολύ δύσκολη χρονική συγκυρία για την παιδεία με τους δασκάλους και τους καθηγητές πρωτοβάθμιας και δευτεροβάθμιας εκπαίδευσης να εξαγγέλουν και νέες κινητοποιήσεις, με τα πανεπιστήμια και τα ΤΕΙ να παραμένουν ακόμη κλειστά και με τους φοιτητές να κινδυνεύουν να χάσουν την εξεταστική του Σεπτεμβρίου και ίσως και ολόκληρο το τρέχον εξάμηνο.
      Οι καθηγητές των πανεπιστημίων και των ΤΕΙ απεργούν θεωρώντας ότι εξαπατήθηκαν όταν η Κυβέρνηση έριξε στον κάλαθο των αχρήστων το πανεπιστημιακό μισθολόγιο, το οποίο είχε εξαγγέλλει πέρυσι για να καταστείλει τις κινητοποιήσεις. Οι εκπαιδευτικοί της πρωτοβάθμιας και δευτεροβάθμιας εκπαίδευσης θεωρούν σκανδαλώδη τη μη χορήγηση τουλάχιστον του ποσού των 176 ευρώ, το οποίο η Κυβέρνηση είχε υποσχεθεί. Οι πρυτάνεις και οι πρόεδροι των ΤΕΙ διαμαρτύρονται για την υποχρηματοδότηση των ιδρυμάτων.
      Δυστυχώς το παρόν νομοσχέδιο αποτελεί ένα ακόμη δείγμα της απουσίας σοβαρού και αξιόπιστου σχεδιασμού που θα έχει τη σύμφωνη γνώμη όλων των κομμάτων, αλλά και όλης της εκπαιδευτικής κοινότητας. Είναι ένα ετερογενές μωσαϊκό ρυθμίσεων που δίνει την εντύπωση ότι έχει ως στόχο να συγυρίζει «όπως-όπως» ζητήματα που προκύπτουν από την προχειρότητα προηγούμενων νόμων.
      Είναι προφανές ότι το Υπουργείο θέλει να τακτοποιήσει τις εκκρεμότητές του εν όψει εκλογών και δε βελτιώνετε, κύριε Υπουργέ, με τις διατάξεις του τη λειτουργία των σχολείων, όπως παραπλανητικά αναφέρεται στην εισηγητική έκθεση. Εδώ και τρία χρόνια δεν υπάρχει νομοσχέδιο του Υπουργείου Παιδείας όπου να μην υπάρχουν διατάξεις που αφορούν στην πρόσληψη αναπληρωτών εκπαιδευτικών.
      Συγκεκριμένα στα άρθρα:
      Στο άρθρο 1. 
      Αναμφισβήτητα η ολοένα αυξανόμενη χρήση ηλεκτρονικών υπολογιστών επιβάλλει τόσο την επέκταση της διδασκαλίας του μαθήματος της Πληροφορικής στα σχολεία, όσο και την ποιοτική της αναβάθμιση. Η δυνατότητα πρόσληψης ως καθηγητών Πληροφορικής των υποψήφιων εκείνων που κατέχουν ένα μεταπτυχιακό τίτλο ή εμπειρία διδασκαλίας σ’ αυτόν τον τομέα είχε θεσμοθετηθεί το 2001 ως ένα προσωρινό μέτρο με λήξη της ισχύος του το 2003 όπου υπολογιζόταν ότι πλέον θα υπάρχουν υποψήφιοι με όλα τα απαιτούμενα προσόντα διορισμού. Στη χώρα μας όμως δυστυχώς λέμε «ουδέν μονιμότερον του προσωρινού». Επιμηκύνεται λοιπόν για άλλα δύο χρόνια αυτή η δυνατότητα χωρίς να προβλέπεται παράλληλη δυνατότητα επιμόρφωσης των κατόχων μεταπτυχιακών τίτλων πληροφορικής σε παιδαγωγικά και διδακτικά θέματα.
      Κατά την άποψή μας είναι προφανής η πρόθεση του Υπουργείου με το πλήθος των πινάκων και των υποπινάκων που προβλέπονται να συμπεριλάβει όλες τις κατηγορίες παρ’ ότι γνωρίζει ότι για κάποιες απ’ αυτές δεν υπάρχουν περιθώρια για πρόσληψη.
      Συμφωνούμε να δοθεί η δυνατότητα, κύριε Υπουργέ, πρόσληψης ωρομίσθιων εκπαιδευτικών στην πρωτοβάθμια εκπαίδευση για τα μαθήματα της ξένης γλώσσας, της φυσικής αγωγής, των καλλιτεχνικών και της μουσικής με περιορισμένο όμως ωράριο διδασκαλίας, όταν δεν μπορεί να δικαιολογηθεί πρόσληψη αναπληρωτή με πλήρες ωράριο. Και όχι οι ωρομίσθιοι με πλήρες ωράριο.
      Συμφωνούμε επίσης με την παροχή της ειδικής προστασίας για το διορισμό και τις μεταθέσεις-αποσπάσεις των εκπαιδευτικών που πάσχουν από σκλήρυνση κατά πλάκας, που θα αντιστοιχεί πλέον με εκείνη των πολυτέκνων και όσων πάσχουν από μεσογειακή αναιμία. Όμως η ρύθμιση αυτή πρέπει να περιλάβει, κύριε Υπουργέ, και άλλες ανίατες ασθένειες, γενικά όλα τα άτομα που βάσει του σχετικού νόμου χρήζουν ιδιαίτερης κοινωνικής μέριμνας.
      Ακόμη το νομοσχέδιο αναφέρει για μια ακόμη φορά ότι για τους διορισμούς εκπαιδευτικών προηγούνται κατά 25% οι αναπληρωτές και κατά 75% οι επιτυχόντες του ΑΣΕΠ. 
      Είμαστε στα μέσα του Οκτώβρη, κύριε Υπουργέ, και το Υπουργείο ακόμη ψάχνει πάνω από πέντε χιλιάδες εκπαιδευτικούς πρωτοβάθμιας και δευτεροβάθμιας εκπαίδευσης για να καλύψει τα κενά και ιδιαίτερα τα μεγάλα κενά που παρατηρούνται στα ΤΕΕ. Ένα μήνα μετά την έναρξη του σχολικού έτους –στους δύο είμαστε περίπου- τα μαθήματα δεν έχουν αρχίσει για όλους τους μαθητές της χώρας, ενώ άλλοι συμμαθητές τους έχουν ήδη καλύψει το ένα έβδομο της διδακτικής ύλης.
      Στο ζήτημα των αναπληρωτών πρέπει κάποτε να μπει μία σειρά και μία τάξη. Κάθε τόσο έχουμε αλλαγές, υπάρχει σύγχυση και θα τολμήσω να πω αυτό που συζητιέται, ότι υπάρχουν υπόνοιες  ότι τα πράγματα δεν έχουν τη διαφάνεια που πρέπει.
      Στο άρθρο 2. 
      Σκοπός του κέντρου διάγνωσης, αξιολόγησης και υποστήριξης είναι η διεξαγωγή συνεχών ερευνών για τη διαπίστωση των δυσκολιών των ατόμων με ειδικές εκπαιδευτικές ανάγκες, έτσι ώστε να λαμβάνονται τα κατάλληλα μέτρα για να εξασφαλίζεται η δέουσα παροχή εκπαίδευσης.
      Με το παρόν νομοσχέδιο ιδρύονται ισάριθμα κέντρα με τις διευθύνσεις πρωτοβάθμιας και δευτεροβάθμιας εκπαίδευσης στην Αθήνα και ένα στη Θεσσαλονίκη. Υπάρχουν όμως και άλλες περιφέρειες που έχουν ανάγκη από τέτοια κέντρα. Και δεν μπορούν να υπάγονται στα κέντρα Αθηνών και Θεσσαλονίκης όλες οι υπόλοιπες περιοχές της χώρας.
      Οι περιφέρειες αρμοδιότητας θα καθορίζονται με απόφαση του Υπουργού Παιδείας. Γιατί δεν υπάρχει ένα σαφές πλαίσιο που θα ορίζει τις περιφέρειες αρμοδιότητας;
      Με αυτό τον τρόπο μια περιφέρεια μπορεί να αλλάζει το κέντρο στο οποίο θα υπάγεται, ανάλογα με τη βούληση του εκάστοτε Υπουργού, γεγονός που θα προκαλέσει αναστάτωση στη λειτουργία του κέντρου.
      Στο άρθρο 8 τα ολοήμερα σχολεία έτυχαν θετικής αποδοχής, γιατί παρέχουν στους μαθητές τη δυνατότητα της μελέτης των μαθημάτων τους με την επίβλεψη εκπαιδευτικού, αλλά και στους γονείς –κυρίως στις εργαζόμενες μητέρες- τη δυνατότητα να ολοκληρώνουν το ωράριό τους χωρίς το άγχος να παραλάβουν το παιδί τους νωρίς από το σχολείο και μετά να το «διαβάσουν» για τα μαθήματα της επόμενης μέρας. Επίσης, δεν επιβαρύνουν τον οικογενειακό προϋπολογισμό με τα φροντιστήρια και την καινούργια μόδα τα επιμελετητήρια.
      Θετικό, λοιπόν, το βήμα των ολοήμερων σχολείων, όμως έχουν παρατηρηθεί πολλά προβλήματα. Πολλοί υποψήφιοι γι’ αυτές τις θέσεις, που είναι απόφοιτοι μη καθηγητικών σχολών, δεν έχουν τα απαραίτητα παιδαγωγικά προσόντα. Άλλες φορές ο αριθμός των παιδιών είναι αρκετά μεγάλος και οι εκπαιδευτικοί δεν επαρκούν. Τα μέτρα που προβλέπει το παρόν νομοσχέδιο δεν επαρκούν για την εξασφάλιση υψηλού επιπέδου διδασκαλίας. 
      Βάλτε, κύριε Υπουργέ, στο άρθρο 8 στην παράγραφο 2 στις καθηγητικές σχολές και αυτούς της Πληροφορικής, αλλά και αυτούς του Τμήματος Θεατρικών Σπουδών της Φιλοσοφικής Σχολής. Αφού βάζετε αυτούς της Μουσικής, γιατί δεν βάζετε τους άλλους;
      Η σύσταση γραφείου δικτυακής εκπαιδευτικής πύλης είναι ένα πολύ θετικό βήμα, αρκεί όλοι οι εκπαιδευτικοί να μπορούν να τη χρησιμοποιούν, δηλαδή να έχουν καταρτιστεί στη χρήση ηλεκτρονικών υπολογιστών. 
      Οποιοσδήποτε νόμος, κύριε Υπουργέ, που σχετίζεται με την παιδεία, έχει άμεσο αντίκτυπο στην ελληνική κοινωνία και διαμορφώνει τους Έλληνες της επόμενης γενιάς. Κάθε μέτρο θα πρέπει να λαμβάνεται με αυτή την μελλοντική προοπτική, με σύνεση και συνέπεια και όχι με προχειρότητα για την εξυπηρέτηση σκοπιμοτήτων.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κτενάς έχει το λόγο.
      ΓΕΩΡΓΙΟΣ ΚΤΕΝΑΣ: Κύριε Πρόεδρε, θέλω να κάνω μερικές παρατηρήσεις γραμματικής και συντακτικού. Και αυτό, διότι το παρόν νομοσχέδιο, είναι νομοσχέδιο του Υπουργείου Παιδείας, που φαντάζομαι, έχει την ευθύνη της γνώσης που παρέχουν στα σχολεία.
      Δεν καταλαβαίνω, λοιπόν, πώς είναι δυνατόν νομοσχέδιο του Υπουργείου Παιδείας να έχει μια γλώσσα η οποία είναι μάλλον ελληνοαλβανική. Αναφέρομαι στο άρθρο 8, όπου στην παράγραφο 12 στο α΄ και β΄ για παράδειγμα, για πρώτη φορά συναντάται η εξής διατύπωση: «Η ΟΣΚ ΑΕ». Το «Η» είναι φαντάζομαι γένους θηλυκού. Η επόμενη λέξη «ΟΣΚ» είναι ο Οργανισμός Σχολικών Κτιρίων. Πώς μπορεί να συντάσσεται άρθρο θηλυκό με γένος αρσενικό;
      Εάν δεν αναλύσει κανείς τα αρχικά γράμματα, η φράση ακούγεται ως ένας περίεργος ήχος. «Η ΟΣΚ ΑΕ»! Αυτό λέει ελληνικά τίποτα;
      ΠΡΟΕΔΡΕΥΩΝ (Παναγιώτης Σγουρίδης): Είδατε τι συμβαίνει με τις ακροστιχίδες, κύριε Κτενά; Πρέπει να πάψουμε να τις χρησιμοποιούμε.
      ΓΕΩΡΓΙΟΣ ΚΤΕΝΑΣ: Αυτά δεν είναι ακροστιχίδες. Καθόλου δεν είναι ακροστιχίδες. Δεν είναι τίποτα.
      ΠΡΟΕΔΡΕΥΩΝ (Παναγιώτης Σγουρίδης): Είναι τα αρχικά. Πρέπει, λοιπόν, να γράφουμε ολογράφως τις λέξεις.
      ΓΕΩΡΓΙΟΣ ΚΤΕΝΑΣ: Πέραν αυτού, τι μας χρειάζεται στο χαρακτηρισμό του Οργανισμού Σχολικών Κτηρίων η προσθήκη «Ανώνυμος Εταιρεία»; Για ποιο λόγο μπαίνει; Ο Οργανισμός Σχολικών Κτιρίων είναι ο Οργανισμός Σχολικών Κτηρίων. Μπορεί να είναι ανώνυμος εταιρεία, μπορεί να είναι κρατική, μπορεί να είναι δεν ξέρω τι άλλο. Ας μη μεταβληθεί και σε δυσώνυμο, γιατί, εάν συντάσσεται αυτός ο Οργανισμός με το άρθρο «η» το θηλυκό, τελικά φοβάμαι ότι θα καταλήξει δυσώνυμος. Αυτό αναφέρεται συνεχώς σε όλο το άρθρο 18. « Η ΟΣΚ ΑΕ.», «Η ΟΣΚ ΑΕ...». 
      Είχα κάνει την παρατήρηση στην επιτροπή και ζήτησα από τον κύριο Υπουργό να διορθωθεί. Να φύγει το «ΑΕ» και να μείνει «Ο ΟΣΚ» ή να μπει «Ο ΟΣΚ- ΑΕ (Ανώνυμος Εταιρεία)». Κατά τη δική μου εκτίμηση δε χρειάζεται το «Ανώνυμος Εταιρεία».
      Διαβεβαιώθηκα από τον κύριο Υπουργό ότι είδαν το κείμενο αυτού του νόμου –το έλεγε μάλιστα και κάπως υπερηφάνως- διαπρεπείς νομικοί. Δεν γνωρίζω ποιοι νομικοί το είδαν, αλλά έχω τη γνώμη ότι οι νομικοί δεν είναι πάντοτε οι καλύτεροι για να εκφράζονται στην ελληνική γλώσσα. 
      Προσέτρεξα, λοιπόν, στις γνώσεις φιλολόγων, για να διαβεβαιωθώ εάν τα λίγα δικά μου γράμματα τα ελληνικά είναι σωστά ή είναι αυτά του νομοσχεδίου και προσέφυγα στους εξής: στην κ. Κασσιανή Κούρτη, φιλόλογο-συγγραφέα, στον κ. Γιάννη Βουκελάτο λογοτέχνη, στον κ. Πανταζή Κοντομίχη, φιλόλογο, Επιθεωρητή Μέσης Εκπαίδευσης, μεταφραστή του Ησιόδου και του Ομήρου, λογοτέχνη, συγγραφέα, του οποίου τα βιβλία υπερβαίνουν το ύψος του. Στον πολύ γνωστό, φαντάζομαι σε όλους, Σαράντο Καργάκο, φιλόλογο, ιστορικό και συγγραφέα. Τέλος, προσέφυγα στον πιθανώς ειδικότερο όλων τον Πρύτανη του Πανεπιστημίου Αθηνών, τον κ. Γεώργιο Μπαμπινιώτη.
      Δεν χρειάζεται, φαντάζομαι, να αναφέρω κάποιους χαρακτηρισμούς, που μου εξέφρασαν γι’ αυτή τη σύνταξη της ελληνικής γλώσσας. Δεν χρειάζεται! Εν πάση περιπτώσει, αφού εμείς εδώ νομοθετούμε και το εισηγούμενο νομοθέτημα είναι του Υπουργείου Παιδείας, του αρμοδίου και υπεύθυνου για τη διδασκαλία της ελληνικής γλώσσας στα σχολεία μας, ας διορθωθεί αυτή η παρατυπία. Είτε να φύγει το θηλυκό άρθρο και να γίνει αρσενικό, δηλαδή «Ο Οργανισμός Σχολικών Κτηρίων-ΑΕ» ή να φύγει το «ΑΕ» ή να αρχίζουμε με το «Η Ανώνυμος Εταιρεία Οργανισμός Σχολικών Κτηρίων».
      Δεν μπορεί σε νομοθετήματα του Υπουργείου Παιδείας να μην υπάρχει ελληνική γλώσσα ορθά γραμμένη!
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Και εμείς, κύριε Κτενά.
      Ορίστε, κύριε Υπουργέ.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, στο κείμενο που διανεμήθηκε, η διόρθωση με αριθμό 2, περίπτωση β΄ αναφέρεται στην περίπτωση ζ΄ της παραγράφου 7 του άρθρου 2 και όχι στην περίπτωση δ΄ που εσφαλμένα αναγράφεται στο κείμενο. 
      Στην παράγραφο 7 του άρθρου 8 η χρονολογία του ν.1566 πρέπει να διορθωθεί σε 1985. 
      Είναι τεχνικές διορθώσεις, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ας διανεμηθούν και στους κυρίους συναδέλφους, κύριε Υπουργέ.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, άκουσα με πολλή προσοχή όλους τους συναδέλφους και κατ’ αρχάς θέλω να τους ευχαριστήσω για τη συμμετοχή τους στο διάλογο αυτού του σχεδίου νόμου που συζητούμε σήμερα στην Εθνική Αντιπροσωπεία.
      Βέβαια έγινε ο διάλογος και στην επιτροπή και μάλιστα εκεί υπήρχε και περισσότερος χρόνος. Αναλύσαμε και τα ερωτήματα και τις θέσεις και τις απόψεις που διατυπώθηκαν από τα κόμματα και τους συναδέλφους μεμονωμένα.
      Κυρίες και κύριοι συνάδελφοι, αυτό το σχέδιο νόμου είναι ένα σχέδιο νόμου το οποίο ρυθμίζει, τακτοποιεί, βελτιώνει πολιτικές οι οποίες βρίσκονται σε εξέλιξη στο εκπαιδευτικό μας σύστημα. Είναι ένα σχέδιο νόμου που ουσιαστικοποιεί τα πράγματα σε ορισμένες πτυχές που κρίθηκε αναγκαίο, τα βελτιώνει και μεγιστοποιεί το θετικό αποτέλεσμα το οποίο επιδιώκουμε και προσδοκούμε σε συγκεκριμένες πολιτικές.
      Άρα, λοιπόν, δεν πρόκειται για ένα σχέδιο νόμου που σήμερα έρχεται να καταθέσει καινούργια πολιτική. Ρυθμίζει, όμως, και βελτιώνει. Πολλές φορές τέτοιες διατάξεις, όπως αυτές που προβλέπονται σ’ αυτό το σχέδιο νόμου, που βελτιώνουν και μεγιστοποιούν το αποτέλεσμα, είναι πραγματικά χρήσιμες και ωφέλιμες και πολλές φορές αποτιμούν τη μεγάλη επανάσταση, διότι ουσιαστικοποιούν την ίδια την εκπαιδευτική διαδικασία.
      Γι’ αυτό το λόγο, λοιπόν, χρήζει της ιδιαίτερης προσοχής και του ενδιαφέροντος και πραγματικά χαίρομαι για τη συμμετοχή πολλών συναδέλφων σ’ αυτό το διάλογο.
      Κυρίες και κύριοι συνάδελφοι, σ’ αυτό το σχέδιο νόμου γίνονται ρυθμίσεις και αναφέρονται ζητήματα τα οποία πραγματικά θίχτηκαν από συναδέλφους. Παράδειγμα, μιλήσαμε για τους εκπαιδευτικούς, για τους αναπληρωτές. Αναφέρεται αυτό το σχέδιο νόμου στην ειδική αγωγή. Έχει ρυθμίσεις για τα θέματα της ειδικής αγωγής. Αναφέρεται στην τριτοβάθμια εκπαίδευση και έχει κάποιες ρυθμίσεις που αφορούν στα θέματα της τριτοβάθμιας εκπαίδευσης. Επίσης, το ολοήμερο σχολείο και μια σειρά άλλα πράγματα τα οποία αξίζει να συζητήσουμε. Άκουσα με πολλή προσοχή τις τοποθετήσεις των συναδέλφων. Άκουσα πολλούς απαξιωτικούς χαρακτηρισμούς, επίθετα τα οποία δεν χαρακτηρίζουν το περιεχόμενο της πολιτικής και στο οποίο μπορεί να έχει κανείς διαφορετική προσέγγιση και διαφορετική πρόταση. 
      Κυρίες και κύριοι συνάδελφοι, η νέα εποχή που συμφωνούμε όλοι ότι ξεκίνησε, που είναι η νέα εποχή της γνώσης, της πληροφορίας, των νέων τεχνολογιών όπου δεν θα αρκεί –απ’ ό,τι εκτιμούμε όλοι- να μετράει κανείς την ανάπτυξη μιας κοινωνίας, ενός λαού μόνο με οικονομικούς δείκτες, είναι μια εποχή στην οποία δεν θα αρκεί να μετράμε το ΑΕΠ, αλλά θα πρέπει να προσθέσουμε και το μορφωτικό φορτίο που έχει ένας λαός για να μπορεί πραγματικά στην καινούργια εποχή να έχει την αναπτυξιακή του πορεία, όπως και ο πλούτος που μοιράζεται στους πολίτες μιας κοινωνίας δεν θα είναι μόνο με το κατά κεφαλήν εισόδημα, αλλά θα μιλήσουμε και γι’ την κατά κεφαλήν γνώση η οποία αντιστοιχεί σ’ έναν λαό, ο οποίος μετέχει στην καινούργια εποχή. 
      Έτσι λοιπόν, το όχημα γι’ αυτή τη νέα εποχή είναι η νέα εκπαίδευση, είναι το καινούργιο σχολείο, ένα σχολείο το οποίο πραγματικά θα πρέπει να του δώσουμε τις δυνατότητες ώστε να μπορεί το ελληνόπουλο μέσα από αυτό το σχολείο να έχει συμμετοχή σε αυτή την καινούργια πραγματικότητα που διαμορφώνεται. Άρα λοιπόν απαιτείται ένα νέο σχολείο. Απαιτείται ένα νέο σχολείο στα εκπαιδευτικά αντικείμενα, απαιτείται ένα νέο σχολείο όσον αφορά καινούργιες πτυχές που έρχονται να πλαισιώσουν το ήδη υπάρχον σχολείο. Για παράδειγμα πρέπει να κάνουμε την ηλεκτρονική πλευρά της εκπαίδευσής μας, γιατί η νέα εποχή απαιτεί να έχουμε εκπαιδευμένα τα παιδιά μας στις νέες τεχνολογίες. Άρα λοιπόν πρέπει να κάνουμε την ηλεκτρονική του πλευρά.
      Γι’ αυτό το καινούργιο σχολείο λοιπόν θέλουμε και καινούργιους εκπαιδευτικούς. Θέλουμε εκπαιδευτικούς που να τους δίνουμε τη δυνατότητα να αποκτούν προσόντα, ικανότητες και δυνατότητες για να μπορούν να ανταποκριθούν στις νέες απαιτήσεις και των γνωστικών αντικειμένων, αλλά όμως και στις νέες προσεγγίσεις που πρέπει να έχουμε για τη μαθησιακή διαδικασία. Άρα λοιπόν μιλάμε για επιμόρφωση των εκπαιδευτικών. 
      Νωρίτερα μίλησα για την νέα εκπαίδευση. Άρα θέλουμε εκπαιδευτήρια πληροφορικής. Άρα θέλουμε εξοπλισμούς. Έτσι λοιπόν το καινούργιο σχολείο αλλάζει και έχει καινούργιες απαιτήσεις και σε εκπαιδευτικό προσωπικό και σε υποδομές και στη λειτουργία του εκπαιδευτικού και έχει καινούργιες απαιτήσεις από την πολιτεία και από μια κοινωνία η οποία πρέπει να ανταποκριθεί σ’ αυτό το καινούργιο σχολείο. Λοιπόν αυτό γίνεται και αυτό κάνουμε. Αυτό το καινούργιο που φτιάχνουμε έχει και τις δικές του απαιτήσεις και αυτές τις απαιτήσεις στο καινούργιο που οικοδομούμε προσπαθούμε να καλύψουμε και στην προσπάθεια του καινούριου που οικοδομούμε υπάρχουν και τα προβλήματα.
      Τα προβλήματα είναι προβλήματα ανάπτυξης, βελτίωσης, εκσυγχρονισμού, είναι προβλήματα του νέου. Εγώ θα ανησυχούσα πραγματικά εάν τα προβλήματα στα εκπαιδευτικά μας πράγματα ήταν προβλήματα άλλης κατηγορίας, ήταν προβλήματα κρίσης, περιθωριοποίησης και εγκατάλειψης. Δεν πρόκειται λοιπόν περί αυτών. Πρόκειται περί προβλημάτων τα οποία προκύπτουν  από το καινούργιο που δημιουργούμε, από τον εκσυγχρονισμό και τη βελτίωση. Πραγματικά είναι, εγώ θα έλεγα, καταπληκτικά καλό και εμένα με χαροποιεί να αγωνιζόμαστε να λύσουμε τα προβλήματα σ’ αυτήν την κατεύθυνση, δηλαδή τα προβλήματα που προκύπτουν από τη βελτίωση, από τον εκσυγχρονισμό και από την ανάπτυξη του καινούργιου. Αυτά είναι τα νέα προβλήματα που αντιμετωπίζουμε.
      Πιο συγκεκριμένα, ας πάρουμε, κύριοι συνάδελφοι, το σχολείο και ας ξεκινήσουμε από την πρωτοβάθμια εκπαίδευση, από το δημοτικό σχολείο. Τι ήταν το δημοτικό σχολείο πριν κάποιο χρόνο; Ήταν ένα κτήριο στο οποίο έμπαιναν πολλά παιδιά και ένας δάσκαλος. Σήμερα το δημοτικό σχολείο το έχουμε αλλάξει. Σήμερα στο δημοτικό σχολείο μπαίνουν παιδιά και πολλοί δάσκαλοι. Επιπλέον μπαίνουν οι εκπαιδευτικοί των ειδικοτήτων, ο καθηγητής της Φυσικής Αγωγής, ο καθηγητής των Αγγλικών, των Καλλιτεχνικών, της Μουσικής και τώρα με το ολοήμερο σχολείο μπαίνουν και νέες ειδικότητες. 
      Άρα λοιπόν αυτό το καινούργιο σχολείο με τις καινούργιες ειδικότητες θέλει και άλλη αντιμετώπιση. Άρα λοιπόν θέλουμε καινούργιες υποδομές. Ένα εξαθέσιο σχολείο στο παρελθόν ήθελε επτά αίθουσες. Σήμερα θέλει δεκατέσσερις αίθουσες. Αυτό το καινούριο σχολείο θα στεγάσει μέσα του αυτό το καινούργιο εκπαιδευτικό περιεχόμενο το οποίο δίνουμε. 
      Εγώ δέχομαι να γίνει κριτική και πραγματικά θέλω να γίνουν επισημάνσεις στο πώς θα οικοδομήσουμε καλύτερα αυτό το σύγχρονο σχολείο, αυτό το σχολείο που είναι το όχημα να μετέχουμε σ’ αυτήν τη νέα εποχή και να μην υστερούν τα ελληνόπουλα έναντι άλλων λαών πιο ανεπτυγμένων στην Ευρώπη. Και αυτή την προσπάθεια κάνουμε. Γι’ αυτό λοιπόν οι χαρακτηρισμοί, όταν αναφέρονται σε προβλήματα που δεν έχουν σχέση, που δεν είναι αυτής της κατηγορίας και είναι προβλήματα κρίσης και περιθωριοποίησης, τα οποία δεν είναι στο εκπαιδευτικό μας σύστημα, πιστεύω ότι αδικούν την προσπάθεια που κάνει η σημερινή Κυβέρνηση και μάλιστα η ελληνική κοινωνία που στηρίζει και η οποία έχει επιλέξει αυτό το δρόμο για ένα σύγχρονο σχολείο. Άρα λοιπόν, το καινούργιο σχολείο ως περιεχόμενο έχει καινούργιες απαιτήσεις για τις οποίες αγωνιζόμαστε, καλύπτουμε και κάθε μέρα έχουμε ένα σχολείο το οποίο βελτιώνει την παρουσία του από κάθε πλευρά. 
      Έρχομαι τώρα στο ολοήμερο σχολείο για το οποίο τέθηκε το θέμα ξανά. Ε, λοιπόν, νιώθω την ανάγκη εδώ στην Εθνική Αντιπροσωπεία να ξεκαθαρίσουμε ξανά το θέμα. Το ολοήμερο σχολείο δεν είναι μια τακτοποίηση, είναι μια στρατηγική επιλογή, είναι ένα σχολείο το οποίο απαντάει στις εκπαιδευτικές απαιτήσεις του σημερινού μαθητή και στις σημερινές ανάγκες της σημερινής και αυριανής οικογένειας. Συγκεκριμένα, τι κάνει ένα παιδί στο δημοτικό με το σχολείο που υπήρχει μέχρι τώρα στο συμβατικό σχολείο; Αν έχει την τύχη να είναι στον πρωινό κύκλο, τότε πάει το πρωί στο σχολείο του, το πηγαίνει η μητέρα του. Το μεσημέρι, αφού τελειώσει το μάθημά του πάει και το παίρνει από το χέρι και το πάει στο σπίτι, εάν η μητέρα δεν είναι εργαζόμενη, εάν η μητέρα έχει τη δυνατότητα. Οπότε, μιλάμε για ένα σχολείο το οποίο πρέπει να δίνει τη δυνατότητα στο παιδί και να έχει και τη μητέρα που θα το μεταφέρει στο σπίτι και μετά θα αρχίσει να το «διαβάζει», θα το ταίσει και μετά θα το πάρει από το χέρι για να αγοράσει εκπαιδευτικό έργο στα αγγλικά, στην πληροφορική, στη μουσική, στον αθλητισμό, σε διάφορες εκπαιδευτικές δραστηριότητες που ανέφερα.
      Λοιπόν, ήρθαμε και είπαμε: Θα κάνουμε ένα σχολείο το οποίο θα καλύπτει αυτές τις εκπαιδευτικές απαιτήσεις του παιδιού τις οποίες σήμερα αγοράζει από την ελεύθερη αγορά επί αμοιβή. Άρα θα τις δώσουμε μέσα στο σχολείο και έτσι λοιπόν, κάναμε αυτό το σχολείο, το ολοήμερο, το οποίο απαντάει ακριβώς σε αυτές τις εκπαιδευτικές απαιτήσεις αυτού του σημερινού μαθητή και άρα λοιπόν η οικογένεια θα απελευθερωθεί πρώτον από το να είναι η μητέρα από κοντά, εάν μπορεί αυτή η μητέρα που δεν μπορεί γιατί τη βγάλαμε από το σπίτι και της δώσαμε δυνατότητες να μετέχει στο κοινωνικό γίγνεσθαι, στην εργασία και παντού και άρα λοιπόν δίνουμε τη δυνατότητα με το ολοήμερο σχολείο αυτό το οποίο θα αγόραζε από την ελεύθερη αγορά να το βρει δωρεάν μέσα στο οργανωμένο δημόσιο σχολείο και όσο το παιδί θα παρακολουθεί το πρόγραμμά του που έχει πληροφορική, προετοιμασία για την επόμενη μέρα από υπεύθυνο δάσκαλο, που έχει αγγλικά, που έχει μουσική, χορό που θα επιλέξουν οι γονείς μαζί με τον διευθυντή του σχολείου.
      Άρα λοιπόν μιλάμε για ένα σχολείο το οποίο καλύπτει τις εκπαιδευτικές απαιτήσεις των σημερινών παιδιών και τις σημερινές ανάγκες της ελληνικής οικογένειας γιατί όσο το παιδί παρακολουθεί το πρόγραμμά του, βρίσκεται σε ασφαλές περιβάλλον και όταν τελειώνουν οι γονείς από την εργασία τους, τελειώνει και το παιδί από το σχολείο και έτσι λοιπόν πάει στο σπίτι του έχντας ολοκληρώσει την προετοιμασία του για την επόμενη μέρα, έχοντας ικανοποιήσει τις εκπαιδευτικές του απαιτήσεις. Αυτή τη μάχη δίνουμε. Μια μάχη που το παιδί να μπορεί να αφήσει την τσάντα και να γίνει παιδί, γιατί έχουν ξεχάσει τα παιδιά μας να έχουν ελεύθερο χρόνο για τον οποίο δεν ασχολείται κανείς.
      Άρα λοιπόν αυτό είναι το καινούργιο σχολείο για το οποίο περιφρονητικά κάποιοι συνάδελφοι λένε ότι έχει δυσκολίες, έχει προβλήματα, δεν είναι καλό. Να ρωτήσουμε την ελληνική κοινωνία, να ρωτήσουμε την ελληνική οικογένεια αν αυτό το σχολείο που καλύπτει τις εκπαιδευτικές ανάγκες του παιδιού τους, που καλύπτει τις κοινωνικές τους ανάγκες, αν αυτό το σχολείο δεν είναι σχολείο που απαντά πραγματικά στα ώριμα αιτήματα της ελληνικής κοινωνίας, στην οποία εμείς είχαμε υποχρέωση και ανταποκρινόμαστε. Αυτό κάνουμε. Αν αυτό ενοχλεί κάποιους είναι άλλη υπόθεση, αλλά όμως είναι μια επιλογή που και από το εκπαιδευτικό και από το κοινωνικό της περιεχόμενο είναι επιλογή η οποία αντανακλά στις απαιτήσεις και στις ανάγκες της σημερινής ελληνικής κοινωνίας η οποία το αγκάλιασε. 
      Τώρα αν αυτό ο Αρχηγός της Αξιωματικής Αντιπολίτευσης το βάφτισε αυτό «πάρκιγκ» και είπε ότι οι εκπαιδευτικοί, αντί να παράγουν εκπαιδευτικό έργο, χαρακτηρίζονται παρκαδόροι, είναι ένα άλλο θέμα και νομίζω ότι εδώ θα πρέπει να το δείτε στο ιστορικό του κόμματός σας και όχι προς εμάς που κάναμε αυτήν την επιλογή που θεωρούμε πραγματικά ότι είναι ένα σχολείο που απαντά στις εκπαιδευτικές και στις κοινωνικές ανάγκες και μάλιστα προστατεύει και το εισόδημα της ελληνικής οικογένειας, γιατί δεν χρειάζεται να ξοδέψει τίποτα.
      Αυτό λοιπόν είναι το ολοήμερο σχολείο για το οποίο ορισμένοι μιλούν απαξιωτικά. Θα μου πει κάποιος «δεν έχει προβλήματα;». Φτιάξαμε πεντέμισι χιλιάδες ολοήμερα σχολεία. Δε μιλάμε για πειραματικό σχολείο, μιλάμε για μεγάλη έκταση ανάπτυξης αυτών των σχολείων και γι’ αυτό υπάρχουν προβλήματα. Αυτά τα σχολεία θέλουν και τις καινούργιες υποδομές τους, τον καθηγητή της πληροφορικής, της μουσικής κ.ο.κ. Παράλληλα, γίνεται μια προσπάθεια για τις υποδομές και τους εξοπλισμούς τους.
      Αυτός ο θεσμός ανατρέπει τα πράγματα στη σημερινή εκπαιδευτική πραγματικότητα δίνοντας μια καινούργια εικόνα για το μέλλον. Και επειδή υπάρχουν δυσκολίες για την ανάπτυξη του καινούργιου, θα πρέπει να το υπονομεύσουμε; Δηλαδή τα προβλήματα της ανάπτυξης του καινούργιου πρέπει να μας κάνουν οπαδούς του παλιού;  Δεν το καταλαβαίνω αυτό. Το κόμμα μου αισθάνεται την ανάγκη να κάνει περισσότερο αγώνα και προσπάθεια. Σ’ αυτήν την προσπάθεια καλούμε και την Τοπική Αυτοδιοίκηση που η συντριπτική της πλειοψηφία είναι κοντά σ’ αυτό το σχολείο, καλούμε τους γονείς να πλαισιώσουν αυτό το σχολείο καθώς και τη Νομαρχιακή Αυτοδιοίκηση. Φυσικά, η πολιτεία κάνει κάθε μέρα την προσπάθειά της. Εκτιμούμε συνεχώς μέσα από την αποτύπωση της πορείας και της λειτουργίας του τα προβλήματα και τα αντιμετωπίζουμε ώστε να ελαχιστοποιηθούν σε μικρό χρονικό διάστημα.
      Τα πεντέμισι χιλιάδες σχολεία που δημιουργήθηκαν σ’ ένα περιορισμένο χρονικό διάστημα και αγκαλιάστηκαν από την ελληνική κοινωνία, δέχονται την επίθεση από συγκεκριμένα κόμματα. Νομίζω ότι έτσι αδικούνται οι επιλογές του ελληνικού λαού και δευτερευόντως της Κυβέρνησης, για την οποία εγώ αισθάνομαι υπερήφανος.
      Ακούσθηκε ότι εμείς μένουμε πίσω στην πληροφορική, στις νέες τεχνολογίες στην εκπαίδευση, ότι δεν οικοδομούμε την ηλεκτρονική πλευρά της ελληνικής εκπαίδευσης. 
      Κυρίες και κύριοι συνάδελφοι, θα έλεγα ότι όχι απλώς εισάγουμε τις νέες τεχνολογίες στην εκπαίδευση με έναν τρόπο βαθμιαίο κλπ., αλλά μ’ έναν τρόπο επιδρομής. Εισάγονται με γρήγορο και ουσιαστικό τρόπο.
      Να δώσω ορισμένα στοιχεία. Αυτή τη στιγμή η αναλογία θέσεων υπολογιστών ανά μαθητές στα ΤΕΕ είναι ένα όγδοο στα γυμνάσια και λύκεια είναι ένα δέκατο τρίτο και στα δημοτικά σχολεία –που το πρόγραμμα τώρα βρίσκεται σε εξέλιξη- είναι ένα τριακοστό έβδομο. Έχουμε υποχρέωση από την Ευρωπαϊκή Ένωση μέχρι το τέλος του 2004 να πιάσουμε τον δείκτη ένα δέκατο πέμπτο, μία θέση υπολογιστή ανά δεκαπέντε μαθητές. 
      Όσον αφορά λοιπόν στα εργαστήρια πληροφορικής, στους υπολογιστές μέσα στην εκπαίδευση, αυτοί είναι οι αριθμοί που σας περιέγραψα και είναι οι καλύτεροι από αυτούς που προβλέπονται από την Ευρωπαϊκή Ένωση.
      Επίσης, χρειάζονται και εκπαιδευτικοί. Σας πληροφορώ ότι εβδομήντα πέντε χιλιάδες εκπαιδευτικοί –το μεγαλύτερο πρόγραμμα που υπήρξε ποτέ στην Ελλάδα σε ανθρώπινο δυναμικό για επιμόρφωση και εκπαίδευσή του- επιμορφώθηκαν πέρυσι στις νέες τεχνολογίες. Σ’ αυτούς τους εκπαιδευτικούς δόθηκε το ποσό των 200.000 δραχμών για να βελτιώσουν τους υπολογιστές τους. Αυτό το πρόγραμμα επειδή πήγε καλά θα το συνεχίσουμε και φέτος με άλλους τριάντα πέντε χιλιάδες περίπου εκπαιδευτικούς, ώστε να καλύψουμε όλα τα κενά που υπάρχουν.
      Όλα τα σχολεία της χώρας συνδέονται μεταξύ τους μέσω του διαδικτύου καθώς και με το Υπουργείο Παιδείας. Έτσι οικοδομείται η ηλεκτρονική επικοινωνία, δηλαδή ο ηλεκτρονικός εκπαιδευτικός χώρος, η ηλεκτρονική επικοινωνία της εκπαίδευσης. Έτσι υπάρχει η δυνατότητα να ανταλλάσσονται ιδέες, απόψεις, προτάσεις.
      Οι δαπάνες πάλι καλύπτονται από την πολιτεία.
      Όσον αφορά στο λογισμικό που χρησιμοποιείται, θέλω να πω ότι σ’ αυτήν την Αίθουσα υπάρχουν άνθρωποι οι οποίοι έταξαν τον εαυτό τους να περιγράφουν μόνο αρνητικά, θεωρούν μάλιστα πολλές φορές τον εαυτό τους σπουδαίο όταν λένε και ανακρίβειες, αναλήθειες. Το μεγαλύτερο ποσοστό του λογισμικού που χρησιμοποιείται φτιάχτηκε από Έλληνες και πρέπει να χαιρόμαστε γι’ αυτό. Υπάρχει μια καταπληκτική επίδοση στη χώρα μας όσον αφορά το λογισμικό.
      Να προσθέσω και ένα ακόμη στοιχείο. Δυνατότητες τηλεκπαίδευσης έχουν αναπτυχθεί μεταξύ του Υπουργείου Παιδείας και Πανεπιστημίων και Τεχνολογικών Ιδρυμάτων και πολλών σχολείων. Αυτό μπορεί κανείς να το παραγνωρίζει; Μπορεί κανείς να μιλά απαξιωτικά ενώ δουλεύουν χιλιάδες άνθρωποι πάνω σ’ αυτούς τους τομείς και όταν καταφέραμε να έχουμε αυτές τις επιδόσεις –και δεν τις αναφέρω για να επαινέσω το κόμμα μου ή την Κυβέρνηση- αλλά γιατί είναι μια πραγματικότητα. Η εκπαίδευση στη χώρα μας πραγματικά έχει αποκτήσει την ηλεκτρονική της πλευρά.
      Δεν είμαστε λοιπόν οι τελευταίοι στην Ευρώπη. Είμαστε σε υψηλότερο επίπεδο θα έλεγα. Συνεπώς είναι αρνητικό να περιγράφει κανείς με ανακρίβειες και αναλήθειες την κατάσταση γιατί θέλει να παρουσιάζει το γκρίζο και το μαύρο.
      Κυρίες και κύριοι συνάδελφοι, τέθηκε το θέμα της ειδικής αγωγής. Ξεκίνησε μια προσπάθεια το 2000 με ένα νόμο ο οποίος υλοποιείται με πολύ γρήγορους ρυθμούς. Αυτός ο νόμος ανατρέπει όλη την εικόνα όσον αφορά στην ειδική αγωγή και στην εκπαίδευση των ατόμων με ειδικές ανάγκες. Μιλάμε για μια κοινωνία που θεωρεί ως μέτρο πολιτισμού τη συμπεριφορά που έχει η πολιτεία και η κοινωνία απέναντι στα άτομα με αναπηρίες. Και πρέπει να σκεφτούμε ποια είναι η συμπεριφορά μας, ποια είναι η στάση μας, ποια είναι η λειτουργία της κοινωνίας όσον αφορά την πρόσβαση αυτών των ατόμων στο εκπαιδευτικό αγαθό που είναι η γνώση. Ε, λοιπόν, περί αυτού πρόκειται.
      Τα παιδιά που έχουν ιδιαίτερες δυσκολίες, μαθησιακές ή ειδικές αναπηρίες, έχουν τη δυνατότητα να ενταχθούν στο κανονικό σχολείο. Δεν θέλουμε σχολείο διαχωρισμού, διάκρισης και διαφοροποίησης. Θέλουμε ένα σχολείο που να κυριαρχούν οι αρχές και οι αξίες. Γι’ αυτό έχουμε τμήματα υποδοχής αυτών των παιδιών στο νηπιαγωγείο, στο δημοτικό, στο γυμνάσιο, στο λύκειο, στο ΤΕΕ. Φτιάξαμε και ειδικά εργαστήρια γι’ αυτά τα παιδιά. Επιπλέον, εάν υπάρχουν δυσκολίες σε ορισμένα παιδιά, γι’ αυτά υπάρχουν τα ειδικά σχολεία. Επίσης, υπάρχουν και πολλά σχολεία μέσα στα νοσοκομεία για τα παιδιά που βρίσκονται στο νοσοκομείο για κάποιες παθήσεις και δυσκολίες που συναντούν. Ακόμη και τα παιδιά που βρίσκονται στη φάση της απεξάρτησης έχουν πρόσβαση στο εκπαιδευτικό αγαθό.
      Όλα αυτά δεν είναι στοιχείο πολιτισμού και στοιχείο αποτελεσματικότητας μιας Κυβέρνησης η οποία δίνει δυνατότητες και ευκαιρίες σε όλα τα παιδιά; Πάνω από δεκαοκτώ χιλιάδες εξακόσια είκοσι παιδιά έχουν πρόσβαση και δυνατότητα να εισπράξουν εκπαιδευτικό έργο.
      Ιδρύσαμε και τα ΚΔΑΥ για τα οποία περιφρονητικά κάποιος μίλησε κάποιος νωρίτερα. Τα ΚΔΑΥ είναι Κέντρα Διάγνωσης και Αξιολόγησης και Υποστήριξης αυτών των παιδιών. Είναι ένας καινούργιος θεσμός όπου αναπτύσσεται σ’ όλες τις νομαρχίες της χώρας.
      Και αυτό ώστε η επιστημονική γνώση να μας καθοδηγήσει ποιος έχει τι πρόβλημα, τι χρειάζεται ιδιαίτερα να κάνουμε γι’ αυτό. Στη φάση που αναπτύσσουμε αυτά τα ΚΔΑΥ δεχόμαστε την κριτική, γιατί δε λειτουργούν ακόμη πλήρως, γιατί διορίζουμε φέτος εξακόσιους ειδικούς για να συμπληρώσουμε τους διακόσιους που υπάρχουν. Διορίζουμε ειδικότητες λογοθεραπευτών, κοινωνικών λειτουργών και άλλες ειδικότητες απαραίτητες, ώστε να δώσουμε σ’ αυτά τα παιδιά τη δυνατότητα να έχουν την ανάλογη υποστήριξη, την επιστημονική καθοδήγηση και λειτουργία για να έχουν πρόσβαση στο εκπαιδευτικό αγαθό.
      Ενώ αναπτύσσουμε όλα αυτά, δεχόμεθα την επίθεση γιατί δεν έγινε γρήγορα. Είναι ένας νόμος που υλοποιείται με τους πιο γρήγορους ρυθμούς και μάλιστα η κοινωνική αυτή ομάδα που έχει σχέση με τα άτομα αυτά, γνωρίζει πολύ καλά και αναγνωρίζει πως αυτή η δουλειά που γίνεται όσον αφορά την ειδική αγωγή, δηλαδή την εκπαίδευση των ατόμων με ιδιαίτερες δυσκολίες και αναπηρίες, είναι σημαντική. Αυτή την προσπάθεια θα τη συνεχίσουμε, όχι για να δώσουμε εξετάσεις σε σας, αλλά γιατί το οφείλει η πολιτεία να είναι υπεύθυνη και ευαίσθητη και να δίνει τη δυνατότητα εκπαίδευσης σε όλους τους Έλληνες ακόμη και σ’ αυτούς που έχουν δυσκολίες με ιδιαίτερη μέριμνα.
      Έγιναν και άλλες παρατηρήσεις -όπως και αν έγιναν αυτές- από συναδέλφους. Ο καθένας με τον τρόπο που αναδεικνύει τα θέματα χαρακτηρίζεται με τη συμπεριφορά του και τη στάση του. Οφείλω όμως να πω ότι η εκπαίδευση είναι εθνικό μέγεθος και απαιτεί απ’ όλους μας αλήθεια, ευαισθησία και ευθύνη. Δεν προσφέρεται ούτε για μικροκομματικά παιχνίδια ούτε για προεκλογικού χαρακτήρα άγονες κινητοποιήσεις σε βάρος των σχολείων ή των πανεπιστημίων ή των ΤΕΙ. Πρέπει να καταθέσουμε την ευθύνη και τη συνέπειά μας και μάλιστα, όταν υπάρχουν γενναίες πολιτικές και στα οικονομικά τόσο των πανεπιστημίων και των ΤΕΙ. όσο και των πανεπιστημιακών μας δασκάλων και των δασκάλων των άλλων βαθμίδων. Γι’ αυτό θέλω να παρακαλέσω όλους σας επειδή οι τυφλές συγκρούσεις στο χώρο της εκπαίδευσης αφαιρούν και από την ποιότητα και από το κύρος και την αξιοπιστία, να προσεγγίζουμε με ευθύνη και συνέπεια που ταιριάζει σ’ αυτές τις περιπτώσεις. 
      Έγινε και ένα σχόλιο σχετικά με την τριτοβάθμια εκπαίδευση, αν το πρόβλημά μας είναι πότε θα φεύγουν οι καθηγητές πανεπιστημίων. Ναι, έπρεπε να ρυθμιστεί και αυτό, γιατί δεν ήταν καθόλου ορθό να διασύρονται και να φέρνουν πιστοποιητικά και ληξιαρχικές πράξεις. Μπαίνει μια τάξη και νομίζω ότι έτσι προστατεύεται το κύρος των πανεπιστημιακών δασκάλων. Υπάρχει αυτή η ρύθμιση. Αλλά από κει και πέρα, να μιλήσουμε απαξιωτικά για μια τριτοβάθμια εκπαίδευση που βρίσκεται σε ανάπτυξη αυτά τα χρόνια στην πατρίδα μας, αδικούμε την αλήθεια και την πραγματικότητα, εκτός αν δεν μας ενδιαφέρει. Σήμερα στη χώρα μας, έχουμε οργανώσει δεκαεπτά ΤΕΙ, είκοσι Πανεπιστήμια και ένα το ανοικτό, άρα είκοσι ένα, με τριακόσια τριάντα μεταπτυχιακά τμήματα για να δώσουμε τη δυνατότητα στα παιδιά μας να βρουν εδώ τις μεταπτυχιακές σπουδές τους. Δίνουμε τη δυνατότητα στα ΤΕΙ να κάνουν συμπράξεις με τα πανεπιστήμιά μας για να μετέχουν και αυτά στα μεταπτυχιακά, ώστε να αποκτήσουν την απαραίτητη εμπειρία. Από φέτος, τα ΤΕΙ μετέχουν στην έρευνα και έτσι αυτό το νομοσχέδιο που ψηφίσαμε σχετικά με την ανωτατοποίηση των ΤΕΙ γίνεται πράξη κάθε μέρα με ουσιαστικά βήματα τα οποία ολοκληρώνουν μια ανωτατοποίηση ούτε με βιασύνη, ούτε με επιπολαιότητα, ούτε με σκοπιμότητες και συνδικαλισμούς. Αναφέρεται επί της ουσίας στο περιεχόμενο της αναβάθμισης όπως στο ακαδημαϊκό περιεχόμενο, στην έρευνα, στην τεχνολογία. 
      Θέλω να καταλήξω πως με ιδιαίτερη προσοχή άκουσα και θα συνεχίσω να ακούω τους συναδέλφους, αλλά πραγματικά θέλουμε να ακούσουμε προτάσεις και απόψεις που θα βελτιώνουν τα πράγματα και όχι που θα τα απαξιώνουν .
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Παναγιώτης Σγουρίδης): Ο κ.Νεράντζης έχει το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ: Αν θέλατε, κύριε Υπουργέ, θέσεις για τη βελτίωση της εκπαίδευσης, δεν θα φέρνατε ένα τέτοιο νομοσχέδιο διαχειριστικό, αλλά ένα που θα προσήγγιζε και θα αντιμετώπιζε επιτυχώς τις τεράστιες πληγές που χαίνουν στον κορμό της εκπαίδευσης. 
      Παρακολουθούσα τον κύριο Υφυπουργό, γιατί του χρειάστηκαν είκοσι επτά λεπτά στην απόπειρά του να δώσει σάρκα και οστά σ’ ένα πτώμα. Οι παλαιοί καθαρευουσιάνοι μιλούσαν για πτώμα «οδωδός και τυμπανιαίο», όπως αυτό που μας έφερε να συζητήσουμε εδώ. Είναι τόσο άσημο και ασήμαντο αυτό το σχέδιο νόμου, ώστε κάθε απόπειρα εκ μέρους μου να επιμηκύνω την προφορική, εναντίον του, καταφορά, θα κολάκευε αυτό το κείμενο, αντί να το καταρρίψει, θα το βελτίωνε, αντί να καταδείξει τις αδυναμίες του. Παράλληλα, το κείμενο αυτό είναι τόσο άσημο και ασήμαντο, ούτως ώστε ο κύριος Υφυπουργός –διότι αυτός εκλήθη τελευταία ώρα να το υπερασπιστεί, ενώ παρίστατο μέχρι πρότινος ο κύριος Υπουργός- αναγκάστηκε να προσφύγει σε θέματα, ιδέες και ρυθμίσεις έξω από το νομοσχέδιο. Το νομοσχέδιο αυτό δεν μιλάει για την ουσία των ολοήμερων σχολείων, απλώς για τους διευθυντές και τους υποδιευθυντές. Εσείς αναλώσατε ένα σημαντικό κομμάτι από την ομιλία σας να μας μιλάτε για τα σχολεία αυτά. Μιλήσατε για «καινούργιο σχολείο» και αναζητούμε εμείς και το καινούργιο και το σχολείο. Και τα αναζητά ολόκληρη η Βουλή. Περί τίνος άραγε πρόκειται; Πρόκειται περί αστοχήματος βολής ή μήπως για μια εκούσια διάσταση της δηλώσεως και της βουλήσεώς σας; Άλλα φαίνεται ήθελε η Κυβέρνηση να πει, άλλα εντέλει είπε.
      Έτσι, εγώ περιορίζομαι στο να διαστρώσω τη σκέψη μου επιγραμματικά στα εξής σημεία: αυτό το νομοσχέδιο ανήκει στην κατηγορία εκείνων που επικράτησαν να λέγονται «νομοσχέδια σκούπα». Μια σκούπα, που εδώ έχει καταντήσει σούπα, και μάλιστα σούπα άνοστη, και μάλιστα σούπα ανάλατη, και μάλιστα σούπα χωρίς να έχει το παραμικρό θρεπτικό στοιχείο για τον οργανισμό τον εκπαιδευτικό. Ο κ. Ευθυμίου που θα έπρεπε να τα ακούσει ο ίδιος αλλά λείπει, με τη γνωστή καλλιέργεια που τον διακρίνει, είμαι βέβαιος ότι θα χαρακτήριζε το νομοσχέδιο αυτό «κουρελού». Αποτόλμησε μάλιστα να χαρακτηρίσει, με αυτή την απαράδεκτη για δημόσιο άνδρα, έστω και εξωκοινοβουλευτικό, φράση, ένα σαφές και εμπεριστατωμένο ιδεολόγημα, μια πολιτική πρόταση της Νέας Δημοκρατίας για την παιδεία.  Εγώ θα αποφύγω τον πειρασμό, δεν θα τον μιμηθώ, δεν θα του ανταποδώσω αυτό το χαρακτηρισμό περί «κουρελούς», τον οποίο μεμπτώς και αδίκως είχε αποδώσει. 
      Παράλληλα, το σχέδιο νόμου που συζητάμε, στερείται αρχής. Ματαίως ο καθηγητής ο κ. Χουρμουζιάδης προσπάθησε να βρει το στρατηγικό στοιχείο, την διαποτίζουσα το σχέδιο νόμου αρχή, την κυρίαρχη σκέψη, η οποία θα μας υπεδείκνυε πού να σταθούμε, ποιο ήταν το κινήσαν αίτιο. Πουθενά δεν υπάρχει. Και τώρα, έρχεται η Βουλή να συζητήσει επί της αρχής, η οποία δεν υπάρχει. Δηλαδή πρόκειται να μιλήσουμε για το ανείπωτο, να νοήσουμε το α-νόητο (με το στερητικό άλφα, για να μη γίνει καμία παρεξήγηση). Και μόνο αυτό το στοιχείο της ομολογημένης ανυπαρξίας αρχής, δημιουργεί σε μας την υποχρέωση να το απορρίψουμε. Μου θυμίζει –για να κάνω και το χατίρι του κ. Βαρίνου, ενός διαπρεπούς συναδέλφου μου από τη Χίο και καπετάνιου του Εμπορικού Ναυτικού, ένα χύδην φορτίο και μάλιστα μετατοπιζόμενο σε ένα φορτηγό-σκάφος …
      ΓΕΩΡΓΙΟΣ ΚΑΛΟΣ: Ξηρό φορτίο. 
      ΑΝΑΣΤΑΣΙΟΣ ΝΕΡΑΝΤΖΗΣ: Ναι, ξηρό φορτίο, το οποίο μετατοπίζεται λόγω της κακοκαιρίας. Να τι περιέχει αυτό το σχέδιο νόμου, που εγώ χαρακτηρίζω χύδην φορτίο: διατάξεις για την πρωτοβάθμια και δευτεροβάθμια εκπαίδευση, διατάξεις για την ειδική αγωγή, διατάξεις για τα μειονοτικά σχολεία, διατάξεις για την πανεπιστημιακή και τεχνολογική τριτοβάθμια εκπαίδευση, διατάξεις για την οργάνωση των υπηρεσιών του Υπουργείου Παιδείας.
      Περιέχει και θέματα σχετικά με τους εκπαιδευτικούς όλων των βαθμίδων και μετατροπές θέσεων σε ιερές μητροπόλεις. Και ολίγον εκκλησιαστικό χρώμα δηλαδή, για να ανταποκρινόμαστε στην περιρρέουσα ατμόσφαιρα.
      ΠΡΟΕΔΡΕΥΩΝ (Παναγιώτης Σγουρίδης): Αφού είναι Υπουργείο Εθνικής Παιδείας και Θρησκευμάτων.
      ΑΝΑΣΤΑΣΙΟΣ ΝΕΡΑΝΤΖΗΣ: Γνωρίζω την ευαισθησία σας επί του θέματος και γι αυτό το ανέφερα. 
      Άρα για ποια αρχή μιλάμε. Πρόκειται για αρχή φάντασμα. Αλλά το νομοσχέδιο κινείται και μεταξύ της συνταγματικής παραμεθορίου. Εσείς, κύριε Πρόεδρε, που είστε καλός νομικός γνωρίζετε πως, όταν το νομοσχέδιο επιγράφεται, «και άλλες διατάξεις»… 
      ΠΡΟΕΔΡΕΥΩΝ (Παναγιώτης Σγουρίδης): Ατυχήσατε είμαι μηχανικός.
      ΑΝΑΣΤΑΣΙΟΣ ΝΕΡΑΝΤΖΗΣ: Τότε νομικίζετε και μάλιστα σε σημείο που να φοβόμαστε.
      ΠΡΟΕΔΡΕΥΩΝ (Παναγιώτης Σγουρίδης): Φοβού τους νομικίζοντες και δώρα φέροντες. 
      ΑΝΑΣΤΑΣΙΟΣ ΝΕΡΑΝΤΖΗΣ: Το νομοσχέδιο λοιπόν κινείται στην συνταγματική παραμεθόριο, αφού αναφέρεται και σε «άλλες διατάξεις».
      Το άρθρο 74 παράγραφος 5 του Συντάγματος είναι χαρακτηριστικό. Αυτές οι «άλλες διατάξεις» είναι ανεπίτρεπτο να εισάγονται προς συζήτηση, διότι έτσι δυσχεραίνουν το έργο του εφαρμοστή του δικαίου. 
      Το σχέδιο νόμου είναι επίσης αστόχαστα ελλιπές. Από τη μια πλευρά επιχειρεί, με λάθος όμως τρόπο, την αναβάθμιση των κέντρων αξιολόγησης και υποστήριξης, από την άλλη πλευρά παραμένουν αμετάβλητες οι σχολικές μονάδες ειδικής αγωγής οι οποίες υποδέχονται αυτό που παράγουν οι μονάδες αξιολόγησης και υποστήριξης. Το σχέδιο νόμου είναι και αποκαλυπτικό της προχειρότητας με την οποία νομοθετεί η Κυβέρνηση. Γι’ αυτούς τους φουκαράδες τους αναπληρωτές που έχουν μετατραπεί σε σάκο του μποξ, η Κυβέρνηση σε διάστημα τριών ετών επέφερε τέσσερις διαδοχικές μεταβολές, η τελευταία των οποίων, προ τριμήνου, ήταν αντίθετη προς την σήμερον εισαγόμενη. 
      Επιπλέον, το νομοσχέδιο είναι και φαρισαϊκό, διότι όλοι οι φορείς καταγγέλλουν ότι υπάρχουν τώρα, Νοέμβριο μήνα, πάρα πολλά κενά. Οι διπλοβάρδιες ζουν και βασιλεύουν και τον κόσμο κυριεύουν. Χαμηλό ποσοστό του ΑΕΠ διατίθεται για την παιδεία. Μάλιστα από το καινούργιο σχέδιο προϋπολογισμού πληροφορηθήκαμε ότι έχουμε υποβάθμιση του ποσοστού του 3,5% επί του ΑΕΠ, που διατίθεται για τις προσλήψεις καθηγητών. Αντί να κοιτάξει όλα αυτά η Κυβέρνηση, έρχεται να ρυθμίσει θέματα που ναι μεν έχουν την αξία τους, αλλά είναι δευτερεύοντα σε σχέση με τα προηγούμενα.
      Τέλος, το σχέδιο νόμου είναι και ασαφές. Για παράδειγμα, στο άρθρο 9 δεν προκύπτει αν η γνώμη του προϊσταμένου της διπλωματικής υπηρεσίας είναι υποχρεωτική και δεσμευτική ή συμβουλευτική. 
      Να λοιπόν, γιατί επί της αρχής του σχεδίου νόμου δεν μπορεί να κάνει κανείς σοβαρή κουβέντα και να συμφωνήσει, αφού δεν μπορεί να την βρει. Το νομοσχέδιο είναι άναρχο. Ψηλαφούμε την αρχή, αλλά δεν την βρίσκουμε. Μάλλον χρειαζόμαστε ταξιθέτη. 
      Τέλος, θα ήθελα να μιλήσω για τους καθηγητές της πληροφορικής. Ο κύριος Υφυπουργός είπε ότι η εισαγωγή του πληροφορικού συστήματος δεν έγινε βαθμηδόν, αλλά εν είδει επιδρομής. Συνομολογούμε ότι κάνατε επιδρομή αλλά αντί να την κάνετε εναντίον των κακώς κειμένων την κάνατε εναντίον των καθηγητών της πληροφορικής. Αυτό δεν ήταν επιδρομή, ήταν επέλαση. Από τη μια μεριά η ελληνική νομοθεσία εμποδίζει τους καθηγητές αυτούς να αποκτήσουν παιδαγωγικό πτυχίο, αφού δεν μπορούν να εισέλθουν στη ΣΕΛΕΤΕ πάνω από το 10% και από την άλλη πλευρά αξιώνετε να έχουν παιδαγωγική επιμόρφωση. Τι κράτος είναι αυτό που αξιώνει ένα προσόν, την ίδια στιγμή που, διά άλλης οδού, εμποδίζει τους ενδιαφερόμενους να το αποκτήσουν; Αυτό είναι παραλογισμός και συνιστά παρανομία.
      Σας διαφεύγει ότι το θέμα έχει λυθεί δικαστικά και υπάρχουν δύο αποφάσεις του Συμβουλίου της Επικρατείας; Τα διοικητικά δικαστήρια ουσίας, δεκαεπτά στον αριθμό, έχουν αποφανθεί ότι αυτές οι σχολές πληροφορικής των ανωτάτων ιδρυμάτων είναι καθηγητικές. Δεν καταλαβαίνετε ότι όχι μόνο φέρατε στη Βουλή ένα άδικο νομοσχέδιο, αλλά και ένα νομοσχέδιο που παραβιάζει κατάφωρα το Σύνταγμα και θα πέσει στο Συμβούλιο της Επικρατείας; Τα δικαστήρια είναι αρμόδια να αποφανθούν γι’ αυτό το χαρακτήρα και όχι η νομοθετική εξουσία βαπτίζοντας το κρέας ψάρι.
      Άρα αδικείτε τη νομοθετική σας πρωτοβουλία με το να εξαιρείτε ρητά αυτούς τους ανθρώπους από τις καθηγητικές σχολές, ενώ τα δικαστήρια τούς έχουν εντάξει. Χρειάζεται μεγαλύτερη συνηγορία για να πειστεί η Αίθουσα ότι το νομοσχέδιο που φέρατε ουδέν θεραπεύει και πολλά προκαλεί; Η Νέα Δημοκρατία είναι εντελώς αντίθετη και προς τον τρόπο που το φέρατε και προς τον τρόπο με τον οποίο προσεγγίζει την πραγματικότητα. Η Κυβέρνηση έχει την ιδιωτική της αλήθεια, τον ιδιωτικό της δρόμο, αυτό το δρόμο που ο ελληνικός λαός δεν θέλει πια να τον περπατήσει. Καταψηφίζουμε το νομοσχέδιο.
      ΠΡΟΕΔΡΕΥΩΝ (Παναγιώτης Σγουρίδης): Η Κοινοβουλευτική Εκπρόσωπος του ΠΑΣΟΚ κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ ΗΛΙΑΚΗ: Κύριε Πρόεδρε, κυρίες και κύριοι συνάδελφοι παρακολούθησα με προσοχή τους συναδέλφους που μίλησαν και τον Κοινοβουλευτικό Εκπρόσωπο της Νέας Δημοκρατίας. Προσπάθησαν με φραστικά πυροτεχνήματα και λογική μηδενισμού να ισοπεδώσουν τα πάντα με μια φρασεολογία –ιδιαίτερα ο Κοινοβουλευτικός Εκπρόσωπος της Νέας Δημοκρατίας- που δεν συνάδει στη συγκρότησή του και σε όσα μέχρι σήμερα έχουμε δει εδώ στο Κοινοβούλιο.
      Κατ’ αρχάς θέλω να επισημάνω ότι δεν είναι το πρώτο ούτε το τελευταίο νομοσχέδιο διαχειριστικού χαρακτήρα τόσο αυτής της Κυβέρνησης όσο και των προηγούμενων κυβερνήσεων είτε του ΠΑΣΟΚ είτε της Νέας Δημοκρατίας. Για να είμαστε ειλικρινείς πρέπει να αποφασίσουμε τι θέλουμε. Εάν θέλουμε κάποιες περιπτωσιολογικές ρυθμίσεις νόμων τότε θα μπούμε στην περίπτωση των διαχειριστικών νομοσχεδίων. Αλλιώς ας δίνουμε την εξουσιοδότηση στον εκάστοτε Υπουργό να έχει μια ευχέρεια βελτιώσεων στις περιπτώσεις που παρατηρούνται κενά στην υλοποίηση νόμων για να μην ταλαιπωρείται το Κοινοβούλιο με αυτά. Άρα είναι θέμα κοινοβουλευτικής επιλογής και όχι κάθε φορά διαμαρτυρίας γιατί η Κυβέρνηση έφερε διαχειριστικό νομοσχέδιο.
      Αφού λοιπόν το νομοσχέδιο έχει ένα ρυθμιστικό χαρακτήρα, όπως είπε και ο Υπουργός, και πολλές φορές η μεγαλύτερη αλλαγή, διαφοροποίηση μπορεί να γίνει με την ουσιαστικοποίηση κάποιων πραγμάτων που έχουν σχέση με τον ίδιο τον άνθρωπο και στη συγκεκριμένη περίπτωση με παιδιά, αφού μιλάμε για ρυθμίσεις εκπαιδευτικού χαρακτήρα και άλλων περιπτώσεων. Γίνεται ακριβώς για να μπορέσουμε να εισπράξουμε εκπαιδευτικό έργο υψηλού επιπέδου, να βελτιώσουμε και να εκσυγχρονίσουμε την εκπαιδευτική διαδικασία και ταυτόχρονα να δώσουμε λύση σε ζητήματα που προκύπτουν με την εφαρμογή της υπάρχουσας νομοθεσίας. Έτσι λοιπόν οι πολιτικές οι διάφορες, οι νόμοι που υλοποιούνται κάποιες φορές αποδεικνύεται ότι χρειάζονται παρεμβάσεις για τη μεγιστοποίηση των ευεργετικών πολιτικών. Γιατί εμείς θέλουμε πολιτικές που είναι χρήσιμες και ωφέλιμες και βελτιώνουν πραγματικά στην πράξη την καθημερινή λειτουργία της εκπαιδευτικής διαδικασίας που βελτιώνουν τη δραστηριότητα στο δημόσιο σχολείο.
      Εμείς συνεχίζουμε τη δημιουργική θα έλεγα προσπάθεια στο χώρο της παιδείας για ένα σχολείο πολυδύναμο, ένα σχολείο ζωντανό και δημιουργικό, ανοικτό στην κοινωνία το οποίο θα εμπνέει και θα έλκει τα παιδιά του ελληνικού λαού και το οποίο δεν θα υπολείπεται σε τίποτε των σχολείων των άλλων αναπτυγμένων χωρών και εν τέλει θα διαμορφώνει ολοκληρωμένους ελεύθερους πολίτες.
      Παράλληλα σ’ αυτήν την προσπάθεια χρειάζεται η συμμετοχή και η συμβολή όλων μας αλλά με πρόταση, με θέση, με την ανάδειξη των προβλημάτων και με κριτική, αλλά πάνω απ’ όλα με πνεύμα συνεργασίας και δημιουργίας και θα πρέπει να ακουμπάμε με ευαισθησία και με υπεύθυνη στάση γιατί η παιδεία είναι ένας χώρος που έχει ανάγκη να τον υπηρετούμε δημιουργικά, γι’ αυτό και ως Κυβέρνηση όλο το διάστημα προσπαθούμε να αυξάνουμε τους πόρους για την παιδεία. 
      Φέτος αυξήθηκαν κατά 8%, με στόχο το 2008 το ποσοστό για την παιδεία να φτάσει στο 5% του ΑΕΠ. Βάζουμε, λοιπόν, στόχο την απαίτηση της εκπαιδευτικής κοινότητας, αλλά με χρονοδιάγραμμα υλοποίησης και όχι στον αέρα, μειώνοντας τις αμυντικές δαπάνες κατά 1,5% του ΑΕΠ. Δημιουργούμε και ενισχύουμε την κοινωνία της γνώσης, της τεχνολογίας, της τηλεκπαίδευσης. Οι καινοτόμες δράσεις είναι πλέον μια πραγματικότητα στο ελληνικό σχολείο. Λειτουργούμε με ευθύνη απέναντι στην ελληνική νέα γενιά και όχι με προχειρότητα, γιατί τα παιδιά του ελληνικού λαού επιβάλλεται να έχουν όλα εκείνα τα εφόδια που απαιτεί η σημερινή εποχή και κοινωνία, μια και γνωρίζουμε πολύ καλά ότι ζούμε στην κοινωνία της γνώσης. 
      Η ενισχυτική διδασκαλία και η πρόσθετη διδακτική στήριξη είναι ένα γεγονός. Τα αποτελέσματα καταγράφονται θετικά με βάσει τις εκτιμήσεις των ανθρώπων της εκπαιδευτικής κοινότητας, μπορούμε δε και με συγκεκριμένα παραδείγματα να αναφερθούμε για συγκεκριμένες σχολικές μονάδες και το πόσο θετική ήταν η υλοποίηση των προγραμμάτων ενισχυτικής διδασκαλίας και πρόσθετης διδακτικής στήριξης. 
      Τώρα σε ό,τι αφορά τους αναπληρωτές, επειδή πολλοί προσπαθούν να χρησιμοποιήσουν τους ανθρώπους αυτούς που έχουν κάνει επιλογή τους στο σχολείο και με βάση αυτόν τον οικογενειακό τους προγραμματισμό, είναι ένας θεσμός που όποιος έχει ασχοληθεί και λίγο με την εκπαίδευση, γνωρίζει πολύ καλά ότι δεν θα πάψει ποτέ να υπάρχει, γιατί δεν θα πάψουν να υπάρχουν εκπαιδευτικές άδειες, γιατί ναι, θέλουμε περισσότερο μορφωμένους εκπαιδευτικούς, δεν θα πάψουν να υπάρχουν επιμορφωτικές διαδικασίες, γιατί το απαιτεί η ελληνική κοινωνία, απαιτεί έναν εκπαιδευτικό να μπορεί να ανταποκριθεί στις σύγχρονες ανάγκες της εκπαίδευσης και στις απαιτήσεις της ελληνικής νεολαίας. Ανθρώπινο είναι οι αναρρωτικές άδειες, οι άδειες κύησης και τοκετού, οι γονικές άδειες και πρέπει να δούμε ξανά την προοπτική για την παραμονή των ανθρώπων αυτών στο χώρο της εκπαίδευσης, αφού όπως είπα και προηγούμενα και τόνισα έχουν κάνει επιλογή τους το σχολείο και με βάση αυτόν τον οικογενειακό τους προγραμματισμό. 
      Η πολιτεία, η Κυβέρνηση, η πολιτική ηγεσία του Υπουργείου έχουν δείξει επανειλημμένα με διάφορες ρυθμίσεις, όπως τόνισαν οι συνάδελφοι την ευαισθησία τους απέναντι σε αυτό το θέμα και το ποσοστό του 25% από τον πίνακα των αναπληρωτών για διορισμό σε μόνιμες θέσεις στην εκπαιδευτική διαδικασία είναι μια μεγάλη απόδειξη και ένα πολύ σημαντικό βήμα. Όμως θα πρέπει να δούμε τι γίνεται στη συνέχεια, ούτως ώστε να μη γίνονται οι άνθρωποι αυτοί βορά παραπληροφόρησης στο βωμό της ψηφοθηρικής σκοπιμότητας ορισμένων και το έχουν αποδείξει επανειλημμένα, γιατί εμείς ως Κυβέρνηση, εμείς ως κόμμα έχουμε αποδείξει όλα αυτά τα χρόνια με τις νομοθετικές παρεμβάσεις ότι και την ευαισθησία έχουμε, αλλά και την τόλμη με τις διάφορες νομοθετικές παρεμβάσεις να καινοτομούμε, άρα μπορούμε να εγγυηθούμε τη διαδρομή και τη συνέχεια αυτών των ανθρώπων. 
      Αναγνωρίζεται απ’ όλους ότι τα τελευταία χρόνια έχει γίνει μια πολύ ουσιαστική δουλειά στην εκπαίδευση των ατόμων με αναπηρίες όπου το παιδί που ήταν πίσω στο σπίτι για την ελληνική οικογένεια, εμείς με τις πολιτικές μας το έχουμε βγάλει μπροστά και έχουμε φροντίσει και μεριμνούμε συνεχώς όχι μόνο από κοινωνικής πλευράς, αλλά κύρια από εκπαιδευτικής να του δώσουμε τη δυνατότητα να έχει πρόσβαση, ανεξάρτητα από τις ιδιαιτερότητες που έχει, στο εκπαιδευτικό αγαθό που είναι η γνώση. Και είναι ιδιαίτερα σημαντικό το γεγονός ότι μέσα από το νομοσχέδιο που συζητάμε σήμερα, η πολιτική ηγεσία του Υπουργείου Παιδείας σημειώνει ότι ειδική μέριμνα θα λαμβάνει και για τα παιδιά, που θα έλεγα, είναι προικισμένα. Αυτό είναι ιδιαίτερα σημαντικό και δείχνει ότι η πολιτική ηγεσία του Υπουργείου απαντά σε ζητήματα που στη κοινωνία έχουν ωριμάσει.
      Όμως, κύριε Υπουργέ, τονίζουμε και στηρίζουμε τη διασφάλιση του εκπαιδευτικού και παιδαγωγικού προσανατολισμού των κέντρων διάγνωσης, αξιολόγησης και υποστήριξης, όπως ξεκάθαρα αναφέρεται και στην εισηγητική έκθεση. 
      Τώρα όσον αφορά αυτούς, τους διπλωματούχους και πτυχιούχους Πληροφορικής ΑΕΙ η κυβέρνηση σε καμιά περίπτωση δεν θέλει την υποβάθμιση του επιπέδου των εκπαιδευτικών. Αλλά ξέρουμε πολύ καλά ότι κάποια στιγμή υπήρχε προσφορά θέσεων χωρίς ζήτηση. Σε εκείνη τη συγκεκριμένη περίπτωση το Υπουργείο έπρεπε να απαντήσει στις απαιτήσεις του ελληνικού δημόσιου σχολείου. Γι’ αυτό ακριβώς το λόγο και η συγκεκριμένη ρύθμιση.
      Τώρα ένα άλλο ζήτημα που έχει να κάνει με το πώς αυτοί οι άνθρωποι παίρνουν το πιστοποιητικό παιδαγωγικής καταλληλότητας και εδώ θα πρέπει να δούμε πώς λύνεται μακροπρόθεσμα, ούτως ώστε οι άνθρωποι που φοιτούν προκειμένου να αποκτήσουν αυτό το προσόν να επιλέγονται με βάση την εκπαιδευτική τους εμπειρία και όχι με βάση οποιαδήποτε εργασιακή υπηρεσία γιατί ναι, ξέρουμε ότι η διά βίου εκπαίδευση και η μόρφωση επιβάλλεται, όμως άνθρωποι που έχουν ως επιλογή τους το δημόσιο σχολείο θα πρέπει σε προτεραιότητα να στηριχθούν σε ό,τι αφορά το πιστοποιητικό παιδαγωγικής καταλληλότητας. 
      Εγώ λοιπόν θα έβλεπα μια διόρθωση στη διαδικασία επιλογής των ανθρώπων που θα φοιτήσουν στις σχολές ΑΣΠΑΙΤΕ-ΣΕΛΕΤΕ προκειμένου να αποκτήσουν αυτό το προσόν, δηλαδή το πιστοποιητικό παιδαγωγικής καταλληλότητας.
      Τώρα σε ό,τι αφορά το άρθρο 8 την παράγραφο 2 και συγκεκριμένα το σημείο όπου γίνεται αναφορά ποιες σχολές χαρακτηρίζονται καθηγητικές. Θεωρώ ότι πρέπει να εξετάσετε την περίπτωση των αποφοίτων από τα τμήματα Θεατρικής Παιδείας, Θεατρικής Αγωγής, των πανεπιστημίων Πάτρας, Αθήνας και Θεσσαλονίκης, προκειμένου και αυτοί οι άνθρωποι από τη στιγμή που έχει μπει η θεατρολογία στο χώρο της πρωτοβάθμιας εκπαίδευσης μέσα από το θεσμό του ολοήμερου σχολείου και από τη στιγμή που αυτοί οι άνθρωποι ενισχύονται με την παιδαγωγική κατάρτιση κατά την διάρκεια των σπουδών τους, να χαρακτηρίζονται ως καθηγητικές προκειμένου να διορίζονται στο δημόσιο σχολείο. 
      Σε ό,τι αφορά ζητήματα που έχουν να κάνουν με το άρθρο 8, κύριε Υπουργέ, και συγκεκριμένα θα αναφερθώ στην αξιοποίηση της περιουσίας των σχολικών μονάδων προκειμένου να επωφελείται χρημάτων η σχολική μονάδα για να μπορεί να αξιοποιηθεί σε άλλες δράσεις που θα ενισχύσουν την κτηριακή υποδομή, θα μου επιτρέψετε να τονίσω –έχω μιλήσει και με τον κύριο Υπουργό- να μπορεί σε περιπτώσεις που οι σύλλογοι πρωτοβάθμιας και δευτεροβάθμιας εκπαίδευσης, θέλουν να αξιοποιήσουν τους χώρους των σχολικών μονάδων ως πολιτιστικά κέντρα εκπαιδευτικών πρωτοβάθμιας και δευτεροβάθμιας εκπαίδευσης, θεωρώ ιδιαίτερα σημαντικό η ανώνυμη εταιρεία του ΟΣΚ να παραχωρεί δωρεάν τους χώρους αυτούς, γιατί μέχρι σήμερα δεν μπορεί να γίνει αυτό και έτσι οι λειτουργοί της ενιαίας πρωτοβάθμιας και δευτεροβάθμιας εκπαίδευσης σε κάθε νομό να έχουν ένα πολιτιστικό κέντρο που θα εκπέμπει εκπαιδευτικό πολιτισμό.
      Και αν θέλετε, θα συμβάλλει στο στόχο του εκπαιδευτικού λειτουργήματος και παράλληλα θα εκπέμπει θετικά μηνύματα και προς τους μαθητές, αλλά και προς ολόκληρη την ελληνική κοινωνία. 
      Θεωρώ, λοιπόν, ότι αυτό το νομοσχέδιο που συζητούμε σήμερα μπορεί να είναι διαχειριστικού χαρακτήρα, αλλά θα έλεγα ότι έχει σημαντικού μεγέθους ρυθμίσεις, οι οποίες πραγματικά συμβάλλουν στην αναβάθμιση της ποιότητας της εκπαιδευτικής διαδικασίας στο δημόσιο σχολείο. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Καλός. 
      ΓΕΩΡΓΙΟΣ ΚΑΛΟΣ: Κύριε Πρόεδρε, κυρίες και κύριοι συνάδελφοι, επειδή σ’ αυτή την Αίθουσα από πτέρυγα σε πτέρυγα δεν θα πρέπει να μένει τίποτα αναπάντητο, θα ήθελα να ξεκινήσω με μία απάντηση στον υπαινιγμό που έκανε η κυρία συνάδελφος που αγόρευσε πριν από εμένα ως Κοινοβουλευτική Εκπρόσωπος του κυβερνώντος κόμματος, σε σχέση με τα όσα είπε ο Κοινοβουλευτικός μας Εκπρόσωπος απαντώντας στον κύριο Υπουργό. 
      Εγώ θα ήθελα να πω ότι δεν συνάδει προς τη συγκρότησή της ως εκπαιδευτικού να προσποιείται σ’ αυτήν την Αίθουσα ότι δεν αντιλαμβάνεται την κακή ποιότητα αυτού του νομοθετήματος γιατί είναι έκδηλη και πασιφανής. 
      Κύριε Πρόεδρε, αν γινόταν ποτέ να προσπαθήσει κανείς να κατηγοριοποιήσει τα νομοσχέδια που ψηφίζουμε σ’ αυτήν την Αίθουσα με βάση το περιεχόμενό τους, την αρχή και τη συγκρότησή τους και επιχειρούσε κατάταξη ειδών αντίστοιχη με αυτήν που κάνουν οι φυσιογνώστες στα είδη του ζωικού βασιλείου, εγώ θα σας έλεγα ότι άνετα κατά αντιστοιχία, θα έλεγα, ότι αυτό το νομοσχέδιο που συζητάμε σήμερα εκτός από κακής, κακίστης ποιότητας, θα μπορούσε να ανήκει στη συνομοταξία των ασπονδύλων και των ολιγοκυττάρων. 
      Το λέω αυτό, γιατί είναι ένα νομοσχέδιο του τύπου «όλα τα έχει ο μπαξές» ακόμα και μετατροπές θέσεων, όπως είπατε εσείς του τύπου θρησκευμάτων για την Ιερά Μητρόπολη…
      ΠΡΟΕΔΡΕΥΩΝ (Παναγιώτης Σγουρίδης): Δηλαδή, το κάνετε οξύρρυγχο; 
      ΓΕΩΡΓΙΟΣ ΚΑΛΟΣ: Το λέω κατά τρόπο πολύ πολύ απλό για να είναι κατανοητός και να γράφεται στα πρακτικά. 
      Εάν, λοιπόν, το πρόβλημα ολόκληρης της εκπαιδευτικής κοινότητας είναι πώς θα μετατραπούν δύο θέσεις διακόνων της Ιεράς Μητροπόλεως Θηβών και Λεβαδιάς σε θέσεις πολιτικού προσωπικού της ίδιας Μητροπόλεως, τότε από εκεί και πέρα μπορεί κανείς να βγάλει τα συμπεράσματά του. 
      Αυτό το νομοσχέδιο δεν έχει καν λόγο. Δεν περιλαμβάνει τίποτα για την ταμπακιέρα. Και επιτρέψτε μου να το πω έτσι, όπως το λέει ο λαός. Άλλωστε δεν ευτελίζουν οι λέξεις. Τα νοήματα είναι εκείνα που κυρίως πρέπει να προσέχουμε. 
      Το νομοσχέδιο δεν λέει τίποτα για τα μεγάλα προβλήματα της εκπαίδευσης. Κύριε Υπουργέ, το νομοσχέδιό σας δεν αναφέρεται στα δύσκολα προβλήματα της εκπαίδευσης και γι’ αυτό η εκπαιδευτική κοινότητα το αντιμετώπισε με παγερή αδιαφορία. 
      Εμείς το συζητάμε εδώ, γιατί οπωσδήποτε η δουλειά μας είναι να πούμε ιδέες, να το βελτιώσουμε, να το επικρίνουμε εκεί που νομίζουμε και να το συγκρίνουμε με την πραγματικότητα. 
      Για παράδειγμα, δεκατρείς φορές ο κύριος Υπουργός -ο οποίος δεν είναι εδώ και σας το είπε και ο Κοινοβουλευτικός μας Εκπρόσωπος- έχει βγει με επικοινωνιακά τεχνάσματα σε όλα τα ΜΜΕ, τα οποία τού παρέχουν ευκόλως βήμα από ό,τι γνωρίζετε, και είπε ότι εντός των ημερών -των μηνών, των ετών, λέω εγώ- έρχεται το μεγάλης ανάγκης και σπουδαιότητας, πιστεύω, νομοσχέδιο για την αξιολόγηση στα πανεπιστήμια. Αντί αυτού, είδαμε ένα «νομοσχέδιο σκούπα» χωρίς σκουπόξυλο. 
      Έρχεται το νομοσχέδιο για τα μεταπτυχιακά. Δεκαεννέα φορές το έχετε εξαγγείλει και δεν κάνετε τίποτα. Δεν φέρατε καν τέτοια πράγματα και έρχεστε τώρα με μικρορυθμίσεις προεκλογικού τύπου ταξινόμησης και αν θέλετε τακτοποίησης να παράγεται τάχα εκπαιδευτικό έργο με θεσμοθετήσεις του ποδαριού. Ελάτε, λοιπόν, να δούμε τι είναι αυτό το αλαλούμ για το οποίο εμείς καθόμαστε και συζητάμε απόψε εδώ φιλότιμα σ’ αυτήν την Αίθουσα. 
      Αλαλούμ πρώτα απ’ όλα στην επιλογή του εκπαιδευτικού προσωπικού για τα σχολεία και της πρωτοβάθμιας και της δευτεροβάθμιας εκπαίδευσης. Δεκατρία λεπτά μιλούσατε εδώ για το μέγα επίτευγμά σας, το ολοήμερο σχολείο, ακριβώς όπως σας ακούμε και τα λέτε στα ραδιόφωνα και στις κομματικές συγκεντρώσεις. Μα, εδώ δεν περιλαμβάνεται τίποτα. Αν το θεωρείτε ότι είναι ένα «καλό χαρτί», ως άλλοθι για να κρύψει ακριβώς τις ελλείψεις για τις οποίες μιλάμε, πείτε μας τουλάχιστον πώς θα καλύψετε τα τρεις χιλιάδες κενά που αμφισβητήσατε και που η ΔΟΕ σας τα θυμίζει και τα δύο χιλιάδες κενά που σας υπενθυμίζει η ΟΛΜΕ και χάρη των οποίων συμπτύσσετε τμήματα κακήν κακώς σε όλη την Ελλάδα. 
      Έπειτα θα ήθελα να μας απαντήσετε στο εξής: Θα βάλετε κάποτε μυαλό ως Υπουργείο Παιδείας για να αρχίσετε να τακτοποιείτε όλα εκείνα περί καθηγητικών σχολών; Μα, για το όνομα του Θεού! Όταν μία Κυβέρνηση στην εκπνοή του χρόνου θητείας της φέρνει νομοσχέδιο για να μας πει με ορισμό –για λόγους που θα τους αναπτύξω τώρα- ποιες είναι οι καθηγητικές σχολές, για να εξαιρέσει τους πτυχιούχους των ΑΕΙ της Πληροφορικής, τότε ομφαλοσκοπεί, κύριε Υπουργέ. 
      Και ξέρετε γιατί ομφαλοσκοπεί, κύριε Υπουργέ; Πείτε μας, βάσει του δικού σας εξεταστικού συστήματος, τι απαίτηση έχει η πολιτεία για να εισάγεται ένας μαθητής από την Γ΄ λυκείου στο πρώτο πανεπιστημιακό έτος εκείνων των σχολών τις οποίες δεν περιλαμβάνετε στις καθηγητικές σχολές, της πληροφορικής και των τηλεπικοινωνιών των πανεπιστημίων μας; Δεκαεννέα περίπου. Δεκαεννέα χιλιάδες μόρια, θα λέγαμε στο αντίστοιχο εξεταστικό, και είναι από τις πρώτες σχολές μαζί με τις Πολυτεχνικές, τις Ιατρικές και τις Νομικές. 
      Έρχεστε, λοιπόν, τώρα και εξαιρείτε αυτούς τους ανθρώπους. Γιατί; Ξέρετε γιατί το κάνετε; Γιατί -έτσι υπονοήσατε όταν συζητούσαμε στην Επιτροπή Μορφωτικών Υποθέσεων- έχουμε τους άλλους που επιμορφώθηκαν. Μα, εγώ δεν λέω να «πετάξουμε» τους άλλους που επιμορφώθηκαν. Να, λοιπόν, ποια είναι η πολιτική σας. Αναδιανομή φτώχειας. Να εξαιρέσουμε τους μισούς, για να βάλουμε τώρα τους άλλους μισούς και να υποσχεθούμε στους πρώτους ότι θα έρθουν μετά να καλύψουν θέσεις των δευτέρων. Μετά θα έρθει ένα άλλο νομοσχέδιο, κατά την τακτική αυτής της ακατάσχετης κομπορρημοσύνης με την οποία προσπαθείτε φαταλιστικά εντελώς να καλύψετε αυτά τα πράγματα στο γράμμα του νόμου, για να μας πει ποιες άλλες σχολές θα βάλουμε στις καθηγητικές, γιατί έχουμε πολλές προεκλογικές πιέσεις -και δικαίως- από αυτούς που εξαιρέσαμε. Όμως, έτσι δεν γίνεται εκπαίδευση! 
      Όπως εκπαίδευση δεν γίνεται με το να έρχεστε και να προσπαθείτε να νομιμοποιήσετε πράξεις –αφού πολύ ορθώς σας τα είπε ο Εισηγητής μας- με τις οποίες παρατύπως και παρανόμως –δεν με φοβίζει να το λέω- διορίσατε καθηγητές κατ’ εξαίρεση των όσων ορίζει ο πρόσφατος νόμος περί βιβλιοθηκών στον οποίο εσείς βάλατε –και εκεί ένα άλλο περίφημο νομοσχέδιο «σκούπα»- διατάξεις που σας δέσμευαν. Μετά, ανακαλύψατε ότι έπρεπε να τις καταργήσετε. Πριν τις καταργήσετε, διορίσατε και έρχεστε τώρα για να πάρετε το δεύτερο νομοθετικό χαρτί σας που θα είναι το άλλοθι απέναντι στην κακοδιαχείριση. Ε, λοιπόν, είναι πολιτική αυτή; 
      Εκείνο που θα ήθελα να σας πω είναι το εξής: Σταματήστε τα όλα αυτά. Σταματήστε τα πριν είναι πολύ αργά για την εκπαίδευση, και κυρίως μην ξαναφέρετε εδώ στη Βουλή, σεβόμενοι το Κοινοβούλιο, τέτοια νομοθετήματα προεκλογικής τακτοποίησης εκκρεμοτήτων, γιατί εκτίθεται το Κοινοβούλιο και όχι η Κυβέρνηση αν δεν το αντιλαμβάνεστε. 
      Καταθέσαμε δύο τροπολογίες. Η πρώτη τροπολογία, την οποία πρώτος έχω την τιμή να υπογράφω, αναφέρεται στα μεγάλα προβλήματα των κενών στα ιδιωτικά σχολεία, διότι εμείς πιστεύουμε τα ιδιωτικά σχολεία, κύριε Υπουργέ, τα οποία δεν μπερδεύουμε με τα φροντιστήρια. Μήπως είστε Υπουργός μόνο της δημόσιας εκπαίδευσης; Τότε, να το πείτε στην ιδιωτική εκπαίδευση, να ξέρει και η ιδιωτική εκπαίδευση τι κάνει. 
      Εάν, λοιπόν, αυτήν τη στιγμή εκπέμπουν SOS τα ιδιωτικά σχολεία, διότι με τις δικές σας ρυθμίσεις, των αναπληρωτών -που και αυτούς στο πόδι τους κρατάτε- αποψιλώνετε από το προσωπικό αυτά τα σχολεία, τότε πρέπει να το λύσετε. Σας το είπαμε στο προηγούμενο, στο προ-προηγούμενο νομοσχέδιο και δεν κάνατε τίποτα. Μας είπατε να το αφήσουμε και ότι θα το βλέπατε. Και ακόμα να το δείτε. Και κλείνουν σχολεία. 
      Και έρχεστε και επιλέγετε αυτά τα δύσκολα γεγονότα, δηλαδή το κλείσιμο των σχολείων, για να πείτε ότι καταφέρατε εναντίον της ιδιωτικής εκπαίδευσης πλήγματα με το ολοήμερο σχολείο. Μού τα έχετε πει από τηλοψίας και από ραδιοφώνου. Δεν είναι ανάγκη να επαναλαμβάνουμε εδώ στην Αίθουσα πού τα είπατε αυτά.  
      Εγώ σας προτείνω, λοιπόν, εάν εξακολουθείτε να σέβεστε τη δευτεροβάθμια ιδιωτική εκπαίδευση, τότε να κάνετε δεκτή την τροπολογία που σας δώσαμε, για να μπορούν τα σχολεία της πρωτοβάθμιας εκπαίδευσης του ιδιωτικού τομέα, τα οποία αντιμετωπίζουν το μέγα πρόβλημα κάλυψης των κενών τους, να βρίσκουν μέσα από τους ίδιους πίνακες αναπληρωτών και με την ίδια έντιμη διαδικασία, την οποία έχουμε ψηφίσει όλες οι πτέρυγες, δασκάλους. 
      Από την άλλη πλευρά σας δώσαμε μια άλλη τροπολογία, που τουλάχιστον για λόγους εθνικού φιλότιμου σε αυτήν την Αίθουσα νομίζω ότι όλοι μπορούμε να συμφωνήσουμε και να την ψηφίσουμε. Δεν αρκεί να προτάσσετε στους πίνακες έναντι των διοριστέων τους πολυτέκνους. Είναι δεν είναι ογδόντα άτομα αυτά για τα οποία καταθέσαμε εδώ την τροπολογία. Νομίζω ότι πρέπει να τους προτάξετε. Εάν ένας πολύτεκνος έχει φθάσει στο σημείο να ζητά διορισμό, είναι γιατί έχει οικονομικό πρόβλημα να θρέψει την οικογένειά του είτε τα παιδιά του είναι μαθητές είτε είναι φοιτητές είτε είναι και στρατιώτες ακόμα. Να το κάνετε αυτό. Το ζητάει η Ένωση των Πολυτέκνων, όπως και η Ένωση των Εκπαιδευτικών Ιδιωτικών Εκπαιδευτηρίων σας έχει στείλει έγγραφό της –το οποίο έχω στα χέρια μου- που λέει ότι συμφωνεί ότι είναι δίκαιη η πρώτη τροπολογία για την οποία μίλησα. Η Ένωση Πολυτέκνων, στην οποία θέσαμε υπόψη της αυτήν τη ρύθμιση, συμφωνεί και προσαυξάνει και σας λέει, ναι κάντε το αυτό, ελάτε να συμφωνήσουμε να προταχθούν όλοι οι πολύτεκνοι ανεξαιρέτως του αν βρίσκονται στον πίνακα ή όχι των επιτυχόντων του ΑΣΕΠ και να διοριστούν κατ’ απόλυτη προτεραιότητα.
       Αυτό είναι που πρέπει να δώσουμε στην ελληνική κοινωνία, για να καταλάβει ότι ερχόμαστε με σταθερά μέτρα συντονισμένα να στηρίξουμε την πολύτεκνη οικογένεια, γιατί αλλιώς το να φωνάζουμε κάθε χρόνο αν ήλθαν οι Αλβανοί να πάρουν τη σημαία και συμφωνούμε ή δεν συμφωνούμε γιατί αποψιλώθηκαν από Έλληνες μαθητές τα ελληνικά σχολεία, αυτό δεν λέει τίποτα. Λέει αντίστοιχα ότι η μεγάλη και δύσκολη μοίρα μας είναι να τονώσουμε την ελληνική περιφέρεια, να τονώσουμε τη γεννητικότητα, να αυξήσουμε τις γεννήσεις στην Ελλάδα, στηρίζοντας με μέτρα συγκεκριμένα, θαρραλέα και σταθερά την ελληνική οικογένεια, που κατόρθωσε να είναι πολύτεκνη υπό τις δύσκολες σημερινές συνθήκες. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Η κ. Καρά έχει το λόγο.
      ΜΑΡΙΑ ΚΑΡΑ: Κύριε Πρόεδρε, κυρίες και κύριοι συνάδελφοι, σήμερα είχαμε μια ακόμα απόδειξη της προχειρότητας και της ευκαιριακής λογικής με την οποία η Κυβέρνηση αντιμετωπίζει το νομοθετικό της έργο. 
      Μιλήσατε για τακτοποίηση αρμοδιοτήτων, κύριε Υπουργέ. Θα μου επιτρέψετε να σας πω ότι και μόνο η λέξη «τακτοποίηση» σε προεκλογική περίοδο, όπως εσείς ορίσατε να είναι το επόμενο εξάμηνο, δυστυχώς, παραπέμπει τον καθέναν σε άλλου είδους συνειρμούς και σκέψεις. Θα εξηγήσω εν συνεχεία σε τι αναφέρομαι. 
      Έχουμε, λοιπόν, σήμερα προς συζήτηση ένα ακόμα νομοσχέδιο που απαρτίζεται από διατάξεις για θέματα διαφορετικά, ήσσονος σημασίας για τη συνολική εκπαιδευτική λειτουργία, κατά τη δική μας άποψη, και ακόμα τα θέματα που ρυθμίζει το νομοσχέδιο δεν είναι επείγοντα, αλλά και κάποια άρθρα έχουν περιεχόμενο, το οποίο δημιουργεί εύλογα ερωτηματικά. 
      Κύριε Υπουργέ, πριν μιλήσατε για την ανάγκη του διαλόγου και ζητήσατε να καταθέσουμε τις απόψεις μας. Δυστυχώς όμως δεν είδαμε τα αποτελέσματα του διαλόγου που έγινε στην Επιτροπή Μορφωτικών Υποθέσεων όταν συζητήθηκε το συγκεκριμένο νομοσχέδιο. Μας ακούσατε, σας υποδείξαμε αλλά δυστυχώς βλέπουμε σήμερα ότι μας αγνοήσατε. 
      Έρχομαι αμέσως στην εξήγηση αυτού που σας είπα τώρα.
       Άρθρο 8, παράγραφος 3. Είναι η παράγραφος η οποία αναφέρεται στην τήρηση του ατομικού δελτίου υγείας των μαθητών, όπου στην συγκεκριμένη διάταξη, λέτε ότι θα τηρείται με την ευθύνη των διευθυντών των σχολικών μονάδων, οι οποίοι εν συνεχεία, κατά το δοκούν, αν και τα θέματα αυτά είναι απόρρητα, θα μπορούν να ενημερώνουν και τους αρμόδιους εκπαιδευτικούς.  
      Σας εκφράσαμε τις ανησυχίες μας στην αρμόδια επιτροπή γι’ αυτήν την παράγραφο. Σας υποδείξαμε ότι το σχολείο δεν είναι σε θέση πολλές φορές να ασχοληθεί με θέματα που σχετίζονται με ιατρικό απόρρητο και την κατάσταση της υγείας των μαθητών και σας ζητήσαμε να ερευνήσετε το θέμα σε συνεργασία με το Κέντρο Ελέγχου Ειδικών Λοιμώξεων αλλά και την αρχή προστασίας προσωπικών δεδομένων. Προφανώς –και αυτό κρίνεται από το γεγονός ότι στο νομοσχέδιο η παράγραφος βρίσκεται αυτούσια σήμερα- δεν το πράξατε. Δεν λάβατε υπ όψη σας τις υποδείξεις μας και η απόδειξη είναι απτή μπροστά μας αυτήν τη στιγμή. 
      Κύριε Υπουργέ, εγώ ήλθα σε επαφή με το Κέντρο Ελέγχου Ειδικών Λοιμώξεων αλλά και με το νομικό τμήμα του Ιατρικού Συλλόγου Αθηνών –κάτι που επαναλαμβάνω εσείς δεν πράξατε- και αυτά που έχω να σας πω είναι τα εξής: 
      Η συγκεκριμένη παράγραφος αυτού του άρθρου αντίκειται στο άρθρο 7 του ν. 2472/97, που αναφέρεται στα ευαίσθητα προσωπικά δεδομένα. Εκεί λοιπόν αναφέρεται ότι τα ιατρικά θέματα μπορεί να τα γνωρίζει μόνο ο αρμόδιος γιατρός. 
      Εσείς δηλαδή αυτήν τη στιγμή, κύριε Υπουργέ, κατασκευάζετε ένα νόμο ακυρώνοντας στην ουσία έναν άλλο, ο οποίος είναι πολύ πιο ειδικός. Και βέβαια θα μπορούσε κανείς να αναφερθεί και στις διακρίσεις που μπορούν να δημιουργηθούν στο σχολικό χώρο όταν αυτά τα θέματα τα χειρίζεται ένας εκπαιδευτικός χωρίς να έχει έρθει προηγουμένως σε επαφή με το Κέντρο Ελέγχου Ειδικών Λοιμώξεων, χωρίς να γνωρίζει ακριβώς τον τρόπο που πρέπει να χειρίζεται κάποιος αυτά τα θέματα και μη λαμβάνοντας υπόψη την Αρχή Προστασίας Προσωπικών Δεδομένων. Όπου θα δημιουργούνται διακρίσεις στο σχολικό χώρο, γιατί ένα παιδάκι είναι οροθετικό, γιατί ένα άλλο παιδάκι έχει ηπατίτιδα C ή ηπατίτιδα Β ή άλλες πιθανόν μολυσματικές, κατά κάποιους ειδικούς τρόπους, ασθένειες. 
      Δεν λάβατε, λοιπόν, υπόψη τις υποδείξεις μας. Αυτό είμαι σε θέση να το γνωρίζω, γιατί σας είπα ότι ήρθα σε επαφή και με το ΚΕΕΛ και αναρωτιέμαι τι είδους διάλογος είναι αυτός που αναζητάτε σε αυτήν την Αίθουσα όταν και την παραμικρή υπόδειξη δεν την λαμβάνετε υπόψη. 
      Έρχομαι τώρα σ΄ ένα άλλο άρθρο, διά μέσου του οποίου πολύ φοβούμαι ότι έχετε ξεπεράσει κάθε δυνατότητα αυθαιρεσίας και είναι αυτό που αφορά τον Οργανισμό Σχολικών Κτηρίων. 
      Κατ’ αρχάς όσον αφορά στις προγραμματικές συμβάσεις, οι οποίες δημιουργούν εύλογα ερωτήματα και οι οποίες χαρακτηρίζονται εν πολλοίς από αδιαφάνεια, προσθέτετε σήμερα με το νομοσχέδιο επιλεκτικά αρμοδιότητες σε μία ανώνυμη εταιρεία, τον Οργανισμό Σχολικών Κτηρίων, η οποία δεν ελέγχεται από το Ελεγκτικό Συνέδριο –σας τα επισημάναμε όλα αυτά και στην αρμόδια επιτροπή- και ελέγχεται μόνο από ορκωτούς λογιστές, τους οποίους προσλαμβάνει η ίδια η ανώνυμη εταιρεία, δηλαδή ο ΟΣΚ. Και βέβαια αναρωτιέται κανείς τι είδους διαφάνεια υπάρχει σε τέτοιου είδους διαδικασίες, δεδομένου ότι και με αυτού του είδους τις προγραμματικές συμβάσεις που κάνει ο ΟΣΚ για την επιλογή του μειοδότη δεν αρκεί μόνο το ύψος της δαπάνης της προσφοράς, αλλά συνυπολογίζεται και ο βαθμός μελέτης,  ο οποίος δεν διασφαλίζει με αντικειμενικό τρόπο το σύστημα αξιολόγησης. 
      Ενώ, λοιπόν, σήμερα θα περιμέναμε και θα ήταν πολύ πιο συνετό από τη δική σας την πλευρά να φέρνετε νομοσχέδια τα οποίαν εξυγιαίνουν αυτού του είδους τις διαδικασίες, εσείς τις επεκτείνετε. Τις επεκτείνετε στη Θεσσαλονίκη και αναφέρθηκε και προηγουμένως το θέμα της Νομαρχίας Θεσσαλονίκης. Όλη όμως αυτή η συλλογιστική δεν μας πείθει καθόλου για τις αγαθές προθέσεις του Υπουργείου Παιδείας σε ό,τι σχετίζεται με τον Οργανισμό Σχολικών Κτηρίων. 
      Ακόμα θα αναφερθώ για άλλη μια φορά στο τι γίνεται με τη διαχείριση των πόρων από τα σχολεία. 
      (Στο σημείο αυτό την Προεδρική ΄Εδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ –ΨΑΡΟΥΔΑ)
      Εμείς δεν είμαστε αντίθετοι στο να χειρίζονται πόρους τα ίδια τα σχολεία. Εισάγετε όμως διαδικασίες μέσω της ΟΣΚ ΑΕ που όπως σας είπαμε είναι ένα νομικό πρόσωπο ιδιωτικού δικαίου, τη στιγμή που οι σχολικές επιτροπές είναι δημοσίου δικαίου και σ’ αυτό δεν πήραμε απάντηση. Θεωρείτε ότι είναι σωστό να χρηματοδοτούνται οι σχολικές επιτροπές από μία ανώνυμη εταιρεία, η οποία δεν ελέγχεται από πουθενά, παρά μόνο από τους ορκωτούς λογιστές που η ίδια προσλαμβάνει;
      Θα μου επιτρέψετε άλλη μια φορά να αναφερθώ και στην αξιοποίηση της περιουσίας που αναγκαστικά απαλλοτριώνει η ΟΣΚ και η οποία σε πολλές περιπτώσεις αλλάζει χρήση. Γνωρίζετε ότι πολλές φορές αυτού του είδους οι αλλαγές χρήσης έχουν τύχει αρνητικής απάντησης από το Συμβούλιο της Επικρατείας, δεδομένου ότι όσοι προσφεύγουν δικαιώνονται και παίρνουν πίσω τις περιουσίες τους.
      Στην Επιτροπή, κύριε Υπουργέ, δεν μας απαντήσατε τι γίνεται σε μια περίπτωση δωρεάς για σχολικές αίθουσες. Θα αλλάζετε τη χρήση μέσω της ΟΣΚ, ενώ προβλεπόταν άλλου είδους χρήση από τη δωρεά;
      Κύριε Υπουργέ, με όλες αυτές τις διατάξεις που αφορούν την ΟΣΚ ΑΕ πιστεύω ότι αλλάζετε στην ουσία το τοπίο των σχολείων. Διαφαίνονται παράθυρα διαπλοκής σε αυτήν την ιστορία και διασταλτικής ερμηνείας σε πάρα πολλές περιπτώσεις. Περιμέναμε σήμερα ότι πολλά από αυτά που σας υποδείχθηκαν στην Επιτροπή θα είχαν αλλάξει. Δυστυχώς, με λύπη μου βλέπω ότι εμμένετε στις αρχικές σας αποφάσεις. 
      Πέρα από το ότι θα καταψηφίσουμε αυτά τα άρθρα, θα ήθελα κλείνοντας να σας ζητήσω αυτήν την παράγραφο που αναφέρεται στο ατομικό δελτίο υγείας των μαθητών, να την αποσύρετε διότι θα ανοίξουν οι ασκοί του Αιόλου με τη διάταξη αυτή σε ό,τι σχετίζεται με την προστασία των ευαίσθητων προσωπικών δεδομένων και με θέματα δημόσιας υγείας, τα οποία δεν έχετε λάβει καθόλου υπόψη σας. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καμμένος έχει το λόγο.
      ΠΑΝΑΓΙΩΤΗΣ ΚΑΜΜΕΝΟΣ: Κυρία Πρόεδρε, όσοι παρακολούθησαν τη συζήτηση μέχρι τώρα είτε από τα θεωρεία της Βουλής είτε από την τηλεόραση, είτε και εμείς οι συνάδελφοι που παραμείναμε εδώ μέσα, κατάλαβαν ότι οδηγούμαστε σε έναν πλήρη παραλογισμό.
      Ο κύριος Υφυπουργός που παρίσταται έβγαλε ένα λόγο εντελώς άσχετο με το νομοσχέδιο, το οποίο έρχεται να στηρίξει. Μέχρι τώρα μιλήσαμε εννέα Βουλευτές, τέσσερις εξ αυτών εκλεγμένοι με το ΠΑΣΟΚ, εκ των οποίων οι δύο είπαν ουσιαστικά ότι το Υπουργείο Παιδείας είναι αγράμματο και ότι φέρνει ένα νομοσχέδιο που έχει μέχρι και συντακτικά και ορθογραφικά λάθη.
      Ο έτερος Ανεξάρτητος συνάδελφος, ο κ. Κεδίκογλου είπε ότι ο Υπουργός είναι διαπλεκόμενος και ότι εκπροσωπεί τη διαφθορά. Και βέβαια, ο κύριος Υπουργός αγνόησε το Κοινοβούλιο και δεν ήλθε ούτε σε αυτήν την Αίθουσα προκειμένου να απαντήσει σε βαριές κατηγορίες που του απευθύνθηκαν.
      Πριν από λίγη ώρα, η συνάδελφος κ. Καρά σας είπε ότι οι παρατηρήσεις που κάναμε στην Επιτροπή όχι απλώς δεν ελήφθησαν υπόψη, αλλά ούτε καν απαντήθηκαν οι αιτιολογίες τις οποίες προβάλαμε. 
      Για ποιο Κοινοβούλιο μιλάμε, κύριε Υφυπουργέ; Βρισκόμαστε εδώ επτά Βουλευτές της Αξιωματικής Αντιπολίτευσης, δύο Βουλευτές – ειδικοί αγορητές των κομμάτων της Μείζονος Αντιπολίτευσης, ένας Βουλευτής του ΠΑΣΟΚ και εσείς ως Υφυπουργός Παιδείας και κρίνουμε κατά πλειοψηφία το μέλλον των ανθρώπων αυτών που βρίσκονται στα θεωρεία, των ανθρώπων που έρχεσθε και τους λέτε ότι είσθε είκοσι χιλιάδες άνθρωποι που έχετε τελειώσει Πληροφορική στα ΑΕΙ και σας καταδικάζουμε να είσθε άνεργοι, γιατί θεωρούμε ως Υπουργείο Παιδείας ότι είσθε αποτυχημένοι και ότι σας εκπαιδεύσαμε για να οδηγηθείτε στην ανεργία γιατί είσθε ανίκανοι να εκπαιδεύσετε με το μάθημα της Πληροφορικής τους μαθητές. Και θα κληθούν οι θεολόγοι με τη βοήθεια του Θεού και των παρακλήσεων που θα γίνουν στα σχολεία να αντιμετωπίσουν τον ιό που θα στείλουν στα κομπιούτερ αύριο το πρωί οι διάφοροι χάκερς που θα επικοινωνούν μέσω του Internet με τα σχολεία. Με ποια σχολεία; Με ποιο Internet, με ποιο διαδίκτυο, με ποια μηχανήματα; Με αυτά που δεν υπάρχουν;
      Να σας θυμίσω, κύριε Υφυπουργέ, τι λέγατε το 2000 ή το 1996 ή το 1993; Χίλιες οκτακόσιες εβδομήντα οκτώ σελίδες μάζεψα σήμερα στο γραφείο μου από τις ανακοινώσεις για το περιβάλλον της Πληροφορικής που θα υπάρχει το 2004 προ των Ολυμπιακών Αγώνων, στα σχολεία. Και αν πάτε σε δύο τρία σχολεία δημόσια θα δείτε σε τι κατάσταση βρίσκεται η Πληροφορική.
      Κύριε Υφυπουργέ, ο ελληνικός λαός δεν εμπαίζεται πλέον. Δεν μπορείτε με κανέναν τρόπο να εμπαίζετε και το Κοινοβούλιο. Αυτό το νομοσχέδιο, αν το διαβάσει κανείς, θα δει ότι ασχολείται με τη ζωοτεχνία, με την αρχιτεκτονική κήπων, με τις θέσεις στις ισχυρές μητροπόλεις –τη βοήθειά τους να έχουμε- με τους αναπληρωτές καθηγητές τους οποίους κρατάτε ως πολιτικούς κρατουμένους και τους χρησιμοποιείτε με την πολιτική ομηρία που τους έχετε οδηγήσει. Και εσείς γελάτε. Αυτή είναι η αλαζονεία της εξουσίας, το χαμόγελό σας απέναντι στους ανθρώπους που περιμένουν από εσάς μια λύση, που περιμένουν να φερθείτε σαν υπεύθυνη πολιτεία, που περιμένουν κάθε χρονιά που τελειώνει να γνωρίζουν αν μπορούν να ζήσουν την οικογένειά τους.
      Αυτήν την αλαζονεία της εξουσίας, κύριε Υφυπουργέ, θα πρέπει το συντομότερο να την αποβάλετε. Γιατί εδώ πληρώνει η Ελλάδα. Πραγματικά, ήταν πολύ συγκινητική η ομιλία σας. Εγώ ως πατέρας τριών αγοριών ένιωσα εθνικά υπερήφανος ακούγοντας την καταπληκτική σας ιστορία για το παιδί που θα πάει στο ιδανικό σχολείο που εσείς, ως Κυβέρνηση, φτιάξατε, που θα μπορέσει από το δημοτικό να αντιμετωπίσει, το άριστο σχολείο που δεν έχει τίποτα να ζηλέψει από τις υπόλοιπες ευρωπαϊκές χώρες. Θα προχωρήσει στο γυμνάσιο και θα έχει όλην αυτήν την υποδομή που θα τον οδηγήσει στο πανεπιστήμιο. Και εδώ πέρα αυτές οι ιστορίες που διηγείσθε φαίνεται ότι αναφέρονται σε κάποιο εξιδανικευμένο κράτος, το οποίο έχετε φτιάξει στο μυαλό σας, αλλά δεν υπάρχει στην Ελλάδα. Διότι δεν υπάρχει πουθενά οργάνωση στην παιδεία. Δεν υπάρχει ούτε στο δημοτικό, ούτε στο γυμνάσιο, ούτε στο λύκειο, ούτε στο πανεπιστήμιο. Και απαντήσεις σε αυτά που απασχολούν τους γονείς, τους φοιτητές και τους μαθητές δεν δίνετε. 
      Η απάντηση σε οτιδήποτε σας ρωτήσουμε για την παιδεία είναι το περίφημο ολοήμερο σχολείο. Εδώ δεν ήρθαμε να συζητήσουμε γι’ αυτό. Κάποιοι  συνάδελφοι της Νέας Δημοκρατίας που μίλησαν προηγουμένως σας συνεχάρησαν και είπαν ότι συμφωνούν με το ολοήμερο σχολείο. Δεν θα φέρνετε όμως το ολοήμερο σχολείο σε ό,τι συμβαίνει στην παιδεία κακό, στραβό και ανάποδο.
      Εδώ χρειάζεται να πάρετε αποφάσεις και σας ρωτάμε συγκεκριμένα. Πρώτον, τι θα κάνετε με αυτό που σας πρότεινε η συντριπτική πλειοψηφία των Βουλευτών. Τι θα γίνει με τα παιδιά αυτά που τέλειωσαν την Πληροφορική; Και συγκεκριμένα, ο Πρόεδρος της Ένωσης Πληροφορικής Ελλάδος κ. Μουμουτζής έστειλε μέσω του ηλεκτρονικού ταχυδρομείου σε όλους τους Βουλευτές επιστολή που τελειώνει με τα εξής: «Αν ο Υπουργός προτιμά τον αυταρχισμό από το σεβασμό των δικαστικών αποφάσεων και του Συντάγματος, τότε είναι καλύτερα να παραιτηθεί και όχι να παρασύρει την Εθνική Αντιπροσωπεία στον προσωπικό του κατήφορο καταρρακώνοντας το κύρος των θεσμών και προσώπων ενόψει μάλιστα και των επικειμένων βουλευτικών εκλογών».
      Δεν λέτε στα παιδιά που ακούνε ότι είσθε μια κυβέρνηση, η οποία αρνείται να συμμορφωθεί απέναντι στις δικαστικές αποφάσεις, μια κυβέρνηση η οποία αρνείται να συμμορφωθεί προς τις αποφάσεις του Συμβουλίου της Επικρατείας. Και επειδή ο Υπουργός σας δεν ήρθε στην Αίθουσα –και θα σας πω γιατί δεν ήρθε- γιατί έχει συγκεκριμένες δεσμεύσεις, αυτές που είπε ο κ. Κεδίκογλου προηγουμένως, σας λέω το εξής: Ο Υπουργός Παιδείας κ. Ευθυμίου πριν από μια εβδομάδα - επειδή φαίνεται οφείλει γιατί ανήκει σε μια συνομοταξία Βουλευτών, οι οποίοι είναι εξειδικευμένοι, εμείς στη Βουλή έχουμε τριών ειδών Βουλευτές, έχουμε τους εκλεγμένους Βουλευτές από τον ελληνικό λαό, έχουμε τους εκ γενετής Βουλευτές που έρχονται από οικογένειες πολιτικές και έχουμε τους πολιτικούς του σωλήνα, τους διορισμένους κατευθείαν Υπουργούς, χωρίς να περάσουν από τη λαϊκή βάσανο, τους διορισμένους Βουλευτές Επικρατείας, οι οποίοι δεν έχουν κριθεί από τον ελληνικό λαό, αλλά επιτέλους κάποια στιγμή η αλαζονεία του κ. Ευθυμίου θα πρέπει να ακούει και εκείνους που εκλέγονται από τον ελληνικό λαό - για να ξεχρεώσει στον κ. Κώστα Λαλιώτη την υποχρέωσή του, που διορίστηκε φαίνεται μετά από την κρατικοδίαιτη ΕΡΤ σαν Ευρωβουλευτής και στη συνέχεια σαν Υπουργός, παρέστη σαν μάρτυρας σε αγωγές που έγιναν κατά συναδέλφων Βουλευτών της Νέας Δημοκρατίας, με προσπάθεια εξόντωσής τους και σε μένα προσωπικά για συνέντευξη που είχα δώσει. 
      Εγώ προτείνω σε αυτά τα παιδιά, τα οποία εμπαίζετε με τις δικαστικές αποφάσεις, τις οποίες ήδη έχουν πάρει και τους νομιμοποιούν να διδάξουν, να υποβάλουν σε σας προσωπικά και στον κ. Ευθυμίου, που διαλέγει το δρόμο της αστικής διαφοράς, για να λύνει τις πολιτικές διαφορές, αγωγή και να ζητάει ο καθένας να αποζημιωθεί για τον εμπαιγμό που γίνεται σε βάρος του και σε βάρος της οικογένειάς του τα τελευταία πέντε χρόνια. Και από εκεί και πέρα θα δούμε αν  οι πολιτικές θα γίνονται με τον τρόπο που ο Υπουργός Παιδείας επιθυμεί ή με την εφαρμογή των νόμων, των δικαστικών αποφάσεων και των αποφάσεων του Συμβουλίου της Επικρατείας Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κυρία Πρόεδρε, αγαπητοί συνάδελφοι, η Νέα Δημοκρατία ερχομένη στην εξουσία έχει δημοσιοποιήσει ότι η πρώτη της παρέμβαση θα είναι η εκπαιδευτική μεταρρύθμιση, γιατί θεωρεί –και δεν το θεωρεί μόνο θεωρητικά μεγαλόστομα, αλλά στην πράξη νιώθει ότι πρέπει να γίνει αυτή η παρέμβαση- ότι η παιδεία είναι η μεγάλη επένδυση, με ό,τι αυτό παραπέρα συνεπάγεται και που δεν είναι της στιγμής να το αναλύσω. Και θα κάνει αυτήν την εκπαιδευτική μεταρρύθμιση, ακούγοντας τα κόμματα σ΄ έναν ευρύ διάλογο και ακούγοντας βεβαίως τις απόψεις της εκπαιδευτικής κοινότητας, με στόχευση αυτό το εκπαιδευτικό σύστημα να έχει μακρόχρονο ορίζοντα. Και για να έχει αυτονόητα μακρόχρονο ορίζοντα, προϋποτιθεμένων όλων αυτών που είπα, πιστεύει η Νέα Δημοκρατία ότι θα έχει τις αυθεντικές απόψεις, τις έγκυρες, τις αξιόπιστες απόψεις, τις μη επιδεχόμενες εύκολα αμφισβήτηση. Αυτά πιστεύει η Νέα Δημοκρατία. Κι εσείς τι αντίλογο εκφράζετε κατά καιρούς, όταν επισημαίνει αυτά η Νέα Δημοκρατία; Ότι έχετε προσεγγίσει τα εκπαιδευτικά προβλήματα. Και όχι μόνο τα έχετε προσεγγίσει νομοθετικά κατά πρέποντα τρόπο, αλλά αυτό αποδεικνύεται και στην πράξη, καθόσον επικαλείσθε κατά καιρούς ιστορικά τέτοια γεγονότα, τα οποία επιβεβαιώνουν το αληθές των ισχυρισμών σας. Κάτι ανάλογο κάνατε και σήμερα και σας ειπώθηκε, θα έλεγα, από την πλειοψηφία των ομιλησάντων, μεταξύ αυτών και της Συμπολίτευσης, ότι αυτό είναι αβάσιμο, δεν ανταποκρίνεται στην πραγματικότητα και προφανέστατα βοά και πώς εσείς ανερυθρίαστα, αδιάντροπα έρχεσθε και υποστηρίζετε αυτά που υποστηρίζετε, τα οποία είναι σε προφανή δυσαρμονία με την πραγματικότητα. Και αυτό το συγκεκριμένο νομοσχέδιο –σας αιτιάται η Νέα Δημοκρατία- αποτελεί χαρακτηριστική περίπτωση διάψευσης των όσων θεωρητικά επικαλείσθε. Διότι ούτε οι ομιλήσαντες της Συμπολίτευσης και ο εισηγητής πρωτευόντως μπόρεσαν να πουν ότι αυτό το νομοσχέδιο διαπνέεται τουλάχιστον από κάποια κατεύθυνση, από κάποια αρχή. Είναι συρραφή διαφόρων διατάξεων, που αφορούν την πρωτοβάθμια εκπαίδευση, τη δευτεροβάθμια εκπαίδευση, την τριτοβάθμια εκπαίδευση, ζητήματα λειτουργίας στο Υπουργείο Παιδείας, ζητήματα ειδικής αγωγής, μέχρι και ζητήματα –σας ειπώθηκε χαρακτηριστικά- μετατροπής διακόνων σε μητρόπολη σε λαϊκούς υπαλλήλους. Αυτό, λοιπόν, το συγκεκριμένο νομοσχέδιο έρχεται σε μια στιγμή ταραγμένη από πλευράς γενικότερου εκπαιδευτικού πεδίου, επί τους οποίου εσείς στα συγκεκριμένα προβλήματα δεν απαντάτε. Και σας ειπώθηκε ευστοχότατα ότι εδώ έχουμε ζητήματα υπαναχώρησης, ζητήματα αμφιταλάντευσης, ζητήματα επί των οποίων έπρεπε να είσθε σαφείς και συγκεκριμένοι και απόλυτα εναρμονισμένοι με τις κατά καιρούς υποσχέσεις και δεν είσθε. 
      Το πανεπιστημιακό μισθολόγιο: Προ ενός έτους το υποσχεθήκατε και έχετε κάνει πίσω και αφήνετε την ανωτάτη εκπαίδευση αυτήν τη στιγμή να βρίσκεται στην κατάσταση που βρίσκεται. Υποσχεθήκατε να δώσετε 176 ευρώ στην πρωτοβάθμια και δευτεροβάθμια εκπαίδευση, στους λειτουργούς της. Επ΄ αυτού και πάλι είναι συγκεκριμένη η υπαναχώρησή σας.
      Και επίσης κατά άποψη σαφή, ξεκαθαρισμένη, εμπεριστατωμένη, μη επιδεχομένη αμφισβήτηση, έξι χιλιάδες και πλέον θέσεις εκπαιδευτικών μένουν χηρεύουσες, με ό,τι αυτό παραπέρα συνεπάγεται και σας ειπώθηκε αναλυτικά από πολλούς συναδέλφους. Και γιατί το επικαλούμαι τώρα αυτό. Στο Νομό Σερρών αυτές τις μέρες έχει δημοσιοποιηθεί καθημερινά σε όλες τις εφημερίδες, σε όλον τον Τύπο και τον ηλεκτρονικό κάτι το απαράδεκτο, κάτι το ανεπίτρεπτο, που είναι αποτέλεσμα αυτής της γενικότερης, ασκούμενης, εκδηλούμενης, εξωτερικευόμενης πολιτικής σας. Έχουμε ολοήμερο σχολείο στις Σέρρες. Ξέρετε ποιες είναι οι προσεγγίσεις των ιθυνόντων; Αυτό το οποίο εσείς δεν θέλετε να αποδεχθείτε και έχει πει η Νέα Δημοκρατία και είναι και βάσιμο που το έχει πει για άλλη μια φορά. Ότι είναι πραγματικά χώρος στάθμευσης των παιδιών που οι γονείς τους, λόγω επαγγελματικής απασχόλησης θέλουν για κάποιες ώρες να μη βρίσκονται μαζί τους, διότι οι ίδιοι απουσιάζουν από το σπίτι. Κι ενώ είναι προφανής ο σκοπός, η στόχευση, η δικαιολογητική βάση αυτής της ρύθμισης που η Νέα Δημοκρατία θεωρητικά προσεγγίζει κι αυτή θετικά, που είναι η καλύτερη εκπαιδευτική παροχή, που είναι, αν θέλετε, συνακόλουθα και η εξυπηρέτηση των γονέων, οι οποίοι λόγω επαγγελματικής απασχόλησης κάποιες ώρες λείπουν από το σπίτι, τελικώς αποδεικνύεται ότι είναι χώρος παρκαρίσματος των παιδιών. Γιατί είναι χώρος παρκαρίσματος των παιδιών; Γιατί είναι εξορισμένοι –έτσι εγώ θα το πω χαρακτηριστικά, κι αυτές είναι οι προσεγγίσεις των ιθυνόντων και στο Νομό Σερρών για την υπάρχουσα κατάσταση στα ολοήμερα σχολεία- από το ολοήμερο σχολείο η παιδαγωγική. Δεν υπάρχουν χώροι για κάλυψη στοιχειωδών αναγκών των εκπαιδευομένων μαθητών, δεν υπάρχει ενισχυτική διδασκαλία, γιατί η αντιστοίχιση των εκπαιδευτικών με τους μαθητές είναι ένας εκπαιδευτικός με πενήντα εννέα μαθητές, γιατί το πρόγραμμα των ολοημέρων σχολείων δεν προσαρμόζεται επί τη βάσει των πραγματικών αναγκών, αλλά επί τη βάσει του προγράμματος των εκπαιδευτικών, οι οποίοι κατά κανόνα είναι ωρομίσθιοι και οι οποίοι αποζημιούμενοι με τα ελάχιστα πηγαίνουν από το ένα σχολείο στο άλλο και τρέχουν για να προφτάσουν. Αυτή είναι η κατάσταση στα ολοήμερα σχολεία.
      Μουσικό σχολείο Σερρών: ΄Εχει δύο μήνες που άρχισε και δεν υπάρχουν εκπαιδευτικοί στα μουσικά όργανα. Γίνονται μόνο τα μαθήματα της γενικής παιδείας και κάποια θεωρητικά μαθήματα μουσικής. Όλα αυτά είναι συνάρτηση μιας εξωτερικευομένης, λανθασμένως όμως, συμπεριφοράς σας κυβερνητικής, η οποία λέει ότι θα έπρεπε να έχει καλύψει έξι χιλιάδες και πλέον εκπαιδευτικών και δεν τις καλύπτετε. Και έρχεται σήμερα η Νέα Δημοκρατία για άλλη μια φορά επιδεικνύουσα θετική συμπεριφορά, πέραν των αιτιάσεων και των ενστάσεων που εκδηλώνει βασίμως, και λέει, έστω και την τελευταία στιγμή, στα πλαίσια αυτού του διαμορφούμενου πλαισίου, αποδεχθείτε κάποιες τροπολογίες, οι οποίες λύνουν κάποια θέματα.
      Γιατί εσείς στα πλαίσια της ενασκούμενης λανθασμένως εκπαιδευτικής πολιτικής έχετε φτάσει να βιάζετε πράγματα τα οποία δεν πρέπει να βιάζετε. Είστε παράνομοι εκ των προτέρων και μάλιστα κατά υποτροπιάζοντα τρόπο, ζήτημα που τίθεται από την Ένωση Πληροφορικών Ελλάδος. Μα, είναι δυνατόν να υπάρχουν πτυχιούχοι Πληροφορικής ανώτατης εκπαίδευσης και να ερχόμαστε να λέμε εμείς ότι δεν έχουν την καθηγητική προέλευση, την παιδαγωγική; Έρχεστε και λέτε αυτό, όταν αυτό έχει λυθεί και δικαστικά με αποφάνσεις των διοικητικών δικαστηρίων. Αυτά είναι προφανή πράγματα, τα οποία εξελίσσονται κατά λανθασμένο τρόπο. Απορούμε γιατί αυτά δεν τα κατανοείτε. Και έρχεται, λοιπόν, η Νέα Δημοκρατία και πέραν αυτών των αιτιάσεων σας λέει να κάνετε δεκτές αν μη τι άλλο, στα πλαίσια αυτού του διαμορφούμενου πλαισίου δύο τροπολογίες.
      Η μια αφορά τους εκπαιδευτικούς πολυτέκνους οι οποίοι ασχέτως του θεσμικού πλαισίου του ν.3027, αν δεν κάνω λάθος, που όρισε τους πίνακες αναπληρωτών για πολλοστή φορά, θα πρέπει οι εκπαιδευτικοί πολύτεκνοι να διορίζονται κατά προτεραιότητα, στις κενές βέβαια θέσεις, αλλά και σε περίπτωση μη υπαρχουσών κενών θέσεων, σε συνιστώμενες θέσεις. Και υπάρχει και μια άλλη τροπολογία που ανελύθη πλήρως από τους συναδέλφους, την οποία εγώ δεν χρειάζεται να επαναφέρω. Μιλάμε για τροπολογίες που απαντούν σε συγκεκριμένα προβλήματα για την επίλυση των οποίων πραγματικά πρέπει να γίνει αυτή η προσέγγιση.
      Τελειώνοντας, η Νέα Δημοκρατία πιστεύει ότι κάποια ζητήματα θεμελιώδους αξίας –και πρωτίστης σημασίας είναι το εκπαιδευτικό σύστημα- πρέπει να τα αντιμετωπίζουμε πραγματικά με μια ευρύτερη διάσταση, πρέπει να σοβαρευτούμε, πρέπει να βλέπουμε και τη μακρόχρονη πορεία αυτών των ρυθμίσεων, δηλαδή πόσο μπορούν ν’ αντέξουν στο χρόνο, γιατί η κοινωνική πολιτική –ένα άλλο μείζον θέμα ευρύτερης αξίας- εκδηλώνεται στην πράξη διά τέτοιας συμπεριφοράς σε θεμελιώδους αξίας πτυχές της ζωής της οικονομικής και της κοινωνικής. Και ποιες είναι αυτές οι πτυχές της ζωής; Είναι η παιδεία, είναι η υγεία, είναι η δημόσια διοίκηση, η οποία όταν λειτουργεί σωστά δεν αποτελεί περιοριστικό παράγοντα ανάπτυξης. Και δεν είναι κοινωνική πολιτική, η πολιτική που εκδηλώθηκε προ ενός μηνός περίπου για συγκεκριμένους λόγους σκοπιμότητας, πολιτική η οποία θέλησε να μας πει ότι ρέουν χρήματα δίπλα μας, ποταμοί, χείμαρροι και ήλθε η ώρα να διανείμουμε αυτό το προϊόν της ανάπτυξης, αλλά φοβούμεθα ότι η πράξη έδειξε ότι αυτό κατέστη μπούμερανγκ και από πλευράς προσαύξησης διεκδικήσεων πολλών ομάδων, αλλά και από πλευράς ακόμη πιο ουσιαστικής, φερεγγυότητος που πρέπει να σας διακρίνει. Και απεδείχθη ότι δεν σας διακρίνει και αυτό θα οδηγήσει σε παραβίαση, μη υλοποίηση αυτής της αρχικής σας στόχευσης που προέκυψε απ’ όλες τις εκλογικές σας μεθοδεύσεις. 
      Σας ευχαριστώ. 
      ( Χειροκροτήματα από την πτέρυγα της Νέας Δημοκρατίας )
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ.Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, μιλώντας πριν από λίγο ο κύριος Υπουργός αναφέρθηκε στην παιδεία και ούτε λίγο ούτε πολύ μας είπε ότι όλα είναι καλώς καμωμένα, όλα πάνε καλά. Κράτησα μάλιστα μια φράση απ’ αυτά που είπε, ότι για την Κυβέρνηση είναι εθνικό μέγεθος η εκπαίδευση. 
       Πριν από λίγες μέρες, πηγαίνοντας στο πολιτικό μου γραφείο, βρήκα περίπου στις 12.30΄ η ώρα την κόρη μου η οποία είναι μαθήτρια της ΣΤ΄ δημοτικού να βρίσκεται στο γραφείο μου. Με απορία τη ρώτησα για ποιο λόγο ήταν εκείνη την ώρα εκεί, μια ώρα πριν απ’ ό,τι θα έπρεπε να σχολάσει. Μου απάντησε ότι η δασκάλα της ξένης γλώσσας, των Αγγλικών ακόμη δεν έχει έλθει στο σχολείο, η θέση παραμένει ακάλυπτη και φυσικά οι μαθητές φεύγουν.
      Κύριε Υπουργέ, τα προβλήματα στην εκπαίδευση, στην παιδεία είναι πάρα πολλά και φυσικά δεν αποτελεί για την Κυβέρνησή σας η παιδεία πρώτη προτεραιότητα, δεν αποτελεί εθνική προτεραιότητα. Και θα μιλήσω με συγκεκριμένα παραδείγματα.
      Ελλείψεις στις υποδομές και τρομακτικά προβλήματα. Γιατί παιδεία χωρίς υποδομές δεν μπορεί να λογίζεται σωστή παιδεία. Θα σας αναφέρω συγκεκριμένα παραδείγματα στην Πέλλα, στα Γιαννιτσά, την πρώτη πόλη στο νομό, στην Έδεσσα την πρωτεύουσα του νομού, στη Σκύδρα, στην Αριδαία. Σ’ όλες τις πόλεις υπάρχουν κτήρια απαράδεκτα, υπάρχουν ανάγκες για νέα κτίρια. Συστεγάζονται αυτή τη στιγμή δημοτικά σχολεία, συστεγάζονται γυμνάσια, συστεγάζονται νηπιαγωγεία. Τα προβλήματα είναι οξύτατα, όσον αφορά τις υποδομές. Υπάρχουν σχολεία στην Πέλλα, κύριε Υπουργέ, αυτήν τη στιγμή που τα ταβάνια τους στάζουν και βγάζουν μανιτάρια. Ξέρετε τι σημαίνει αυτό; Κινδυνεύουν οι ίδιοι οι μαθητές. Οι μηχανικοί λένε ότι πλέον κάτι πρέπει να γίνει, θα γκρεμιστεί το ταβάνι. Υπάρχουν σχολεία τα οποία είναι γιαπιά. Κατά κόρον σας έχω ενημερώσει γι’ αυτά τα θέματα με ερωτήσεις ζητώντας επιτέλους να παρέμβετε. Υπάρχει σχολείο στο χωριό μου, στο Μαυροβούνι, δώδεκα χρόνια γιαπί. Είναι σχολείο πλέον φάντασμα. Προς Θεού! Δεν μπορείτε επιτέλους δώδεκα χρόνια να το ολοκληρώσετε αυτό το σχολείο; Παίζει ρόλο το ότι κατάγομαι από κει  μήπως; Επιτέλους! 
      Κύριε Υπουργέ, είκοσι νηπιαγωγεία –και προσέξτε το αυτό- στο Νομό Πέλλας στεγάζονται σε νοικιασμένα κτήρια. Και το πρόβλημα δεν είναι μόνο ότι μένουν τα παιδιά σε αποθήκες και σε κάποια μαγαζιά, είναι ότι δεν έχουν χώρους ούτε να παίξουν ούτε να βγουν έξω. Δεν υπάρχει ασφάλεια γι’ αυτά τα μικρά παιδιά. Τι είναι αυτά τα νήπια; Είναι νήπια ενός κατώτερου θεού; Επιτέλους δεν θα δημιουργηθούν στέγες, δεν θα δημιουργηθούν νηπιαγωγεία για να στεγαστούν αυτά τα νήπια; 
      Θέλετε προβλήματα στη μεταφορά των μαθητών; Χρωστάτε 165 εκατομμύρια δραχμές μόνο στα λεωφορεία, στο ΚΤΕΛ Νομού Πέλλας. Ακριβώς 485.000 ευρώ και είναι τα χρεωστούμενα  της περσινής χρονιάς. Και θα έχουμε τα καλά της περσινής χρονιάς. Διότι αν δεν τα δώσετε στους ανθρώπους που τα περιμένουν –δεν είναι άλλωστε και πλούσιοι άνθρωποι- θα σταματήσουν να μεταφέρουν τους μαθητές. Τα ίδια προβλήματα υπάρχουν και με τα ταξί τα οποία μετακινούν τους μαθητές, είτε στα ειδικά σχολεία είτε σε σχολεία  σε όμορα χωριά. 
      Ελλείψεις στο διδακτικό προσωπικό. Άλλη πονεμένη ιστορία. Υπολείπονται τριάντα πέντε καθηγητές για να καλύψουν τα κενά των ΤΕΕ στο Νομό Πέλλας. Είκοσι τρεις καθηγητές Αγγλικής γλώσσας, Μουσικής και νηπιαγωγοί υπολείπονται για να καλύψουν τα κενά. Έρχομαι τέλος σ’ αυτούς που κάνουν πρόσθετη διδακτική στήριξη τους οποίους έχετε ωρομίσθιους και βέβαια τους κρατάτε ομήρους. Οι άνθρωποι αυτοί είναι απλήρωτοι για το 50% των οφειλομένων τους από την περσινή χρονιά. Και ζητούμε  απ’ αυτούς τους ανθρώπους να δουλέψουν για να δώσουν μόρφωση στα παιδιά.
      Θα έλθω σ’ ένα άλλο θέμα. Ζητούμε από τους διδάσκοντες, από τους εκπαιδευτικούς, να δώσουν τον καλύτερό τους εαυτό για να μορφώσουν τους Ελληνόπαιδες. Κύριε Υπουργέ, εσείς υποσχεθήκατε, η Κυβέρνησή σας ότι θα τους δώσετε τα 176 ευρώ -το έχετε ανακαλέσει- όπως το ίδιο ποσό, δηλαδή τα 176 ευρώ πρέπει να τα δώσετε επιτέλους στους ιερείς.
      Έρχομαι στην Ολυμπιακή Παιδεία. Απασχολεί σήμερα η Ολυμπιακή Παιδεία δύο χιλιάδες γυμναστές σε όλη τη χώρα. Η Ολυμπιακή Παιδεία για να μπορέσει να κρατήσει αυτούς τους ανθρώπους, στους οποίους πολλά υπόσχεστε, θα πρέπει να μπει ως μάθημα στα δημοτικά σχολεία.
      Έρχομαι στο άρθρο 1, παράγραφο 7, κύριε Υπουργέ. Αναφέρετε ότι οι εκπαιδευτικοί από τους πίνακες αναπληρωτών και ωρομίσθιων για τα μαθήματα της ξένης γλώσσας, Φυσικής Αγωγής, Μουσικής, νέες τεχνολογίες, κ.λπ., θα είναι ωρομίσθιοι. Γιατί θέλετε μονίμως τους ανθρώπους αυτούς να τους κρατάτε ομήρους;
      Και φθάνω στα ολοήμερα σχολεία, όπου το θέμα το περνάτε σε μία διάταξη ως «διάφορα». Δεν μιλάτε για την ουσία του προβλήματος στα ολοήμερα σχολεία και αναφέρεστε μόνο στον ορισμό του διευθυντή ή του υποδιευθυντή.
      Κύριε Υπουργέ, εμείς δεν διαφωνούμε με το θεσμό των ολοήμερων. Κάθε άλλο, λέμε ότι είναι σωστός. Τα ολοήμερα σχολεία όμως δεν μπορούν να λειτουργήσουν ως σχολεία παιδοφύλαξης. Μέσα σε μία αίθουσα τα παιδιά ζητούμε να τρώνε, να πίνουν, να διαβάζουν, να κοιμούνται. Υποδομές δεν υπάρχουν. Ανάλογοι δάσκαλοι δεν υπάρχουν. Άνθρωποι οι οποίοι θα μπορέσουν πραγματικά να λειτουργήσουν το ολοήμερο σχολείο δεν υπάρχουν.
      Κύριε Υπουργέ, όλα αυτά τα ανέφερα διότι εσείς μιλώντας πριν από λίγη ώρα είπατε ότι για σας είναι η παιδεία εθνικό μέγεθος. Όχι. Αποδεικνύεται ξεκάθαρα ότι δεν δαπανάτε χρήματα για την παιδεία και φυσικά δεν αποτελεί προτεραιότητα για σας η παιδεία. Φέρατε σήμερα εδώ ένα νομοσχέδιο που είναι  νομοσχέδιο-κολάζ. Όπως οι μικροί μαθητές κολλούν μεταξύ τους φωτογραφίες, το ίδιο πράξατε σήμερα κι εσείς με το νομοσχέδιο αυτό. Και αυτό το νομοσχέδιο βεβαίως εγώ δεν το ψηφίζω.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Χωματάς.
      ΙΩΑΝΝΗΣ ΧΩΜΑΤΑΣ: Ευχαριστώ, κυρία Πρόεδρε.
      Κυρία Πρόεδρε, κύριε Υπουργέ, οι συνάδελφοι της Νέας Δημοκρατίας τόσο ο εισηγητής, ο κ. Ταλιαδούρος, όσο και ο Κοινοβουλευτικός Εκπρόσωπος, ο κ. Νεράντζης, και όλοι οι συνάδελφοι που μίλησαν λίγο πρωτύτερα εξέθεσαν με μεγάλη υπευθυνότητα τις θέσεις και με μεγάλη επιχειρηματολογία τις απόψεις τους για τις διατάξεις του νομοσχεδίου, για το οποίο γίνεται απόψε αυτή η συζήτηση.
      Θα ήταν, λοιπόν, από πλευράς δικής μου πολύ κουραστικό εάν επαναλάμβανα ακριβώς τα ίδια όσα ελέχθησαν, διότι τα όσα ηκούσθησαν στην Αίθουσα αυτή και αφορούν τις διατάξεις του νομοσχεδίου απηχούν και τις δικές μου απόψεις.
      Θεωρώ όμως χρέος μου να σταθώ, κυρία Πρόεδρε, στις διατάξεις του υπό συζήτηση νομοσχεδίου και ειδικότερα στο άρθρο 1, παράγραφο 4 και στο άρθρο 8, παράγραφο 8 διότι με τις διατάξεις αυτές δίνεται η δυνατότητα σε πτυχιούχους, οι οποίοι όμως δεν διαθέτουν δίπλωμα ή πτυχίο Πληροφορικής να διορίζονται ως καθηγητές Πληροφορικής εις βάρος των πτυχιούχων Πληροφορικής των Ανωτάτων Εκπαιδευτικών Ιδρυμάτων της χώρας.
      Επίσης, στο άρθρο 8, παράγραφος 2, δεν προβλέπεται ο χαρακτηρισμός ως καθηγητικών σχολών των τμημάτων Πληροφορικής των Ανωτάτων Εκπαιδευτικών Ιδρυμάτων της χώρας μας.
      Επειδή, κύριε Υπουργέ, έχω καταθέσει μία σχετική τροπολογία με γενικό αριθμό 1729 και ειδικό 143, ζητώ να αρθεί η αδικία εις βάρος των πτυχιούχων τμημάτων Πληροφορικής, που είναι και οι καθ’ ύλην αρμόδιοι να διδάξουν το μάθημα της Πληροφορικής και να ενταχθούν στις καθηγητικές σχολές και τα πανεπιστημιακά τμήματα Πληροφορικής. Νομίζω ότι μπορείτε να το κάνετε μια και υπάρχει πληθώρα δικαστικών αποφάσεων, οι οποίες τους δικαιώνουν. 
      Θα πρέπει, λοιπόν, να δείτε και την τροπολογία αυτή, κύριε Υπουργέ, και πραγματικά να δώσετε και την προτεραιότητα και τη σημασία που πρέπει στις διατάξεις του νομοσχεδίου, ώστε να ικανοποιηθούν οι απόφοιτοι αυτών των τμημάτων Πληροφορικής και οι σχολές τους, τα τμήματά τους να χαρακτηριστούν ως καθηγητικές σχολές.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Βούλγαρης.
      ΑΛΕΞΑΝΔΡΟΣ ΒΟΥΛΓΑΡΗΣ: Κυρία Πρόεδρε, κυρίες και κύριοι συνάδελφοι, όλοι γνωρίζουμε ότι τα θέματα της παιδείας, που είναι μία γενικότερη βέβαια έννοια, αλλά και της εκπαίδευσης των νέων ανθρώπων αποτελούν έναν από τους βασικότερους τομείς κυβερνητικής πολιτικής. Και βέβαια η πολιτική για την παιδεία κρίνεται πάντα με ιδιαίτερη ευαισθησία από την κοινή γνώμη. Αυτό το γνωρίζουμε όλοι όσο χρονικό διάστημα ασχολούμαστε με την πολιτική. Επίσης, η επιτυχία της πολιτικής για την παιδεία θέτει τις πιο στέρεες και γερές βάσεις για το μέλλον μιας χώρας και στα θέματα της παιδείας επενδύουν πολιτικά όλες οι κυβερνήσεις.
      Σήμερα στην εποχή που ζούμε τόσο η ραγδαία ανάπτυξη της τεχνολογίας και ειδικότερα η τεχνολογία που ασχολείται με τα θέματα της διακίνησης και της διαχείρισης της πληροφορίας, αλλά και οι συνεχώς μεταβαλλόμενες κοινωνικές συνθήκες, απαιτούν συνεχείς προσαρμογές στο πλαίσιο άσκησης της εκπαιδευτικής πολιτικής. Και βέβαια όταν λέμε άσκηση της εκπαιδευτικής πολιτικής, εννοούμε όλα τα ουσιαστικά, αλλά και τα διαδικαστικά ζητήματα που προκύπτουν από την εφαρμογή αυτής της πολιτικής και καθ’ όλη τη διάρκεια που η πολιτική αυτή εφαρμόζεται.
      Αυτό πιστεύω ότι επιδιώκει το παρόν νομοσχέδιο με τις αλλαγές που έχουν σχέση με την άσκηση του πλαισίου της συγκεκριμένης εκπαιδευτικής πολιτικής που ακολουθεί η Κυβέρνηση του ΠΑΣΟΚ στα πλαίσια της μεγάλης εκπαιδευτικής μεταρρύθμισης. Το επιδιώκει και το επιτυγχάνει σε μεγάλο βαθμό το σχέδιο νόμου που συζητούμε σήμερα με τις συγκεκριμένες διατάξεις του, που βελτιώνει και συμπληρώνει αυτό το πλαίσιο της άσκησης της πολιτικής.
      Εδώ πρέπει να δώσω και μία απάντηση στους συναδέλφους της Νέας Δημοκρατίας, στις τοποθετήσεις που έκαναν για το νομοσχέδιο.
      Αυτό το νομοσχέδιο, κύριοι συνάδελφοι της Νέας Δημοκρατίας, δεν διαμορφώνει πολιτική. Αυτό το νομοσχέδιο επιλύει, βελτιώνει ζητήματα που αφορούν την άσκηση της συγκεκριμένης πολιτικής, η οποία υιοθετήθηκε από το ελληνικό Κοινοβούλιο και στην οποία εσείς δεν συμμετείχατε, δεν συμφωνήσατε.
      Και βέβαια πρέπει να πω στους συναδέλφους της Νέας Δημοκρατίας ότι βάλλουν εναντίον μιας εκπαιδευτικής μεταρρύθμισης, στην οποίαν έχουν προχωρήσει με επιτυχία οι κυβερνήσεις του ΠΑΣΟΚ και αυτό φαίνεται εκ του αποτελέσματος κυρίως από την αποδοχή που είχε αυτή η εκπαιδευτική μεταρρύθμιση στη νεολαία της πατρίδας μας. Και άκουσα και κριτική για τις υποδομές.
      Ποιες ήταν οι υποδομές, κυρίες και κύριοι συνάδελφοι της Νέας Δημοκρατίας,  στη δεκαετία του 1960 και του 1970 στην Ελλάδα και ποιες είναι σήμερα; Πόσες αίθουσες έχουν κατασκευαστεί; Πόσα σύγχρονα σχολεία έχουν κατασκευαστεί; Τι εξοπλισμό έχουν σήμερα τα σχολεία και τι εξοπλισμό…
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε συνάδελφε…
      ΑΛΕΞΑΝΔΡΟΣ ΒΟΥΛΓΑΡΗΣ: Με συγχωρείτε, εγώ δεν σας διέκοψα, κύριε συνάδελφε. Εγώ σας άκουσα με μεγάλη προσοχή. Σεβαστείτε τη δημοκρατική λειτουργία του ελληνικού Κοινοβουλίου. Σας άκουσα με μεγάλη προσοχή και μου σηκώνεται η τρίχα όταν μιλάτε για υποδομές σήμερα στην Ελλάδα, στην εκπαίδευση, στα σχολεία, στα δημοτικά, στα γυμνάσια, στα λύκεια και στα πανεπιστήμια. 
      Πόσα πανεπιστήμια είχε η χώρα μας στη δεκαετία του 1960 και του 1970 και πόσα έχει σήμερα; Και πώς λειτουργούν; Με τι καθηγητικό προσωπικό; Με τι υποδομές; Με τι εξοπλισμούς; Ας τα αφήσουμε αυτά, κύριοι συνάδελφοι!
      Όμως, μου έκανε εντύπωση ότι φτάσατε να καταφέρεστε σήμερα εδώ, απόντος του Υπουργού Παιδείας κ. Ευθυμίου εναντίον του για θέματα που είναι άσχετα με το νομοσχέδιο. Γιατί το κάνατε αυτό; Για μένα είναι πολιτικό ατόπημα να κατηγορείτε τον Υπουργό Παιδείας για θέματα που δεν έχουν σχέση με το νομοσχέδιο.
      Θα τολμήσω μία απάντηση γιατί το κάνετε αυτό. Γιατί δεν έχετε πολιτική για την παιδεία και αυτό που πρόσφατα δημοσιοποιήσατε, καταρρίφθηκε σε όλες τις δημόσιες συζητήσεις. Δεν αναφέρομαι στους πολιτικούς του κυβερνώντος κόμματος που επιχειρηματολόγησαν για αυτήν την πολιτική που παρουσιάσατε, αλλά στη γνώμη και στην άποψη για το πρόγραμμα της Νέας Δημοκρατίας εκπαιδευτικών με κύρος και εμπειρία στα θέματα της εκπαίδευσης.
      Κλείνω εδώ το κεφάλαιο αυτό και θέλω να αναφέρω ότι πριν από καιρό η Ευρωπαϊκή Ένωση προχώρησε στη σύνταξη ενός μεγάλου σχεδίου, χρηματοδοτούμενου και για τις είκοσι πέντε χώρες της Ευρωπαϊκής Ένωσης, που αναφέρεται στην κοινωνία της πληροφορίας και στην ηλεκτρονική Ευρώπη. Αυτό το έκανε η Ευρωπαϊκή Ένωση, διότι διαπίστωσε ότι δεν πρέπει να περάσουμε, επειδή έχουμε μια ραγδαία ανάπτυξη της τεχνολογίας στη διαχείριση και στη διακίνηση της πληροφορίας, μελλοντικά σε μία εποχή που να διακρίνονται οι πολίτες της Ευρωπαϊκής Ένωσης σε δύο κατηγορίες, σε αυτούς που γνωρίζουν να διαχειρίζονται και να διακινούν την πληροφορία και σε αυτούς που δεν γνωρίζουν, αναφερόμενη βέβαια στα ηλεκτρονικά μέσα διαχείρισης και διακίνησης της πληροφορίας. Αυτό το διαμόρφωσε η Ευρωπαϊκή Ένωση μετά από συζητήσεις που έγιναν με τους αρμόδιους Υπουργούς και τους ηγέτες των χωρών της, στη βάση ότι δεν πρέπει να επαναληφθεί στο μέλλον η εποχή των εγγράμματων και αγράμματων.
      Τι θέλω να πω με αυτό, κύριοι συνάδελφοι; Σήμερα η επιστήμη της Πληροφορικής είναι πολύ σημαντική και χρήσιμη για όλα τα ζητήματα της άσκησης πολιτικής σε όλους τους τομείς. Δεν θέλω να προσφύγω σε λαϊκισμό, όπως κάποιος συνάδελφος της Νέας Δημοκρατίας που απευθύνθηκε στους εξώστες, όπου παρακολουθούν οι πτυχιούχοι ΑΕΙ και ΤΕΙ Πληροφορικής, διότι δεν πιστεύω στην άσκηση αυτής της πολιτικής. Σήμερα η πολιτική πρέπει να ασκείται με ουσία και επιχειρήματα και όχι με εκσφεντονισμό πυροτεχνημάτων και ψηφοθηρίες. Πρέπει να πούμε ότι σήμερα η επιστήμη της Πληροφορικής είναι απαραίτητη και πρέπει να δώσουμε την πρέπουσα σημασία στην άσκηση αυτού του επαγγέλματος.
      Γι’ αυτό, λοιπόν, και εγώ θα προσθέσω με το δικό μου τρόπο στις τοποθετήσεις των συναδέλφων την επίλυση των ζητημάτων που θέτουν οι πτυχιούχοι του κλάδου Πληροφορικής των ελληνικών ΑΕΙ και ΤΕΙ σε σχέση με αυτό το νομοσχέδιο.
      Βέβαια να πω ότι σωστά ο Υπουργός διέγραψε τη φράση στην παράγραφο 8 του άρθρου 8 του νομοσχεδίου «καθώς και τα προβλεπόμενα στην παράγραφο 1 πίνακας δ΄ περίπτωση α΄ και πίνακας ε΄ περίπτωση α΄ του άρθρου 1 του παρόντος νόμου». Θα πρέπει, όμως, να αποδεχτεί ο Υπουργός και την πλήρη διαγραφή του εδαφίου β΄ αυτής της παραγράφου, καθώς και να επιστήσει την προσοχή του στο θέμα των διατάξεων 1 του νομοσχεδίου, όπου η Ένωση Πληροφορικών Ελλάδος ζητά την πλήρη διαγραφή.
      Το άλλο αίτημα που αφορά στο να συμπεριληφθεί ο κλάδος ΠΕ19 Πληροφορικής στην απαρίθμηση των κλάδων που αντιστοιχούν σε καθηγητικές σχολές, πιστεύω ότι μπορεί να λυθεί εάν δοθεί η δυνατότητα στους πτυχιούχους Πληροφορικής των ΑΕΙ και ΤΕΙ να παρακολουθήσουν τις αντίστοιχες σχολές που θα τους δώσουν αυτήν τη δυνατότητα να συμπεριληφθούν σε καθηγητικές σχολές.
      Κλείνοντας, θα ήθελα, απευθυνόμενος στον παρόντα Υφυπουργό Παιδείας, να κάνω μία πρόταση για μια ομάδα παιδιών, που πάσχουν από ινσουλινοεξαρτόμενο νεανικό διαβήτη τύπου 1. Θα ήθελα να αποδεχτείτε να προστεθεί στην παράγραφο 8 του άρθρου 1 η φράση «…και οι πάσχοντες από ινσουλινοεξαρτόμενο νεανικό διαβήτη τύπου 1».
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Β΄ Αντιπρόεδρος της Βουλής κ. Παναγιώτης Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Ευχαριστώ, κυρία Πρόεδρε.
      Κυρίες και κύριοι συνάδελφοι, επειδή μέσα σε αυτή την Αίθουσα ξανακούστηκαν επιχειρήματα για τον τρόπο με τον οποίο συζητούμε διάφορα νομοσχέδια, οφείλω να σας υπενθυμίσω ότι το συζητούμενο νομοσχέδιο το επεξεργαζόμαστε με τη διαδικασία του άρθρου 72 του Συντάγματος, παράγραφος 4 και του άρθρου 108 του Κανονισμού της Βουλής, παράγραφος 8.
      Τι λέει αυτό; Ότι εισάγεται και συζητιέται σε ενιαία συνεδρίαση επί της αρχής, των άρθρων και των τροπολογιών. Μάλιστα, δίνουμε τη δυνατότητα να εγγράφονται πολύ περισσότεροι Βουλευτές από αυτούς που συμμετέχουν στις επιτροπές, για να γίνεται μια γενικότερη συζήτηση επί ζητημάτων που αφορούν στο θέμα, εν προκειμένω της παιδείας.
      Απορώ γιατί ψέγουμε τον Υπουργό, ο οποίος αναφέρθηκε γενικότερα στα θέματα της παιδείας, στο ολοήμερο σχολείο, στα θέματα των πανεπιστημίων και δεν αναφέρθηκε αποκλειστικά στο νομοσχέδιο, το οποίο κατακεραυνώσατε ως συνοθύλευμα διατάξεων, που δεν έχουν αρχή.
      Ποιος μας λέει, κύριοι συνάδελφοι, ότι θα πρέπει κάθε νομοσχέδιο που έρχεται στην Αίθουσα να έχει σώνει και καλά αρχή; Η ζωή αποδεικνύει ότι πολλές διατάξεις είτε δυσλειτουργούν στην εφαρμογή τους είτε εκ των πραγμάτων, μέσα από τα βήματα που κάνει η κοινωνία, χρειάζονται αλλαγή. Τι θα πρέπει να κάνουμε; Να περιμένουμε να έρθει ένα θεσμικό νομοσχέδιο για να αλλάξουμε τις διατάξεις αυτές;
      Από αρχαιοτάτων χρόνων, από τότε που άρχισαν οι Ρωμαίοι να νομοθετούν, νομοθετούσαν και με τέτοιο τρόπο. Ο κ. Παυλόπουλος μιλά για «νομοσχέδια- φρουτιέρα». Τι να κάνουμε; Πρέπει να υπάρχουν και τέτοια νομοσχέδια. Μπορούμε να ασχολούμαστε μόνο με το θέμα ότι το νομοσχέδιο δεν έχει αρχή ή ότι ο Υπουργός δεν αναφέρθηκε στα θέματα του νομοσχεδίου;
      Εν πάση περιπτώσει θεωρώ ότι το νομοσχέδιο περιέχει θετικές διατάξεις, κύριοι συνάδελφοι. Ακόμα και στην περίπτωση των πτυχιούχων της Πληροφορικής, η διάταξη είναι ισορροπημένη. Τι λέει; Λέει απλά ότι μόνιμοι προσλαμβάνονται καθηγητές μόνο από τους πτυχιούχους των Σχολών Πληροφορικής. Για όσους έχουν ήδη εκπαίδευση δεν χρειάζεται τίποτε άλλο. Προσλαμβάνονται ως μόνιμοι. Όσοι, όμως, δεν έχουν πάρει τη σχετική εκπαίδευση θα πρέπει να προχωρήσουν και να πάνε είτε στην ΠΑΤΕΕ ΣΕΛΕΤΕ ή σε κάποιες άλλες σχολές για να πάρουν αυτήν την εξειδίκευση.
      Για δύο χρόνια, ως προς το θέμα των αναπληρωτών, 50% υποχρεωτικώς προσλαμβάνονται από τους πτυχιούχους της Πληροφορικής, 50% από τους υπόλοιπους που τόσα χρόνια διδάσκουν Πληροφορική. Κακώς θα έλεγα εγώ. Κακώς διδάσκουν Πληροφορική, αλλά όμως διδάσκουν. Τους πετάς από τη μια μέρα στην άλλη στο δρόμο; Και αυτό μόνο για δύο χρόνια με φθίνουσα πορεία.
      Θα έλεγα και το άλλο ως προς το θέμα της εκπαιδευτικής πιστοποίησης. Κύριοι συνάδελφοι, τότε θα έπρεπε και οι γεωπόνοι και οι μηχανικοί και οι γιατροί και οι δικηγόροι να μπορούν και αυτοί να διδάσκουν ανά πάσα στιγμή το δικό τους αντικείμενο. Τι να κάνουμε; Από παράδοση υπάρχουν κάποιες σχολές που θεωρούνται καθηγητικές. Κάποιες άλλες δεν θεωρούνται. Να τρέξουμε όλοι στα δικαστήρια να πάρουμε αποφάσεις δικαστηρίων και να πούμε από αυτές ότι είμαστε και εμείς οι μηχανικοί καθηγητική σχολή. Τέλος πάντων, το αντιπαρέρχομαι. Πιστεύω ότι η διάταξη είναι ισορροπημένη ως προς το ζήτημα αυτό. 
      Έρχομαι στο θέμα της αξιοποίησης της περιουσίας από τα σχολεία ή τα σχολικά συγκροτήματα. Δίνει ένα εισόδημα στα σχολεία αυτά και η αξιοποίηση της περιουσίας είναι σημαντικό σημείο, είναι ένα βήμα και μπορεί να γίνει και μέσα από τις απαλλοτριώσεις που γίνονται για σχολικά κτήρια. Ο ΟΣΚ μπορεί ένα κομμάτι να το αξιοποιήσει και διαφορετικά. Δεν είναι κακό. Και τα χρήματα αυτά ξαναγυρίζουν πίσω στην εκπαίδευση.
      Επίσης και για το θέμα της μεταφοράς του τεχνικού επαγγελματικού εκπαιδευτηρίου του Υπουργείου Γεωργίας στο Υπουργείο Παιδείας για θέματα γεωργίας φυσικά. Η εκπαίδευση πρέπει να είναι υπό την ομπρέλα του Υπουργείου Παιδείας. Εκπαίδευση που γίνεται από διαφορετικούς φορείς έχει άλλο χαρακτήρα.
      Θα έλεγα επίσης ότι υπάρχει μία διάταξη μέσα για το θέμα της μειονοτικής εκπαίδευσης που τη θεωρώ πάρα πολύ σημαντική. Δεν αναφερθήκαμε καθόλου σε αυτή και μάλιστα θέλω να συγχαρώ το Υπουργείο για την ευαισθησία που δείχνει ώστε θέματα της μειονοτικής εκπαίδευσης να τα επιλύει με τον καλύτερο δυνατό τρόπο και μάλιστα σε μία περίοδο που διεθνώς, κύριοι συνάδελφοι, και για ασήμαντα ζητήματα έχουμε κατακριθεί υπερβολικά. Αναφέρομαι συγκεκριμένα στο θέμα της Μηχανιώνας που εμένα προσωπικά με έχει στεναχωρήσει. Δείχνει προς τα έξω μία άλλη εικόνα της χώρας μας, που η χώρα μας δεν αξίζει. Αξίζουμε καλύτερης έξωθεν καλής μαρτυρίας, όταν μάλιστα έχουμε κάνει άλματα σε θέματα που οι άλλοι ακόμα δεν τα έχουν αγγίξει, στα θέματα της μειονοτικής και της διαπολιτισμικής εκπαίδευσης. Έχουμε κάνει άλματα. Το θεσμικό μας πλαίσιο είναι άριστο, κύριοι συνάδελφοι. Και όμως για ασήμαντον αφορμήν μας κατακρίνουν και μέσα από το CNN μας έχουν σούρει τα χίλια δύο. 
      Χαιρετίζω επίσης τον Υπουργό γιατί είχε την ευαισθησία να ακούσει τις προτάσεις. Είναι πολύ σημαντικό, κύριε Υπουργέ, ότι τις προτάσεις που σας υποβάλαμε για τη μειονοτική εκπαίδευση τις λάβατε υπόψη σας. Η διάταξη την οποία κάνατε είναι σωστή. Τι συνέβαινε, κύριοι συνάδελφοι; Συνέβαινε το εξής: Σύμφωνα με τη Συνθήκη της Λοζάνης, η μειονοτική εκπαίδευση είναι ιδιωτική εκπαίδευση και τα σχολεία της πρωτοβάθμιας μειονοτικής εκπαίδευσης τα εντάξαμε εκ των υστέρων μέσα στη δημόσια εκπαίδευση, αλλά όμως, ενώ τα εντάξαμε μέσα στη δημόσια εκπαίδευση, δεν τους δώσαμε τα εφόδια τα οποία απολαμβάνουν τα υπόλοιπα δημόσια σχολεία. Έτσι χρειάστηκε μέσα από διαδοχικές προσεγγίσεις να βελτιώσουμε αυτήν την κατάσταση. 
      Παλαιότερα δεν δίνονταν κονδύλια για τη μεταφορά των μαθητών στην πρωτοβάθμιας εκπαίδευση. Περάσαμε διάταξη όπου πλέον δίνουμε κονδύλια ώστε και στα μειονοτικά σχολεία να δύναται οι μαθητές να μετακινούνται. Όμως, στη διάταξη εκείνη –γι’ αυτό σας είπα ότι πολλές φορές οι διατάξεις δεν είναι και θέσφατες, κάνουμε λάθη- δεν βάλαμε μέσα τη δευτεροβάθμια μειονοτική εκπαίδευση και υπάρχουν σύμφωνα με τα μορφωτικά πρωτόκολλα, με τις μειονοτικές συμφωνίες δύο γυμνάσια -το ένα είναι το Τζελάλ Μπαγιάρ στην Κομοτηνή και το 1ο Μειονοτικό στην Ξάνθη- τα οποία είναι της δευτεροβάθμιας εκπαίδευσης. Το ίδιο και με τα ιεροσπουδαστήρια, στα οποία οι μαθητές μετακινούνταν ιδίοις εξόδοις. Ή θα έπρεπε να βρει η νομαρχία χρήματα δεξιά και αριστερά να μπορέσει να εξοικονομήσει ένα κονδύλι να μετακινήσει τους μαθητές. Επιτέλους σοφά μπαίνει στη διάταξη ότι και της δευτεροβάθμιας μειονοτικής εκπαίδευσης τα σχολεία δικαιούνται του προνομίου αυτού. 
      Επίσης, είχαμε τις σχολικές επιτροπές. Στις σχολικές επιτροπές των μειονοτικών σχολείων, κύριοι συνάδελφοι, δεν δίναμε τις επιχορηγήσεις που έπρεπε να δώσουμε, επειδή εθεωρείτο ότι ήταν ιδιωτικά. Έρχεται, λοιπόν, σήμερα αυτή η διάταξη και λέει σαφώς ότι οι διατάξεις που ισχύουν για την επιχορήγηση των σχολικών επιτροπών των δημοσίων σχολείων πρωτοβάθμιας και δευτεροβάθμιας εκπαίδευσης για την κάλυψη των αντιστοίχων δαπανών εφαρμόζονται και για την επιχορήγηση των σχολικών εφορειών των μειονοτικών σχολείων που προβλέπονται. Αυτό που έπρεπε να κάνουμε πριν χρόνια επιτέλους έγινε. Γι’ αυτό το πράγμα σας συγχαίρω, κύριε Υπουργέ.
      Θα κλείσω με κάτι που δεν υπάρχει μέσα στο νομοσχέδιο. Είχατε υποσχεθεί ότι το κάνατε. Ξέρουμε πολύ καλά ότι υπάρχουν καθηγητές ή καθηγήτριες, δάσκαλοι ή δασκάλες στο εξωτερικό, οι οποίοι είναι παντρεμένοι εδώ και χρόνια με αλλοδαπούς. Είναι πολίτες εκείνης της χώρας. Τέλος πάντων για πέντε χρόνια κατόρθωσαν και βγήκαν με το σύζυγο ή τη σύζυγο εκεί. Αλλά εκ των υστέρων κλείνει η πενταετία και πρέπει να επιστρέψουν. Άντε ακόμα μία πενταετία χωρίς επιμίσθιο. Αλλά αυτό το πράγμα, όταν ο σύζυγος ζει στην αλλοδαπή, εργάζεται στην αλλοδαπή και δεν μπορεί να μετακινηθεί, χωρίζει τις οικογένειες. 
      Περάσατε διάταξη και είπατε ότι μέχρι το 1997, αυτοί δύνανται να παραμείνουν στο εξωτερικό χωρίς επιμίσθιο. Αλλά μετά το 1997 το αφήσατε κενό, ενώ το είχατε στην πρόθεσή σας να το βάλετε, κύριε Υπουργέ, και να το πάτε μέχρι το 2004 και να κλείσετε εκεί ή να το αφήσετε ανοιχτό. Τι να κάνουμε; Στην Ευρωπαϊκή Ένωση είμαστε. Και χωρίς επιμίσθιο. Γλιτώνει χρήματα το Υπουργείο Παιδείας. Αύριο θα παντρευτεί κάποιος, ο γιος σας, η κόρη σας. Τι θα πείτε, ότι πρέπει να έρθει στην Ελλάδα και να ξαναγυρίσει πίσω; Νομίζω, λοιπόν, ότι αυτό πρέπει να το δείτε.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, παρακαλώ να συναινέσετε να δώσουμε το λόγο για πέντε λεπτά στον κ. Γαρουφαλιά εν είδει προτασσόμενης δευτερολογίας μια και ο χρόνος που διατίθεται επαρκεί.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Γαρουφαλιάς.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ πολύ, κυρία Πρόεδρε. Ευχαριστώ και το Σώμα.
      Κυρία Πρόεδρε, κύριε Υπουργέ, ήρθατε εδώ με ένα νομοσχέδιο σήμερα που αναφέρεται σε μία συνέχιση μιας εκπαιδευτικής μεταρρύθμισης που άρχισαν οι περασμένες κυβερνήσεις και συνεχίζετε εσείς με την παρέμβασή σας μέσω αυτού του νόμου, η οποία τελικά -απ’ ό,τι φαίνεται- θα αποβεί σε εκπαιδευτική αρρυθμία για τα σχολεία.
      Καταφέρατε μετά από τόσα χρόνια δουλειάς για τις εκπαιδευτικές μεταρρυθμίσεις, κύριε Υπουργέ και εσείς και οι προκαθήμενοί σας Υπουργοί, αλλά και ο συμπατριώτης μου Υπουργός Παιδείας που απουσιάζει σήμερα, ο κ. Ευθυμίου, να καταντήσετε την Ελλάδα την τελευταία των μοϊκανών για τους μαθητές στη χρήση ηλεκτρονικών υπολογιστών. Φαντάζομαι ότι δεν θα αγνοείτε ότι μόνο το 3% των Ελλήνων μαθητών ξέρουν να χρησιμοποιούν ηλεκτρονικό υπολογιστή και μόνο το 2,5% των Ελλήνων μαθητών σε όλες τις βαθμίδες εκπαίδευσης μπορούν να έχουν πρόσβαση στο διαδίκτυο. 
      Καταφέρατε, λοιπόν, με όλες τις στρατηγικές στα χρόνια που προηγήθηκαν από τότε μέχρι και σήμερα να δημιουργήσετε μια Ελλάδα ηλεκτρονικά αναλφάβητων με τη βούλα του Πάπα. Και η βούλα του Πάπα είναι τα επίσημα στοιχεία της EUROSTAT που μας δίνουν μία ακόμη μαύρη πρωτιά. Δεν φτάνει το λάθος που κάνατε τόσα χρόνια να δημιουργήσετε στρατιές ηλεκτρονικά αναλφάβητων, συνεχίζετε τώρα μέσω του νομοσχεδίου σας με το άρθρο 1 να αγνοείτε τους ανθρώπους που θα μπορούσαν να προσφέρουν με την εμπειρία τους, την επιστημοσύνη τους, τη γνώση τους και την εξειδίκευσή τους τις πολύτιμες προσφορές που είναι απαραίτητες γνώσεις για τους μαθητές μας, ώστε να ξεφύγουμε από αυτόν τον κόλαφο του ηλεκτρονικού αναλφαβητισμού στον οποίο μας οδήγησαν οι στρατηγικές και οι πολιτικές της Κυβέρνησής σας. 
      Και όμως, αν και οι άνθρωποι αυτοί έχουν το δικαίωμα να προσφέρουν και στο κάτω κάτω επιβάλλεται κάποτε να προσφέρουν άνθρωποι που έχουν την εμπειρία και τη γνώση σε αυτά τα θέματα στους νέους ανθρώπους, γιατί είμαστε όλοι γονείς εδώ μέσα στο Κοινοβούλιο. Και εσείς και εγώ έχουμε τρία παιδιά που είναι στα σχολεία και θέλουμε τα παιδιά μας να μην καθοδηγούνται στην κοινωνία της πληροφορίας, τον τόσο χρήσιμο αυτό τόπο, από ανθρώπους που δεν έχουν  εμπειρία και γνώση, αλλά από εξειδικευμένους ανθρώπους.
      Φτάνετε, λοιπόν, ακόμα και σήμερα με αυτό το νομοσχέδιο επίσημα να τους βάλετε μια ταφόπλακα σαν κλάδο, εν δικαίω να διαμαρτύρονται, εν δικαίω να φτάνουν να είναι ακριβώς απέναντί σας αντίπαλοι στην πολιτική που εφαρμόζετε.
      Από την άλλη συνεχίζετε τη στρατηγική που τόσα χρόνια επιλέγετε να δημιουργείτε στρατιές ανθρώπων που δεν ξέρουν ή δεν έχουν ποιοτική σχέση ή ποιοτική συνεργασία στη λογική της κοινωνίας της πληροφορίας.
      Έλεος κύριε Υπουργέ! Κάποτε εδώ σ’ αυτόν το χώρο θα πρέπει η αξιοπρέπεια και η αξιοκρατία να αποτελούν κριτήριο και γνώμονα της οποιασδήποτε νομοθετικής πρωτοβουλίας.
      Φέρνετε εδώ ένα νομοσχέδιο κουρελού κυριολεκτικά -επαναφέρω τον όρο του κυρίου Υπουργού που απουσιάζει σήμερα από την Εθνική Αντιπροσωπεία- με κομμάτια και αποσπάσματα από διάφορα προβλήματα που υπάρχουν στους διάφορους τομείς της εκπαίδευσης, τα συνθέτετε με το χειρότερο και πιο πρόχειρο τρόπο σε ένα σύνολο δομών, καταθέτετε την πρότασή σας και απαιτείται από το ελληνικό Κοινοβούλιο να τη στηρίξει και να την ψηφίσει.
      Ε, όχι κύριε Υπουργέ, δεν θα υποστηρίξουμε μια τέτοια πρόταση. 
      Σας καταθέτουμε δύο τροπολογίες η Νέα Δημοκρατία, οι συνάδελφοί μου και εγώ, που θεωρούμε ότι είναι σημαντικές. Η μία έχει σχέση με τους πολύτεκνους που διορίζονται στον τομέα της δευτεροβάθμιας εκπαίδευσης. Πρέπει να προτάσσονται απόλυτα στους διορισμούς.
      Επ’ ευκαιρία, τι θα κάνετε με τους καθηγητές που είχε ανακοινωθεί μέσω του διαδικτύου από την ιστοσελίδα του Υπουργείου ότι έχουν επιλεγεί και διορίζονται σε διάφορους τομείς; Καλά έγινε όμως και προτάθηκαν οι πολύτεκνοι από τους καθηγητές αυτούς που είχατε ανακοινώσει ότι διορίζονται. Κάποιοι όμως απ’ αυτούς τους καθηγητές βγήκαν έξω από τους διορισμούς εκ των υστέρων βέβαια, ενώ οι άνθρωποι είχαν εκ προοιμίου ήδη γνώση ότι διορίζονται. Την ανακοίνωση την είχε κάνει το Υπουργείο σας.
      Σας είχα κάνει ερώτηση την ημέρα της γιορτής της προεδρίας της δημοκρατίας και μου είχατε πει –και στους ίδιους είπατε- ότι θα διευθετηθεί το θέμα με το νομοσχέδιο αυτό που φέρνετε στη Βουλή και ότι σε καμία περίπτωση αυτοί …
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Το έχει μέσα.
      ΓΕΩΡΓΙΟΣ ΓΑΡΟΥΦΑΛΙΑΣ: Ναι, αλλά δεν είναι ξεκάθαρο. Θέλω να το ξεκαθαρίσετε με δήλωσή σας, κύριε Υπουργέ.
      Καταθέτουμε τροπολογία που εμπεριέχει άποψη της Ομοσπονδίας Ιδιωτικών Εκπαιδευτικών και Λειτουργών Ελλάδας, ώστε να ρυθμιστούν θέματα που έχουν σχέση με εκπαιδευτικούς της πρωτοβάθμιας εκπαίδευσης, που είναι εγγεγραμμένοι στον ενιαίο πίνακα αναπληρωτών και υπηρετούν στα ιδιωτικά σχολεία εφόσον κατά τη διάρκεια της σχολικής χρονιάς κληθούν να υπηρετήσουν σε δημόσιο σχολείο ως αναπληρωτές, δύναται αν το επιθυμούν να παραμείνουν στη θέση τους και ο επόμενος χρόνος υπηρεσίας τους να λογίζεται ως χρόνος προϋπηρεσίας αναπληρωτού στο δημόσιο. Είναι τροπολογία που έγκαιρα είχατε στα χέρια σας και την οποία προσυπογράφω και υποστηρίζω.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στις δευτερολογίες.
      Ο εισηγητής του ΠΑΣΟΚ κ. Σμυρλής Λιακατάς έχει το λόγο.
      ΧΡΗΣΤΟΣ ΣΜΥΡΛΗΣ ΛΙΑΚΑΤΑΣ: Ακούω με προσοχή όλες αυτές τις ώρες τις τοποθετήσεις των συναδέλφων γύρω από το σχέδιο νόμου, το οποίο αν δεν απατώμαι έχει τίτλο «ρύθμιση εκπαιδευτικών θεμάτων». Η εισηγητική έκθεση, η έκθεση του Λογιστηρίου του Κράτους και της Επιστημονικής Επιτροπής αναφέρουν ότι είναι ένα νομοσχέδιο στο οποίο οφείλει να ρυθμίσει το Υπουργείο Παιδείας θέματα και εκκρεμότητες. Δεν καταλαβαίνω, λοιπόν, γιατί έτσι επιχειρηματολογούμε ότι αυτό το νομοσχέδιο δεν έχει κορμό, δεν έχει αρχή, δεν έχει τέλος, είναι σούπα. 
      Είναι ένα νομοσχέδιο σαν πολλά άλλα νομοσχέδια που έχουν έρθει στο παρελθόν που ρυθμίζει θέματα, εκκρεμότητες που υπάρχουν στο χώρο της παιδείας και στην πρωτοβάθμια, δευτεροβάθμια και τριτοβάθμια εκπαίδευση, καθώς και στην ειδική εκπαίδευση. 
      Και αν βέβαια με αυτό δεν τρελάθηκα, με όλα τα άλλα που έχω ακούσει σήμερα έχω τρελαθεί. Δεν καταλαβαίνω τι άλλο δηλαδή πρέπει να κάνει αυτή η Κυβέρνηση για να αποδείξει ότι μέλημά της είναι η παιδεία;
      Είναι ψέματα ότι βελτιώθηκε η αναλογία εκπαιδευτικών-μαθητών σε σχέση με το 1993 από 16,5% που ήταν σε 13,5%; Αντίστοιχα βελτιώθηκε στη δευτεροβάθμια εκπαίδευση αυτή η αναλογία από 10,6% στο 12,3%. Είναι ψέματα αυτό; Αυτό δεν έχει σχέση με τον αριθμό των δασκάλων, των καθηγητών που διορίζονται κάθε χρόνο πρώτα σαν μόνιμοι και δεύτερον σαν αναπληρωτές ή ωρομίσθιοι καθηγητές; Αυτό δεν έχει σχέση με αυτό που όλοι λένε ότι από το 2000 δεν υπάρχουν άλλοι δάσκαλοι να διορίσουμε;  Αυτό δεν το ξέρουν οι αγαπητοί συνάδελφοι της Νέας Δημοκρατίας; Δεν ξέρουν ότι αυξήθηκαν οι αίθουσες διδασκαλίας και ότι υπάρχει πρόγραμμα μέχρι το 2006 για σχολική στέγη 800 δισεκατομμυρίων δραχμών; Τι άλλο να κάνουμε δηλαδή για να αποδείξουμε ότι δεν είμαστε ελέφαντες; 
      Εγώ βέβαια γνωρίζω γιατί τα λένε οι αγαπητοί συνάδελφοι, γιατί τυχαίνει αυτή τη στιγμή να μας βλέπουν πολίτες οι οποίοι είναι ψηφοφόροι μας και καλό είναι να σηκώσουμε κορώνες, άντε να κάνουμε αντιπολίτευση για την Αντιπολίτευση. Ε, δεν είναι κατάσταση αυτή! Να πούμε εκεί που πραγματικά έχουμε λόγο να αντιπολιτευτούμε, ακόμη και αν είμαστε στη Συμπολίτευση. Και το κάνουμε και θα το κάνουμε και πάλι απόψε, εκεί όμως που είναι απαραίτητο και όχι επί παντός επιστητού.
      Ήρθε εδώ και ο φίλος μας ο Παναγιώτης Καμμένος και έβγαλε τα εσώψυχά του. Ε, δεν φταίει ο Πέτρος Ευθυμίου ή ο Λαλιώτης που τον μήνυσαν όταν αυτός βγήκε στην τηλεόραση και έλεγε διάφορα πράγματα που δεν ευσταθούσαν. Αν βγω και εγώ και βρίσω κάποιον και με πάει στο δικαστήριο, θα φταίει ο Γκεσούλης ο οποίος έτυχε να είναι εκείνη τη στιγμή που εγώ μιλώ στη Βουλή ο αρμόδιος Υφυπουργός που υποστηρίζει ένα νομοσχέδιο; Για όνομα του Θεού και της Παναγίας!
      Ψέματα είναι αγαπητοί συνάδελφοι ότι τα ολοήμερα σχολεία τα έφτιαξε το ΠΑΣΟΚ; Ψέματα είναι ότι τα σχολεία δεύτερης ευκαιρίας τα έφτιαξε το ΠΑΣΟΚ; Ψέματα είναι ότι τα προγράμματα εκπαίδευσης τσιγγανοπαίδων τα έφτιαξε το ΠΑΣΟΚ; Ψέματα είναι ότι δεν υπάρχει ένα πανεπιστήμιο που να το έφτιαξε είτε η ΕΡΕ είτε η Νέα Δημοκρατία αλλά κατά σύμπτωση η Ένωση Κέντρου ή το ΠΑΣΟΚ, ή Ανδρέας Παπανδρέου λέγεται αυτός ή Σημίτης; Για ανατρέξτε λίγο στην ιστορία;
      Ψέματα είναι ότι τα ΤΕΙ τα κυνηγάτε ακόμη και τώρα; Δεν έχω μπροστά μου το πρόγραμμα παιδείας της Νέας Δημοκρατίας για να δείτε πώς κυνηγάτε τα ΤΕΙ. Ψέματα είναι ότι στην πρόσφατη Σύνοδο των σαράντα Υπουργών στο Βερολίνο όπως τουλάχιστον είδαμε και από το Internet και από τα Μέσα Μαζικής Ενημέρωσης τα ευρωπαϊκά, από τη μία καθόταν ο εκπρόσωπος των τεχνολογικών ιδρυμάτων της Ευρώπης, από την άλλη καθόταν ο εκπρόσωπος των πανεπιστημίων της Ευρώπης και στη μέση καθόταν ο προεδρεύων Υπουργός Παιδείας που αναγνωρίζει κατά κάποιον τρόπο την ισοτιμία των τεχνολογικών ιδρυμάτων και την ισοτιμία της πανεπιστημιακής εκπαίδευσης στην Ευρώπη;
      (Στο σημείο αυτό την Προεδρική Έδρα καταλαμβάνει ο Γ’ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αυτά γιατί τα κρύβουμε; Γιατί κρύβουμε ότι είναι επιτεύγματα του ΠΑΣΟΚ; Ψέματα είναι το γεγονός ότι καταργήσαμε την επετηρίδα; Ξεχάσατε τι λεγόταν τότε; Για να έχουμε ένα καλύτερο και πιο αξιοκρατικό σύστημα με φρέσκους καθηγητές πιο κοντά στα παιδιά μας με ικανότητες για να ανταποκρίνονται στις ανάγκες της ζωής και στις απαιτήσεις των νέων ατόμων. Ψέματα είναι ότι αυξήθηκαν τα τμήματα της τριτοβάθμιας εκπαίδευσης κατά 34,5%; Ψέματα είναι ότι αυξήθηκε το προσωπικό των ΔΕΠ κατά 46% και τώρα τι μας μάρανε; Ότι δεν δίνουμε 10% στους πανεπιστημιακούς και δίνουμε 7%. Μεθαύριο που θα έχουμε περισσότερα, στην επόμενη τετραετία όταν θα εφαρμόζουμε την κοινωνική Χάρτα, το 3,5% θα γίνει 5% του ΑΕΠ, τότε θα δώσουμε. Εσείς λέτε ότι θα δώσετε, εμείς λέμε όμως τι θα δώσουμε και από πού. Έτσι είναι η αλήθεια. Στο τέλος θα νομίσουμε ότι δεν κάναμε τίποτα στην παιδεία.
      Όσον αφορά τα άρθρα του νομοσχεδίου, θέλω να μείνω σ’ ένα, δύο σημεία που πιστεύω ότι πρέπει να τα δείτε λίγο περισσότερο. Αναφέρομαι στους καθηγητές της Πληροφορικής. Ένα πρώτο βήμα έκανε ο κύριος Υπουργός με την απάλειψη των σημείων από το άρθρο 8 στην παράγραφο 8, αλλά χρειάζεται να συμπληρωθεί η ρύθμιση. Το ανέφερε και ο κ. Βούλγαρης. Έχω την άποψη πως όταν έναν κλάδο πανεπιστημιακής εκπαίδευσης δεν τους δεχόμαστε ως καθηγητές επειδή δεν είναι από καθηγητικές σχολές, τότε κάνουμε δύο πράγματα. Δεν κάνω υποδείξεις, απλά λέω την εμπειρία μου. Είτε προσαρμόζουμε τα προγράμματα του πανεπιστημίου ώστε να είναι και αυτοί καθηγητές ή εφόσον δεν θεωρείτε ότι υπάρχει επάρκεια, τότε φτιάχνουμε ειδικό πρόγραμμα στο ΑΣΠΑΙΤΕ, προκειμένου να τους δώσουμε την απαραίτητη επάρκεια που θεωρεί το Υπουργείο Παιδείας για να είναι καθηγητικές οι σχολές τους. Αν αυτό το κάνουμε δεκτό, τότε όλα τα άλλα μπορούν να ρυθμιστούν για να μην μπούμε σε περιπέτεια που οδηγεί τους συναδέλφους της Νέας Δημοκρατίας να βγάζει τέτοιες κορώνες. Είναι γεγονός πως τα παιδιά που έχουν τελειώσει ΠΕ 19 και ΠΕ 20 είναι κάποιες χιλιάδες.  Νομίζω ότι έτσι πρέπει να αντιμετωπίσουμε το θέμα για να λύσουμε το ζήτημα αν όχι σήμερα, τουλάχιστον αύριο. Άλλα νομοσχέδια έρχονται τις προσεχείς εβδομάδες, μπορούμε να το αντιμετωπίσουμε με καλή πίστη όπως η ΟΛΜΕ εισηγείται, αλλά και η Ένωση Πληροφορικών Ελλάδος και όπως εμείς πιστεύουμε για να κλείσει το θέμα. Γιατί τέτοιες κορώνες δεν τιμούν ούτε τους συναδέλφους της Αντιπολίτευσης αλλά ούτε και το Κοινοβούλιο. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ταλιαδούρος έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ: Κύριε Πρόεδρε, αντιπολιτευτικές κορώνες δεν βγάζει η Νέα Δημοκρατία  και η Αντιπολίτευση. Επιχειρούμε με συγκεκριμένες προτάσεις να βγάλουμε την Κυβέρνηση από την εκπαιδευτική Εδέμ που νομίζει ότι βρίσκεται. Διότι η εικόνα που παρουσιάστηκε εδώ είναι πως όλα στην παιδεία είναι ιδανικά, πως όλα βαίνουν ομαλώς. Αν ήταν έτσι γιατί τα πανεπιστήμια θα ήταν κλειστά, οι καθηγητές θα απεργούσαν, οι καθηγητές της πρωτοβάθμιας και της δευτεροβάθμιας εκπαίδευσης θα διαμαρτύρονταν διότι η οικονομική τους κατάσταση είναι άθλια, γιατί θα υπήρχαν όλα αυτά τα κενά που υπάρχουν σήμερα στα σχολεία μας και δεν φροντίζει η Κυβέρνηση με τους κατάλληλους καθηγητές να τα πληρώσει;
      Είπε ο κύριος Υπουργός ότι κάνουμε γκρίζα αντιπολίτευση. Δυστυχώς, το γκρίζο είναι αποτέλεσμα της πολιτικής που εφαρμόζει στην παιδεία η Κυβέρνηση, μία πολιτική που χαρακτηρίζεται από την απουσία σταθερού και μακροχρόνιου σχεδιασμού, από την απουσία διαλόγου με την εκπαιδευτική κοινότητα. Λάβαμε σήμερα τη διαμαρτυρία της ΟΛΜΕ, η οποία λέει ότι ούτε καν ερωτήθηκε για το νομοσχέδιο ούτε καν της εστάλη για διάλογο. Πώς θα επιλύσουμε έτσι τα εκπαιδευτικά προβλήματα, χωρίς διάλογο με εκείνους που τους αφορούν; Κυριαρχούνται όλα τα νομοσχέδια από αποσπασματικές προτάσεις και λύσεις, όπως το σημερινό. Βρίθει λεπτομερειών χωρίς όμως αυτές να εντάσσονται σε μία ενιαία γραμμή ή σ’ ένα μακροχρόνιο σχεδιασμό. Έτσι συνεχώς καταφεύγουμε σε ρυθμίσεις επί ρυθμίσεων, οι οποίες επειδή είναι πρόχειρες δεν μπορούν να επιβιώσουν πάνω από λίγους μήνες και ξαναφέρνει η Κυβέρνηση τροποποιήσεις που τροποποιούν τα προσφάτως τροποποιηθέντα. Το αποτέλεσμα είναι η πλήρης απορύθμιση του εκπαιδευτικού μας συστήματος. Για παράδειγμα η νέα αλλαγή, η τέταρτη σε τρία χρόνια που γίνεται στη διαδικασία πρόσληψης των αναπληρωτών. Δεύτερο παράδειγμα η παιδαγωγική κατάρτιση. Με τις ρυθμίσεις που εισάγετε με το σημερινό νομοσχέδιο, ουσιαστικά καταργείτε την υποχρεωτική παιδαγωγική κατάρτιση ακόμη και σε όσες περιπτώσεις αυτή υπήρχε. Πώς την καταργείτε; Με τις παρ. 2 και 7 του άρθρου 8. Φαίνεται ότι εγκαταλείπεται οριστικά η υποχρέωση αυτή που ήταν διακήρυξή σας και είχε νομοθετήσει η Κυβέρνησή σας το 1997. Αλλά δεν υλοποιήθηκε ποτέ. Πέραν αυτών δείχνετε επιλεκτική ευαισθησία στο σεβασμό των δικαστικών αποφάσεων. Ενώ πληθώρα δικαστικών αποφάσεων έχει αναγνωρίσει τα τμήματα Πληροφορικής ΑΕΙ ως καθηγητικές σχολές, εσείς επιχειρείτε σήμερα με τις ρυθμίσεις που εισάγετε, να ακυρώσετε αυτές τις αποφάσεις και ουσιαστικά να θέσετε εκτός εκπαίδευσης τους πτυχιούχους Πληροφορικής. Αφού από τη μια μεριά δεν τους δίνετε τη δυνατότητα να αποκτήσουν παιδαγωγική κατάρτιση και από την άλλη δεν εντάσσετε τις σχολές τους στις καθηγητικές. Γιατί τους διώκετε ενώ ισχυρίζεστε ότι είναι απαραίτητοι; Δεν είναι αντιφατικό; Δεν μας απαντήσατε. Αναμένουμε απάντησή σας: Θα εντάξετε ναι ή όχι και τα τμήματα Πληροφορικής στις καθηγητικές σχολές; Θα αξιοποιήσετε στην εκπαίδευση τους πτυχιούχους Πληροφορικής ή θα συνεχίσετε με μικροπολιτικά και προεκλογικά μπαλώματα να έχουμε θεολόγους που θα διδάσκουν Πληροφορική; Έχετε συνειδητοποιήσει ότι ανοίγετε το δρόμο για δικαστικές προσφυγές των πτυχιούχων Πληροφορικής με συνέπεια να επιβαρύνει βαρύτατα οικονομικά αργότερα την πολιτεία; Είναι βέβαιο ότι θα δικαιωθούν.
      Τα πρόχειρα και εμβαλωματικά μέτρα της Κυβέρνησης στην εκπαίδευση θα τα πληρώνει ο τόπος για πολλά χρόνια. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Χουρμουζιάδης έχει το λόγο.
      ΓΕΩΡΓΙΟΣ ΧΟΥΡΜΟΥΖΙΑΔΗΣ:  Θέλω να κάνω συνοπτικά ένα σχόλιο και δύο προτάσεις. Το σχόλιο αφορά την ομιλία του κυρίου Υπουργού. Ναι, καταφέρνετε να κάνετε πολύ ωραίες περιγραφές με τις οποίες συμφωνούμε, οι οποίες θεμελιώνονται σε μία θεωρητική αντιμετώπιση στην οποία κανείς δεν μπορεί να διαφωνήσει. Έτσι είναι το ολοήμερο σχολείο, πράγματι έχετε κάνει μία πρόοδο. Εκεί που διαφωνούμε είναι ο τρόπος με τον οποίο αυτή η θεωρητική περιγραφή γίνεται πράξη. Είπατε ότι υπονομεύουμε. Δεν υπονομεύουμε την περιγραφή σας, αλλά τον τρόπο και τη μιζέρια με την οποία σε πολλές περιπτώσεις αυτές οι περιγραφές υλοποιούνται, γίνονται ιστορικά φαινόμενα. Άρα η κριτική μας προέρχεται από εκεί. Και έχετε τη δυνατότητα να χρησιμοποιείται περιγραφές. Με αυτές δεν διαφωνούμε.
      Διαφωνούμε, λοιπόν, με το πώς αυτές οι περιγραφές γίνονται πραγματικότητα. 
      Η πρότασή μας αφορά τους καθηγητές της Πληροφορικής. Δεν χρειάζεται καμία προσαρμογή γιατί οι σχολές που χαρακτηρίζονται ως καθηγητικές εκ της λειτουργίας τους είναι καθηγητικές. Όμως το μάθημα της Πληροφορικής μπαίνει τώρα. Αυτεπάγγελτα θα έπρεπε να χαρακτηριστεί το τμήμα της Πληροφορικής καθηγητικό. Δεν χρειάζονται, λοιπόν, προσαρμογές για να γίνει αυτός ο χαρακτηρισμός. Το ότι έχετε ρυθμίσει τα θέματα του διορισμού με το 50% και την μόνιμη πρόσληψή τους αυτό είναι το ένα μέρος. Αυτό που ζητά ο κλάδος τους πάντως είναι πολύ σωστό.
      Η δεύτερη πρότασή μας είναι η εξής: Υπάρχει μια πρόβλεψη εδώ να εισάγονται στο πανεπιστήμιο χωρίς εξετάσεις και εκτός αριθμού οι μαθητές οι οποίοι διακρίνονται σε διαγωνισμούς που έχουν ιδιαίτερη σχέση με τα μαθηματικά. Όμως υπάρχουν μαθητές Έλληνες που διακρίνονται σε διαγωνισμούς με αντικείμενο ανθρωπιστικές σπουδές. Γιατί να μην έχουν και αυτοί την ίδια αντιμετώπιση. Γιατί να μην εντάσσονται και αυτοί στην αγορά των εγκεφάλων; Πρέπει να βρεθεί και γι’ αυτούς ένας τρόπος ανταμοιβής τους. 
      ΠΡΟΕΔΡΕΥΩΝ (Κωνσταντίνος Βρεττός): Η κ. Αικατερινάρη έχει το λόγο.
      ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Η παιδεία αποτελεί αδιαπραγμάτευτο κοινωνικό αγαθό και γι’ αυτό επιδιώκουμε ένα αναβαθμισμένο δημόσιο εκπαιδευτικό σύστημα, το οποίο θα υπόκειται σ’ έναν κοινωνικά ελεγχόμενο προγραμματισμό. Νομίζω ότι και σεις, κύριε Υπουργέ, ισχυρίζεστε ότι προσεγγίζετε με αυτήν τη φιλοσοφία την παιδεία μας.
      Όμως το θέμα είναι τι γίνεται στην πράξη. Αυτήν τη στιγμή είμαστε η τελευταία χώρα στην Ευρωπαϊκή Ένωση με 3,4% επί του ΑΕΠ έναντι 5% μέσου όρου των άλλων χωρών. Ο προϋπολογισμός φέτος μειώνει τις δαπάνες. Μάλιστα η παιδεία εντάχθηκε στην κοινωνική χάρτα σύγκλισης για το 2008. Όταν η παιδεία είναι ένα αδιαπραγμάτευτο κοινωνικό αγαθό δεν μπορεί να μπει σε χάρτα σύγκλισης. Είναι βασική υποχρέωση του κράτους κάθε χρόνο να καλυτερεύουν τα πράγματα.
      Έρχομαι στις ειδικές ρυθμίσεις του νομοσχεδίου που αναπαράγουν το μεγάλο πρόβλημα της έλλειψης των οργανικών θέσεων και της κάλυψής τους με διορισμούς καθηγητών. Χρειάζονται πολλές οργανικές θέσεις και πάγιες ανάγκες. Αναπληρωτές, ωρομίσθιοι, καινούργιοι πίνακες και μια σύγχυση υπάρχει και στο μεγάλο τομέα της εκπαίδευσης που αφορά την Πληροφορική. Αυτήν τη στιγμή έχετε έναν ικανό αριθμό αποφοίτων στον τομέα της Πληροφορικής. Είναι ένας καινούργιος τομέας ο οποίος μπορεί να αποτελέσει καθηγητική σχολή και να έχει απόλυτη προτεραιότητα τους διορισμούς. Μετά για να καλύψετε αυτά τα κενά θα έρθουν εδώ άλλες ρυθμίσεις που προτείνετε για να τα καλύψετε. 
      Δεν πρέπει όμως να υποβαθμίζουμε τις σπουδές στην Πληροφορική ούτε στο επίπεδο των ωρομίσθιων και με ομηρία καθηγητών, ούτε να βάζουμε κατά 50% προτεραιότητες όταν έχουμε αποφοίτους από σχολές Πληροφορικής ή αποφοίτους από καθηγητικές σχολές φυσικούς, μαθηματικούς, με μάστερ και διδακτορικά στα θέματα της Πληροφορικής και να αναζητούμε προϋπηρεσίες σε πτυχιούχους, οι οποίοι δεν έχουν αυτό το αντικείμενο. Πρέπει να προσέξουμε και να δείξουμε σοβαρότητα σε αυτό το θέμα και να καλύψουμε τον τομέα της Πληροφορικής με βάση αξιοκρατικά κριτήρια κύρια των σπουδών τους ώστε να γίνουν οι απαραίτητοι διορισμοί.
      Η αναφορά ότι αυτά θα ισχύσουν για τα δύο χρόνια έγινε ακριβώς για να ισχύσει αυτή η διαρκής ομηρία των αναπληρωτών και ωρομίσθιων καθηγητών για να μην εμπίπτουν στις διατάξεις των αόριστων συμβάσεων που ορίζει και η κοινοτική οδηγία για την κατοχύρωση των δικαιωμάτων των εργαζομένων όπως και των εκπαιδευτικών. 
      Όσον αφορά το θέμα των ΚΔΑΥ και των κέντρων που αφορούν την ειδική αγωγή είναι πάρα πολύ λίγες οι θέσεις για την κάλυψη των πολλών κενών που υπάρχουν. Με αυτές τις διακόσιες θέσεις δεν μπορείτε να καλύψετε ούτε τις στοιχειώδεις ανάγκες των 58 πενήντα οκτώ ΚΔΑΥ. 
      Είπαν οι συνάδελφοι από το ΠΑΣΟΚ ότι έχει γίνει κοσμογονία στα θέματα της ειδικής αγωγής. Κοσμογονία μπορεί να έγινε όσον αφορά στις ρυθμίσεις, αλλά όχι στην εφαρμογή τους. Φτάνουν οι εκπαιδευτικοί στα ειδικά κέντρα εκπαίδευσης; Έχουν στελεχωθεί κατά το ήμισυ. Και υπάρχουν σημαντικές αναφορές ότι οι διευθυντές εκπαίδευσης μεταθέτουν εκπαιδευτικούς που είναι στην ειδική αγωγή για να καλύψουν κενά στα γενικά σχολεία. Χρειάζονται πολύ περισσότερες θέσεις περισσότερο προσωπικό και μεγαλύτερη υποδομή.
      Και τελειώνω υποβάλλοντας μία έκκληση ακόμα, να μην προχωρήσετε σε αυτήν τη δυνατότητα που δίνετε στην ΟΣΚ ΑΕ για τη δημιουργία, όπως λέει η παράγραφος 25 εγκαταστάσεων στο πλαίσιο των σχολείων πολλαπλών χρήσεων που προάγουν τον πολιτισμό και την ποιότητα ζωής, όπως πολιτιστικά κέντρα, αίθουσες τέχνης, βιβλιοπωλεία, υπόγειοι χώροι στάθμευσης αυτοκινήτων, κτηριακές εγκαταστάσεις συναφών  χρήσεων. Εγώ δεν την καταλαβαίνω την πρόταση και συγχωρείστε με, εάν αυτά τα τελευταία που περιγράφονται συνιστούν ένα σχολείο πολλαπλών χρήσεων, μια εκπαίδευση σ’ ένα χώρο που προάγει τον πολιτισμό και την ποιότητα ζωής. Είναι εδώ για να καλύψετε ανάγκες σε χώρους στάθμευσης, σε κτηριακές υποδομές, που θα χρειαστούν και για τους Ολυμπιακούς Αγώνες και αυτό το πρόσχημα χρησιμοποιείτε για να αποκτήσετε κονδύλια για την εκπαίδευση. 
      Έτσι δεν γίνεται βελτίωση του εκπαιδευτικού συστήματος και ούτε βέβαια θα εκπληρωθούν και τα δικά σας οράματα και τα δικά μας για τα θέματα της εκπαίδευσης.
      ΠΡΟΕΔΡΕΥΩΝ (Κωνσταντίνος Βρεττός): Θα δώσω το λόγο στον κ. Τσιπλάκη και μετά αν δεν έχετε αντίρρηση θα δώσω στην κ. Σχοιναράκη και θα κλείσει ο κύριος Υπουργός.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν νομίζω ότι τίθεται θέμα συναίνεσης, γιατί είμαι Κοινοβουλευτικός Εκπρόσωπος, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Εντάξει, κυρία συνάδελφε. 
      Ο κ. Τσιπλάκης έχει το λόγο.  
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε και αγαπητοί συνάδελφοι, διαφαίνεται κοινή άποψη στο ζήτημα των πτυχιούχων Πληροφορικής και εκφράζω την απορία μου, όχι μετά σθένους, γιατί από τη δευτερολογία του κυρίου Υπουργού μπορεί να προκύψει επίλυση του ζητήματος, πάντως εκφράζω την απορία μου γιατί να εκδηλωθεί το σκεπτικό του εισηγητή της Πλειοψηφίας ότι επέρχονται και άλλα νομοσχέδια και θα το λύσουμε σ’ ένα άλλο νομοσχέδιο.
      Νομίζω, κύριε Υπουργέ, ότι συντρέχουν αναμφισβήτητοι όροι και προϋποθέσεις στο συγκεκριμένο θέμα και είναι προφανές το δίκαιο της συγκεκριμένης κατηγορίας αποφοίτων των πανεπιστημίων και θα πρέπει να επιλυθεί στα πλαίσια συζήτησης αυτού του νομοσχεδίου. 
      Από κει και πέρα το ερέθισμα για τη δευτερολογία στηρίζεται στα όσα ακούστηκαν προηγούμενα από τον κ. Σγουρίδη και από τον κ. Βούλγαρη και κατά κάποιον τρόπο συμπληρώθηκαν τελικά και από τον εισηγητή της Πλειοψηφίας. Εγώ θα έλεγα τη ρήση «εκεί που μας χρωστούσαν θα μας πάρουν και το βόδι» ή κατά άλλον τρόπο, που όμως διαπλέκεται με αυτή την αρχική ρήση «παρηγοριά στον άρρωστο μέχρι να βγει η ψυχή του».
      Τα λέω αυτά γιατί διαπίστωσα από πλευράς του κ. Σγουρίδη, εκδηλούμενη μία προσπάθεια να νομιμοποιήσει το παραδεκτόν νομοσχεδίου, το οποίο ειπώθηκε και από την Πλειοψηφία, ότι είναι νομοσχέδιο-κουρελού.
      Θα έλεγα ότι το εν γένει θεσμικό πλαίσιο λαμβάνει υπόψη κάποια αναμφισβήτητα ζητήματα πανθομολογούμενα. Ποια είναι αυτά; Όταν υπάρχουν διατάξεις που ορίζουν κάποια στιγμή δυνατότητα αξιολόγησης και κρίσης μιας τροπολογίας πόσο συνάπτεται με την αρχή ενός νομοσχεδίου, αυτό σημαίνει ότι η αρχή πρέπει να διαπνέει πράγματι κάθε νομοσχέδιο. Δεν μπορεί τα νομοσχέδια επειδή φέρνουμε εκπαιδευτικά ζητήματα είναι αρμοδιότητας του Υπουργείου Παιδείας, να έχουν δέκα άρθρα και το κάθε άρθρο να ρυθμίζει διαφορετικά θέματα και να είναι επιβεβαίωση με το περιεχόμενο του κάθε άρθρου της διόρθωσης, της επιδιωκόμενης, των ημαρτημένων. Έρχεται για να κλείσει προφανείς και λανθασμένες προσεγγίσεις νομοθετικές. Δεν μπορεί τέτοια νομοσχέδια να θεωρούνται και κατά την κοινοβουλευτική πρακτική παραδεκτά και υπό αυτήν την έννοια αιτιάται η Νέα  Δημοκρατία το συγκεκριμένο νομοσχέδιο. Δεν μπορεί να ακούγεται στην Αίθουσα και εγώ δεν το αποδέχομαι αυτό που λέγεται ότι ο Ελληνισμός είναι και εν απολογητική θέση γιατί κάποιοι εκφράζουν κάποιες απόψεις. Δεν θέλω να προχωρήσω παραπέρα, αν και έχω θέση. Δεν μπορούμε όμως να βρισκόμαστε και σε απολογητική θέση γιατί το CNN δεν ξέρω τι μας προσάπτει. Κάποιοι είναι υπεύθυνοι για τη διαμορφωθείσα κατάσταση στο συγκεκριμένο ζήτημα και δεν θέλω να επιμείνω περισσότερο.
      Και τελειώνοντας, είπε ο κ. Βούλγαρης, έκανε αναδρομική προσέγγιση στο 1960, και δεν ξέρω στην αρχή της δεκαετίας του παρελθόντα αιώνα, προς Θεού, πέραν του ότι επί της ουσίας δεν έχει δίκιο, κάποτε πρέπει να αποδεχθείτε και είναι πολιτική παλικαριά να πείτε, ότι σ’ αυτό πραγματικά υστερήσαμε, και δεν κάναμε τα βήματα που έπρεπε αλλά δεχόμαστε την ευθύνη. Πρέπει, λοιπόν, να παραδεχθείτε πως όταν τα συγκριτικά στοιχεία με τις προηγμένες χώρες με τις οποίες συνταχθήκαμε, μας φέρνουν ως χώρα υστερούσα στο ζήτημα της παιδείας, δεν μπορείτε να έρχεστε με τέτοιους όρους παρενθοντολογίας και να προσεγγίζετε τα ζητήματα και εν πάση περιπτώσει να έχετε ένα ταχύτερο βηματισμό. Ελάτε κάποτε ευθαρσώς σε κάποια θέματα θεμελιώδους αξίας και επιδείξτε μία άλλη συμπεριφορά που να εκπέμπει μηνύματα προς κάθε κατεύθυνση, γιατί η αναγνώριση των λαθών και της συγκεκριμένης συμπεριφοράς είναι πάρα πολύ σημαντική για την αναβάθμιση εν γένει της πολιτικής ζωής. Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Σχοιναράκη έχει το λόγο ως Κοινοβουλευτικός Εκπρόσωπος.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Είπε ο συνάδελφος που μίλησε πριν από μένα, ότι παρενθοντολογούμε και δεν τοποθετούμαστε γι’ αυτά που σήμερα συμβαίνουν. 
      Μα, εμείς, κύριε Πρόεδρε, ακόμα και ως άτομα και ως απλοί πολίτες αξιοποιούμε την εμπειρία του παρελθόντος και ζώντας το παρόν δημιουργούμε το μέλλον, γιατί επιβάλλεται να μην ξεχνάμε.
      Είπε ο συνάδελφος προηγουμένως ότι η Νέα Δημοκρατία όταν έρθει στην κυβέρνηση η πρώτη παρέμβαση θα είναι μία εκπαιδευτική μεταρρύθμιση γιατί θεωρεί ότι η παιδεία είναι η μεγαλύτερη επένδυση και μέσα από ένα διάλογο θα διαμορφώσει τη μεταρρύθμιση με μακροχρόνια ορίζοντα. 
      Ακούγοντας αυτά απόψε η εκπαιδευτική κοινότητα νομίζω ότι πρέπει να ανησυχεί, μάλλον να τρομοκρατείται, γιατί γνωρίζει πολύ καλά ότι ο πρότερος βίος σας, όσον αφορά την εκπαίδευση, αγαπητοί συνάδελφοι, δεν ήταν ούτε έντιμος ούτε δημοκρατικός, γιατί χειραγωγούσε ανθρώπους, αλλά και συνειδήσεις και δεν διαμόρφωνε ελεύθερους δημοκρατικούς πολίτες γιατί δεν ήθελε τον εκπαιδευτικό ελεύθερο και δημοκρατικό στη λειτουργία του. Έτσι, λοιπόν, αν θέλετε ρωτήστε τα στελέχη σας στο χώρο της εκπαιδευτικής κοινότητας, που θέλουν να ξεχάσουν αυτό το πρόγραμμα που εσείς βαρύγδουπα αναλύσατε στην ελληνική κοινωνία ως πρόγραμμα για την εκπαίδευση την τετραετία που θα όταν κυβερνήσετε! Θα έλεγα περιστασιακές ευαισθησίες έχουν ορισμένοι παίζοντας μέσα στην Αίθουσα του ελληνικού Κοινοβουλίου, στο ναό της δημοκρατίας, ένα θέατρο, ένα σόου λαϊκισμού, επειδή ακριβώς κάποιοι άνθρωποι που έχουν επιλέξει ως πρόγραμμα ζωής το σχολείο και με βάση αυτό έχουν κάνει τον οικογενειακό τους προγραμματισμό, παρακολουθούν τη σημερινή μας συνεδρίαση. 
      Είμαι κομμάτι της εκπαιδευτικής κοινότητας, έχω είκοσι χρόνια σ’ αυτήν και δεν άλλαξα ούτε μία στιγμή ούτε και σήμερα τις απόψεις μου και τις θέσεις μου σε ό,τι αφορά την εκπαιδευτική διαδικασία και την πορεία για την αναβάθμισή της και με αίσθημα ευθύνης απέναντι σ’ όλους αυτούς τους συναδέλφους και στα παιδιά του ελληνικού λαού τοποθετούμαι: Στις 2 του Γενάρη του 1980, μια δασκάλα παρουσιάζεται σ’ έναν επιθεωρητή για να διοριστεί ως αναπληρώτρια.
      Η πρώτη ερώτηση του επιθεωρητή ήταν: Από ποιο πολιτικό γραφείο έρχεσθε; Από πουθενά, κύριε επιθεωρητά. Έρχομαι γιατί θέλω να δουλέψω στο χώρο της εκπαίδευσης, αφού έχω τελειώσει ένα πανεπιστήμιο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Ήσασταν αντιστασιακή τότε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Δεν ήμουν αντιστασιακή, αγαπητέ συνάδελφε. Σας παρακαλώ πολύ, σας άκουσα με ιδιαίτερο σεβασμό και απαιτώ να κάνετε ακριβώς το ίδιο.
      ΠΡΟΕΔΡΕΥΩΝ (Κωνσταντίνος Βρεττός): Κύριε Τσιπλάκη, σας παρακαλώ μη διακόπτετε. Δεν είναι σωστό αυτό που κάνετε, ιδιαίτερα σ’ αυτό το σημείο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έτσι, λοιπόν, οι αναπληρωτές, κύριε Πρόεδρε, αγαπητοί συνάδελφοι, στη συγκεκριμένη περίοδο διορίζονταν με βάση το πιστοποιητικό κοινωνικών φρονημάτων.
      Τώρα, η ίδια η ΟΛΜΕ και η Διδασκαλική Ομοσπονδία ζητούν πιστοποιητικό παιδαγωγικής κατάρτισης.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Πρόεδρε, δώστε μου το λόγο για να σας πω εάν πράγματι αυτά είναι σωστά.
      ΠΡΟΕΔΡΕΥΩΝ (Κωνσταντίνος Βρεττός): Κύριε Τσιπλάκη, δεν επιτρέπεται να διακόπτετε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Έτσι λοιπόν σε καμία περίπτωση το Υπουργείο Παιδείας, η πολιτική ηγεσία και η Κυβέρνηση δεν θέλει να υποβαθμίσει το επίπεδο του εκπαιδευτικού.
      Όμως, στη συγκεκριμένη περίπτωση των συναδέλφων καθηγητών Πληροφορικής υπήρχε ένα πρόβλημα, το οποίο έπρεπε να αντιμετωπισθεί. Γι’ αυτό ακριβώς και με αίσθημα ευθύνης απαντάει θετικά στα περισσότερα από τα αιτήματά τους. 
      Σε ό,τι αφορά όμως το πιστοποιητικό παιδαγωγικής κατάρτισης, κύριε Πρόεδρε, αλήθεια γνωρίζουν οι συνάδελφοι ότι με έγγραφο 29.10.2003 η Ομοσπονδία Λειτουργών Μέσης Εκπαίδευσης που εκφράζει τους εκπαιδευτικούς στο χώρο της δευτεροβάθμιας εκπαίδευσης, αναφέρει χαρακτηριστικά ότι «επιθυμούμε να επισημάνουμε το γεγονός ότι καταργείται ουσιαστικά η υποχρέωση παιδαγωγικής κατάρτισης, ακόμα και στις περιπτώσεις που αυτή υπήρχε, ενώ εσείς ως Κυβέρνηση το 1997 είχατε διακηρύξει και νομοθετήσει και δεν υλοποιήθηκε; Επαναφέρουμε το αίτημά μας για ουσιαστική παιδαγωγική εκπαίδευση και κατάρτιση για όλες τις ειδικότητες των εκπαιδευτικών και στο πλαίσιο αυτό διαφωνούμε με την προώθηση οποιωνδήποτε άλλων διατάξεων».
      Αλήθεια τι θα πουν στον πρόεδρο της Ομοσπονδίας Λειτουργών Μέσης Εκπαίδευσης που προέρχεται από τα σπλάχνα τους και μάλιστα προετοιμάζεται για το Εθνικό Κοινοβούλιο; Σ’ αυτό το σημείο δεν μας απάντησαν οι συνάδελφοι της Νέας Δημοκρατίας. Απλά προσπαθούν να σπεκουλάρουν –με συγχωρείτε για την έκφραση- προσπαθούν να χρησιμοποιήσουν στο βωμό της ψηφοθηρικής τους σκοπιμότητας ως βορά τους συναδέλφους αναπληρωτές είτε πρόκειται για τους πτυχιούχους Πληροφορικής των πανεπιστημίων και των Ανώτατων Εκπαιδευτικών Ιδρυμάτων στο σύνολό τους.
      Αλήθεια, πείτε μου εσείς και ιδιαίτερα εκείνος ο συγκεκριμένος συνάδελφος που ανέφερε ότι κρατάμε τους αναπληρωτές ως πολιτικούς κρατούμενους και ότι έχει υποβαθμίσει το δημόσιο σχολείο, οι τρεις γιοι του ποιο δημόσιο σχολείο έχουν επιλέξει να παρακολουθούν; Κόπτεσθε για τη δημόσια εκπαίδευση, μηδενίσατε το ολοήμερο σχολείο και όταν είδατε ότι η ελληνική κοινωνία το αγκάλιασε, ξαφνικά το υπερασπίζεσθε. Πότε αλήθεια είχατε δίκιο; Εδώ πρέπει να απαντήσετε. Σε ό,τι αφορά τους πολιτικούς, τους προερχόμενους από το «σωλήνα», νομίζω ότι το σύνολο των στελεχών του ΠΑΣΟΚ είτε πρόκειται για τα κοινοβουλευτικά του στελέχη είτε οποιαδήποτε άλλα, έχουν ιστορικά και διαχρονικά αποδείξει με τις διαδρομές τους ότι δεν είναι πολιτικοί του «σωλήνα». Έχουν καταξιωθεί μέσα στους μαζικούς χώρους, μέσα στην ελληνική κοινωνία και γι’ αυτό ακριβώς έχουν επικυρωθεί από την ελληνική κοινωνία.
      Εκείνο που θέλω να πω, κυρίες και κύριοι συνάδελφοι, κύριε Πρόεδρε, είναι ότι υλοποιούμε τα οράματα της ελληνικής κοινωνίας. Υλοποιούμε όλα όσα έχουν ωριμάσει στην ελληνική κοινωνία και όλα όσα απαιτεί η ελληνική κοινωνία, γιατί πληρώνει, να απολαμβάνουν τα παιδιά της.
      Έτσι, λοιπόν, έχουμε σημαντική βελτίωση της αναλογίας εκπαιδευτικών – μαθητών, αύξηση των αιθουσών διδασκαλίας μ’ ένα πρόγραμμα δυναμικό για να αντιμετωπίσει το πρόβλημα της σχολικής στέγης που υπήρχε σε πολλές περιοχές της χώρας μας. Όμως, τώρα βρίσκεται σε εξέλιξη και αντιμετωπίζεται. Υπάρχει ειδική μέριμνα και αύξηση του αριθμού των ειδικών νηπιαγωγείων, ούτως ώστε αυτά τα άτομα με ιδιαίτερες ικανότητες να μπορούν πραγματικά να είναι κομμάτι της εκπαίδευσης και να απολαμβάνουν της εκπαιδευτικής διαδικασίας και να μην αντιμετωπίζεται το πρόβλημά τους μόνο ως κοινωνικό. 
      Επίσης, αυτό επιτυγχάνεται μέσα από την ενισχυτική διδασκαλία και τα προγράμματα πρόσθετης διδακτικής στήριξης, μέσα από το θεσμό των ολοήμερων σχολείων, δημοτικών και νηπιαγωγείων, που η ελληνική κοινωνία έχει αγκαλιάσει. 
      Σαφώς δεν λέμε ότι υπάρχει τελειότητα. Ποτέ και κανένας μας δεν το είπε μηδενός εξαιρουμένου, ούτε του Υπουργού. Σαφώς χρειάζεται συνεχής βελτίωση. Ο εχθρός του καλού είναι το καλύτερο και εμείς το διεκδικούμε για την ελληνική κοινωνία.
      Κύριε Πρόεδρε, θα τελειώσω με κάτι που το θεωρώ πολύ σημαντικό. Οι συνάδελφοι έρχονται και κόπτονται για τη δημόσια εκπαίδευση. Έχω στα χέρια μου –μόλις σήμερα το είδα- μια τροπολογία που ζητούν να ψηφισθεί από την ελληνική Βουλή, η οποία αναφέρει χαρακτηριστικά τα εξής: «εάν εκπαιδευτικοί είναι διορισμένοι ή εγγεγραμμένοι στον ενιαίο πίνακα αναπληρωτών και υπηρετούν σε ιδιωτικά σχολεία, εφόσον κατά τη διάρκεια της σχολικής χρονιάς κληθούν να υπηρετήσουν στο δημόσιο σχολείο ως αναπληρωτές, δύνανται εάν το επιθυμούν να παραμείνουν στη θέση τους και ο εναπομείνας χρόνος υπηρεσίας τους λογίζεται ως χρόνος προϋπηρεσίας αναπληρωτή στο δημόσιο». Έχουν συνεννοηθεί με όλους τους συναδέλφους, έχουν συνεννοηθεί με τις δύο εκπαιδευτικές ομοσπονδίες, τους επίσημους εκπροσώπους της εκπαιδευτικής κοινότητας; Το υπογράφουν οι συνάδελφοι της Νέας Δημοκρατίας με πρώτο τον τομεάρχη της Νέας Δημοκρατίας στα θέματα της παιδείας, τον κ. Καλό.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Θα κλείσουμε τη συνεδρίαση με τον κύριο Υπουργό.
      Προηγουμένως η συνάδελφος ήταν και συναισθηματικά φορτισμένη και ιδιαίτερα σε τέτοιες περιπτώσεις δεν πρέπει να διακόπτουμε. Απ’ ό,τι κατάλαβα περιέγραφε ένα δικό της περιστατικό. Επομένως όταν τη διακόπτουμε, εμποδίζουμε τη ροή της ομιλίας της γι’ αυτό και είπα στον κ. Τσιπλάκη να μην τη διακόπτει.
      ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Μα, να τη ρωτήσουν, κύριε Πρόεδρε, από ποιον χώρο προέρχεται;
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υπουργός.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κυρίες και κύριοι συνάδελφοι, θα ξεκινήσω την ομιλία μου με την παρατήρηση για τη συμπεριφορά κάποιων συναδέλφων απόψε στην Αίθουσα, την οποία θεωρώ απαράδεκτη, ως ενέργεια, μέσα στο Εθνικό Κοινοβούλιο, αλλά και στο κοινωνικό πεδίο. 
      Είμαι από αυτούς που δεν πιστεύουν ότι τα πολιτικά ζητήματα και οι διαφορετικές πολιτικές προτάσεις και απόψεις αντιμετωπίζονται με επίθετα, με κραυγές και με ένταση. Είμαι από αυτούς που πιστεύουν ότι τα ζητήματα της πολιτικής, και πολύ περισσότερο δε όταν αυτά αναφέρονται στην παιδεία, αντιμετωπίζονται, προβάλλονται και αναδεικνύονται με επιχειρήματα, με θέσεις, με προτάσεις και με απόψεις.
      Ειλικρινά, δεν μπόρεσα να καταλάβω σ’ ένα νομοσχέδιο το οποίο τακτοποιεί, ρυθμίζει, βελτιώνει και μεγιστοποιεί το αποτέλεσμα της πολιτικής σε ορισμένους καίριους τομείς της εκπαίδευσης, ήρθαν απόψε εδώ οι κύριοι συνάδελφοι της Αξιωματικής Αντιπολίτευσης και δεν είδα να καταδικάζει κανείς –και ήταν εδώ ο Κοινοβουλευτικός Εκπρόσωπος αυτού του κόμματος- την απαράδεκτη αυτή συμπεριφορά από τον κ. Καμμένο προς τον κ. Ευθυμίου ο οποίος και κοινωνικούς αγώνες και δημοκρατικούς αγώνες, έχει όπως και παρουσία και λειτουργία, και νόμιμα βρίσκεται στη θέση που βρίσκεται και από τους πιο επιτυχημένους Υπουργούς είναι, κατά τη δική μας εκτίμηση, αλλά και κατά την εκτίμηση του ελληνικού λαού.
      Δεν καταλαβαίνω, λοιπόν, όλα αυτά τα οποία ειπώθηκαν απόψε με τόσο μεγάλη ευκολία. Πιστεύω ότι μία τέτοια τοποθέτηση αφαιρεί από τον πολιτισμό του Εθνικού μας Κοινοβουλίου και της δημοκρατίας μας. Και όταν αφαιρεί κανείς, από οποιονδήποτε χώρο, κομμάτι του πολιτισμού, τότε αφήνει περιθώριο για άλλες συμπεριφορές και στάσεις τις οποίες δεν μου αρέσει ούτε καν να τις αναφέρω και οι οποίες είναι καταδικασμένες από τον ελληνικό λαό.
      Έτσι, λοιπόν, θεωρώ απαράδεκτη όλην αυτήν τη συμπεριφορά. Ο κ. Ευθυμίου δεν έχει ανάγκη απόψε τη δική μου υπεράσπιση –άλλωστε δεν το κάνω- θεωρώ όμως ότι αυτό το περιστατικό ήταν κάτι που μειώνει τον πολιτισμό αυτής της Αίθουσας, μειώνει αν θέλετε τον πολιτισμό της ελληνικής κοινωνίας και αδικεί με απαράδεκτες συμπεριφορές, γιατί τέτοιοι χαρακτηρισμοί και τέτοια απαξιωτική λειτουργία μέσα στο Εθνικό Κοινοβούλιο για έναν Υπουργό ο οποίος έχει ήθος, αγωνιστικότητα και λειτουργία, δεν επιτρέπονται. Δεν επιτρέπεται να πετροβολούμε και πολλές φορές να λασπολογούμε και να φεύγουμε.
      Πιστεύω όμως ότι αυτοί οι χαρακτηρισμοί κρίνονται από τον ελληνικό λαό, από την ελληνική κοινωνία, γιατί η ελληνική κοινωνία θέλει το ήθος, τη σεμνότητα, θέλει τη στάση η οποία λειτουργεί παιδαγωγικά προς όλους και δεν θέλει τέτοιες συμπεριφορές και στάσεις.
      Κυρίες και κύριοι συνάδελφοι, θέλω να σας ομολογήσω ότι κάθε φορά σε κάθε ενέργεια στο Υπουργείο Παιδείας -γιατί όταν πάει κανείς σ’ ένα Υπουργείο, βλέπει την εφαρμοσμένη πολιτική, εκεί που γίνεται πράξη, εκεί που υλοποιεί θέσεις, ιδέες, απόψεις, προτάσεις, που τα κάνει πράξη μέσα στην ίδια τη ζωή και στην ίδια τη λειτουργία- έχω την αγωνία μήπως υπάρχει κάτι καλύτερο, το οποίο δεν το προσεγγίσαμε. Πραγματικά και απόψε στην Αίθουσα αυτή από τις τοποθετήσεις των συναδέλφων ήθελα και θέλω να δούμε πού μπορούμε να έχουμε κάτι ακόμα καλύτερο, για να προσφέρουμε κάτι ακόμα περισσότερο στο ελληνικό σχολείο. Και όταν λέω ελληνικό σχολείο, εννοώ όλα τα σχολεία και τα δημόσια και τα ιδιωτικά, γιατί τέθηκε από κάποιους συναδέλφους θέμα για τα ιδιωτικά σχολεία. 
      Θέλω να απαντήσω: Εγώ, ως Υπουργός Παιδείας, ενδιαφέρομαι για όλα τα Ελληνόπουλα σε οποιοδήποτε σχολείο και αν φιλοξενούνται είτε είναι δημόσιο είτε είναι ιδιωτικό, γιατί θέλουμε σ’ αυτά τα παιδιά να εξασφαλίσουμε τις καλύτερες προϋποθέσεις για να έχουν πρόσβαση στο εκπαιδευτικό αγαθό. Άρα, λοιπόν, με ενδιαφέρουν όλα τα σχολεία όπου φιλοξενούνται παιδιά.
      Έτσι, λοιπόν, παρακολούθησα με πολλή προσοχή τις τοποθετήσεις, έτσι ώστε πραγματικά εκεί που θα υπάρχει η πρόταση, η οποία θα βελτιώνει, που θα δίνει καλύτερο λειτουργικό τρόπο αντιμετώπισης, να την ακούσω. Γιατί να μην βελτιώσουμε τα πράγματα; Δεν κατέχει κανείς τουλάχιστον στα θέματα της παιδείας την απολυτότητα στην αλήθεια. Γιατί; Γιατί προσεγγίζεις με μια φιλοσοφία που έχεις και από εκεί και πέρα στην πράξη θέλεις να έχεις το καλύτερο αποτέλεσμα, το μέγιστο, το βέλτιστο. Γι’ αυτό, λοιπόν, περίμενα.
       Όμως, με το λόγο που διατυπώθηκε απόψε, θέλω να πω ότι ο λόγος αυτός είχε τα εξής χαρακτηριστικά: Ήταν ένας λόγος ο οποίος δεν απευθυνόταν στο νομοσχέδιο, δηλαδή τη βελτίωσή του στην πρόταση την άλλη, στη σύγκλιση, στην ανάδειξη μιας άλλης πολιτικής. Απόψε, οι προτάσεις ήταν προς τα θεωρεία, ήταν προς κάποια ακροατήρια. Απόψε οι προτάσεις οι θέσεις και οι τοποθετήσεις ήταν να γίνουμε ευχάριστοι, όχι να γίνουμε ωφέλιμοι και χρήσιμοι. Αυτό, λοιπόν, είναι δημαγωγικό. Λέμε σε όλα «ναι», λέμε σε όλους «ναι» και απόψε είπαμε εδώ σε όλους «ναι», ότι έχουν όλοι δίκιο. Δεν μπορεί να έχουν όλοι δίκιο. Γιατί δεν μπορεί να έχουν όλοι δίκιο; Για τον εξής λόγο, διότι θέλουμε εκπαιδευτικό στα σχολεία μας, ο οποίος να έχει την παιδαγωγική συγκρότηση και κατάρτιση για να χειριστεί με τον καλύτερο τρόπο τα παιδιά μας.
      Έτσι, λοιπόν, είπαμε ότι άλλαξε το σχολείο. Κάποτε είχαμε το δάσκαλο και σήμερα στο δημοτικό σχολείο υπάρχουν και πέντε ειδικότητες εκπαιδευτικών. Στο δε γυμνάσιο, στο λύκειο και ιδιαίτερα στα ΤΕΕ μπήκαν πολλές νέες ειδικότητες. Ήλθαν από το Πολυτεχνείο, από τα ΤΕΙ, από τη Γεωπονική και από μια σειρά σχολές νέες ειδικότητες μέσα στα σχολεία μας. Αυτές οι σχολές όμως είναι σχολές όπου τα γνωστικά αντικείμενα είναι δεδομένα . Όμως δεν έχουν τα απαραίτητα παιδαγωγικά μαθήματα, τα απαραίτητα γνωστικά αντικείμενα, τα οποία συγκροτούν στη βάση όπου θέλουμε να έχουμε τους εκπαιδευτικούς μέσα στο σχολείο.
      Έτσι, λοιπόν, μιλάμε για την παιδαγωγική συγκρότηση των εκπαιδευτικών αυτών, οι οποίοι προέρχονται από σχολές, οι οποίες δεν είναι καθηγητικές. Συμφωνούμε σ’ αυτό; Εάν συμφωνούμε, τότε πολύ ορθά λέμε ότι αυτοί οι οποίοι προέρχονται από σχολές οικονομικές, πολυτεχνικές, από σχολές των ΤΕΙ, από διάφορες σχολές, από τη Νομική, από την Ιατρική, τη Φαρμακευτική, τη Γεωπονική και είναι καταξιωμένοι επιστήμονες, θα αποκτήσουν και την παιδαγωγική ικανότητα. Έτσι λοιπόν προβλέπεται να πάνε στη σχολή ΑΣΠΑΙΤΕ. Το ίδιο ισχύει και με τις σχολές αυτές που αναφέρουμε. Εάν υπάρχει θέμα, είναι στο πώς θα δώσουμε περισσότερη δυνατότητα σ’ αυτούς να μετέχουν στην κατάρτιση αυτή. 
      Γι’ αυτό, λοιπόν, θα πρέπει να πούμε το εξής, ότι δεν δίνεται ούτε από τις δικαστικές αποφάσεις ούτε από την πολιτική ηγεσία του Υπουργείου Παιδείας η παιδαγωγική επάρκεια και συγκρότηση. Δίνεται από την ακαδημαϊκή κοινότητα, από το περιεχόμενο σπουδών που έχει κάθε σχολή. Γιατί, λοιπόν, αν καθορίσουμε οι σχολές αυτές οι οποίες δεν έχουν την παράδοση καθηγητικών σχολών, να έχουν παιδαγωγικά μαθήματα, να μην τα αναγνωρίσουμε και να μην τα αποδεχτούμε; Αλλιώς, αν αυτό δεν είναι αποδεκτό από την Αντιπολίτευση, τι προτείνει; Προτείνει όλες αυτές τις ειδικότητες που είναι καινούργιες και μπήκαν στο σχολείο, που είναι πενήντα ειδικότητες, να υπάρχουν, χωρίς να δώσουμε τη δυνατότητα να αποκτήσουν τα προσόντα και τις ικανότητες για να τις χειριστούν τα παιδιά μας; Γι’ αυτό, λοιπόν, έγινε πολύ κουβέντα, γι’ αυτόν το λόγο που είπα πριν. 
      Θέλω να πω ότι μιλήσατε σε μια Κυβέρνηση, η οποία νωρίτερα έδωσε στοιχεία για το τι συμβαίνει με τις νέες τεχνολογίες στην εκπαίδευση. Από το ολοήμερο νηπιαγωγείο, το ολοήμερο δημοτικό, το κανονικό δημοτικό, το γυμνάσιο, το λύκειο, τα ΤΕΕ, παντού σε όλα τα σχολεία, μέχρι τα σχολεία για άτομα με ειδικές ανάγκες έχουμε εισάγει την Πληροφορική. Είναι φυσικό σ΄ όλη την Ευρώπη,  σ’ όλες τις ανεπτυγμένες χώρες να υπάρχει ένα έλλειμμα στελεχών, γιατί εισάγουμε την Πληροφορική παντού. Έτσι, λοιπόν, χρησιμοποιούμε και θέλουμε αυτούς που τελειώνουν τις σχολές αυτές της Πληροφορικής του πανεπιστημίου και των ΤΕΙ κι έχουν προτεραιότητα παντού. Σας πληροφορώ ότι και σε απομακρυσμένες περιοχές της χώρας, που θέλουμε και εκεί στα Ελληνόπουλα ίσες ευκαιρίες και δυνατότητες στην εκπαίδευση, δεν πάνε πολλοί απ’ αυτές τις σχολές, γιατί έχουν δυνατότητες να βρίσκουν διέξοδο σε εργασία στα αστικά κέντρα και μάλιστα είναι περιζήτητοι. Παρ’ όλα αυτά κάνουμε ρυθμίσεις, γιατί έρχονται ως αποτέλεσμα της ανάπτυξης των νέων τεχνολογιών που κάνουμε στην εκπαίδευσή μας. Έτσι, λοιπόν, πολύ καλά κάνουμε και ρυθμίζουμε τα πράγματα. Αυτό δεν είναι καθόλου επιπόλαιο, αλλά είναι ελπιδοφόρο ότι εισάγουμε μ’ αυτόν τον τρόπο και ρυθμίζουμε τα πράγματα, δίνοντας πάντα προτεραιότητα σ’ αυτούς που έχουν τη γνώση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κύριε Πρόεδρε, θα ήθελα ακόμα λίγο χρόνο, γιατί ακούστηκαν πολλά σε αυτήν την Αίθουσα από τους συναδέλφους.
      ΠΡΟΕΔΡΕΥΩΝ (Κωνσταντίνος Βρεττός): Έχετε καμιά τροποποίηση να κάνετε, κύριε Υπουργέ; 
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε. Όμως θέλω να απαντήσω σε ορισμένα συγκεκριμένα θέματα.
      Το σχέδιο νόμου δέχθηκε την επίθεση από την Αντιπολίτευση στη λογική αν ως κείμενο, ως δομή, ως αισθητική και ως σχεδιασμό, έχει πληρότητα. Πιστεύω ότι και αυτό μετράει. Σ΄ ένα κείμενο πάντα θα τα βλέπουμε και αυτά. Όμως, σε ένα κείμενο που πραγματικά νομοθετεί σαν σχέδιο νόμου, εκείνο το οποίο θα πρέπει να κυριαρχήσει είναι η λειτουργικότητα που έχει, η δυνατότητα δηλαδή όταν αυτό γίνει νόμος, να φέρει ωφελιμότητα και χρησιμότητα στην εκπαιδευτική διαδικασία, στη λειτουργία του σχολείου. Εκεί, λοιπόν, θα κριθούμε, εκεί δέχομαι την κριτική, να μου πείτε εάν η τάδε ρύθμιση ή η τάδε ρύθμιση δεν εξυπηρετεί αυτό.
      Κύριοι συνάδελφοι, ο λόγος απόψε διατυπώθηκε και με απαξιωτικό και με υβριστικό τρόπο από την πλευρά της Αξιωματικής Αντιπολίτευσης. Ειλικρινά με εκπλήσσει. Έχουμε το μεγαλύτερο ζωντανό οργανισμό στη χώρα που είναι το εκπαιδευτικό μας σύστημα. Μιλώ για την πρωτοβάθμια και δευτεροβάθμια εκπαίδευση. Έχει ένα εκατομμύριο τετρακόσιες πενήντα χιλιάδες παιδιά, υπάρχουν δέκα χιλιάδες πεντακόσια σχολεία, εκατόν πενήντα χιλιάδες εκπαιδευτικοί και το εκπαιδευτικό μας σύστημα, που δίνει πάρα πολλές ευκαιρίες και δυνατότητες στα παιδιά μας, έχει χίλιες παραμέτρους ακόμα που συνθέτουν αυτόν τον ζωντανό οργανισμό. Γιατί κάθε παιδί είναι μια μοναδική προσωπικότητα κι έτσι πρέπει να προσεγγίσουμε το κάθε παιδί, για να του δώσουμε τη δυνατότητα να αποκτήσει αγωγή, μόρφωση και γνώσεις.
      Άρα, θα μου βρείτε κι ένα και δύο σχολεία και τρία και πενήντα σχολεία από τα δέκα χιλιάδες πεντακόσιες που θα έχουν αδυναμίες και στις υποδομές και σε οτιδήποτε άλλο. Πάντα θα υπάρχουν.
      Και στην πιο ανεπτυγμένη χώρα του κόσμου, θα συναντήσει κανείς. Εκεί που θα κριθούμε είναι στο εξής:  Aν εντοπίζοντας αδυναμίες και προβλήματα, δυσκολίες και ελλείμματα, δίνουμε τη μάχη να τα καλύπτουμε και θα προκύπτουν τα καινούργια που δημιουργεί η πρόοδος και η εξέλιξη και η ανάπτυξη ενός καινούργιου σχολείου. Ε, λοιπόν, τα δικά μας είναι τέτοια. Θα είμαι ο τελευταίος που θα πω ότι δεν θα προκύψει όταν ένας εκπαιδευτικός για κάποιο λόγο –και μπορεί να συμβεί στον οποιονδήποτε- απουσιάσει από το σχολείο μέχρι να πάει να καλύψει το κενό, δεν θα υπάρχει θέμα. Θα υπάρχει. Γι’ αυτό πρέπει να υπάρχει ένας μηχανισμός ο οποίος να έχει ετοιμότητα, να μπορεί να απαντάει, να μην αφήνει κενά και δυσκολίες και προβλήματα. Και αυτό κάνουμε. Τι να μου πει κάποιος; Να περιγράψει δηλαδή την εξαίρεση, να τη γενικεύσει, να την κάνει γκρίζο ρεπορτάζ στην τηλεόραση ή κάπου αλλού και να έρθει και η Αντιπολίτευση στη Βουλή να ταυτιστεί με έναν τέτοιο λόγο; Πάντα θα υπάρχουν και θα κάνουμε αγώνα. Έστω και ένα να υπάρχει, θα το καταπολεμήσουμε, θα το ξεπεράσουμε και αυτό κάνουμε. Η εξαίρεση όμως δεν διαμορφώνει τον κανόνα. Η εξαίρεση υπάρχει γιατί υπάρχει ο κανόνας και δίνουμε αυτή τη μάχη για να είναι η εξαίρεση μικρή.
      Θα ήθελα να αναφερθώ προσωπικά στον κ. Χουρμουζιάδη.  Δεν αναφέρθηκα σε σας, κύριε συνάδελφε, ότι αντιμετωπίζετε απαξιωτικά το νομοσχέδιο. Ο λόγος σας, νομίζω, κοσμεί  το Εθνικό Κοινοβούλιο -επιτρέψτε μου να το πω- την Εθνική μας Αντιπροσωπεία και το κόμμα σας που είστε εδώ. Κι εγώ σας προσέχω πάντα, γιατί ο λόγος σας έχει ένα περιεχόμενο, το οποίο αξίζει να ακούει ο καθένας και να το μελετάει. Έτσι αντιμετωπίζω κάθε τι που είπατε. Δεν αναφερόμουν σε σας όσον αφορά αυτό το θέμα, έχει να κάνει με την Αξιωματική Αντιπολίτευση που κάποιοι συνάδελφοι, όχι όλοι βέβαια, αντιμετώπισαν με αυτόν τον τρόπο αυτήν την ουσιαστική κουβέντα που απόψε κάναμε πάνω σ’ αυτό το σχέδιο νόμου και μας δόθηκε η ευκαιρία να μιλήσουμε για ορισμένες πτυχές της παιδείας. 
      Κυρίες και κύριοι συνάδελφοι, αναφέρθηκε το ολοήμερο σχολείο -και προκλήθηκα  από τους συναδέλφους- το οποίο περιγράφηκε με διάφορα χρώματα, που είναι μάλιστα στα πρώτα του βήματα και το θέλει η ελληνική κοινωνία, το απαιτεί η εκπαίδευση και το πλαισιώνουμε με χιλιάδες εκπαιδευτικούς που δουλεύουν εργατοώρες εκεί, για να μπορέσουμε να το φέρουμε σε αυτό το επίπεδο των ονείρων μας και των προσδοκιών μας και γίναμε δυο ομάδες.
      Η μια ομάδα συνήθως αγωνίζεται να δημιουργήσει, να ολοκληρώσει, να αναδείξει, να φτιάξει. Σε κάθε ολοήμερο σχολείο, λοιπόν, υπάρχει ο διευθυντής του σχολείου, οι εκπαιδευτικοί, υπάρχει μια ομάδα γονέων που είναι εκεί, που αγωνίζονται, υπάρχει η Τοπική Αυτοδιοίκηση -και αυτή αγωνίζεται- η Νομαρχιακή Αυτοδιοίκηση σε πάρα πολλές περιπτώσεις και η πολιτεία. Είναι πάνω από είκοσι πέντε άτομα που ασχολούνται σε ένα ολοήμερο σχολείο για να αντιμετωπίσουν τις ανάγκες που έχει το καινούργιο σχολείο και να το μεγαλώσουμε. Αν αυτό το καινούργιο σχολείο έχει είκοσι πέντε άτομα που είπα -τόσα είναι που ασχολούνται να το οργανώσουμε- σε πέντε χιλιάδες πεντακόσια σχολεία, κάπου εκατόν τριάντα χιλιάδες άνθρωποι ασχολούνται σε όλη την Ελλάδα, δημιουργώντας, προσφέροντας και λειτουργώντας για αυτό το σχολείο. Αυτό το σχολείο λοιπόν, έχει μια ομάδα εκατόν τριάντα χιλιάδων ανθρώπων περίπου που αγωνίζονται γι’ αυτό το σχολείο και δημιουργούμε όλοι μας αυτό το σχολείο. Η κοινωνία, η πολιτεία, η αυτοδιοίκηση, όλοι αγωνιζόμαστε και του χρόνου θα είναι πολύ λιγότερα τα προβλήματα και τον επόμενο χρόνο θα έχουμε κερδίσει το στοίχημα. Δεν γίνεται κάτι από μόνο του. Ε, λοιπόν, αυτή είναι η μια ομάδα που δημιουργεί, που φροντίζει, που μεριμνά, που αναδεικνύει το καινούργιο, την πρόοδο.
      Υπάρχει και μια άλλη ομάδα που επέλεξαν κάποιοι να προσφέρουν σε αυτό το σχολείο με έναν άλλον τρόπο, με την ανάδειξη των προβλημάτων, με την επισήμανση, με την προβολή τους. Και πολλές φορές για να δώσουν έμφαση στα όποια προβλήματα βλέπουν –γιατί αυτό επέλεξαν, να είναι παρατηρητές χωρίς να έχουν συμμετοχή, μόνο προβάλλουν, αναδεικνύουν, περιγράφουν το πρόβλημα-χρησιμοποιούν, για να είναι σπουδαίοι, και απαξιωτικά επίθετα, χρησιμοποιούν με πολύ ευκολία απαξιωτική αντιμετώπιση και γι’ αυτούς που εργάζονται και αγωνίζονται γι’ αυτό το σχολείο.
      Αυτή η ομάδα, λοιπόν, βρήκε έκφραση και στην Αξιωματική Αντιπολίτευση και στον Αρχηγό της Αξιωματικής Αντιπολίτευσης για ένα σχολείο που πραγματικά το θέλει η ελληνική κοινωνία, εμείς το επιλέξαμε και αγωνιζόμαστε γι’ αυτό και θέλουμε τη συμπαράσταση όλων για να πετύχει αυτό το σχολείο.
      Κυρίες και κύριοι συνάδελφοι, από τις πράξεις και από τις ενέργειές του, χαρακτηρίζεται ο καθένας αν είναι προοδευτικός ή αν είναι συντηρητικός. Η μάχη λοιπόν να γίνει το καινούργιο, να βελτιώσουμε, να αναδείξουμε, να δώσουμε καλύτερα σχολεία, καλύτερη εκπαίδευση στα παιδιά μας είναι μια συνεχής μάχη και στην πορεία υλοποίησης αυτών των αλλαγών θα υπάρχουν και ελλείμματα για τα οποία θα πρέπει να αγωνιζόμαστε για να καλύπτουμε. Και αυτό κάνουμε.
      Για τις λίγες δαπάνες που έχουμε στη χώρα μας: Ναι, το ξέρουμε είναι έτσι. Είναι 3,6% του ΑΕΠ, έχουμε μειωμένες δαπάνες. Και όταν κάποιος θα πει ότι πρέπει να τις αυξήσουμε, πρέπει να λέει και από πού θα τα πάρουμε και πρέπει να είναι ειλικρινής με τον ελληνικό λαό. Δεν μπορεί να λέμε ναι σε όλα. Δεν μπορεί να μη λέμε ότι αυτό θα το κάνουμε με αυτές τις δαπάνες, θα πάρουμε από εκεί τα κονδύλια, θα χρησιμοποιήσουμε εκείνα, θα έχουμε αυτό το χρονοδιάγραμμα, θα είναι αυτοί οι στόχοι, θα είναι μετρήσιμοι κλπ. Τότε είμαστε αξιόπιστοι. 
      Εγώ δέχομαι, λοιπόν, ότι μπορούμε να αυξήσουμε τις επενδύσεις στην παιδεία –γιατί για επενδύσεις πρόκειται- αρκεί να απελευθερώσουμε κονδύλια. Να απελευθερώσουμε κονδύλια, από πού όμως; Είμαστε η χώρα με τις υψηλότερες δαπάνες στην άμυνα, στην ασφάλεια και στη θωράκιση της χώρας σε όλη την Ευρώπη. Τα τρία Υπουργεία Εθνικής Άμυνας, Εμπορικής Ναυτιλίας και Δημόσιας Τάξης που έχουν σχέση με την άμυνα, την ασφάλεια και τη θωράκιση της χώρας πλησιάζουν οι προϋπολογισμοί τους στο 8,5% που αντίστοιχα στην Ευρωπαϊκή Ένωση είναι 3,5% του ΑΕΠ. Άρα, λοιπόν, αν η πολιτική μας στα εθνικά μας θέματα, στην εξωτερική μας πολιτική, στη διεθνή μας παρουσία στην Ευρωπαϊκή Ένωση, αν το κύρος, η αποδοχή και η αξιοπιστία της χώρας έχει ανέβει, αν είναι έτσι, που είναι έτσι, γιατί σήμερα η Τουρκία η οποία δημιουργεί την ένταση, είναι σε μια άλλη φάση προσέγγισης με την Ευρώπη, άρα θα αποδεχθεί μέσα από τη διεθνή νομιμότητα να προσεγγίσει την Ευρωπαϊκή Ένωση τότε θα αποκλιμακωθεί η ένταση, άρα θα αποκλιμακωθούν οι εξοπλισμοί.
      Άρα, θα μπορούμε να λέμε να αποδεσμευτούν κονδύλια. Άρα, λοιπόν, αυτής της πολιτικής που τόσα χρόνια η Αντιπολίτευση σ’ αυτήν την Αίθουσα και οπουδήποτε αλλού διατύπωσε το δημόσιο λόγο της, ήταν απαξιωτική, ήταν μια πολιτική που δεν ήταν πατριωτική κλπ.  Θυμάστε τι έχουν πει κατά καιρούς.
      Αυτή την πολιτική, λοιπόν, την επιτυχή πολιτική εάν την κεφαλοποιήσουμε τώρα, πράγματι θα αποδεσμευτούν κονδύλια και τότε για μας η παιδεία θα είναι η πρώτη προτεραιότητα. Αν η Αντιπολίτευση λέει ότι θα το πάει στο 5% του ΑΕΠ, παρακαλώ να μας πει από πού. Από την πετυχημένη πολιτική της χώρας στην άμυνα, στην εξωτερική πολιτική, στην πορεία προς την Ευρώπη και όλα όσα κάναμε αυτά τα χρόνια. 
      Γι’ αυτό, λοιπόν, ολοκληρώνοντας θέλω να πω ότι θα αποδεσμευτούν κονδύλια γιατί πράγματι είχαμε μία συνετή και αποτελεσματική πολιτική και σ’ αυτούς τους τομείς. Θα αποδεσμευτούν τα κονδύλια και για μας η παιδεία είναι πρώτη προτεραιότητα είναι η υγεία, είναι το κοινωνικό περιεχόμενο στην πολιτική μας. Και έτσι θέλουμε να τονίσουμε το κοινωνικό πρόσωπο και την κοινωνική ευαισθησία αυτού του κόμματος που έφερε στο πολιτικό λεξιλόγιο αυτές τις φράσεις που έχουν σήμερα πολιτικό περιεχόμενο, πολιτικό αντίκρισμα, έχουν πράξη και το απολαμβάνει ο ελληνικός λαός.
      Κύριοι συνάδελφοι, θέλω να σας ευχαριστήσω για την προσοχή σας και για τη συμμετοχή σας σ’ αυτό το νομοσχέδιο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Για το πολιτιστικό κέντρο δεν μας απαντήσατε.
      ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Η πρόταση που κάνετε για το πολιτιστικό εκπαιδευτικό κέντρο σε κάθε νομό αξίζει ιδιαίτερης προσοχής, θα τη μελετήσουμε και θέλω να δηλώσω στη Βουλή ότι αυτή η πρόταση είναι ένα ακόμα μετερίζι του πολιτισμού. Και μάλιστα όταν ο πολιτισμός δένεται με την εκπαίδευση είναι ό,τι καλύτερο. Γι’ αυτό, λοιπόν, θα  μελετήσουμε την πρόταση αυτή και σε άλλη ευκαιρία θα την προωθήσουμε στη Βουλή.
      ΠΡΟΕΔΡΕΥΩΝ (Κωνσταντίνος Βρεττός):  Κύριοι συνάδελφοι, κηρύσσεται περαιωμένη η  συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ρύθμιση εκπαιδευτικών θεμάτων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο με τις τροποποιήσεις του κυρίου Υπουργού;
      ΠΟΛΛΟΙ ΒΟΥΛΕΥΤΕΣ:  Δεκτό,  δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ρύθμιση εκπαιδευτικών θεμάτων και άλλες διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου και έχει ως εξής:
      
      (Το κείμενο του νομοσχέδιο βρίσκεται στο τεύχος Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το Σώμα παρέσχε τη ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 23.55΄, λύεται η συνεδρίαση για αύριο ημέρα Πέμπτη 30 Οκτωβρίου 2003 και ώρα 10.30΄, με αντικείμενο εργασιών του Σώματος: λήψη απόφασης (ονομαστική ψηφοφορία) σύμφωνα με τα άρθρα 62 του Συντάγματος και 83 του Κανονισμού της Βουλής, για τις αιτήσεις άρσης της ασυλίας των Βουλευτών κυρίων Λεωνίδα Γρηγοράκου, Ανδρέα Μακρυπίδη, Ιωάννη Νικολαΐδη, Αριστοτέλη Παυλίδη, Μάριου Σαλμά, Θεόδωρου Σκρέκα, Κωνσταντίνου Τασούλα, Ιορδάνη Τζαμτζή, Νικολάου Τσιαρτσιώνη, και Δημητρίου Τσιόγκα, σύμφωνα με την ειδική ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 29/10/2003                    ΣΕΛ.255

