      Τετάρτη, 4 Φεβρουαρίου 2004
      ΣΥΝΕΔΡΙΑΣΗ ΟΣΤ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ακοινώνεται ότι τη συνεδρίαση παρακολουθούν μαθητές του Γυμνασίου Ακραιφνίου Βοιωτίας, του 5ου Δημοτικού Σχολείου Αμαλιάδας Ν. Ηλείας, και του Αρσακείου Γυμνασίου Πάτρας, σελ.
      3. Ανακοινώνεται ότι ο Πρωθυπουργός κ. Κ. Σημίτης, έκανε αποδεκτή την παραίτηση του κ. Χ. Πάχτα, σελ.
      4. Συζήτηση επί προσωπικού θέματος του Βουλευτή κ. Ε. Βερυβάκη, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Απαντήσεις Υπουργών σε ερωτήσεις Βουλευτών, σελ.
      2. Ανακοίνωση του δελτίου επικαίρων ερωτήσεων της Πέμπτης, 5 Φεβρουαρίου 2004.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ονομαστική ψηφοφορία επί του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών», σελ.
      2. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Οικονομίας και Οικονομικών: «Αναπροσαρμογή συντάξεων του δημοσίου και άλλες διατάξεις», σελ.
      ΟΜΙΛΗΤΕΣ
      Επί προσωπικού θέματος
      ΒΕΡΥΒΑΚΗΣ Ε., σελ.
      ΣΓΟΥΡΙΔΗΣ Π., σελ.
      Επί του σχεδίου νόμου του Υπουργείου Οικονομίας και Οικονομικών:
      ΒΕΡΥΒΑΚΗΣ Ε., σελ.
      ΓΑΡΟΥΦΑΛΙΑΣ Γ.,σελ.
      ΓΙΑΝΝΑΚΟΠΟΥΛΟΣ Ι., σελ.
      ΚΕΔΙΚΟΓΛΟΥ Β., σελ.
      ΛΑΦΑΖΑΝΗΣ Π., σελ.
      ΜΠΕΝΑΚΗ-ΨΑΡΟΥΔΑ Α., σελ.
      ΠΑΠΑΔΗΜΗΤΡΙΟΥ Ε., σελ.
      ΠΑΥΛΟΠΟΥΛΟΣ Π., σελ.
      ΡΕΓΚΟΥΖΑΣ Α., σελ.
      ΣΠΥΡΙΟΥΝΗΣ Κ., σελ.
      ΤΖΕΚΗΣ Α., σελ.
      ΤΣΙΠΛΑΚΟΣ Α., σελ.
      ΦΑΡΜΑΚΗΣ Ν., σελ.
      ΧΡΙΣΤΟΔΟΥΛΑΚΗΣ Ν., σελ.

ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  ΟΣΤ΄
Τετάρτη 4 Φεβρουαρίου 2004

	Αθήνα, σήμερα στις 4 Φεβρουαρίου 2004, ημέρα Τετάρτη και ώρα 11.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 3.2.2004 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΟΕ΄ συνεδριάσεώς του, της Τρίτης 3 Φεβρουαρίου 2004  σε ό,τι αφορά την ψήφιση στο σύνολο των σχεδίων νόμων: α) Κύρωση του Πρωτοκόλλου της Καρθαγένης για τη Βιοασφάλεια  στη Σύμβαση για τη Βιολογική Ποικιλότητα». β) «Καθιέρωση συστήματος διοίκησης με στόχους, μέτρηση της αποδοτικότητας και άλλες διατάξεις»).
     Κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Πέμπτης 5 Φεβρουαρίου 2004:
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.2 & 3 Καν.Βουλής)
     1. Η με αριθμό 396/2.2.2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Σκουλάκη προς τον Υπουργό Γεωργίας, σχετικώς με την καταβολή της επιδότησης στους ελαιοπαραγωγούς του Νομού Χανίων κλπ.
     2. Η με αριθμό 401/2.2.2004 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη λήψη των αναγκαίων μέτρων διευκόλυνσης των εκλογέων της 7ης Μαρτίου σε περίπτωση κακών καιρικών συνθηκών κλπ.
     3. Η με αριθμό 398/2.2.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Γεωργίας, Οικονομίας και Οικονομικών, σχετικώς με τις προθέσεις της Κυβέρνησης να προχωρήσει σε νομοθετική ρύθμιση για την παραμονή στο δημόσιο του κτήματος Μπαίκερ στο Προκόπι της Εύβοιας.
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (΄Αρθρο 130 παρ.2&3 Καν.Βουλής)
     1. Η με αριθμό 400/2.2.2004 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τον Υπουργό Δικαιοσύνης, σχετικώς με τους λόγους αποδοχής παραίτησης της Πρωτοδίκου Κωνσταντίνας Μπουρμπούλια κλπ.
     2. Η με αριθμό 399/2.2.2004 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με το διορισμό εκπαιδευτικών στα σχολεία, την καταβολή των δεδουλευμένων στους ωρομισθίους κλπ.
     3. Η με αριθμό 397/2.2.2004 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων ΄Εργων, σχετικώς με την εκτέλεση των αναγκαίων έργων αποκατάστασης και λειτουργίας της οδού Αιδηψός-Ροβιές-Λίμνη Ευβοίας κλπ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών».
      Έχει υποβληθεί αίτηση ονομαστικής ψηφοφορίας από είκοσι δύο παρόντες Βουλευτές της Νέας Δημοκρατίας, επί του συνόλου του νομοσχεδίου: «Εκλογή Βουλευτών», της οποίας το κείμενο έχει ως εξής:
      «ΑΙΤΗΣΗ ΔΙΕΞΑΓΩΓΗΣ ΟΝΟΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες ζητούμε τη διεξαγωγή ονομαστικής ψηφοφορίας κατά την ψήφιση του νομοσχεδίου «Εκλογή Βουλευτών» στο σύνολό του.
      Αθήνα, 3 Φεβρουαρίου 2004
      Οι αιτούντες Βουλευτές
      1. Προκόπης Παυλόπουλος
      2. Σπύρος Σπύρου
      3. Σταύρος Παπαδόπουλος
      4. Βασίλειος Τσίπρας
      5. Βασίλειος Πάππας
      6. Σταύρος Καλαφάτης
      7. Αθανάσιος Φλωρίνης
      8. Θεόφιλος Λεονταρίδης
      9. Νικόλαος Κορτσάρης
      10. Γεώργιος Κωνσταντόπουλος
      11. Νικόλαος Αγγελόπουλος 
      12. Κων/νος Τσιπλάκης
      13. Σταύρος Δαϊλάκης
      14. Γιώργος Καλαντζής
      15. Νικόλαος Κατσαρός
      16. Βύρων Πολύδωρας
      17. Γεώργιος Δεικτάκης
      18. Θεόφιλος Βασιλείου
      19. Ανέστης Αγγελής
      20. Μάρω Κοντού
      21. Ηλίας Φωτιάδης
      22. Χρήστος Ζώης								»
      ΠΡΟΕΔΡΟΣ (Απόστολος Κακλαμάνης): Συνεπώς θα προχωρήσουμε στη διεξαγωγή της ονομαστικής ψηφοφορίας.
      Οι αποδεχόμενοι το σύνολο του νομοσχεδίου λέγουν «ΝΑΙ».
      Οι μη αποδεχόμενοι το σύνολο του νομοσχεδίου λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου οι Βουλευτές ο κ. Νικόλαος Σαλαγιάννης από το ΠΑΣΟΚ και ο κ. Χρήστος Ζώης από τη Νέα Δημοκρατία.
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
      
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      
     ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
     Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
     
     (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας.
      Ψήφισαν συνολικά 285 Βουλευτές.
      «ΝΑΙ» ψήφισαν 144 Βουλευτές
      «ΟΧΙ» ψήφισαν 141 Βουλευτές, σύμφωνα με το παρακάτω πρωτόκολλο ονομαστικής ψηφοφορίας.
«Ονομαστική ψηφοφορία στο σύνολο του σχεδίου νόμου: «Εκλογή Βουλευτών».

NΑΙΟΧΙΕΠΙΚΡΑΤΕΙΑΣΑυγερινός Παρασκευάς+Χριστοδουλάκης Νίκος+Σπυράκη Χριστίνα+Βούγιας Σπυρίδων+Τσουκάτος Θεόδωρος+Νεονάκης Μιχάλης+'Εβερτ Μιλτιάδης+Βαρβιτσιώτης Ιωάννης+Μολυβιάτης Πέτρος+Παπαθανασίου Ιωάννης+Σπηλιωτόπουλος Αριστόβουλος (΄Αρης)+Ψαχαρόπουλος Γεώργιος+Α' ΑΘΗΝΩΝΠαπανδρέου Γεώργιος+Σκανδαλίδης Κων/νος+Παπαντωνίου Ιωάννης (Γιάννος)+Παπουτσής Χρήστος+Αλευράς Αθανάσιος (Νάσος)+Αρσένης Γεράσιμος+Μανίκας Στέφανος+Ανουσάκη Ελένη+Αλογοσκούφης Γεώργιος+Παυλόπουλος Προκόπιος+Μάνος Στέφανος+Βουλγαράκης Γεώργιος+Γιαννάκου Μαριέττα+Κακλαμάνης Νικήτας+Μπενάκη - Ψαρούδα ΄Αννα+Καρά Μαρία+Κοντού Μάρω+Κανέλλη Γαρυφαλλιά (Λιάνα)+Κωνσταντόπουλος Νικόλαος+Β' ΑΘΗΝΩΝΠαπανδρέου Βάσω+Κακλαμάνης Απόστολος+Λοβέρδος Ανδρέας+Κούρκουλα Ελένη+Γείτονας Κων/νος+Πρωτόπαπας Χρήστος+Παπαϊωάννου Μιλτιάδης+Κουλούρης Κίμων+Μαντέλης Αναστάσιος (Τάσος)+Δασκαλάκης Γεώργιος+Κοντογιαννόπουλος Βασίλειος+Κατσέλη Ελεωνόρα (Νόρα)+Ανωμερίτης Γεώργιος+Χυτήρης Τηλέμαχος+Kατσανέβας Θεόδωρος+Χαραλαμπόπουλος Ιωάννης+Κανελλόπουλος Λάμπρος+Βερυβάκης Ελευθέριος+Μητσοτάκης Κων/νος+Τζαννετάκης Τζαννής+Παναγιωτόπουλος Παναγιώτης (Πάνος)+Μεϊμαράκης Ευάγγελος - Βασίλειος+Πολύδωρας Βύρων+Λιάπης Μιχαήλ - Γεώργιος+Βαρβιτσιώτης Μιλτιάδης+Πετραλιά-Πάλλη Φάνη+Καμμένος Παναγιώτης (Πάνος)+Καρατζαφέρης ΓεώργιοςΑΠΩΝΚασσίμης Θεόδωρος+Γιακουμάτος Γεράσιμος+Παπακώστα - Σιδηροπούλου Κατερίνα+Ανδρεουλάκος Απόστολος+Καρράς Κώστας+Παπαρήγα Αλεξάνδρα+Κολοζώφ Ορέστης+Σκυλλάκος Αντώνιος+Κουβέλης Φώτιος - Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΜακρυπίδης Ανδρέας+Βερελής Χρήστος+Κουρουμπλής Παναγιώτης+Σμυρλής - Λιακατάς Χρήστος+Βαϊνάς Ιωάννης+Σαλμάς Μάριος+Αγγελόπουλος Νικόλαος+Στριφτάρης Σπυρίδων+ΝΟΜΟΣ ΑΡΓΟΛΙΔΟΣΘωμόπουλος Ιωάννης+Τσούρνος Γεώργιος+Παπαδημητρίου Ελισάβετ ('Ελσα)+ΝΟΜΟΣ ΑΡΚΑΔΙΑΣΡέππας Δημήτριος+Σπυρόπουλος Ροβέρτος+Τατούλης Πέτρος+Κωστόπουλος Δημήτριος+ΝΟΜΟΣ ΑΡΤΗΣΚολιοπάνος Θεόδωρος+Κοσσυβάκης Δημήτριος+Καραμπίνας Κων/νος+ΠΕΡΙΦΕΡΕΙΑ ΝΟΜΟΥ ΑΤΤΙΚΗΣΠάγκαλος ΘεόδωροςΑΠΩΝΒρεττός Κων/νος+Γιαννάκης Ιωάννης+Παπαηλίας Ηλίας+Βλάχος Γεώργιος+Κατσίκης Θεόδωρος+Κατσιγιάννης Αθανάσιος+Μπούρας Αθανάσιος+Στεργίου Ιωάννα+ΝΟΜΟΣ ΑΧΑΪΑΣΦούρας Ανδρέας+Χρυσανθακόπουλος Αλέξανδρος+Θωμά Μαρία+Θωμάς Γεώργιος+Σπηλιόπουλος Κων/νος+Σπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Κοσιώνης Παναγιώτης+ΝΟΜΟΣ ΒΟΙΩΤΙΑΣΑποστολίδης ΛουκάςΑΠΩΝΑκριβάκης Αλέξανδρος+Μπασιάκος Ευάγγελος+Τσιπλάκος Αριστείδης+ΝΟΜΟΣ ΓΡΕΒΕΝΩΝΤζιόλας Ελευθέριος+ΝΟΜΟΣ ΔΡΑΜΑΣΚωνσταντίνου Φλώρος+Παπαδόπουλος Σταύρος+Δαϊλάκης Σταύρος+ΝΟΜΟΣ ΔΩΔΕΚΑΝΗΣΟΥΚρεμαστινός Δημήτριος+Σφυρίου Κοσμάς+Παπανικόλας Βασίλειος+Παυλίδης Αριστοτέλης+ΝΟΜΟΣ ΕΒΡΟΥΦωτιάδης Απόστολος+Νικολαΐδης Ιωάννης+Δημοσχάκης Θεοφάνης+Λυμπερακίδης Λεωνίδας+ΝΟΜΟΣ ΕΥΒΟΙΑΣΘεοδώρου Χρήστος+Παπαγεωργίου Γεώργιος+Πιπεργιάς Δημήτριος+Κεδίκογλου Βασίλειος+Λιάσκος Αναστάσιος+Παπαγεωργόπουλος Ελευθέριος+ΝΟΜΟΣ ΕΥΡΥΤΑΝΙΑΣΤσίπρας Βασίλης+ΝΟΜΟΣ ΖΑΚΥΝΘΟΥΓκούσκος Διονύσιος+ΝΟΜΟΣ ΗΛΕΙΑΣΖαφειρόπουλος Ιωάννης+Γεωργακόπουλος Δημήτριος+Αντωνακόπουλος Παναγιώτης+Χρονόπουλος Γεώργιος+Αδραχτάς Παναγιώτης+Κορκολόπουλος Βασίλης+ΝΟΜΟΣ ΗΜΑΘΙΑΣΧρυσοχοΐδης Μιχαήλ+Γικόνογλου Μόσχος+Χαλκίδης Μιχαήλ+Φωτιάδης Ηλίας+ΝΟΜΟΣ ΗΡΑΚΛΕΙΟΥΑποστολάκης Δημήτριος+Ματζαπετάκης Στυλιανός+Σχοιναράκη - Ηλιάκη Ευαγγελία+Στρατάκης Εμμανουήλ+Βρέντζος Σταύρος+Φραγκιαδουλάκης Εμμανουήλ+Κεφαλογιάννης Εμμανουήλ+Δεικτάκης Γεώργιος+ΝΟΜΟΣ ΘΕΣΠΡΩΤΙΑΣΠαπαδόπουλος Αλέξανδρος+Μπέζας Αντώνιος+Α' ΘΕΣΣΑΛΟΝΙΚΗΣΤσοχατζόπουλος Απόστολος – Αθανάσιος+Βενιζέλος Ευάγγελος+Καστανίδης Χαράλαμπος+Παπαθεμελής Στυλιανός - 'ΑγγελοςΑΠΩΝΜαγκριώτης Ιωάννης+Γκεσούλης Νικόλαος+Σπυριούνης Κυριάκος+Καραμανλής Κων/νος+Ορφανός Γεώργιος+Σπηλιόπουλος Αναστάσιος+Κούβελας Σωτήριος+Καλαφάτης Σταύρος+Χουρμουζιάδης Γεώργιος+Ξηροτύρη - Αικατερινάρη Ασημίνα+Β' ΘΕΣΣΑΛΟΝΙΚΗΣΓερανίδης Βασίλειος+Τσιόκας Θεοχάρης+Κίρκος Γεώργιος+Διαμαντής Κων/νος+Ρεγκούζας Αδάμ+Σαλαγκούδης Γεώργιος+Τζέκης 'Αγγελος+NOMOΣ ΙΩΑΝΝΙΝΩΝΑργύρης ΕυάγγελοςΑΠΩΝΜαλέσιος Ευάγγελος+Παπούλιας Κάρολος+Tασούλας Κων/νος+Καλογιάννης Σταύρος+ΝΟΜΟΣ ΚΑΒΑΛΑΣΤσακλίδης ΙωάννηςΑΠΩΝΣτρατηλάτης Νικόλαος+Καλαντζής Γεώργιος+Παναγιωτόπουλος Γεώργιος+ΝΟΜΟΣ ΚΑΡΔΙΤΣΗΣΣαλαγιάννης Νικόλαος+Τσιλίκας  Βασίλειος+Αναγνωστόπουλος Θεόδωρος+Σιούφας Δημήτριος+Ταλιαδούρος Σπυρίδων+ΝΟΜΟΣ ΚΑΣΤΟΡΙΑΣΠετσάλνικος Φίλιππος+Αγγελής Ανέστης+ΝΟΜΟΣ ΚΕΡΚΥΡΑΣΔρυς Γεώργιος+Κοντομάρης Ευτύχιος+Σπύρου Σπυρίδων+ΝΟΜΟΣ ΚΕΦΑΛΛΗΝΙΑΣΚαλαφάτης Αλέξανδρος+ΝΟΜΟΣ ΚΙΛΚΙΣΦλωρίδης Γεώργιος+Τσιτουρίδης Σάββας+Κιλτίδης Κων/νος+ΝΟΜΟΣ ΚΟΖΑΝΗΣΑθανασιάδης ΑλέξανδροςΑΠΩΝΛωτίδης Λάζαρος+Βλαχόπουλος Ηλίας+Τσιαρτσιώνης Νικόλαος	+Παπαδόπουλος Μιχάλης+ΝΟΜΟΣ ΚΟΡΙΝΘΙΑΣΚοτσώνης Θεόδωρος+Χωρέμης Αναστάσιος+Δήμας Σταύρος+Παπαληγούρας Αναστάσιος+ΝΟΜΟΣ ΚΥΚΛΑΔΩΝΠαπαζώη Ελισάβετ+Λεβογιάννης Νικόλαος+Χωματάς Ιωάννης+ΝΟΜΟΣ ΛΑΚΩΝΙΑΣΓρηγοράκος Λεωνίδας+Σκανδαλάκης Παναγιώτης+Δαβάκης Αθανάσιος+ΝΟΜΟΣ ΛΑΡΙΣΗΣΝασιώκας 'Εκτορας+Φλώρος Νικόλαος+Χατζημιχάλης Νικόλαος - Φώτιος+Φαρμάκης Νικόλαος+Γαρουφαλιάς Γεώργιος+Ζώης Χρήστος+Κατσαρός Νικόλαος+Τσιόγκας Δημήτριος+ΝΟΜΟΣ ΛΑΣΗΘΙΟΥΚαρχιμάκης Μιχαήλ+Ιωαννίδης Φοίβος+ΝΟΜΟΣ ΛΕΣΒΟΥΣηφουνάκης ΝικόλαοςΑΠΩΝΠαπαδέλλης Φραγκλίνος+Σκοπελίτης Σταύρος+ΝΟΜΟΣ ΛΕΥΚΑΔΟΣΚτενάς ΓεώργιοςΑΠΩΝΝΟΜΟΣ ΜΑΓΝΗΣΙΑΣΖήση Ροδούλα+Τζανής Λεωνίδας+Βούλγαρης Αλέξανδρος+Νάκος Αθανάσιος+Μακρή Ζωή (Ζέττα)+Γκατζής Νικόλαος+ΝΟΜΟΣ ΜΕΣΣΗΝΙΑΣΚατσιλιέρης Πέτρος+Μπένος Σταύρος+Γιαννακόπουλος Ιωάννης+Καλαντζάκου Σοφία+Παπανικολάου Ελευθέριος+Λαμπρόπουλος Ιωάννης+ΝΟΜΟΣ ΞΑΝΘΗΣΣγουρίδης Παναγιώτης+Στολίδης Σωτήριος+Κοντός Αλέξανδρος+Α' ΠΕΙΡΑΙΩΣΣημίτης Κων/νοςΑΠΩΝΦασούλας Παναγιώτης+Μπεντενιώτης Εμμανουήλ+Καλός Γεώργιος+Μελάς Παναγιώτης+Μιχαλολιάκος Βασίλειος+Μαντούβαλος Πέτρος+Β' ΠΕΙΡΑΙΩΣΛαλιώτης Κων/νος+Νιώτης Γρηγόρης+Λιντζέρης Δημήτριος+Κρητικός Παναγιώτης+Διαμαντίδης Ιωάννης+Καψής Γιάννης+Νεράντζης Αναστάσιος+Λαφαζάνης Παναγιώτης+ΝΟΜΟΣ ΠΕΛΛΗΣΠασχαλίδης Γεώργιος+Βοσνάκης Χρήστος+Καρασμάνης Γεώργιος+Φουντουκίδου - Θεοδωρίδου Παρθένα+Τζαμτζής Ιορδάνης (Δάνης)+ΝΟΜΟΣ ΠΙΕΡΙΑΣΤσερτικίδης Παντελής+Αρσένη Μαρία+Κωνσταντόπουλος Γεώργιος+Πολύζος Ευάγγελος+ΝΟΜΟΣ ΠΡΕΒΕΖΗΣΤσεκούρας Ιωάννης+Τρυφωνίδης Γεώργιος+ΝΟΜΟΣ ΡΕΘΥΜΝΗΣΛουκάκης ΜανώληςΑΠΩΝΚεφαλογιάννης ΙωάννηςΑΠΩΝΝΟΜΟΣ ΡΟΔΟΠΗΣΓκαλήπ Γκαλήπ+Μεχμέτ Αχμέτ+Στυλιανίδης Ευριπίδης+ΝΟΜΟΣ ΣΑΜΟΥΒαρδίκος Πυθαγόρας+ΝΟΜΟΣ ΣΕΡΡΩΝΑνθόπουλος Ιωάννης+Βασιλακάκης Βασίλειος+Λεονταρίδης Θεόφιλος+Καραμανλής Αχιλλέας+Κόλλια - Τσαρουχά Μαρία+Χαϊτίδης Ευγένιος+Τσιπλάκης Κων/νος+ΝΟΜΟΣ ΤΡΙΚΑΛΩΝΜαγκούφης ΧρήστοςΑΠΩΝΜάτης Αθανάσιος+Σκρέκας Θεόδωρος+Χατζηγάκης Σωτήριος+Λέγκας Νικόλαος+ΝΟΜΟΣ ΦΘΙΩΤΙΔΟΣΠαπαδήμας Λάμπρος+Βαθειάς Ιωάννης+Αλαμπάνος Δημήτριος+Γιαννόπουλος Αθανάσιος+Καλλιώρας Ηλίας+Αγγελούσης Ευστάθιος+ΝΟΜΟΣ ΦΛΩΡΙΝΗΣΛιάνης Γεώργιος+Κορτσάρης Νικόλαος+ΝΟΜΟΣ ΦΩΚΙΔΟΣΘάνος Δημήτριος+Γκελεστάθης Νικόλαος+ΝΟΜΟΣ ΧΑΛΚΙΔΙΚΗΣΠάχτας ΧρήστοςΑΠΩΝΠάππας Βασίλειος+Φλωρίνης Αθηναίος+ΝΟΜΟΣ ΧΑΝΙΩΝΣκουλάκης Εμμανουήλ+Δαμιανάκης Ευτύχιος+Βαλυράκης ΙωσήφΑΠΩΝΜαρκογιαννάκης Χρήστος+ΝΟΜΟΣ ΧΙΟΥΤσουρή Ελπίδα+Βαρίνος Αθανάσιος+
ΓΕΝΙΚΟ ΣΥΝΟΛΟ:               "ΝΑΙ" 144
      »          »                         "ΟΧΙ" 141
ΣΥΝΟΛΟ ΨΗΦΙΣΑΝΤΩΝ               285

Ο ΠΡΟΕΔΡΟΣ                         ΟΙ ΓΡΑΜΜΑΤΕΙΣ»
      ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολό του κατά πλειοψηφία.
      Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Εκλογή Βουλευτών» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΟΣ (Απόστολος Κακλαμάνης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      Εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναπροσαρμογή συντάξεων του Δημοσίου και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο αυτό συζητήθηκε και ψηφίστηκε από την αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια ενιαία συνεδρίαση μαζί με μια υπουργική τροπολογία και δεκατέσσερις εμπρόθεσμες τροπολογίες Βουλευτών. 
      Ο χρόνος που θα διατεθεί είναι επτά ώρες για τις αγορεύσεις των εισηγητών, ειδικών αγορητών και εγγεγραμμένων στον κατάλογο είναι πέντε ώρες και δυο ώρες για τις αγορεύσεις Υπουργού και Κοινοβουλευτικών Εκπροσώπων. 
      Το Κομμουνιστικό Κόμμα Ελλάδας ορίζει Κοινοβουλευτικό Εκπρόσωπο τον κ. Άγγελο Τζέκη.
      Ο εισηγητής της Πλειοψηφίας κ. Γιαννακόπουλος έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κύριε Πρόεδρε, κατά τη συζήτηση του νομοσχεδίου στη Διαρκή Επιτροπή είχαν τεθεί ορισμένα θέματα προσαρμογών και διορθώσεων στις διατάξεις του. Θα ήθελα να μου επιτρέψετε να αναγνώσω τις διορθώσεις αυτές και να τις διανείμω έτσι ώστε να ληφθούν υπόψη κατά τη συζήτηση του νομοσχεδίου. 
      ΠΡΟΕΔΡΟΣ (Απόστολος Κακλαμάνης): Μην τις διαβάσετε. Να διανεμηθούν στους κυρίους Βουλευτές και να κατατεθούν στα Πρακτικά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εντάξει, κύριε Πρόεδρε.
     (Στο σημείο αυτό ο Υπουργός Οικονομίας και Οικονομικών κ. Χριστοδουλάκης  καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
     «ΔΙΟΡΘΩΣΕΙΣ
     1. Στην περίπτωση α΄ της παραγράφου 9 του άρθρου 1 το ποσοστό «80%» αντικαθίσταται σε «85%» αριθμητικώς και ολογράφως.
     2. Η τελευταία λέξη της περίπτωσης α΄ της παραγράφου 15 του άρθρου 1 «καταργούνται» αντικαθίσταται με τη φράση «παύουν να ισχύουν» και αμέσως προστίθεται η φράση «με εξαίρεση τους στρατιωτικούς».
     3. Η περίπτωση β΄ της παραγράφου 15 του άρθρου 1 απαλείφεται και η ακολουθούσα περίπτωση γ΄ αναριθμείται σε β΄.
     4. Στην μετά την αμέσως ανωτέρω αναρίθμηση, περίπτωση β΄ της παραγράφου 15 του άρθρου 1 μετά τη φράση «που διέπονται από τις διατάξεις» το κείμενο που ακολουθεί αντικαθίσταται ως εξής: «των παραγράφων 1 και 2 του ίδιου άρθρου και νόμου καθώς και όσους από αυτά έχουν εξέλθει της υπηρεσίας μέχρι 31 Δεκεμβρίου 2003».
     5. Η παράγραφος 16 απαλείφεται και οι ακολουθούσες παράγραφοι αναριθμούνται αναλόγως.
     6α. Η περίπτωση α΄ της, μετά την ανωτέρω αναρίθμηση των παραγράφων του άρθρου 1, παραγράφου 16 απαλείφεται και οι ακολουθούσες περιπτώσεις β΄, γ΄ και δ΄ αναριθμούνται σε α΄, β΄ και γ΄ αντίστοιχα.
     β. Στην, μετά την αμέσως ανωτέρω αναρίθμηση, περίπτωση α΄ της παραγράφου 16 η τελευταία λέξη «αυτής» αντικαθίσταται με τη φράση «1 του άρθρου 29 του ν. 2768/1999 (ΦΕΚ 273 Α΄)».
     γ. Στην, μετά την αμέσως ανωτέρω αναρίθμηση περίπτωση β΄ της παραγράφου 16 μετά τη φράση «το επίδομα εξομάλυνσης του ίδιου άρθρου και νόμου» τίθεται τελεία (.) και το ακολουθούν κείμενο απαλείφεται.»)
     ΠΑΝΑΓΙΩΤΗΣ ΛΑΦΑΖΑΝΗΣ: Θα κάνετε δεκτές τροπολογίες Βουλευτών;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όχι, κύριε Λαφαζάνη.
      ΠΡΟΕΔΡΟΣ (Απόστολος Κακλαμάνης): Δεν θα κάνει δεκτές τροπολογίες αλλά αυτό δεν εμποδίζει όποιον θέλει να αναδείξει την τροπολογία του. 
      ΒΑΣΙΛΗΣ ΚΕΔΙΚΟΓΛΟΥ: Χαίρομαι για τον τρόπο που διευθύνετε, κύριε Πρόεδρε. Διότι το Προεδρείο στην τροπολογία του σκανδάλου δεν έκανε τη δουλειά του αυτή που κάνετε εσείς τώρα και να ζητήσει από τον Υπουργό να προαναγγείλει ποιες τροπολογίες θα κάνει αποδεκτές.
      ΠΡΟΕΔΡΟΣ (Απόστολος Κακλαμάνης): Το Προεδρείο κάνει πάντα το καθήκον του. 
     Ορίστε, κύριε Γιαννακόπουλε, έχετε το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, με τις διατάξεις του νομοσχεδίου αυτού ρυθμίζονται ασφαλιστικά και συνταξιοδοτικά θέματα υπαλλήλων του δημοσίου, των νομικών προσώπων δημοσίου δικαίου και των ΟΤΑ και με τις προτεινόμενες διατάξεις επεκτείνονται οι διατάξεις του νέου μισθολογίου των πολιτικών δημοσίων υπαλλήλων στους συνταξιούχους της ίδιας κατηγορίας. Ρυθμίζονται όμως και θέματα μεταξύ των οποίων αυτά των παθόντων από βίαιο συμβάν καθώς και άλλα που έχουν προταθεί από τις υπηρεσίες για τη διευκόλυνση του έργου τους.
     Σημειώνω επίσης ότι ρυθμίζονται τα ασφαλιστικά και συνταξιοδοτικά θέματα υπαλλήλων που υπηρετούν σε υπηρεσίες των οποίων άλλαξε η νομική μορφή. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ )  
      Ειδικότερα στο νομοσχέδιο αυτό γίνονται οι αναγκαίες συμπληρώσεις και τροποποιήσεις στον Κώδικα Πολιτικών και Στρατιωτικών Συντάξεων που ορίζουν το συντάξιμο μισθό με βάση τον οποίο κανονίζεται η σύνταξη των υπαλλήλων αυτών. 
      Επίσης, ρυθμίζονται ειδικές κατηγορίες συνταξιούχων του δημοσίου, αγροφυλάκων, αγροτικών γιατρών, δικηγόρων με έμμισθη εντολή κλπ που θα αναπροσαρμοστούν οι συντάξεις τους με βάση τις ρυθμίσεις του νέου μισθολογίου. 
      Προβλέπεται ο τρόπος αναπροσαρμογής των συντάξεων των τέως αναπληρωτών γενικών διευθυντών, των τέως επιθεωρητών εκπαίδευσης, των μετακλητών ή επί θητεία νομαρχών επί κοινοβουλευτικών κυβερνήσεων, των λογοτεχνών και καλλιτεχνών.
      Σ’ αυτό το σημείο, κύριε Υπουργέ, αν κατάλαβα καλά, το 80% των αναπληρωτών διευθυντών το κάνετε 85%. Η νομολογία του Ελεγκτικού Συνεδρίου μιλά για 93%, επτά μονάδες κάτω από το 100%. Λέει δηλαδή ότι οι αναπληρωτές διευθυντές πρέπει να υπολείπονται μόνο 7%, να είναι 93%, και εσείς το 80% το κάνατε 85%.
      Χορηγείται από 1-1-2004 με τους ίδιους όρους και προϋποθέσεις στους συνταξιούχους και βοηθηματούχους του δημοσίου οικογενειακή παροχή.
      Ορίζεται ως κατώτατο όριο σύνταξης των συνταξιούχων και βοηθηματούχων του δημοσίου από 1-1-2004 το ½ του εισαγωγικού μισθού του μισθολογικού κλιμακίου της ΥΕ κατηγορίας, δηλαδή από 199 ευρώ σε 295 ευρώ. Νομίζω ότι είναι αρκετά σημαντικό.
      Επαναπροσδιορίζονται οι συντάξιμες αποδοχές των πολιτικών υπαλλήλων και των λειτουργών του δημοσίου.
      Επαναπροσδιορίζεται το επίδομα εξομάλυνσης με επέκταση της καταβολής του σε όλους τους συνταξιούχους του δημοσίου και θεσπίζεται ασφαλιστική δικλείδα, ώστε για το 2004 οι συντάξεις τους δημοσίου να αυξηθούν από 4% και άνω.
      Η σύνταξη των προσώπων που η υγεία τους υφίσταται βλάβη κατά την εκτέλεση της υπηρεσίας τους ή από βίαιο συμβάν, καθώς και εκείνων που πέφτουν θύματα βίαιων επιθέσεων ο υπολογισμός γίνεται με βάση το καταληκτικό και όχι το προκαταληκτικό κλιμάκιο.
      Επεκτείνεται μέχρι 31-12-2002 ο χρόνος ισχύος των νομοθετικών διαταγμάτων 142/1974, 179/1974 και 414/1974 βάσει των οποίων υπολογίζεται για τους στρατιωτικούς στο διπλάσιο ο χρόνος υπηρεσίας μέχρι πέντε έτη σε διάφορες μάχιμες μονάδες.
       Τροποποιείται η συνταξιοδοτική νομοθεσία του δημοσίου, ώστε οι συνοριοφύλακες και οι ειδικοί φρουροί να υπάγονται στη συνταξιοδοτική προστασία του δημοσίου και όχι του ΙΚΑ που ίσχυε μέχρι τώρα.
      Τίθεται όριο ηλικίας στην καταβολή σύνταξης εξηκοστού πέμπτου έτους όσων απολύονται για οποιοδήποτε λόγο πλην υγείας και έχουν από είκοσι μέχρι είκοσι πέντε έτη υπηρεσίας.
      Προβλέπεται η οίκοθεν αναπροσαρμογή των συντάξεων που κανονίστηκαν σε πεντηκοστά. Οι συντάξεις αυτές θα επανακανονιστούν από 1-1-2004 σε τριακοστά πέμπτα.
      Το εκάστοτε κατώτατο όριο σύνταξης του δημοσίου επεκτείνεται και σε συντάξεις οικογενειών των αποβιωσάντων που είχαν προσληφθεί  μετά την 1-1-2003.
      Αποσαφηνίζονται συνταξιοδοτικά και ασφαλιστικά ζητήματα των δικηγόρων που υπάγονται στη συνταξιοδοτική προστασία του δημοσίου και στο ειδικό καθεστώς του ΙΚΑ.
      Εξαιρούνται από την προϋπόθεση της ασφάλισης για κύρια σύνταξη ταυτόσημης με την ιδιότητα του λογοτέχνη ή καλλιτέχνη για ένα πλήρες έτος, όσοι κατά την 5-12-2002 έχουν συμπληρώσει το απαιτούμενο όριο ηλικίας για τη λήψη τιμητικής σύνταξης.
      Οι ασφαλιστικές εισφορές για κύρια και επικουρική ασφάλιση και πρόνοια που αναλογούν σε Βουλευτές που τελούν σε αναστολή άσκησης του επαγγέλματός τους βαρύνουν τον προϋπολογισμό της Βουλής.
       Η ειδική μηνιαία εισφορά των συντάξεων του δημοσίου που επιβλήθηκε με το άρθρο 20 του ν. 2084/1992, όπως τροποποιήθηκε με το άρθρο 26 του ν. 2592/98 καταργείται από 1-1-2008.
      Επεκτείνονται οι ρυθμίσεις που ισχύουν για το ασφαλιστικό καθεστώς των μελών των Ανεξάρτητων Διοικητικών Αρχών και στον Πρόεδρο, στον Αντιπρόεδρο και στο Γενικό Διευθυντή του Εθνικού Φορέα Ελέγχου Τροφίμων (ΕΦΕΤ).
       Παρέχεται η δυνατότητα στους υπαλλήλους του ΕΟΤ και της εταιρείας «Ελληνικά Τουριστικά Ακίνητα ΑΕ» που μετατάσσονται σε υπηρεσίες του δημοσίου, ΟΤΑ και ΝΠΔΔ να διατηρήσουν το ασφαλιστικό καθεστώς των υπαλλήλων της υπηρεσίας από την οποία προέρχονται. Το ίδιο ισχύει και στους δημοσίους υπαλλήλους των ΟΤΑ και των ΝΠΔΔ που μετατάσσονται στις ανεξάρτητες διοικητικές αρχές κλπ.
      Προβλέπεται, επίσης η χορήγηση αυξημένης σύνταξης στους προϊσταμένους των διαχειριστικών αρχών του ν. 2860/2000 υπό τις οριζόμενες προϋποθέσεις.
      Προβλέπεται ότι οι αξιωματικοί και οι ανθυπασπιστές πολεμικής διαθεσιμότητας ή πολεμικής αποστρατείας, ανεξαρτήτως του νόμου υπαγωγής τους, λαμβάνουν ισοβίως σε ποσοστό, τον εκάστοτε βασικό μισθό και το επίδομα χρόνου υπηρεσίας των εν ενεργεία ομοιοβάθμων τους κατά κατηγορίες ως εξής: Οι της Α΄ κατηγορίας το 100% και οι της Β΄ κατηγορίας το 90%. Στις παραπάνω αποδοχές που προστίθενται στο ακέραιο τα επιδόματα που λαμβάνουν οι εν ενεργεία ομοιόβαθμοί τους.
      Οι διατάξεις της παραγράφου 2 του άρθρου 7 του ν. 2703/99, σχετικά με τη διατήρηση των προβλεπόμενων ασφαλιστικών και συνταξιοδοτικών δικαιωμάτων, έχουν ανάλογη εφαρμογή και για το προσωπικό των ΟΤΑ που μετατάχθηκε ή μετατάσσεται σύμφωνα με τις διατάξεις της παραγράφου 22 του άρθρου 8 του ν. 2307/1955, όπως αυτές ισχύουν.
      Τροποποιούνται οι διατάξεις της παραγράφου 4 του άρθρου 1 του ν. 3075/2002, που αφορούν στη χορήγηση σύνταξης στους λογοτέχνες και καλλιτέχνες. 
     Απονέμεται –δεν ξέρω εάν άλλαξε αυτό, κύριε Υπουργέ- μηνιαία προσωπική σύνταξη στον κ. Χαρίλαο Ζαχαριάδη.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Δεν άλλαξε.
      ΒΑΣΙΛΗΣ ΚΕΔΙΚΟΓΛΟΥ: (Δεν ακούστηκε).
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν το αλλάξατε. Προβλέπεται και ερωτώ και εγώ το γιατί, το οποίο θα μας εξηγήσει ο κύριος Υπουργός όταν θα έρθει η ώρα. Μπορεί να είναι δίκαιο, όπως μας είπατε και στην Επιτροπή, αλλά θα πρέπει να μας το αιτιολογήσετε. Θα επιφυλαχθώ γι’ αυτό, ίσως και για άλλα.
      ΒΑΣΙΛΗΣ ΚΕΔΙΚΟΓΛΟΥ: Μπράβο σας! Το λαμβάνουν υπόψη τους οι Μεσσήνιοι αυτό.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Προβλέπεται από 1-1-1997 η χορήγηση εφάπαξ βοηθήματος 100.000 ευρώ σε οικογένειες υπαλλήλων ή στρατιωτικών στις περιπτώσεις θανάτου ή ανικανότητας για εργασία του, της συζύγου ή των τέκνων τους, εξαιτίας ή εξ αφορμής εγκληματικής πράξης, σχετικής με την ιδιότητα του συζύγου ή γονέα τους.
      Αυξάνεται ο συντελεστής προσδιορισμού του βασικού μισθού του βαθμού του Αρχηγού του Γενικού Επιτελείου Εθνικής Άμυνας από 2,50 σε 2,60.
      Έρχομαι τώρα στις τροπολογίες, γιατί με τη διαδικασία τις αναφέρουμε όλες μαζί. 
      Είπε ο κύριος Υπουργός, κύριε Υφυπουργέ, ότι δεν πρόκειται να συζητηθεί καμία τροπολογία. Δεν το θεωρώ σωστό, παρ΄ ότι η συγκυρία και η εποχή δεν είναι κατάλληλη για τη συζήτηση τροπολογιών. Όμως, οι τροπολογίες είναι μέρος της νομοθετικής διαδικασίας και δεν μπορούμε συλλήβδην να τις απορρίπτουμε όλες. Θα αναφερθώ, λοιπόν, σε μερικές από αυτές και ελπίζω να μου φτάσει ο χρόνος.
      Έρχομαι στην τροπολογία για τους αναπληρωτές διευθυντές. Κύριε Υπουργέ, το 80% το κάνετε 85%. Το Ελεγκτικό Συνέδριο –αν θέλετε να σας δώσω την απόφαση- λέει ότι πρέπει να υπολείπονται μόνο κατά 7%. Δεν καταλαβαίνω, λοιπόν, γιατί δεν λαμβάνετε υπόψη σας την απόφαση του Ανωτάτου Δικαστηρίου. Νομίζω πως θα πρέπει να τη δείτε.
      ΚΥΡΙΑΚΟΣ ΣΠΥΡΙΟΥΝΗΣ: Στην πράξη είναι 60%,62%.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Αγαπητέ συνάδελφε, εγώ λέω τουλάχιστον αυτό.
      ΚΥΡΙΑΚΟΣ ΣΠΥΡΙΟΥΝΗΣ: Μα, δεν ισχύει το 80%.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Το είπαμε και στην επιτροπή. Είστε υποχρεωμένοι να το κάνετε 93%, γιατί πριν από λίγο καιρό σ΄ αυτήν την Αίθουσα ψηφίσαμε ένα νόμο που λέει ότι η διοίκηση είναι υποχρεωμένη να εφαρμόζει τις αποφάσεις της δικαιοσύνης. Δεν μπορείτε να μην το κάνετε αυτό.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Πρόκειται περί απόφασης.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Θα το δείτε αυτό και θα μας τα πείτε στην αγόρευσή σας, κύριε Υφυπουργέ.
      Για τους δικηγόρους έχω καταθέσει μια τροπολογία. Αν θα δείτε στα Πρακτικά της Βουλής, εξαιρούν ως εργοδότες τις τράπεζες. Ο κ. Ροβέρτος Σπυρόπουλος κατά τη συζήτηση είπε συγκεκριμένα και ρητά ότι οι τράπεζες δεν εξαιρούνται. Θα πρέπει να τη δείτε αυτήν την τροπολογία. Προσέξτε, η διόρθωση του ν. 3075 είναι άλλη τροπολογία. 
      Τόσα και τόσα έχουν κάνει οι τράπεζες, κύριε Υφυπουργέ της Οικονομίας. Επιτέλους, ήρθε η ώρα -είμαι υπερήφανος ως Βουλευτής του ελληνικού Κοινοβουλίου που έφερα την πρώτη τροπολογία- να μπει κάθε κατεργάρης στον πάγκο του. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Θα πρέπει να καταλάβουν οι ελληνικές τράπεζες ότι δεν μπορούν «ετσιθελικά» να μην εφαρμόζουν τους νόμους του κράτους και τις αποφάσεις της δικαιοσύνης. Δεν μπορεί λοιπόν να εξαιρούνται από εδώ οι τράπεζες και εσείς να το αφήνετε, παρ’ ό,τι ο συνάδελφός σας κ. Ροβέρτος Σπυρόπουλος έχει δεσμευθεί κατηγορηματικά. Σας παρακαλώ, δείτε τα πρακτικά. Τι θα πει: «οι τράπεζες»; Οι τράπεζες δεν εφαρμόζουν όχι μόνο τους νόμους αλλά και τη νομολογία των δικαστηρίων, ακόμα και τις γνωμοδοτήσεις του Υπουργού. 
      Είμαι υπερήφανος και πρέπει να είμαστε υπερήφανοι, κύριοι συνάδελφοι, όλοι σε αυτήν την Αίθουσα γιατί, όταν πρωτοκατέθεσα αυτήν την αναφορά και ακολούθησαν προς τιμήν μου -αν θέλετε- πάρα πολλοί συνάδελφοι, μας έλεγαν ότι είμαστε αιθεροβάμονες ή τρελοί και θέλουμε να τινάξουμε στον αέρα το τραπεζικό σύστημα. Έρχονται όμως και τα δύο κόμματα τώρα, ιδιαίτερα ο Γιώργος Παπανδρέου από την Καρδίτσα και δεσμεύθηκε ότι θα λύσει αυτό το πρόβλημα, σας πληροφορώ όχι χωρίς πολιτικό κόστος. Πολλοί από εδώ μέσα έχουν πληρώσει και ιδιαίτερα ο υποφαινόμενος. 
      ΒΑΣΙΛΗΣ ΚΕΔΙΚΟΓΛΟΥ: Θα αποκατασταθεί αυτό, κύριε Γιαννακόπουλε. Οι Μεσσήνιοι θα το αποκαταστήσουν.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Βεβαίως, το πιστεύω απόλυτα, κύριε Κεδίκογλου.
      Κύριε Υπουργέ, ακούστε με πλήρη ηρεμία. Με το ν. 3075 νομοθετήσαμε. Εσείς βεβαίως είχατε αντίθετη άποψη και έχετε το ιερό δικαίωμα να έχετε αντίθετη άποψη. Έλεγε για τους δικηγόρους του ευρύτερου δημόσιου τομέα και των νομικών προσώπων δημοσίου τομέα. Δεν πρόκειται να επιχειρηματολογήσω σε τίποτα, αλλά θα σας διαβάσω μερικά πράγματα από τα Πρακτικά ή -αν θέλετε- από τις παρεμβάσεις του κυρίου Προέδρου της Βουλής. 
      Αυτή η διάταξη έλεγε ότι μπορούν οι δικηγόροι που υπάγονται σε αυτές τις κατηγορίες να καταβάλλουν «μέχρι εκατόν εξήντα δόσεις», κύριε Υπουργέ, όχι «εκατόν εξήντα δόσεις» και στον πέμπτο βαθμό. Έρχεστε εσείς τώρα και το κάνετε σαράντα οκτώ δόσεις και πριν από 1.1.1993. Σε όποιον το καταβάλει εφάπαξ λέτε «5% έκπτωση» ενώ για όλον τον άλλο κόσμο είναι 10% η έκπτωση. Δεν ξέρω γιατί γίνεται αυτό, γιατί υπάρχει αυτό το αντιδικηγορικό μένος. Δύο πράγματα σημαίνει. Ή τότε ολόκληρη σχεδόν η Αίθουσα και ο κ. Τζέκης και ο κ. Παυλόπουλος και η κ. Μπενάκη και η κ. Παπακώστα και ένα σωρό άλλοι συνάδελφοι κάναμε λάθος ή τώρα κάναμε λάθος. 
      Εγώ νομίζω ότι θα πρέπει να το δείτε και αυτό που δεν είναι τροπολογία και μου είπατε να το αφήσουμε έτσι. Αφήστε το έτσι. Αλλά αν μείνει έτσι, λένε οι σύμβουλοι του Υπουργού ότι δεν μπορεί να γίνει αυτός ο νόμος. Οι έωλες απόψεις ορισμένων ότι θα παίρνουν τσάμπα σύνταξη προσκρούουν στη λογική, κύριε Υπουργέ, στην κοινή λογική. Δεν πρόκειται για τσάμπα σύνταξη. Και αν θέλετε, βρείτε μία λογική και μέση λύση και τις δόσεις εκεί που λέτε σαράντα οκτώ –αφού ήταν μέχρι εκατόν εξήντα- κάντε τις εκατό, κάντε τις ογδόντα, δώστε τη δυνατότητα εν πάση περιπτώσει. Αλλά συμπεριλάβετε και αυτούς τους ανθρώπους και μην μιλούμε για ευεργετικές διατάξεις. 
      Πάω σε άλλη τροπολογία που δεν θέλετε να δείτε. Την έχω προσυπογράψει και εγώ. Πρόκειται για πέντε ή έξι υπαλλήλους, κύριε Υπουργέ, που υπηρετούν στον ΕΟΤ και ουσιαστικά έχουν καταταγεί σε προσωποπαγείς θέσεις και, προκειμένου να αρθεί η αμφισβήτηση της νομιμότητας της κατάταξής τους, έχει νομίζω ο σύλλογός τους προσφύγει στα δικαστήρια και δεν έχει γίνει ακόμα το δικαστήριο. Αυτήν την τροπολογία, αφού πρόκειται για προσωποπαγείς θέσεις, αφού δεν ενοχλεί κανέναν, γιατί δεν τη λαμβάνετε υπ’ όψη; Δηλαδή συλλήβδην κάθε τροπολογία που έρχεται θα την πετάμε; 
      Κύριε Πρόεδρε, θα ήθελα να σας παρακαλέσω να χρησιμοποιήσω και το χρόνο της δευτερολογίας μου.
      ΠΡΟΕΔΡΕΥΩΝ (Παναγιώτης Σγουρίδης): Όχι ολόκληρο. Θα σας δώσω τέσσερα λεπτά από το χρόνο σας.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Ευχαριστώ, κύριε Πρόεδρε.
      ΒΑΣΙΛΗΣ ΚΕΔΙΚΟΓΛΟΥ: Διαγράψτε με, κύριε Πρόεδρε, και πάρτε το δικό μου χρόνο. 
      ΙΩΑΝΝΗΣ ΓΙΑΝΝΑΚΟΠΟΥΛΟΣ:  Ευχαριστώ πολύ, κύριε συνάδελφε.
      Κύριε Υπουργέ, νομίζω ότι μερικοί από αυτούς υπηρετούν δεκαπέντε και δεκαέξι χρόνια. Δείτε την και αυτήν την τροπολογία. Είναι η τροπολογία με γενικό αριθμό 2196 και ειδικό 268. Αφορά τις χορηγίες των συνταξιούχων δημάρχων και προέδρων. Ζητούν την οίκοθεν αναπροσαρμογή ή να τους δίνεται το δικαίωμα κατόπιν αίτησής τους να μπορεί να γίνεται αυτό.
Και αυτήν την τροπολογία θα μπορούσατε να δείτε γιατί δε νομίζω ότι εμπεριέχει καμία αδικία. 
      Κύριε Υπουργέ, παρακαλώ να δείτε την παράγραφο 7 του άρθρου 4 όπου εκεί που λέτε «τις νομαρχιακές αυτοδιοικήσεις» να βάλετε «και στον υπόλοιπο δημόσιο τομέα». Αυτά είναι λογικότατα πράγματα.
      ΄Οσον αφορά την τροπολογία για τις τράπεζες, πρέπει να δείτε το θέμα. Δε λέω να το ενστερνιστείτε. Αν δείτε στα Πρακτικά ο κ. Σπυρόπουλος κατηγορηματικά το λέει …
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Αυτό είναι θέμα του Υπουργείου Εργασίας και Κοινωνικών Ασφαλίσεων. Τα ταμεία αυτά ανήκουν σε άλλο Υπουργείο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Καλώς. Είμαι όμως υποχρεωμένος να σας το αναφέρω. Δε νομίζω ότι είναι η πρώτη φορά που γίνεται αυτό.
     Όσον αφορά τις εισφορές όσων υπάγονται στη συγκεκριμένη περίπτωση, σύμφωνα με πάγια νομολογία των δικαστηρίων οι εισφορές  ανάγονται στο χρόνο που πρόκειται να αναγνωρίσουν ή να ασφαλίσουν και όχι στο σημερινό χρόνο.           Και σεις, κύριε Υπουργέ, έχετε αρίστους νομικούς συμβούλους που το γνωρίζουν αυτό. Όσοι προσέφυγαν στη δικαιοσύνη έχουν κερδίσει τις προθέσεις. Δέστε και αυτό το θέμα γιατί είναι μείζον.
     Δεν πρόλαβα να δω τις άλλες τροποποιήσεις που έκανε ο κύριος Υπουργός. Θα αναφερθώ σε αυτές στη δευτερολογία μου.
     Νομίζω ότι το νομοσχέδιο στα περισσότερα σημεία του, σχεδόν σε όλα, είναι προς τη σωστή κατεύθυνση και σας ζητώ να το ψηφίσετε.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι έχω την τιμή να ανακοινώσω στο Σώμα ότι από το Συνασπισμό της Αριστεράς των Κινημάτων και της Οικολογίας ορίζεται ως Κοινοβουλευτικός Εκπρόσωπος ο κ. Παναγιώτης Λαφαζάνης.
     Να σας υπενθυμίσω ότι στο νομοσχέδιο αυτό δεν γίνεται καμία τροπολογία δεκτή πλην της υπουργικής τροπολογίας με γενικό αριθμό 2250 και ειδικό 274 «παράταση της θητείας του διοικητικού συμβουλίου της Κεφαλαιαγοράς, κατάργηση της παραγράφου 14 του άρθρου 8 του ν. 3219/2004». Επ’ αυτής θα πρέπει να τοποθετηθείτε.
     Το λόγο έχει η κ. ΄Ελσα Παπαδημητρίου, εισηγήτρια της Αξιωματικής Αντιπολίτευσης.
     ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριοι συνάδελφοι, η Νέα Δημοκρατία προ ημερών δήλωσε την αποχή της, τη μη συμμετοχή της σε επιτροπές ή σε διαδικασίες ψήφισης νομοσχεδίων, αναλαμβάνουσα αυτήν την ευθύνη για να αποφευχθεί το φαινόμενο που βλέπουμε και σήμερα να συζητούμε δύο-τρεις Βουλευτές και να γελά η κοινή γνώμη αναρωτώμενη με όλα τα  τελευταία γεγονότα τι τελικά σπεύδουμε να ψηφίσουμε. 
     Γι’ αυτό το νομοσχέδιο κάναμε μια εξαίρεση και αυτονόητα επιθυμούμε και εμείς οι συνταξιούχοι της χώρας να πάρουν την αύξηση για πρώτη φορά στις 28 Φεβρουαρίου μια και φαίνεται ότι οι μηχανές των Υπουργείων έχουν μπει μπρος για να ανταποκριθούν σ΄ αυτήν την προεκλογική πρόκληση για το ΠΑΣΟΚ.
      Ασυζητητί η σπουδή της Κυβέρνησης για την ψήφιση του νομοσχεδίου είναι ακριβώς για να προφθάσουν οι συνταξιούχοι να τις πάρουν. Στα προηγούμενα χρόνια έπαιρναν τη σύνταξη αυτή αναδρομικά, γύρω στο Μάιο, ώστε να έχουν εισρεύσει τα φορολογικά έσοδα στον προϋπολογισμό.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Θέλετε να μην το κάνουμε; Να το αφήσουμε ;
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ξεκίνησα λέγοντας ότι γι’ αυτό είμαστε εδώ και γι’ αυτό συνεργαστήκαμε μαζί σας. Αλλά οφείλω, κύριε Υπουργέ, ως Βουλευτής πέρα και πάνω από κόμματα –νομίζω ότι μοιράζεστε την άποψή μου- να πω ότι η συζήτηση στην επιτροπή διεξήχθη μεταξύ δύο-τριών Βουλευτών, με απουσία τον περισσότερο χρόνο του Βουλευτή της Συμπολίτευσης και σίγουρα ούτε Κοινοβουλευτικός Εκπρόσωπος πέρασε ούτε άποψη ακούσαμε, απλώς σπρώξαμε όσα ο Υφυπουργός είχε αναλάβει για την Κυβέρνησή του. 
     Επιμείναμε να γίνει διάλογος με τους φορείς. Έγινε όμως ως διάλογος κωφών. Είδαμε τους αστυνομικούς να καταθέτουν σε εμάς και στη συνέχεια εμείς στα Πρακτικά επιστολές μεταξύ Υπουργών, Νίκου και Γιώργου, όπου εγγυούνταν  όσα ζητούσαν και για όσα είχαν αποδεχθεί, είχαν ήδη συνταχθεί τροπολογίες με στήριξη πολλών κομμάτων, ίσως και όλων. Αλλά τους αντιμετωπίσατε αρνητικά 100%. Είδαμε την ΕΛΜΕ να μη γίνεται δεκτή ως συζητήτρια και να μένουν πίσω τα δίκαια αιτήματά τους που αποτελούν και υπεσχημένα της Κυβέρνησης. Είδαμε, κυρίως μία Κυβέρνηση που υπόσχεται με τον έναν Υπουργό και αναιρεί στην πράξη με τον άλλον. Αυτά δεν είναι σοβαρά σημεία των καιρών.
      Με τις διατάξεις του νομοσχεδίου αναπροσαρμόζονται όντως οι συντάξεις, προκειμένου να εναρμονιστούν με τις διατάξεις του νέου μισθολογίου. Πιστεύουμε ότι επανακαθορίζεται επί τα χείρω το επίδομα εξομάλυνσης που καταβάλλεται στους συνταξιούχους με τη σύνταξη, καίτοι προσπαθήσατε με νούμερα να μας πείσετε για κάτι αλλιώτικο. 
      Λαμβάνονται συνταξιοδοτικά μέτρα για τους κρατικούς λειτουργούς που κάτι μπορεί να πάθουν από βίαιο συμβάν κατά την εκτέλεση της υπηρεσίας τους. Υπάγονται στις διατάξεις περί στρατιωτικών συντάξεων οι συνοριακοί φύλακες και οι ειδικοί φρουροί της Ελληνικής Αστυνομίας και ορθώς γίνεται αυτό. Ρυθμίζονται ασφαλιστικά συνταξιοδοτικά θέματα υπαλλήλων που υπηρετούν σε υπηρεσίες των οποίων άλλαξε η νομική μορφή.
      Τέλος, ρυθμίζονται θέματα αρμοδιότητος ΙΚΑ και αντιμετωπίζονται ορισμένα ειδικά θέματα. 
      Οι αυξήσεις των συντάξεων από τις διατάξεις του νομοσχεδίου είναι της τάξης του 4% με 6% είτε 40-50 ευρώ μηνιαίως. Ενώ με το ν. 3075 προβλεπόταν η χορήγηση ειδικού επιδόματος των 176 ευρώ, 140,8 ευρώ για τους συνταξιούχους, στους συνταξιούχους σε βάθος χρόνου πέντε ετών, 28,16 ευρώ το έτος, καταβλήθηκε μόνο η δόση του 2003 και ήδη η σχετική διάταξη καταργείται για να μην υπερβαίνει η αύξηση των συντάξεων το 4%. Το επίδομα των 176 ευρώ δυστυχώς η Κυβέρνηση δεν το χορήγησε στους κληρικούς. Το καταγγείλαμε και τότε και τώρα και σας παρακαλούμε να συμπεριληφθεί σε αυτό το νομοσχέδιο.
      Κρίνω επί των επισημάνσεων των Αρχηγών ότι είναι δίκαιο και σκόπιμο, έστω και αν λήγει η θητεία αυτής της Βουλής, να δηλωθεί από όλους μας κατά τη συζήτηση του νομοσχεδίου ότι πρέπει τάχιστα στο μέλλον να εξεταστεί σ΄ αυτήν την Αίθουσα η δυνατότητα σε περίπτωση που το ανδρόγυνο είναι αμφότεροι ανδρόγυνο του δημοσίου και πεθαίνει ο ένας, ο επιζών να λαμβάνει εκτός από τη δική του σύνταξη και το μισό της σύνταξης του θανόντος. Γνωρίζουμε όλοι ότι αν ο επιζών είναι συνταξιούχος του δημοσίου και ο θανών άλλου ασφαλιστικού ταμείου ή αντιστρόφως, καταβάλλονται στον επιζώντα και οι δύο συντάξεις στο ακέραιο. 
      Κρίνουμε απόλυτα αναγκαίες και ορθές τις ρυθμίσεις του άρθρου 1 μετά την ψήφιση του νόμου για το νέο νομοσχέδιο και κατ΄ εφαρμογήν της αρχής ότι οι συντάξεις τελούν σε συνάρτηση με τους μισθούς εν ενεργεία.
      Είχαμε κάποιες επιφυλάξεις για τη συνταγματικότητα, ο χρόνος τρέχει και κατατέθηκαν στην επιτροπή, αλλά σας άφησαν απτόητους. Στους συνταξιούχους καταβαλλόταν και καταβάλλεται μαζί με τη σύνταξη το επίδομα εξομάλυνσης. Το επίδομα αυτό μειώνεται σε 15 ευρώ για όσους λαμβάνουν σύνταξη μέχρι 750, 20 ευρώ για όσους λαμβάνουν από 750 έως 1650, και σε 45 ευρώ για όσους λαμβάνουν πάνω από 1651 ευρώ. Το επίδομα αυτό σήμερα είναι 15 ευρώ για συντάξεις μέχρι 440 ευρώ, 24 ευρώ για συντάξεις μέχρι 733 ευρώ. Η μείωση αυτή αιτιολογείται για να μην πάρουν μεγαλύτερη αύξηση οι συνταξιούχοι. 
      Εξομοιώσατε τη σύνταξη των καλλιτεχνών, που έχουν χαρακτηριστεί ότι πρόσφεραν σημαντικές υπηρεσίες, με τη σύνταξη αυτών  που έχουν χαρακτηριστεί ότι πρόσφεραν εξαιρετικές υπηρεσίες. Δεν μας πείσατε ότι η ρύθμιση αυτή δεν είναι ισοπεδωτική. Θεωρούμε πως είναι. 
      Θα επανέλθω γιατί, κύριε Υπουργέ, σας φάνηκε εκτός νομοσχεδίου αυτή μας η θέση. Με τον ισχύοντα ν. 2676 σε οποιαδήποτε αύξηση που χορηγείται στις συντάξεις του δημοσίου, επεκτείνεται υποχρεωτικά και στις επικουρικές, ώστε οι επικουρικές να καλύπτουν πάντα το 20% των συντάξιμων αποδοχών.
      Ήδη με την παράγραφο 19 αποδεσμεύεται ο Υπουργός Εργασίας και Κοινωνικών Ασφαλίσεων αυτής της υποχρέωσης. Έτσι θα έχουμε δύο κατηγορίες συνταξιούχων: αυτούς που έφυγαν πριν από την 1.1.2004, που ενδεχομένως δεν θα πάρουν την αύξηση και αυτούς που θα καταστούν συνταξιούχοι μετά την ημερομηνία αυτή και οι οποίοι θα λάβουν την αύξηση. 
      Αυτό η Νέα Δημοκρατία το καταγγέλλει και νομίζω ότι πρέπει να δεσμευτούμε, ώστε να αποτελέσει μέλημα άλλου νομοσχεδίου, ότι θα το διορθώσουμε.
      Χορηγούνται μέχρι πέντε πλασματικά χρόνια στους στρατιωτικούς και στους υπηρετούντες στα Σώματα Ασφαλείας. Και αυτό το στηρίζουμε θερμά. Έτσι κι αλλιώς νομίζω ότι συρθήκατε από τη διαχρονική μας στήριξη σ΄ αυτήν την υπόθεση, να το αποδεχθείτε και να το κάνετε νόμο. 
      Παρατείνεται η κράτηση για την πληρωμή των συντάξεων, που θεσπίστηκε το 1992 ως προσωρινό μέτρο μέχρι το 2008. Συνεχίζουμε να πιστεύουμε ότι πρόκειται για πρωτοφανές μέτρο, να μη δικαιολογείται το 1992 λόγω της κρίσης του ασφαλιστικού. Πάντως, δεν δικαιολογείται η διατήρησή του για δεκαέξι χρόνια και μάλιστα επί πανίσχυρης σοσιαλιστικής οικονομίας, όπως ισχυρίζεται ο Πρωθυπουργός κι εσείς.
      Προτείνω την κατάργησή του. Άλλωστε η γνωμοδότηση του Ελεγκτικού Συνεδρίου που έχω εδώ αφήνει σαφείς αιχμές για τη συνταγματικότητα. Έπρεπε να είχε καταργηθεί από το 1997. Αυτό εμείς ασυζητητί το καταψηφίζουμε.
      Με την παράγραφο 17 του άρθρου 3, τροποποιούνται λογικότερα οι συνταξιοδοτήσεις των καλλιτεχνών.
      Κλείνοντας, επί της ουσίας, θέλω να πω ότι οφείλουμε να καταγγείλουμε και καταγγέλλουμε την παράγραφο 12 που χορηγεί σύνταξη γενικού διευθυντή στους προϊσταμένους των ειδικών υπηρεσιών διαχείρισης, ενώ δεν έχουν αυτό το βαθμό. Είναι απλώς διευθυντές και έχουν τοποθετηθεί κομματικότατα κατ’ επιλογήν. Έχουν το μισθολογικό κλιμάκιο 1 και απλώς τους καταβάλλεται αυξημένος μισθός. 
      Η διάταξη είναι αδικαιολόγητη, γιατί εξομοιώνει συνταξιοδοτικά ανόμοια πράγματα. Με το προωθούμενο νομοσχέδιο καταργούνται, απ’ ό,τι ακούσαμε, τα 176 ευρώ για τους διοικητικούς πολιτικούς υπαλλήλους, όπως με πληροφορήσατε χθες βράδυ και σήμερα θα μιλήσετε, κύριε Υπουργέ, ενώ διατηρούνται για τους στρατιωτικούς και χαιρόμαστε πάρα πολύ και ψηφίζουμε τη διατήρησή του.
      Αυτό όμως έχει ως αποτέλεσμα ο απλός αστυφύλακας που αποστρατεύεται το έτος 2004 να τύχει σύνταξης κατά 177 ευρώ μεγαλύτερης του διευθυντή Υπουργείου με τριάντα πέντε χρόνια υπηρεσίας. Και μάλιστα ο ένας έχει δουλέψει τριάντα τρία χρόνια και ο άλλος τριάντα πέντε. Η σύνταξη ενός τέτοιου αστυφύλακα είναι 1310 ευρώ και η σύνταξη του διευθυντή είναι 1133 ευρώ. Μπράβο για το θαρραλέο μέτρο, αλλά να δεσμευτείτε τουλάχιστον αν δεν μπορείτε σήμερα βάσει του Κανονισμού να αλλάξετε τίποτα ότι θα συμφωνήσετε αύριο μαζί μας να το επεκτείνουμε και στους πολιτικούς υπαλλήλους. Αφορά ντροπή τελικά όλες οι αποφάσεις που παίρνονται να σέρνονται από τη μια κατηγορία υπαλλήλων στην άλλη και όλο το χρόνο να γίνεται αυτό.
      Εγώ θέλω να επανέλθω και συμφωνώ με τον προλαλήσαντα συνάδελφό μου από τη Συμπολίτευση για τη διόρθωση της κατάφωρης αδικίας που γίνεται από το Υπουργείο Οικονομίας και Οικονομικών για τους αναπληρωτές γενικούς διευθυντές. Πρέπει να ξέρετε και σίγουρα γνωρίζετε έχετε υπηρετήσει σε Υπουργεία, έχουν για πάρα πολλά χρόνια δουλέψει και αυτοί –ίσως περισσότερο αυτοί από τους αμιγώς γενικούς- χωρίς κρατικά αυτοκίνητα, χωρίς γραμματείς και ιδιαίτερα γραφεία δηλαδή με λιγότερο καλές συνθήκες απ’ ότι οι γενικοί και έχουν τουλάχιστον στα Υπουργεία που γνωρίζω εγώ καταθέσει πολύ σημαντικό έργο. Την ουσία του αιτήματός σας την αποδέχεστε και ήλθε ο κύριος Υπουργός έτσι εισαγωγικά να ρίξει μια ματιά…
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Κανένας γενικός διευθυντής δεν διαθέτει κρατικό αυτοκίνητο.  
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν είμαι σίγουρη γι’ αυτό. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Σας το λέω εγώ να το ξέρετε για να μη δημιουργούνται εντυπώσεις.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Δέχομαι αν μου το λέτε, αλλά σίγουρα γνωρίζω ότι υπάρχουν και τέτοια κυρίως σε Υπουργεία που έχουν δεκατέσσερα, δεκαπέντε κτίρια και ορθώς οι γενικοί διευθυντές διευκολύνονται. Εγώ δεν είμαι υπέρ της κατάργησης του κρατικού αυτοκινήτου για το γενικό διευθυντή. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Δεν υπάρχει σας λέω και εσείς συνεχίζετε. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν μπορώ να σας πιάσω πότε λειτουργείτε νεοφιλελεύθερα και πότε σοσιαλιστικά. Ορθώς το χρησιμοποιούν.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Γιατί σας ενοχλεί πολύ το σοσιαλιστικό; Το έχετε πει πολλές φορές μέχρι τώρα.  Καλό πράγμα είναι δεν είναι κακό.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ψάχνω να βρω πού βρίσκεστε με το παλιό και το νέο με το σύγχρονο και το υπερσύγχρονο. 
      Πιστεύω ότι πρέπει να αρθεί αυτή η αδικία της οποίας την ουσία δεχτήκατε και το πήγατε από το 80% στο 85%. Πηγαίντε το στο 93% διότι αυτή είναι η έντιμη απάντηση της πολιτείας σ΄ αυτό το αίτημα.
      Τέλος καίτοι μη δικηγόρος είναι η πρώτη φορά που θα υπερθεματίσω γι’ αυτό που ζητούν οι δικηγόροι. Και δεν μπορώ να καταλάβω μου είπατε ότι διαχρονικά είσθε απέναντι. Σας καλώ να αποφύγετε σήμερα …
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Δεν είμαι απέναντι.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Απέναντι σ’ αυτό το αίτημα όχι στους δικηγόρους.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Έχω άλλη άποψη και έχω δικαίωμα να έχω την άποψή μου.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ κύριοι συνάδελφοι! 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, νομοθετεί η Βουλή. Έχουμε έναν Υπουργό ο οποίος στην επιτροπή δεν ήλθε καθόλου. Κάνει προεκλογική εκστρατεία στα Χανιά με γεια του με χαρά του και όλα του τα νομοθετήματα γίνονται μπάχαλο. Συζητήσαμε μαζί σας στην επιτροπή, δέχομαι τη καλή σας πρόθεση. Μιλήσατε εσείς ο ίδιος για την προσωπική σας διαχρονική διαφωνία. Δεν μπορεί να προσωποποιούμαι. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών):  Όχι «απέναντι». Αυτό με ενοχλεί. 
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Σας λέω ότι παρά την περιρρέουσα ατμόσφαιρα στους Βουλευτές πέραν των δικηγόρων ότι όλο οι δικηγόροι νομοθετούν γι’ αυτούς δεν είναι δυνατόν να εξαιρούμε τους δικηγόρους. Εγώ είμαι πεπεισμένη πάρτε τη διάταξη και αφήστε την όπως είναι. Δεν βλέπω τη δυνατότητα κανένας δικηγόρος να καταλήξει να παίρνει σύνταξη. Ρώτησα να προσδιοριστεί το ποσό που πρέπει να καταθέσει ο καθένας τους. Πρέπει να καταθέσει 40.000-50.000 ευρώ. Δεν ξέρω πόσοι άνθρωποι μπορούν αυτά να τα βρουν.
      Γιατί πρέπει οι άλλοι να έχουν 10% έκπτωση και οι δικηγόροι 5% και γιατί αυτοί πρέπει σώνει και καλά να προκαταβάλουν τα οφειλόμενα, ενώ όλοι οι άλλοι τα πληρώνουν ως ένα ποσοστό μέχρι ενός τετάρτου της σύνταξής τους; Δεν μπορώ να καταλάβω σε τι θα βοηθήσει οικονομικά στο δημόσιο κορβανά το να βάζουμε την τάξη αυτών των ανθρώπων απέναντι. 
      ΑΔΑΜ ΡΕΓΚΟΥΖΑΣ: Και γιατί πριν από το 1993;
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ειλικρινά πιστεύω, μετά την ανάλυση που μου έκαναν οι ίδιοι και το διάβασμα του νομοσχεδίου με επιμέλεια, ότι τελικά κανένας τους δεν θα φθάσει να πάρει σύνταξη.
      Θα επανέλθω επί των άρθρων. Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Άγγελος Τζέκης. 
      Ορίστε, κύριε Τζέκη. 
ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι συνάδελφοι, συζητάμε ένα νομοσχέδιο που αναφέρεται στο συνταξιοδοτικό του δημόσιου τομέα και άλλες διατάξεις. Βέβαια εδώ έχουμε μια αναπροσαρμογή των συντάξεων του δημόσιου τομέα σύμφωνα με το μισθολόγιο. Επειδή είχε γίνει πολύ μεγάλη συζήτηση και τότε για το μισθολόγιο των δημοσίων υπαλλήλων, θέλουμε να τονίσουμε εξ αρχής ότι οι συντάξεις αναπροσαρμόζονται ανάλογα με το μισθολόγιο το οποίο ψήφισε η Κυβέρνηση στη Βουλή. Δηλαδή και οι αυξήσεις των συντάξεων στο δημόσιο τομέα είναι ίδιες με τις αυξήσεις που πήραν οι εργαζόμενοι στο δημόσιο τομέα. Με αυτό θέλω να πω ότι είναι μικρές αυξήσεις. 
Η αιτιολογία από τον κύριο Υπουργό ότι παίρνουμε αυτά τα μέτρα για τις συντάξεις γιατί δεν θέλουμε να υπάρξει αύξηση πάνω από 8%, δηλώνει και την πολιτική βούληση της Κυβέρνησης ότι θα καθηλώσει και για τη νέα χρονιά τις συντάξεις σύμφωνα και με την καθήλωση των μισθών του δημόσιου τομέα. Είναι μια ξεκάθαρη θέση της Κυβέρνησης η οποία, αν θέλετε, στα πλαίσια της δημοσιονομικής πολιτικής που ακολουθεί βρίσκει πρόσφορο έδαφος να αφαιρεί συνεχώς εισοδήματα τόσο από τους εργαζόμενους στο δημόσιο τομέα όσο και από τους συνταξιούχους. 
      Γνωρίζουμε πάρα πολύ καλά τις υποσχέσεις που είχε δώσει τότε η Κυβέρνηση για το μισθολόγιο.  Έλεγε ότι θα είναι πολύ μεγάλες. Εμείς λέμε ότι βρίσκονται στα πλαίσια της εισοδηματικής πολιτικής. Και αυτό γιατί δεν ενσωματώνει πρώτα και κύρια στο βασικό μισθό όλα τα επιδόματα που παίρνουν οι δημόσιοι υπάλληλοι, που είναι –αν θέλετε- και ένα χρόνιο αίτημα του δημοσιοϋπαλληλικού κινήματος και, βέβαια, όχι της συμβιβασμένης ηγεσίας της ΑΔΕΔΥ. Μιλάω για εκείνο το κίνημα που αγωνίζεται για ουσιαστικές αυξήσεις. 
      Έτσι ενσωματώθηκε, όπως γνωρίζουμε πολύ καλά, μόνο το χρονοεπίδομα και το επίδομα εξομάλυνσης, που μειώνεται όμως σταδιακά και μηδενίζεται στα συντάξιμα κλιμάκια, αφαιρώντας παράλληλα από την ενσωμάτωση το κίνητρο απόδοσης των 176 ευρώ, για το οποίο, όπως πολύ καλά γνωρίζουμε, από 1.1.2003 υπήρχε και ασφαλιστική κράτηση 10,67% ή 12000 δραχμές. Καταργεί, λοιπόν, όλη αυτήν την ενιαία φιλοσοφία που υπήρχε στις διεκδικήσεις των δημοσίων υπαλλήλων και των συνταξιούχων και φέρνει, βέβαια, εδώ το παρόν νομοσχέδιο. 
      Τι κάνει με αυτό το νομοσχέδιο; Είναι γνωστό ότι η Κυβέρνηση είχε και την πρόθεση –το θυμόμαστε πολύ καλά- να αποσυνδέσει την αύξηση των συντάξεων του δημόσιου τομέα από τις αυξήσεις των μισθολογίων. Μάλιστα το σχετικό σχέδιο νόμου μπλοκαρίστηκε στο Ελεγκτικό Συνέδριο, το οποίο τόνισε ότι ήταν και αντισυνταγματικό. Αυτό ακριβώς δείχνει την πολιτική βούληση της Κυβέρνησης ότι θέλει να έχει συνταξιούχους στο δημόσιο τομέα που πραγματικά θα είναι πένητες. Και το λέμε αυτό. 
      Το λέμε γιατί στο παρόν νομοσχέδιο στο άρθρο 4 παράγραφος 2 γίνεται μια προσπάθεια να αποσυνδεθεί σταδιακά ο έλεγχος του Ελεγκτικού Συνεδρίου απέναντι στις συντάξεις που θα παίρνει απόφαση η Κυβέρνηση. 
      Ορίζει βέβαια ότι θα δίνει τη γνωμάτευση το Ελεγκτικό Συνέδριο μόνο ύστερα από αίτημα του Υπουργού Οικονομίας. Ο κύριος Υφυπουργός μας είπε στην αρμόδια επιτροπή ότι αυτό κατοχυρώνεται από το Σύνταγμα. Ναι αλλά άμα κατοχυρώνεται από το Σύνταγμα, γιατί φέρνετε τη σχετική διάταξη; Έχετε κάτι στο μυαλό σας το οποίο προωθείτε σταδιακά προκειμένου να πετύχετε το στόχο σας, που είναι ποιος; Η οριστική αποσύνδεση των συντάξεων του δημόσιου τομέα από την αύξηση των μισθών.
      Και εμείς γνωρίζουμε πολύ καλά ότι αυτές οι μικρές αυξήσεις δένονται και με το άλλο νομοσχέδιο, που έχει περάσει και έχουν κατά νου να εφαρμόσουν και οι κυβερνήσεις της Νέας Δημοκρατίας. Τι λέει αυτό; Ότι με τις μικρές συντάξεις που θα καθορίζετε θα υπάρχει το αντικίνητρο να βγαίνουν στα εξήντα πέντε χρόνια οι δημόσιοι υπάλληλοι σε σύνταξη και θα παραμένουν άλλα πέντε χρόνια, με το κίνητρο ότι θα ανέβει η σύνταξή τους. Με αυτό θέλω να πω ότι αλληλοσυνδέεται η πολιτική μισθών και συντάξεων στα πλαίσια και των αποφάσεων της Ευρωπαϊκής Ένωσης, που λέει ότι χώρες σαν τη δική μας θα πρέπει να πάρουν αυστηρά μέτρα τόσο για την εισοδηματική πολιτική, αλλά και για το συνταξιοδοτικό.
     Έτσι πιστεύουμε ότι αυτές όλες οι ρυθμίσεις που περιέχονται στο παρόν νομοσχέδιο δεν είναι θετικές για την πλειοψηφία των εργαζομένων στο δημόσιο τομέα. Με την παράγραφο 17 του άρθρου 1 για παράδειγμα, αφαιρείτε κατά τα 4/5 των επίδομα των 176 ευρώ από τη βάση υπολογισμού της σύνταξης, που είχε θεσπίσει ο ν. 3029/2002. Έτσι όπως είπα παραπάνω, δεν έχει γίνει δεκτό το αίτημα των εργαζομένων και των συνταξιούχων ότι πρέπει να ενσωματώνουμε στο μισθολόγιο όλα τα επιδόματα, για να έχουμε και αυξημένες συντάξεις. Διαφορετικά, αυτό συνδέεται και με την προσπάθεια που κάνει η Κυβέρνηση να αποσυνδέσει αυτήν την αύξηση από την αύξηση του μισθολογίου. Και δεν έχει εγκαταλείψει αυτήν την προσπάθεια.
     Παρατηρούμε, βέβαια, σε αυτό το σημείο και τη στάση της Νέας Δημοκρατίας. Ενώ κρατεί αυτήν τη στάση και λέει ότι είναι αντίθετη, είδαμε το οικονομικό της πρόγραμμα εχτές. Και είδαμε και το ζήτημα της κοινωνικής ασφάλισης. Μας πηγαίνει πίσω στο Νόμο Σιούφα. Και Νόμος Σιούφα δεν είναι τίποτε άλλο παρά ένα νομοθέτημα, το οποίο πήγε πίσω το ασφαλιστικό δικαίωμα των εργαζομένων συνολικά, ιδιωτικού και δημόσιου τομέα. Και βέβαια η Κυβέρνηση πανηγυρίζει. Γιατί πανηγυρίζει; Πανηγυρίζει, λέει, γιατί έχει κάνει καλύτερα βήματα από το Νόμο Σιούφα. Η πραγματικότητα, βέβαια, δείχνει ακριβώς το αντίθετο.
     Εκείνο το οποίο εμείς λέμε προς την Κυβέρνηση, αλλά και προς την Αξιωματική Αντιπολίτευση και ιδίως στον ελληνικό λαό, που μας ακούει, είναι ότι βλέπουμε το ΠΑΣΟΚ και τη Νέα Δημοκρατία να σφάζονται στην ποδιά των εκπροσώπων του κεφαλαίου, για το ποιος θα αποκτήσει την εύνοιά του μέσα από τέτοιου είδους ρυθμίσεις. Γιατί ο Σύνδεσμος Ελλήνων Βιομηχάνων, όλοι οι οικονομικοί παράγοντες και οι επιχειρηματικοί όμιλοι στρέφουν τα βέλη τους στο εισόδημα του εργαζόμενου λαού, ιδιωτικού και δημόσιου τομέα, και παράλληλα στους συνταξιούχους.
     Επίσης βλέπουμε και παρατηρούμε ότι για τις επικουρικές συντάξεις ο ν. 2676 συνδέει υποχρεωτικά την αύξηση του δημοσίου με τις επικουρικές, ώστε να καλύπτουν το 20% των συντάξιμων αποδοχών. Εδώ όμως με την παράγραφο 19 δίνεται η δυνατότητα στον κύριο Υπουργό Εργασίας και Κοινωνικών Ασφαλίσεων να αποδεσμεύεται από αυτήν την υποχρέωση. Και πραγματικά αυτό είναι ένα βήμα παραπέρα μείωσης της σύνταξης του δημόσιου τομέα. Και υπάρχει βέβαια και ένας διαχωρισμός, ότι όσοι βγήκαν στη σύνταξη ήδη θα έχουν αυτό το επικουρικό, οι καινούργιοι όμως θα αναμένουν να πάρουν ακόμα λιγότερα. Και αυτό είναι ένα ακόμη παράδειγμα για την πολιτική βούληση της Κυβέρνησης και τα σχέδια, τα οποία εξυπηρετεί.
     Παράλληλα, όμως, βλέπουμε αυτή η Κυβέρνηση, με άλλη διάταξη, στο άρθρο 3 παράγραφος 11, σε εκείνους που διετέλεσαν προϊστάμενοι των Ειδικών Υπηρεσιών Διαχείρισης, που είναι γνωστό με ποια κριτήρια έχουν διοριστεί –είναι άνθρωποι της απολύτου εμπιστοσύνης της Κυβέρνησης, είναι κομματικά εκτελεστικά όργανα- σε αυτούς, λοιπόν, έστω και με διετή υπηρεσία σ΄ αυτές τις θέσεις λέτε να δώσουμε τη σύνταξη του βαθμού του γενικού διευθυντή του Υπουργείου στο οποίο αντιστοιχούν.
  Είναι φωτογραφική η ρύθμιση αυτή ή δεν είναι;
      Παράλληλα όμως υπάρχει ένα αίτημα μιας άλλης κατηγορίας: των δικηγόρων. Λέτε ότι έχετε άποψη. Σεβαστή η άποψή σας, όμως έχει γίνει κατ’ επανάληψη εδώ συζήτηση, πιστεύω ότι το θέμα έχει πλέον ωριμάσει που πρέπει να καθίσουμε και να συζητήσουμε γι’ αυτό το αίτημα που έχουν οι δικηγορικοί σύλλογοι. Πρέπει να γίνει μια κουβέντα, γιατί έχουν δίκιο. Και αυτό πρέπει η Κυβέρνηση να το δει πέρα από προσωπικές εκτιμήσεις που μπορεί να έχει ο κάθε Υπουργός ή Υφυπουργός. Είναι συνολική η ευθύνη που πρέπει να παρθεί από την Κυβέρνηση και συνολική η ευθύνη της Κυβέρνησης να νομοθετήσει και για την περίπτωση αυτή. 
      Επίσης στο άρθρο 3, παράγραφος 1, κύριε Πρόεδρε, υπάρχει η εισφορά που έχει επιβληθεί στους συνταξιούχους του ιδιωτικού και δημόσιου τομέα, σύμφωνα με το ν. 2084/1992 επί κυβέρνησης Νέας Δημοκρατίας. Εσείς βέβαια τότε είχατε δεσμευθεί ότι αυτήν την εισφορά θα την καταργήσετε. Την είχατε χαρακτηρίσει μάλιστα και ως «χαράτσι» απέναντι σε κοινωνικά στρώματα που είχαν ανάγκη ουσιαστικών αυξήσεων. Έρχεστε όμως το 1998 με τον ν. 2592 να το παρατείνετε και έρχεστε τώρα με παρούσα διάταξη να το παρατείνετε μέχρι 31-12-2007. Είναι αυτό ένα πρόσθετο χαράτσι ή όχι; Και δεν τους βάζετε μέσα τα επιδόματα για να πάρουν αυξημένες συντάξεις και παίρνετε όλες αυτές τις αποφάσεις για να έχουν μειωμένη σύνταξη, αλλά και το χαράτσι που μειώνει παραπέρα τη σύνταξη του δημόσιου αλλά και του ιδιωτικού τομέα το κρατάτε μέχρι το 2007 και όποια κυβέρνηση βέβαια και από τους δύο να είναι τότε, εμείς έχουμε τη βεβαιότητα  ότι θα το πάει για άλλα πέντε ή δέκα χρόνια. Είναι και αυτό ένα δείγμα της πολιτικής που εκπροσωπούν και τα δύο κόμματα, της διαχείρισης της νεοφιλελεύθερης συντηρητικής πολιτικής. Παρατηρούμε όμως συγχρόνως και τον κ. Παπανδρέου και τον κ. Καραμανλή να είναι φειδωλοί προς τις υποσχέσεις τους προς το μεγάλο κεφάλαιο, στους επιχειρηματικούς ομίλους! Δεν κρατιέται ποιος θα κατεβάσει πρώτος τους φορολογικούς συντελεστές στα ανώτερα εισοδήματα αλλά και στα νομικά πρόσωπα, δηλαδή στις επιχειρήσεις. Εκεί η οικονομία αντέχει. Εδώ όμως επειδή δεν αντέχει η οικονομία, τους βάζετε και αυτό το χαράτσι!
      Υπάρχει, κύριε Πρόεδρε, και ένα ζήτημα σοβαρό. Το θέσαμε και στην επιτροπή. Είναι το άρθρο 4, παράγραφος 1. Είναι η γνωστή περίπτωση του κ. Ζαχαριάδη που βάσει ενός ψηφίσματος του 1968, επί χούντας, διορίστηκε το 1977 στη θέση προϊσταμένου του Γραφείου Διεθνών Συμβάσεων της Ειδικής Νομικής Υπηρεσίας του Υπουργείου Εξωτερικών και θέλετε τώρα να του δώσετε για όλα αυτά τα χρόνια σύνταξη. Ακούστηκε, βέβαια, μέσα στην επιτροπή ότι δούλεψε για τρία χρόνια μόνον, εκτός βέβαια και του ότι -που για μας είναι σημαντικό- έγινε ο διορισμός επί χούντας σε μια καθαρά πολιτική θέση όπου έπρεπε να επιλεγεί ένα πρόσωπο απολύτου εμπιστοσύνης του χουντικού καθεστώτος και βέβαια πιστεύουμε ότι αυτό πρέπει να το πάρετε πίσω. Γιατί όπως γνωρίζετε, κύριοι συνάδελφοι, και για τους διορισμένους από την χούντα δημάρχους και νομάρχες εκείνος ο χρόνος δεν υπολογίζεται ασφαλιστικός χρόνος. Εδώ έχουμε μια ρύθμιση φωτογραφική και πρέπει να την πάρετε πίσω και θα πρέπει να εξετάσουμε, κύριε Πρόεδρε, αν οι κυβερνήσεις είτε της Νέας Δημοκρατίας είτε του ΠΑΣΟΚ έχουν απασχολήσει και σε ποιες θέσεις έχουν απασχολήσει το συγκεκριμένο και να ξαναέρθει μέσα εδώ στη Βουλή με συγκεκριμένα στοιχεία σε ποιες θέσεις ήταν, για πόσα χρόνια ήταν, για να μπορέσουμε να του αναγνωρίσουμε τον χρόνο, αλλά μετά την Μεταπολίτευση. Αυτός ο χρόνος της χούντας δεν πρέπει να περάσει μέσα από αυτήν τη Βουλή. Πρέπει να πάρει πίσω τη διάταξη η Κυβέρνηση και ο κύριος Υπουργός που παρευρίσκεται εδώ.
      Έρχομαι, κύριε Πρόεδρε, σ’ ένα μεγάλο ζήτημα που πιστεύω ότι πρέπει να το δει η Κυβέρνηση πιο προσεκτικά. Αναφέρομαι στους εργαζόμενους στα Σώματα Ασφαλείας. Πραγματικά υπάρχει το άρθρο 1, παράγραφος 15, που χειροτερεύει τη θέση των συνταξιούχων, των ενστόλων των Ενόπλων Δυνάμεων και των Σωμάτων Ασφαλείας. 
      Γιατί με τις διατάξεις αυτές, η Κυβέρνηση καταργεί….
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή).
      Κύριε Πρόεδρε, σας παρακαλώ να μου δώσετε άλλα πέντε λεπτά.
      ….άλλες διατάξεις, άλλων νόμων του 2002 που είχαν τεθεί σε εφαρμογή. Οι διατάξεις αυτές, βέβαια, που ίσχυαν δεν έχουν λύσει το πρόβλημα των χαμηλών συντάξιμων αποδοχών, όμως οι εργαζόμενοι δέχτηκαν την κράτηση εισφορών επί ενός ποσού 176 ευρώ μέχρι και το βαθμό του Συνταγματάρχη χωρίς να λαμβάνουν αυτό το ποσό, με πρόσθετες συνέπειες στα χαμηλά τους εισοδήματα, φθάνει στο μέλλον να είναι σε καλύτερη οικονομική θέση ως συνταξιούχοι. 
      Τι κάνετε τώρα εσείς; Εσείς, όχι μόνο δεν δίνετε το επίδομα των 176 ευρώ, που λέμε να δοθεί σε όλους τους εργαζόμενους, αλλά παίρνετε και χειρότερα μέτρα.
      Πιστεύουμε ότι και στο άρθρο 2, παράγραφος 3, αντί η Κυβέρνηση να ικανοποιήσει το αίτημα της αναγνώρισης του κλάδου των εργαζομένων στα Σώματα Ασφαλείας ως βαρύ και επικίνδυνο και να το εντάξει στην ανάλογη κατηγορία των επαγγελμάτων, προχωρά στην επέκταση των διατάξεων που ορίζουν ένα μέρος του χρόνου υπηρεσίας, πέντε χρόνια ως διπλάσιου, με βάση τα σχετικά προεδρικά διατάγματα 414, 142 και 179 του 1974, μόνο μέχρι τους υπαλλήλους που έχουν προσληφθεί ως το Δεκέμβριο του 1992. Πριν ήταν μέχρι το 1984. Με αυτόν τον τρόπο η Κυβέρνηση χωρίζει τους εργαζόμενους σε κατηγορίες, επιβάλλοντας απαράδεκτες διακρίσεις μεταξύ τους, δηλαδή για αυτούς που προσλήφθηκαν από το 1992 και πριν.
      Εμείς πιστεύουμε και ως Κομμουνιστικό Κόμμα Ελλάδας προτείνουμε ότι πρέπει να επεκταθεί σε όλους τους εργαζόμενους αυτό το δικαίωμα. Άλλωστε η δική σας τακτική είναι η «σαλαμοποίηση» των κατηγοριών των εργαζομένων ιδιωτικού και δημόσιου τομέα. Αυτό το είδαμε στο ασφαλιστικό. Είχαμε άλλο ασφαλιστικό καθεστώς μέχρι το 1983, άλλο καθεστώς μέχρι το 1992 και άλλο καθεστώς μετά το 1993. Αυτή είναι η προσφιλή σας τακτική της «σαλαμοποίησης», προκειμένου να μην μπορέσουν να ενωθούν όλες αυτές οι κατηγορίες των εργαζομένων ιδιωτικού και δημόσιου τομέα, για να αντιμετωπίσουν αυτήν τη λαίλαπα της δικής σας νεοφιλελεύθερης συντηρητικής πολιτικής. 
      Θεωρούμε ότι είναι θετικό το άρθρο 2, παράγραφος 1 και πάλι για τους εργαζόμενους στα Σώματα Ασφαλείας και στις Ένοπλες Δυνάμεις. Θέλω, όμως, να πω το εξής. Υπάρχει μία επιστολή του αρμόδιου Υπουργού Δημόσιας Τάξης –θα την καταθέσω στα Πρακτικά- που λέει ότι πρέπει να πάρετε υπόψη, αυτά τα οποία λένε οι εργαζόμενοι στα Σώματα Ασφαλείας. Την καταθέτω.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Εσείς στην επιτροπή μας είπατε ότι ο κύριος Υπουργός που παρίσταται εδώ δεν τα έχει κάνει αποδεκτά. Εμείς καταθέτουμε βέβαια αυτήν την επιστολή και αποδεικνύουμε ότι υπάρχει ένας εμπαιγμός από την πλευρά της Κυβέρνησης προς τους συγκεκριμένους εργαζόμενους. Ο ένας Υπουργός είναι φιλικός απέναντί τους, αλλά ο άλλος Υπουργός λέει όχι.
     Εμείς, λοιπόν, επειδή θεωρούμε ενιαίο το πρόσωπο της Κυβέρνησης, λέμε ότι αυτή η Κυβέρνηση εμπαίζει εδώ και πολύ χρόνο αυτούς τους εργαζόμενους των ειδικών αυτών κλάδων του δημόσιου τομέα. Επιτέλους θα πρέπει να αποκαλυφθεί αυτός ο εμπαιγμός. Και καλούμε αν θέλετε και τους εργαζόμενους να βγάλουν ουσιαστικά συμπεράσματα, ότι δηλαδή ο εμπαιγμός αυτός πρέπει να βρει την ανάλογη απάντηση και ενόψει των εκλογών. Άλλωστε δοκιμάσανε και αυτοί τα χημικά, όπως τα έχουν δοκιμάσει και οι αγρότες και οι εργάτες και οι μαθητές, όλο το λαϊκό κίνημα. Είναι καιρός να βγάλουν συμπεράσματα ότι πρέπει να είναι από την πλευρά του κινήματος και να έρθουν σε ρήξη με τη συνολική πολιτική της Κυβέρνησης που οδηγεί και αυτούς, όσον αφορά το μισθολόγιο και τη σύνταξη, εκεί που οδηγεί και όλες τις άλλες κατηγορίες.
     Εμείς ως Κομμουνιστικό Κόμμα Ελλάδας έχουμε καταθέσει σχετικές τροπολογίες. Θα τις καταθέσω βέβαια και αυτές στα Πρακτικά για να μείνουν στην ιστορία, γιατί η Κυβέρνηση με πολύ εύκολο τρόπο τις έχει απορρίψει.
     (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά τις προαναφερθείσες τροπολογίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Κύριε Πρόεδρε, επιτρέψτε μου να αναφερθώ στην τροπολογία του Υπουργείου Οικονομίας και Οικονομικών, που αναφέρεται σε δύο βασικά ζητήματα κατά την άποψή μας. Το πρώτο είναι η κατάργηση της διάταξης για το «Πόρτο Καρράς» που πέρασε μέσα από τον αναπτυξιακό νόμο. Θα πρέπει να πούμε εδώ ότι η ανάλογη τροπολογία που έχει κατατεθεί από τη Νέα Δημοκρατία, στέκεται μόνο στη διαδικασία. Δηλαδή και η Κυβέρνηση και η Νέα Δημοκρατία στέκονται στη διαδικασία.
      Στο περιεχόμενο, όμως, της τροπολογίας, αλλά και των νόμων που έχουν περάσει με κοινή συναίνεση των δύο κομμάτων για παραχώρηση τεραστίων εκτάσεων περιουσίας του ελληνικού λαού, σε χέρια επιχειρηματικών ομίλων για αξιοποίηση, τα έχετε και εκεί συμφωνήσει. Αποκαλύπτεται για μία ακόμη φορά ότι τα δύο κόμματα έχουν ταυτόσημη πολιτική. Είναι εκείνη η πολιτική που οδηγεί στο ξεπούλημα στρατηγικής σημασίας επιχειρήσεων. Άλλωστε και ο Πρόεδρος της Νέας Δημοκρατίας με το πρόγραμμά του, αυτό ισχυρίστηκε. Είστε σ΄ ένα διαγωνισμό για το ποιος θα πουλήσει γρηγορότερα και ποιος θα ωφελήσει περισσότερο τους επιχειρηματικούς ομίλους, ντόπιους και ξένους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εμείς λέμε προς τον ελληνικό λαό ότι θα πρέπει να βγάλει τα συμπεράσματά του. Σε αυτές τις εκλογές συγκρούονται δύο πολιτικές που έχουν να κάνουν με τα συμφέροντα που εξυπηρετούν αυτές. Έτσι ή θα είναι με το συμφέρον των πολλών, δηλαδή των εργαζομένων και των άλλων λαϊκών στρωμάτων, ή θα είναι η πολιτική εκείνη που πρεσβεύουν τα δύο κόμματα, Κυβέρνηση και Αξιωματική Αντιπολίτευση, σχετικά με τα επιχειρηματικά συμφέροντα.
      Καλούμε, λοιπόν, τον ελληνικό λαό να υπερψηφίσει τα ψηφοδέλτια του Κομμουνιστικού Κόμματος Ελλάδας. Εμείς έχουμε πολιτική πρόταση και λέμε στον ελληνικό λαό ότι μετά τις 8 του Μάρτη, είτε είναι η κυβέρνηση του κ. Παπανδρέου είτε η κυβέρνηση κ. Καραμανλή με τα οράματά τους, είναι σίγουρο ότι θα έχει μια εφιαλτική πραγματικότητα, μια πραγματικότητα που μπορεί να ανατραπεί μέσα από συλλογικούς αγώνες ενάντια σ΄ αυτήν τη νεοφιλελεύθερη πολιτική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, εμείς καταψηφίζουμε το νομοσχέδιο, παρόλο που έχει κάποιες θετικές διατάξεις για ορισμένους κλάδους, όπως για παράδειγμα για υπαλλήλους που έχουν κάνει μετατάξεις.
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, αν συνεχίσετε, δεν θα σας μείνει καθόλου χρόνος για να δευτερολογήσετε.
      ΑΓΓΕΛΟΣ ΤΖΕΚΗΣ: Θα συνεχίσω στη δευτερολογία μου, κύριε Πρόεδρε.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει Κοινοβουλευτικός Εκπρόσωπος του Συνασπισμού κ. Λαφαζάνης για δεκαπέντε λεπτά.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριοι συνάδελφοι, βεβαίως η προεκλογική περίοδος έχει τους ρυθμούς της, αλλά είναι προφανές ότι συζητούμε εντός μιας άδειας Αιθούσης για πολύ κρίσιμα και σοβαρά θέματα. Θέλω να διαμαρτυρηθώ προς την Κυβέρνηση, διότι ένα τόσο σοβαρό νομοσχέδιο το άφησε κυριολεκτικά την τελευταία στιγμή, λίγο πριν κλείσει η Βουλή. Θα έπρεπε να έχουμε την ευχέρεια να το συζητήσουμε και με μεγαλύτερη άνεση και με περισσότερους συναδέλφους παρόντες, για να πάρουν το λόγο και να μιλήσουν για τα καίρια αυτά θέματα.
     Κύριοι συνάδελφοι, το θέμα των συντάξεων του δημοσίου είναι πάρα πολύ σοβαρό θέμα. Γιατί; Το λέω, διότι γενικότερα οι συνταξιούχοι και ειδικότερα οι συνταξιούχοι του δημοσίου είναι τα μεγάλα θύματα των κυβερνητικών πολιτικών που εφαρμόστηκαν όλα αυτά τα τελευταία χρόνια, ιδιαίτερα από τις αρχές της δεκαετία του ’90, τόσο από την κυβέρνηση του ΠΑΣΟΚ όσο και από την κυβέρνηση της Νέας Δημοκρατίας κατά την περίοδο 1990-1993. 
      Πρέπει να σας πω ότι για τις συντάξεις υπάρχει ένα και μοναδικό καθεστώς το οποίο ισχύει μονίμως και αδιαλείπτως από όλες τις κυβερνήσεις. Οι συντάξεις πρέπει να είναι συντάξεις λιτότητας, πείνας και πενίας και να μην ανταποκρίνονται στην ανάγκη μίας οικογένειας συνταξιούχων να επιβιώσουν ανθρώπινα. Αυτές οι συντάξεις, εξαιτίας της πολιτικής σας, είναι αυτές οι οποίες υπέστησαν τις μεγαλύτερες απώλειες όλα αυτά τα χρόνια, ακόμα μεγαλύτερες και από τους μισθούς.
      Δυστυχώς αυτήν την πολιτική αντί να την αλλάξετε τη συνεχίζετε με το παρόν νομοσχέδιο. Στην ουσία οι αυξήσεις που δίνετε είναι ελάχιστες, είναι πενιχρότατες και δεν μπορούν να συμβαδίσουν ούτε καν με τον πληθωρισμό, τον πραγματικό πληθωρισμό και όχι αυτόν τον τεχνητό τον οποίο εμφανίζετε με τους δείκτες της Εθνικής Στατιστικής Υπηρεσίας Ελλάδας οι οποίοι συντάσσονται με πολιτικά κριτήρια εξωραϊσμού της κυβερνητικής πολιτικής και όχι με τα πραγματικά δεδομένα των ανατιμήσεων της αγοράς.
      Ειδικότερα οι συντάξεις των δημοσίων υπαλλήλων οφείλουμε να πούμε ότι επειδή υπολογίζονται στο βασικό μισθό και δεν συμπεριλαμβάνουν τη σωρεία των επιδομάτων –πολιτική την οποία συνεχίζετε και με τις μισθολογικές ρυθμίσεις τις οποίες φέρατε προς ψήφιση και ψηφίστηκαν από την κυβερνητική πλειοψηφία- και ο βασικός μισθός παραμένει χαμηλός, οι συντάξεις παραμένουν καθηλωμένες και οι αυξήσεις που δίνετε εδώ δεν ανταποκρίνονται στις ανάγκες επιβίωσης των συνταξιούχων. 
      Ποιες είναι οι αυξήσεις τις οποίες δίνετε; Εδώ μας μιλάτε με αριθμούς οι οποίοι είναι φανταστικοί βεβαίως, απορρέουν από την ανάγκη μιας κυβερνητικής προπαγάνδας, κατανοητής προεκλογικά, αλλά δεν ανταποκρίνονται στην πραγματικότητα. Οι αυξήσεις οι οποίες δίνονται με αυτό το νομοσχέδιο στους συνταξιούχους του δημοσίου, είναι της τάξης του 4% και θα ήταν πολύ χαμηλότερες, με τις προβλέψεις που κάνετε, αν δεν βάζατε εκείνο το άρθρο το οποίο κρατάει τις αυξήσεις στο πλαφόν του 4%.
      Ερωτώ: Αν σε προεκλογική περίοδο δίνετε αύξηση συντάξεων της τάξεως του 4%, τι θα κάνετε μετά και που θα πάνε οι συντάξεις του δημοσίου μετεκλογικά; Και να σας πω το χειρότερο; Σε τι ανταποκρίνεται η αύξηση του 4%; Διότι αυτή είναι η αύξηση στην συντριπτική πλειοψηφία των δημοσίων υπαλλήλων. Στον επίσημο τιμάριθμο που είναι 3,5%, ενώ τα είδη βασικής λαϊκής κατανάλωσης έχουν εκτοξευθεί στα ύψη;  
      Ακόμη ένα ερώτημα το οποίο είναι καίριο. Εν πάση περιπτώσει οι μισθωτοί, αλλά για τη συγκεκριμένη περίπτωση οι συνταξιούχοι, δεν παίρνουν απολύτως τίποτα από την αύξηση της παραγωγικότητας; Με αυτόν τον τρόπο, όταν οι συντάξεις κινούνται στα όρια του επίσημου πληθωρισμού, που δεν ανταποκρίνεται στην πραγματική αύξηση του τιμάριθμου και όταν οι συντάξεις δεν παίρνουν κανένα μερίδιο από την αύξηση της παραγωγικότητας, αυτό σημαίνει ότι οι συντάξεις γενικά στο εθνικό εισόδημα, ως ποσοστό, πέφτουν κάθε χρόνο και επομένως οι συνταξιούχοι γίνονται σχετικά και απόλυτα ορισμένες φορές, όλο και πιο φτωχοί σ’  αυτήν τη χώρα. Αυτή είναι η κυβερνητική πολιτική σας.
      Αν λοιπόν αυτό το κάνετε σε ένα προεκλογικό έτος, φανταστείτε τι θα επακολουθήσει όχι μόνο από το ΠΑΣΟΚ, αν θα είναι Κυβέρνηση, ελέω καλπονοθευτικού νόμου, αλλά και από τη Νέα Δημοκρατία, διότι είναι ταυτόσημες οι πολιτικές τους όσον αφορά μισθούς και κυρίως συντάξεις, που είναι το μεγάλο θύμα των πολιτικών σας.
     Αυτό δεν το λέω εγώ αυθαιρέτως. Παίρνω υπόψη μου τις προεκλογικές δεσμεύσεις και των δύο κομμάτων. Έσπευσαν και οι δύο αρχηγοί και ο Γιώργος Παπανδρέου και ο Κώστας Καραμανλής να τρέξουν ασθμαίνοντας ποιος θα πλειοδοτήσει στη μείωση των φορολογικών συντελεστών των ανωνύμων επιχειρήσεων και δεσμευθήκατε –και πιστεύω ότι θα είναι το πρώτο μέτρο που θα εφαρμόσετε μετεκλογικά όποιος από τους δύο και αν είναι κυβέρνηση- να πάτε το φορολογικό συντελεστή από 35% στο 25% των κερδών των ανωνύμων επιχειρήσεων, των μεγάλων εταιρειών δηλαδή σ΄ αυτήν τη χώρα. Ο συντελεστής ήταν 40%, το ΠΑΣΟΚ τον κατέβασε στο 35% και ερχόσαστε τώρα εν συγχορδία  και το 35% το πάτε στο 25%. Ξέρετε τι σημαίνει αυτό; 
      ΓΕΩΡΓΙΟΣ ΓΑΡΟΥΦΑΛΙΑΣ: Είναι καλό για την επιχείρηση. 
      ΠΑΝΑΓΙΩΤΗΣ ΛΑΦΑΖΑΝΗΣ: Μα τι λέτε τώρα; Βεβαίως για τον επιχειρηματία είναι θαυμάσιο, είναι ένα τρομερό προεκλογικό δώρο εκατοντάδων εκατομμυρίων ευρώ. 
      ΓΕΩΡΓΙΟΣ ΓΑΡΟΥΦΑΛΙΑΣ: Που θα απασχολούνται οι εργαζόμενοι;
      ΠΑΝΑΓΙΩΤΗΣ ΛΑΦΑΖΑΝΗΣ: Για τον προϋπολογισμό όμως, για το δημόσιο είναι μια τεράστια απώλεια.
      Μιας και μου λέτε για επενδύσεις, θέλω να πω ότι από την Ελλάδα δεν έλειψαν τα κέρδη των επιχειρήσεων. Τα κέρδη στις ελληνικές επιχειρήσεις «καλπάζουν» και μάλιστα τα κέρδη των θυγατρικών των πολυεθνικών εταιρειών που έχουν επενδύσεις στην Ελλάδα βρίσκονται σε επίπεδα τριτοκοσμικού χαρακτήρα. Είναι αμύθητα κέρδη, όμως δεν κατευθύνονται σε επενδύσεις. 
      Έρχεστε τώρα προεκλογικά και λέτε: «Δώρο εκατοντάδων εκατομμυρίων ευρώ». 25% φορολογικός συντελεστής. Να σας πω και κάτι άλλο; Αν συνυπολογίσουμε τα αφορολόγητα αποθεματικά που εισήγαγε εκ νέου η Κυβέρνηση τις προάλλες, αν συνυπολογίσουμε το πλήθος των φοροαπαλλαγών και των φοροελαφρύνσεων των επιχειρήσεων, τότε μπορούμε αβίαστα και αντικειμενικά να πούμε ότι στην Ελλάδα θα υπάρχουν κέρδη και μάλιστα υπερκέρδη, αλλά χωρίς φόρους.
      Σας ρωτάω: Πώς θα στηρίξετε κοινωνικές πολιτικές με τη μη φορολόγηση στην ουσία των κεφαλαιακών κερδών, διότι περί αυτού πρόκειται και σ’ αυτήν την κατεύθυνση οδηγείτε τα πράγματα; Ξέρετε πού πάει η Ελλάδα μ’ αυτά τα μέτρα που εξαγγέλλετε προεκλογικά και για τα οποία σας χειροκροτούν σύσσωμοι οι επιχειρηματίες; Η Ελλάδα μετατρέπεται από άποψη φορολογικής ασυλίας του κεφαλαίου σε νήσους Κειμάν και μετά θα μου πείτε ότι θα κάνετε πολιτική στους μισθούς, στη σύνταξη, ότι θα έχετε κοινωνικές πολιτικές για την παιδεία και για την υγεία; Με τι έσοδα; Βεβαίως, αυτά συμπληρώνονται και με άλλα μέτρα, τα οποία οδηγούν το ασφαλιστικό σύστημα στην κατάρρευση.
      ΓΕΩΡΓΙΟΣ ΓΑΡΟΥΦΑΛΙΑΣ:…
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε συνάδελφε, ας μιλήσετε μετά για να τα πείτε όπως νομίζετε, αλλά ακούστε με γιατί λέω πράγματα με στοιχεία.
      Λέτε και άλλα πράγματα. Βγαίνει ο Γιώργος Παπανδρέου και μιλάει για τετραετή ανασφάλιστη εργασία. Πού θα πάνε τα ταμεία, κύριοι της Κυβέρνησης, με τη νομιμοποίηση της «μαύρης» ανασφάλιστης εργασίας που κάνετε; Αυτό κάνετε. 
      Η «μαύρη» ανασφάλιστη εργασία εδιώκετο στην Ελλάδα. Τώρα την εισάγετε στους νέους, τετραετή κιόλας. Πού θα την πάτε ακόμα με αυτές τις υπερφιλελεύθερες λογικές που ακολουθείτε, που δε διανοούντο ούτε ο Ρήγκαν ή η Θάτσερ να εφαρμόσουν; Θα την πάτε βεβαίως στα εφτά, στα οκτώ, στα δέκα χρόνια αργότερα. Ποιοι θα είναι οι πόροι των ασφαλιστικών ταμείων; 
      Αυτές είναι οι εξαγγελίες του Γιώργου Παπανδρέου και έρχεται να ακολουθήσει ο κ. Καραμανλής σ’ αυτόν τον «αγώνα δρόμου» και λέει: «50% για δύο χρόνια το κράτος θα πληρώνει τις εργοδοτικές εισφορές». Αυτή είναι τεράστια απώλεια από το κράτος για να έχει η εργοδοσία πάμφθηνο εργατικό δυναμικό, «τζάμπα» εργατικό δυναμικό.
      Έτσι, όμως, χωρίζεται το εργατικό δυναμικό στους νέους και στους ηλικιωμένους. Έτσι δεν αντιμετωπίζεται η ανεργία, απλώς μεταφέρεται ηλικιακά, ανακατανέμεται ηλικιακά η ανεργία. Στο τέλος, μ’ αυτές τις λογικές, θα οδηγηθούν οι μεγαλύτερης ηλικίας εργαζόμενοι «στον Καιάδα» και μπορεί να φτάσουμε στο σημείο να βλέπει ο ηλικιωμένος εργαζόμενος το νέο σαν αντίπαλο. Είναι λογικές αυτές; 
      Όμως αυτό το λέω στην προκειμένη περίπτωση και για έναν πρόσθετο λόγο, διότι αυτά τα μέτρα οδηγούν τα ασφαλιστικά ταμεία στην κατάρρευση. Πώς θα δοθούν ύστερα συντάξεις, όταν κάνετε πλειοδοσία συντάξεων τώρα, προεκλογικά, σαν κι αυτήν που κάνατε το 2000 και τίποτε απ’ αυτά δεν εφαρμόσατε; Ξαναγυρίζετε στην πλειοδοσία συντάξεων, αλλά δε μας λέτε πώς θα βγουν τα λεφτά. Πού θα βρουν τα λεφτά τα ασφαλιστικά ταμεία, πού θα βρει τα λεφτά ο προϋπολογισμός, με τέτοια μέτρα που προτείνετε; 
      Αυτά, βεβαίως, είναι η προεκλογική σας δημαγωγία. Τίποτε απ’ αυτά δε θα εφαρμοστεί. Αυτό που θα γίνει μαζί με τη φορολογική ασυλία του κεφαλαίου «ζήτω η Ελλάς», είναι ότι θα έχουμε και μία χώρα με πάμφθηνο μισθολογικό κόστος που θα θυμίζει τριτοκοσμικές χώρες. Θα έχουμε φορολογική ασυλία τύπου Κειμάν στην Ελλάδα και μισθολογικό κόστος τύπου Ινδονησίας. Αυτό είναι το μετεκλογικό εφιαλτικό μέλλον που προετοιμάζουν και τα δύο κόμματα γι’ αυτήν τη χώρα.
      Από την άλλη μεριά, βεβαίως, υπάρχουν οι δημαγωγικές, λαϊκίστικες εξαγγελίες προς άγρα ψήφων, οι οποίες ξεχνιούνται την επόμενη μέρα των εκλογών, ενώ όλα αυτά που προανέφερα θα εφαρμοστούν. Γι’ αυτό ανησυχούμε εμείς για τις συντάξεις του δημοσίου. 
      Λέω: Αν σ’ αυτό το προεκλογικό έτος είναι 4%, μετεκλογικά θα υπάρξει οδυνηρή και σκληρή λιτότητα για τις συντάξεις του δημοσίου και βεβαίως γενικότερα για τις συντάξεις και τους μισθούς.
      Εδώ την τεχνική βεβαίωση για να φτάσουμε στο 4% στις συντάξεις, την εφηύρε η Κυβέρνηση με την παράγραφο 17 του άρθρου 1 όπου με το επίδομα εξομάλυνσης των 15 έως 41 ευρώ των συνταξιούχων γίνεται νέος τρόπος υπολογισμού και καταβολής του, έτσι ώστε η μεγάλη πλειοψηφία να μην το παίρνει και οι όποιες αυξήσεις και αναπροσαρμογές να πέφτουν αυτομάτως κάτω από το 4%.
       Επίσης με την παράγραφο 19 του άρθρου 1, ανοίγετε και έναν άλλον επικίνδυνο δρόμο, να αποσυνδεθούν οι επικουρικές συντάξεις από το 20% των συντάξεων αποδοχών. Και από εκεί και πέρα ο Υπουργός Εργασίας να αποφασίζει κατά το δοκούν την αύξηση των επικουρικών συντάξεων με μία κατεύθυνση περιοριστική, με μία κατεύθυνση λιτότητας. 
      Θα προσθέσω επίσης ότι εδώ αυτό το οποίο κάνετε με τους δικηγόρους είναι απαράδεκτο και θα πρέπει να κάνετε αλλαγές που να ικανοποιούν το δίκαιο αίτημά τους. Και φυσικά υπάρχει ένα πελώριο θέμα με τους λογοτέχνες και καλλιτέχνες για τις τιμητικές συντάξεις. Αυτά τα οποία δίνετε με το άρθρο 1, παράγραφος 9, περίπτωση δ’, εδάφιο β’ είναι ευτελή και ασήμαντα. 
      Είχατε δώσει υποσχέσεις στους λογοτέχνες και καλλιτέχνες που παίρνουν μία τιμητική σύνταξη τις οποίες όμως δεν τηρήσατε.
      Με το συγκεκριμένο άρθρο, δυστυχώς κρατάτε σε ευτελέστατα επίπεδα αυτούς τους οποίους το δημόσιο έπρεπε να τιμά. Καταθέτουμε στα Πρακτικά τα αιτήματα που είναι πολύ συγκεκριμένα από την εταιρεία συγγραφέων σχετικά με την τιμητική σύνταξη από το δημόσιο και ελπίζω μέχρι το τέλος της συνεδρίασης να τα λάβετε υπόψη σας.
      (Στο σημείο αυτό ο Βουλευτής κ. Παναγιώτης Λαφαζάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Βεβαίως μεγάλο θέμα υπάρχει και με τις συντάξεις των Σωμάτων Ασφαλείας. Με το άρθρο 1, παράγραφος 5, με την περικοπή των 176 ευρώ, στην ουσία μειώνετε τη σύνταξη και μάλιστα διαχρονικά για τα Σώματα Ασφαλείας. Και μιλάμε για πυροσβέστες, λιμενικούς, αστυφύλακες, στρατιωτικούς.  
      Σας είχαμε υπογραμμίσει, κύριε Υπουργέ, το θέμα αυτό και έχετε στα χέρια σας και την επιστολή του αρμόδιου Υπουργού Δημόσιας Τάξης, κ. Φλωρίδη, ο οποίος θεωρεί το αίτημα αυτό δίκαιο και σας κάνει συγκεκριμένες προτάσεις. Αλλά εσείς την επιστολή αυτή τη γράφετε στα παλαιότερα των υποδημάτων σας. Ή μπορεί μέσα στην Κυβέρνηση να παίζεται ένα διπλό παιχνίδι. Ο κ. Φλωρίδης να βγαίνει στα Σώματα Ασφαλείας και να λέει ότι στηρίζει και προωθεί τα αιτήματα αυτά, αλλά υπάρχει και ένας «κακός» εδώ, ο οποίος δεν τα εφαρμόζει. Εν πάση περιπτώσει, ψηφίστε για να προωθήσουμε μέσα από την Κυβέρνηση αυτά τα αιτήματα. 
      Νομίζω ότι πρέπει να ικανοποιήσετε σύμφωνα και με τις προτάσεις που σας κάνει ο αρμόδιος Υπουργός, τα θέματα που αφορούν τις συντάξεις των Σωμάτων Ασφαλείας, που δεν ζητούν τίποτα παραπάνω από το να παίρνουν μία αναπροσαρμογή της σύνταξης ανάλογη μ΄ αυτήν των δημοσίων υπαλλήλων. Να μην είναι δηλαδή σε δυσμενέστερη θέση.
      Βέβαια, έχει γίνει ένα θετικό βήμα με τις διατάξεις του σχετικού νομοσχεδίου, αλλά δεν είναι δυνατόν να μιλάμε για σύνταξη 290 ευρώ, δηλαδή κάτω από 100.000 δραχμές το μήνα. Με κάτω από 100.000 δραχμές το μήνα, ο άνθρωπος για να επιβιώσει πρέπει να ζητιανέψει. Και αυτό το λέτε κατώτατη σύνταξη του δημοσίου, όταν προεκλογικά  δίνετε 40 εκατομμύρια ευρώ στους καναλάρχες με τη μείωση –το στήριξε αυτό και η Νέα Δημοκρατία- του φόρου τηλεοπτικών διαφημίσεων; Και εδώ για την αναπροσαρμογή των κατώτατων συντάξεων, απόλυτης πενίας των συνταξιούχων του δημοσίου, έχετε 10 εκατομμύρια ευρώ κόστος, ενώ για τους καναλάρχες δίνετε 40 εκατομμύρια ευρώ. 
      Επιτρέψτε μου να πω δυο λόγια, κύριε Πρόεδρε, και για το θέμα της τροπολογίας που έρχεται όσον αφορά στην Επιτροπή Κεφαλαιαγοράς και την απόσυρση της «ντροπολογίας» Πάχτα.
      Καταρχήν για το θέμα της Επιτροπής Κεφαλαιαγοράς, τι κάνετε εδώ, κύριοι της Κυβέρνησης; Έχει λήξει η θητεία αυτής της επιτροπής από τις 2 Φεβρουαρίου και ερχόσαστε καθυστερημένα να θέσετε ένα θέμα ανανέωσης. Το φέρατε στην αρμόδια επιτροπή για να αντικαταστήσετε το νυν Πρόεδρο της Επιτροπής Κεφαλαιαγοράς με το νυν Αντιπρόεδρο της Επιτροπής Κεφαλαιαγοράς, δηλαδή «άλλαξε ο Μανωλιός και φόρεσε τα ρούχα του αλλιώς».
      Αντιδράσαμε στην αρμόδια επιτροπή και είπαμε ότι δεν είναι δυνατόν να δεσμεύσετε την επόμενη κυβέρνηση προεκλογικά για πέντε χρόνια με μια διάταξη για την κρίσιμη θέση του Προέδρου της Επιτροπής Κεφαλαιαγοράς με ημέτερο και συνένοχο για τη ληστεία του χρηματιστηρίου. 
      Αναγκαστήκατε να πάρετε πίσω το διορισμό. Σας προτείναμε τότε, γιατί το φέρνετε καθυστερημένα το θέμα και όχι έγκαιρα για να γίνει ουσιαστική συζήτηση, να υπάρξει στο μεσοδιάστημα μια συναινετική λύση για τον Πρόεδρο της Επιτροπής Κεφαλαιαγοράς με διαβούλευση ανάμεσα στα κόμματα, ώστε να εξασφαλιστεί στοιχειώδης αντικειμενικότητα στην κρίσιμη αυτή προεκλογική περίοδο.
      Δεν το κάνατε και φέρνετε μία διάταξη για να παρατείνεται τη θητεία του νυν Προέδρου και του διοικητικού συμβουλίου για τρεις μήνες. Γιατί το κάνατε αυτό; Για δύο λόγους: Πρώτον, γιατί θέλετε να έχετε ελεγχόμενη Επιτροπή Κεφαλαιαγοράς στο κρίσιμο προεκλογικό διάστημα. Και δεύτερον και χειρότερο, γιατί θέλετε την παρούσα Επιτροπή Κεφαλαιαγοράς, προκειμένου να εισάγεται στο Χρηματιστήριο την αμαρτωλή ΕΤΑ ΑΕ 
      Ακόμα επιμένετε σε αυτόν το στόχο. Την ΕΤΑ ΑΕ, στην οποία έχει μεταφερθεί όλη η περιουσία του ΕΟΤ είτε κατά κυριότητα είτε κατά εκμετάλλευση μέχρι εκατό χρόνια –μιλάμε για τις φυσικές καλλονές αυτής της χώρας- θέλετε άρον-άρον να την πάτε στο χρηματιστήριο, να την εκποιήσετε σε ιδιώτες, σ΄ ένα από τα μεγαλύτερα σκάνδαλα που έχουν γίνει στη νεότερη ιστορία αυτής της χώρας. 
      Γι’ αυτόν το λόγο επιμένετε να παραμείνει η ίδια Επιτροπή Κεφαλαιαγοράς. Για να φέρετε σε πέρας την αμαρτωλή αυτή υπόθεση.
      Όσον αφορά στην απόσυρση της «ντροπολογίας» Πάχτα, δεν αρκεί μόνο αυτή. Πρέπει να τη συμπληρώσετε και με τη σχετική δέσμευση ότι δεν θα μπορούν με άλλους πλάγιους τρόπους να προωθηθούν τα σχέδια των ιδιοκτητών του Πόρτο Καρράς σε μία δασική έκταση, διότι απλώς με την απόσυρση και τις υποσχέσεις που έχετε δώσει, μπορεί αύριο να δούμε άλλου είδους ρυθμίσεις, οι οποίες να παρακάμπτουν την ανάγκη να προστατευθεί ο δασικός πλούτος της χώρας και η συγκεκριμένη δασική έκταση.
      Βεβαίως όποια αύξηση, έστω και μικρή, δίνεται, εμείς την επικροτούμε, αλλά θεωρούμε ότι οι αυξήσεις αυτές και συνολικά το νομοσχέδιο δεν αντιστοιχούν στις σημερινές ανάγκες των συνταξιούχων του Δημοσίου και γι’ αυτό το καταψηφίζουμε.
      Σας ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Έχει ζητήσει το λόγο ο κύριος Υπουργός για να κάνει μια παρέμβαση.
      Ορίστε, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, κατά μία συγκυρία άκρως αποκαλυπτική, συζητούμε σήμερα το νομοσχέδιο των συντάξεων, όταν ολόκληρος ο ελληνικός λαός συγκλονίζεται από τη χθεσινή ανακοίνωση του οικονομικού προγράμματος της Νέας Δημοκρατίας να επαναφέρει τους νόμους της ασφαλιστικής ανατροπής που επιχείρησε να εμπεδώσει την περίοδο 1990-1993…
      ΑΔΑΜ ΡΕΓΚΟΥΖΑΣ: Ο κ. Καραμανλής έκανε δηλώσεις στον Τύπο πριν λίγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):… θέλοντας να αφαιρέσει δικαιώματα των εργαζομένων, θέλοντας να ψαλιδίσει κατακτήσεις, θέλοντας να διαμορφώσει ένα περιβάλλον αβεβαιότητας και φόβου.
     Πιστεύω ότι το νομοσχέδιο που τώρα συζητάμε, βρίσκεται στον αντίποδα αυτής της λογικής.
Θέλει να εμπεδώσει συνταξιοδοτικά δικαιώματα, να διευρύνει αυτά τα οποία έχει κατακτήσει ο εργαζόμενος, να θεσπίσει όρους σιγουριάς και βεβαιότητας έχοντας λύσει το μεγάλο πρόβλημα το οποίο είχαμε όλα τα προηγούμενα χρόνια για τη βιωσιμότητα του ασφαλιστικού συστήματος.
      Πιστεύω, λοιπόν, ότι η σημερινή συζήτηση στη Βουλή αναδεικνύει την τεράστια διαφορά πολιτικής ανάμεσα στο ΠΑΣΟΚ και τη Νέα Δημοκρατία, αναδεικνύει ποιο κόμμα νοιάζεται, μέσα στο μέτρο των οικονομικών και αναπτυξιακών δυνατοτήτων, για την εμπέδωση του κοινωνικού κράτους και ποιο κόμμα είναι αυτό το οποίο βιάζεται να αποδομήσει, να αποδιαρθρώσει, να ενσπείρει την αβεβαιότητα. Αναδεικνύει ποιο κόμμα είναι εκείνο το οποίο έχει μια συστηματική πολιτική βελτίωσης και ποιο είναι εκείνο το οποίο κατάφερε να ξεσηκώσει τους εργαζόμενους ακόμα και την εποχή που δεν είναι στην κυβέρνηση. 
      Κυρίες και κύριοι συνάδελφοι, το νομοσχέδιο που συζητούμε σήμερα, είναι ένα νομοσχέδιο το οποίο δουλεύτηκε πολύ συστηματικά και έρχεται έγκαιρα στη Βουλή. Σας υπενθυμίζω ότι τα προηγούμενα χρόνια τα συνταξιοδοτικά νομοσχέδια τα οποία συνόδευαν τις μισθολογικές αυξήσεις, έρχονταν και ψηφίζονταν κυρίως το Μάιο ή τον Ιούνιο, με αποτέλεσμα πάντα να υπάρχει μια καθυστέρηση σ΄ αυτούς οι οποίοι είχαν κυρίως ανάγκη να πάρουν τις αυξήσεις τις οποίες έδιναν, δηλαδή στους συνταξιούχους.
      Φέτος η Κυβέρνηση έκανε δύο πολύ σημαντικά βήματα προόδου σ’ αυτόν τον τομέα. Πρώτα απ’ όλα ψήφισε ολόκληρο το μισθολογικό νομοσχέδιο και των δημοσίων υπαλλήλων εν τη ευρεία εννοία αλλά και άλλων συγκεκριμένων κατηγοριών πριν την ψήφιση του προϋπολογισμού. Έτσι ήταν απολύτως γνωστό το πώς θα χρηματοδοτηθεί όλο αυτό το πλέγμα αυξήσεων σε διάφορες κατηγορίες εργαζομένων, στους δημοσίους υπαλλήλους, στους καθηγητές Πανεπιστημίου, ιερείς, στρατιωτικούς κλπ. Γι’ αυτό ταχύτατα έρχεται να ψηφισθεί τώρα λίγες βδομάδες μετά τον προϋπολογισμό, αντί για πολλούς μήνες που μεσολαβούσαν συνήθως, το συνταξιοδοτικό νομοσχέδιο. Καμία βιασύνη, καμία έλλειψη ενημέρωσης. Ίσα ίσα ταχύτατη κίνηση για να μπορέσουν οι συνταξιούχοι αμέσως, από το Φλεβάρη, να έχουν στην τσέπη τους τις αυξήσεις που δίνει το νομοσχέδιο αυτό. Έτσι είναι το πεδίο σήμερα. Από τη μια μεριά η κυβερνητική πολιτική η οποία ενισχύει τους συνταξιούχους και από την άλλη η επίφοβη πρόταση της Νέας Δημοκρατίας η οποία απειλεί τις συντάξεις και των συνταξιούχων και των σημερινών εργαζομένων. 
      Άλλωστε η Κυβέρνηση και τα προηγούμενα χρόνια, στο μέτρο πάντα των δυνατοτήτων που υπήρχαν ευρύτερα, έκανε σημαντική πολιτική αυξήσεων. Σας αναφέρω για παράδειγμα ότι πέρσι, το 2003, οι στρατιωτικοί συνταξιούχοι και οι συνταξιούχοι των Σωμάτων Ασφαλείας είχαν λάβει αυξήσεις που ήταν της τάξης του 7% και 8%. Οι πολιτικοί συνταξιούχοι είχαν λάβει σχεδόν όλοι αυξήσεις που ήταν πάνω από 6%. Μία ανάλογη πολιτική επαναλαμβάνεται και φέτος μετά τις τελευταίες προσαρμογές οι οποίες έγιναν. Οι στρατιωτικοί συνταξιούχοι και οι συνταξιούχοι των Σωμάτων Ασφαλείας έχουν αυξήσεις οι οποίες κυμαίνονται κατά μέσο όρο στο 8% και 9%, δηλαδή σχεδόν τρεις φορές περισσότερο από τον πληθωρισμό, πράγμα το οποίο δίδει περιθώρια ουσιαστικών βελτιώσεων στα ποσά τα οποία λαμβάνουν. Οι πολιτικοί συνταξιούχοι θα έχουν αυξήσεις οι οποίες θα είναι αισθητά πάνω από το περσινό και σίγουρα θα είναι πάνω από το 6%.
      Πιστεύω ότι με τον τρόπο αυτό δίνουμε απάντηση στο πώς εμείς εφαρμόζουμε στο μέτρο των εκάστοτε οικονομικών δυνατοτήτων μια κοινωνική πολιτική συνεχούς βελτίωσης των εισοδημάτων, συνεχούς βελτίωσης των ποσών που λαμβάνουν οι συνταξιούχοι και ιδιαίτερα οι χαμηλοσυνταξιούχοι χτίζοντας έτσι περισσότερη αλληλεγγύη και κοινωνική συνοχή.
     ΑΓΓΕΛΟΣ ΤΖΕΚΗΣ: Πάλι τα γνωστά παραμύθια. Τέσσερα χρόνια παραμύθια. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το νομοσχέδιο αυτό περιλαμβάνει όμως και άλλες διατάξεις στις οποίες θα αναφερθώ με μεγάλη συντομία, διότι έχουν αναλυθεί επαρκώς και στη συζήτηση που έγινε στην κοινοβουλευτική επιτροπή.
     Πρώτα απ’ όλα είπαμε ότι έχει την εφαρμογή των μισθολογίων στις συντάξεις. Λύνει, όμως, οριστικά και το θέμα της καταβολής των οικογενειακών παροχών σε οικογένειες συνταξιούχων με τον ίδιο τρόπο πλέον με τον οποίο το λύνει και για τους εν ενεργεία υπαλλήλους.
Κατοχυρώνει τη συνταξιοδοτική προστασία των συνοριοφυλάκων και των ειδικών φρουρών, οι οποίοι μέχρι τώρα υπήγοντο στο ΙΚΑ και τους εντάσσει στη συνταξιοδοτική προστασία του δημοσίου. Λύνει τα προβλήματα τα οποία είχαν αναφυεί σχετικά με τις συντάξεις των αξιωματικών που βρίσκονται σε πολεμική διαθεσιμότητα και κατοχυρώνει μ΄ έναν αποτελεσματικό τρόπο την καταβολή των συντάξεων σε λογοτέχνες και καλλιτέχνες. 
      Υπάρχουν επίσης ορισμένα θέματα τα οποία ετέθησαν στη συζήτηση και τα οποία μπορούμε να τα δούμε. Η διάταξη για τους δικηγόρους, στην οποία αναφερθήκατε, είναι μια διάταξη η οποία επιτρέπει να εφαρμοστεί αυτό το οποίο έχει ψηφιστεί, δηλαδή να δίδεται μία πρακτική μέθοδος με την οποία οι δικηγόροι να μπορούν να καταβάλουν αυτά τα οποία οφείλουν αναδρομικά και να μπορέσουν να διεκδικήσουν τη σύνταξη την οποία θέλουν. Εάν φυσικά υπάρχει διακομματική αντίρρηση σ΄ αυτό και μπορεί κάποιος να προτείνει κάτι άλλο, μπορεί ενδεχομένως η διάταξη αυτή να αποσυρθεί και να συζητηθεί αργότερα. Αλλά η απόσυρσή της θα εμποδίσει, θα καθυστερήσει την ικανοποίηση του αιτήματος που έχουν οι ίδιοι οι δικηγόροι.
      Τέλος θα ήθελα να κάνω ένα σύντομο σχόλιο σχετικά με την τροπολογία την οποία εισάγουμε. Πρώτα απ’ όλα η τροπολογία έχε κατατεθεί, όπως είπαμε από την πρώτη στιγμή, για να αποσυρθεί η διάταξη εκείνη η οποία δυστυχώς ψηφίστηκε και η οποία έδινε τη δυνατότητα για την ανάπτυξη ενός μεγάλου τουριστικού συγκροτήματος στη Σιθωνία, χωρίς να υπάρξει ο απαραίτητος διάλογος, η συναίνεση και η διερεύνηση των θεμάτων που σχετίζονται μ΄ αυτό. Πιστεύω ότι όλα τα κόμματα συμφωνούν στην επιβεβλημένη απόσυρση αυτής της τροπολογίας. 
      Επίσης υπάρχει και μια τροπολογία η οποία παρατείνει μέχρι τρεις μήνες τη θητεία της Επιτροπής Κεφαλαιαγοράς. Η παράταση των διοικητικών συμβουλίων είναι μια συνήθης διαδικασία, η οποία όμως ειδικά για την Επιτροπή Κεφαλαιαγοράς απαιτεί ειδική νομοθετική ρύθμιση προκειμένου να γίνει μέχρι τρεις μήνες και να μην προβούμε έτσι από τώρα στην πλήρη αντικατάσταση της διοίκησης, πράγμα το οποίο φυσικά θα αναλάβει να κάνει η κυβέρνηση που θα προέλθει μετά τις εκλογές. Γι’ αυτό τίθενται συγκεκριμένα χρονικά όρια, μέχρι τρεις μήνες, που μπορεί να διαρκέσει αυτή η παράταση. Αυτό θα επιφέρει τη λειτουργικότητα της Επιτροπής Κεφαλαιαγοράς που πρέπει να είναι σε καθημερινή βάση πλήρης και επαρκής και δεν θα αφήσει καμιά σκιά αμφιβολίας για το πώς θα εποπτεύεται η αγορά στο διάστημα αυτό. 
      Είμαι βέβαιος, λοιπόν, ότι θα τύχουν της υπερψήφισής σας και οι διατάξεις του νομοσχεδίου συνολικά αλλά και οι τροπολογίες αυτές. 
      Σας ευχαριστώ πάρα πολύ.
      ΠΑΝΑΓΙΩΤΗΣ ΛΑΦΑΖΑΝΗΣ: Στο Χρηματιστήριο η ΕΤΑ θα μπει;
      ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση Παιδικής ζωγραφικής μαθητών από την Κρήτη, στο Περιστύλιο της Βουλής, εξήντα τρεις μαθητές του Γυμνασίου Ακραιφνίου Βοιωτίας με τους συνοδούς καθηγητές τους. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Παυλόπουλος για τρία λεπτά για να κάνει μία παρέμβαση.
      ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε, δεν θα χρειασθώ περισσότερο χρόνο. 
     Κύριε Πρόεδρε, κυρίες και κύριοι συνάδελφοι, είναι γνωστό ότι η Κυβέρνηση, κάθε φορά που βρίσκεται ενώπιον των ευθυνών της, επιχειρεί τη γνωστή τακτική που υποδηλώνει κατάσταση του πανικού. Από κατηγορούμενη στα μάτια όλων εκείνων οι οποίοι είναι τα θύματα της κοινωνίας των 2/3, μεταβάλλεται σε κατήγορο. Διαστρεβλώνει την πραγματικότητα και, βεβαίως, όχι μόνο δεν έχει να πει τίποτα σχετικά με τις προτάσεις της Νέας Δημοκρατίας αλλά έρχεται να πει οτιδήποτε δεν βρίσκεται μέσα στο πρόγραμμα της Νέας Δημοκρατίας. 
      Για να ξεκαθαρίσουμε τα πράγματα ως προς το περίφημο ζήτημα του ασφαλιστικού: Κύριε Υπουργέ, «στο σπίτι του κρεμασμένου, δεν μιλάνε για σκοινί». Όταν ο κ. Γιαννίτσης, ο συνάδελφός σας, έφερε την πρόταση την οποία πήρατε άρον-άρον πίσω, θα θυμάστε ότι η Νέα Δημοκρατία ξεκαθάρισε από τότε τη θέση της για το ασφαλιστικό. Και είναι καταγεγραμμένη από τότε και τώρα στο πρόγραμμά της. Τι είπε; Η Νέα Δημοκρατία είπε τότε ότι δεν συζητάμε σε καμία περίπτωση για οιαδήποτε ρύθμιση η οποία θα οδηγούσε είτε σε αύξηση των ορίων ηλικίας είτε σε αύξηση των εισφορών είτε σε μείωση των συντάξεων. Και αναγκαστήκατε και τα πήρατε πίσω. Θυμάστε την κατακραυγή που αντιμετωπίσατε. Καταγράφηκαν τότε οι απόψεις της Νέας Δημοκρατίας.
      Θυμάστε προεκλογικά, όταν είπαμε ότι η κατώτατη σύνταξη δεν πρέπει να είναι κάτω από 150.000 δραχμές, που τρέξατε και είπατε 152.000 δραχμές; Το εφαρμόσατε ποτέ; Γιατί δεν μιλήσατε επίσης για το γεγονός ότι η Νέα Δημοκρατία, σ΄ ό,τι αφορά τις προτάσεις της, το ΕΚΑΣ από 140 ευρώ το πάει 230; Τι λέτε γι’ αυτό; 
Την αγροτική σύνταξη την πηγαίνει στα 330 ευρώ, από 200 ευρώ που είναι σήμερα. Τι λέτε γι’ αυτό; 
      Και το κυριότερο, πήρατε και απομονώσατε μια μόνο φράση της Νέας Δημοκρατίας από το πρόγραμμά της, η οποία τι εννοούσε; Θα σας εξηγήσω τι εννοούσε. Εννοούσε ότι το γεγονός πως εσείς δεν έχετε καταβάλει στο πλαίσιο της τριμερούς χρηματοδότησης, τα ποσά που οφείλετε, κάνοντας ακόμα και υπεξαίρεση σε βάρος ταμείων. Ακριβώς αυτό πρέπει να διορθωθεί. Πρέπει, δηλαδή, το Κράτος να καταβάλει, στο πλαίσιο της τριμερούς χρηματοδότησης, αυτά τα οποία οφείλει. Και τι κάνατε γι’ αυτό; Αφήσατε να πληρώνουν οι εργαζόμενοι, οι εργοδότες και το κράτος συμπεριφέρεται ως κοινός μπαταχτσής  στο ασφαλιστικό σύστημα. 
      Προχθές είχαμε εδώ το ζήτημα του Ταμείου Νομικών. Ναι ή όχι; Χρωστάτε στο Ταμείο Νομικών πάνω από 120 δισεκατομμύρια δραχμές. Ναι ή όχι, οι συνολικές οφειλές σας στα ασφαλιστικά ταμεία και στο πλαίσιο της τριμερούς χρηματοδότησης, υπερβαίνουν το 1 τρισεκατομμύριο δραχμές.
      Αυτό είπε η Νέα Δημοκρατία ότι πρέπει να γίνει. Δηλαδή να πληρώσει το κράτος αυτά που οφείλει για να μπορέσει το ασφαλιστικό σύστημα να εξυγιανθεί και να προχωρήσει. Και όχι βεβαίως αυτά που λέτε εσείς.
      Ουδέποτε η Νέα Δημοκρατία μίλησε για μείωση των συντάξεων. Ουδέποτε η Νέα Δημοκρατία μίλησε για αύξηση των εισφορών και των ορίων ηλικίας. Εσείς με τον κ. Γιαννίτση επιχειρήσατε να κάνετε αυτά τα πράγματα και τα πήρατε πίσω. 
      Το πρόγραμμα, λοιπόν, της Νέας Δημοκρατίας ορίζει σαφώς ότι σε καμια περίπτωση δεν υπάρχει ούτε θέμα μείωσης των συντάξεων ούτε αύξησης των ορίων ηλικίας ούτε αύξηση των ασφαλιστικών εισφορών. Λέει, όμως, ότι το Κράτος οφείλει να επιστρέψει εκείνα που οφείλει ή έχει υπεξαιρέσει απ΄όλους τους ασφαλιστικούς οργανισμούς οδηγώντας τους στην απαξίωση. Και είσθε υπεύθυνοι για την απαξίωση του ασφαλιστικού συστήματος και υπόλογοι για το γεγονός ότι τα ασφαλιστικά ταμεία διπλά τα πλήξατε. Και γιατί τα οδηγήσατε στις φούσκες του Χρηματιστηρίου, οι οποίες απαξίωσαν τη δυναμικότητά τους την οικονομική …
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλόπουλε.
      ΠΡΟΚΟΠΗΣ ΠΑΥΛΟΠΟΥΛΟΣ: … και βεβαίως  γιατί από κει και πέρα δεν αποδώσατε αυτά τα οποία τους οφείλατε. 
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ, έχετε υπερβεί το χρόνο σας.
      ΠΡΟΚΟΠΗΣ ΠΑΥΛΟΠΟΥΛΟΣ: Απολογηθείτε, λοιπόν, για όλα αυτά τα πράγματα και ελάτε στη συνέχεια, αν θέλετε, να συζητήσουμε για τις προτάσεις της Νέας Δημοκρατίας. Αλλά ως εδώ η διαστρέβλωση, η παραπληροφόρηση. Καταλαβαίνουμε τον πανικό σας αλλά επιτέλους ο Ελληνικός Λαός θα ακούσει αυτά που λένε τα ίδια τα κόμματα και όχι αυτά που θέλετε εσείς και τα φερέφωνά σας.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, δεν έχει μιλήσει κανένας Βουλευτής.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είπατε ή δεν είπατε ότι θα ξανάρθουν οι διατάξεις τις οποίες είχατε προτείνει την περασμένη δεκαετία; Είναι ή δεν είναι αλήθεια ότι κανείς εργαζόμενος ο οποίος ανήκει πολιτικά σε σας δεν βγήκε να υπερασπιστεί αυτό που είπατε; Είναι ή δεν είναι αλήθεια ότι είναι ανάστατοι σήμερα όλοι οι συνταξιούχοι και οι εργαζόμενοι;
      ΑΔΑΜ ΡΕΓΚΟΥΖΑΣ: Εσείς το διαμορφώσατε αυτό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είναι ή δεν είναι αλήθεια ότι έχετε σπείρει την αβεβαιότητα και το φόβο σε όλους τους εργαζόμενους; Είναι ή δεν είναι αλήθεια ότι όλος ο ελληνικός λαός ανησυχεί από το ενδεχόμενο της επαναφοράς της ανατροπής; Είναι ή δεν είναι αλήθεια ότι όλοι θέλουν την άμεση απόσυρση εδώ και τώρα και εσείς σπεύδετε  να το κάνετε με μια άτακτη υποχώρηση; 
      ΠΡΟΚΟΠΗΣ ΠΑΥΛΟΠΟΥΛΟΣ: Θα πάρετε απαντήσεις για όλα. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όσον αφορά στις κατώτερες συντάξεις, ξέρετε πολύ καλά ότι η κατώτερη σύνταξη του ΙΚΑ σήμερα μαζί με το ΕΚΑΣ όχι μόνο ξεπερνά τις 152.000, ξεπερνά τις 180.000.
      ΓΕΩΡΓΙΟΣ ΓΑΡΟΥΦΑΛΙΑΣ: Τι είναι αυτά που λέτε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Να μην κρύβετε την αντικοινωνική σας και αντιασφαλιστική πολιτική σας προσθέτοντας ορισμένα ευρώ στο στόχο των αγροτικών συντάξεων που ήδη έχουμε πει για 300 ευρώ από 1ης Ιανουαρίου 2008 και ξεκινάμε από τώρα να το υλοποιούμε με την αύξηση της αγροτικής σύνταξης στα 200 ευρώ, όταν εσείς την είχατε αφήσει στις 10.000 δραχμές. 
      ΓΕΩΡΓΙΟΣ ΓΑΡΟΥΦΑΛΙΑΣ: Από πότε;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τώρα. Λυπάμαι που δεν το γνωρίζετε αλλά ευτυχώς το γνωρίζει πολύ καλά ο αγρότης. Τις επόμενες μέρες η αγροτική σύνταξη θα γίνει 200 ευρώ και σταδιακά θα αυξάνεται ως τα 300 ευρώ.
      (Διαμαρτυρίες)
      Τα 300 ευρώ που εσείς έχετε περιγελάσει, που έχετε καταγγείλει και τα έχετε θεωρήσει Δευτέρα, Τετάρτη, Παρασκευή ως έγκλημα και Τρίτη, Πέμπτη, Σάββατο ως ψίχουλα, έρχεσθε τώρα να τα αποδεχθείτε και ελαφρά να τα αυξήσετε για να δείξετε το  δήθεν  κοινωνικό πρόσωπό σας. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, φαίνεται ότι τα κυβερνητικά στελέχη…
      ΑΓΓΕΛΟΣ ΤΖΕΚΗΣ: Ως Κοινοβουλευτικός Εκπρόσωπος, να μου δώσετε το λόγο για ένα λεπτό. Δεν μπορεί να παίζεται αυτό το θέατρο μεταξύ Αξιωματικής Αντιπολίτευσης και Κυβέρνησης.
      ΠΡΟΕΔΡΕΥΩΝ (Παναγιώτης Σγουρίδης): Θα σας δώσω το λόγο.
      ΑΔΑΜ ΡΕΓΚΟΥΖΑΣ: Είναι η σειρά μου. Παρεχώρησα τη σειρά μου στον κύριο Υπουργό για να διευκολύνω. Είμαι ομιλητής τώρα. Μπορώ να μιλήσω;
      ΑΓΓΕΛΟΣ ΤΖΕΚΗΣ: Ως Κοινοβουλευτικός Εκπρόσωπος έχω ζητήσει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, τα κυβερνητικά στελέχη και γενικά η Κυβέρνηση από τον πανικό της έχει μεταβληθεί σ΄ ένα στυγνό  διαστρεβλωτή της αλήθειας και του λόγου της Νέας Δημοκρατίας.  Αντιλαμβανόμαστε τον πανικό της αλλά αυτή η προσπάθεια σκανδαλώδους παραποίησης της αλήθειας δεν έχει όρια. Η Κυβέρνηση δεν μπορεί να μεταβάλλεται σε κατήγορο από τη στιγμή που πρέπει να απολογηθεί για την κατάντια του ασφαλιστικού συστήματος…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Η ΓΣΕΕ διαστρεβλώνει τα γεγονότα;
      ΑΔΑΜ ΡΕΓΚΟΥΖΑΣ: Ο Πρόεδρος της ΓΣΕΕ, ο κ. Πολυζωγόπουλος, είναι μέλος του Εκτελεστικού Γραφείου του κόμματός σας. Έχει μεταβληθεί τελευταία, όπως χθες και σήμερα, σε κομματικό φερέφωνο χωρίς να έχει την έγκριση του συνόλου των εργαζομένων.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας Οικονομικών): Η ΓΣΕΕ είναι κομματικό φερέφωνο;
      ΑΔΑΜ ΡΕΓΚΟΥΖΑΣ: Ο Πρόεδρός της, είπα, το μέλος του Εκτελεστικού Γραφείου του κυβερνώντος κόμματος. Και δεν είναι υπέρ της δημοκρατίας να διαστρεβλώνετε και να παραποιείτε τις θέσεις των κομμάτων γιατί ακυρώνετε στην πράξη και τη λαϊκή κυριαρχία. Δεν μπορείτε να ερμηνεύετε τα προγράμματα των κομμάτων κατ΄ αυτόν τον τρόπο, πολτοποιώντας τους όρους της δημοκρατίας.
      ΠΡΟΕΔΡΕΥΩΝ (Παναγιώτης Σγουρίδης): Ειρήνη υμίν. Λίγες μέρες ακόμη και θα κλείσουμε τη Βουλή.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ(Υπουργός Οικονομίας και Οικονομικών): Δεν κρίνει ο ελληνικός λαός τα προγράμματα;
      ΑΔΑΜ ΡΕΓΚΟΥΖΑΣ: Θέλετε να αποδεχθούμε το ρόλο του προπαγανδιστή που έχετε αναλάβει ένας ένας στην Κυβέρνηση εις βάρος της Νέας Δημοκρατίας; Δεν ανακόπτεται το κύμα δυσφορίας και κοινωνικής αντίδρασης των πολιτών. Θέλετε, δε θέλετε, θα το υποστείτε γιατί θα μεταβληθεί σε κυβερνητική πλειοψηφία υπέρ του ελληνικού λαού για να αρχίσει η ανάστροφη πορεία του τόπου. Αυτό είναι το μήνυμα που δεν έχετε συλλάβει. Και στον πανικό σας και στην προσπάθεια σας να μείνετε μόνο λαφυραγωγοί της εξουσίας, έχετε ξεφύγει από τα όρια της δημοκρατίας. Δεν μπορείτε, τώρα που φεύγετε, να παίρνετε μέτρα για να εφαρμοστούν από την επόμενη κυβέρνηση γιατί έτσι υπονομεύετε και το έργο της επόμενης κυβέρνησης. Αλλά αυτό δεν σας ενδιαφέρει. 
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Το κάνετε συστηματικά με την προείσπραξη των εσόδων, το κάνετε συστηματικά με τη μη πληρωμή των δεδουλευμένων δαπανών σ΄ όλο το δημόσιο βίο. Γνωρίζει πλέον ο ελληνικός λαός ποιοι είστε. Το κάνετε με την υπερχρέωση του κράτους, των νοικοκυριών και των επιχειρήσεων και τολμάτε να μιλάτε, όταν εμείς προσπαθούμε να δώσουμε διέξοδο στην ανάπτυξη της οικονομίας, να οδηγήσουμε τον τόπο έξω από την κρίση στην οποία έχει περιέλθει σήμερα. Και διαστρεβλώνετε τις θέσεις της Νέας Δημοκρατίας γιατί πονάνε. Γιατί ο μοναδικός σας στόχος δεν είναι η προσφορά στον τόπο. Πολλά από τα κυβερνητικά στελέχη έχουν μπερδέψει την προσφορά με τον προσπορισμό. Αυτή είναι η πραγματικότητα.
      Και στο νομοσχέδιο αυτό ταλαιπωρείτε τους στρατιωτικούς και τους αστυνομικούς με το να μην τους δίνετε τα ψίχουλα που δικαιούνται ούτως ή άλλως. Έρχεστε να κάνετε μίζερες ρυθμίσεις για τους αναπληρωτές γενικούς διευθυντές και να τους λέτε από το ΄80 στο ΄85, αντί το ΄93 που λέει το Συμβούλιο της Επικρατείας Και έρχεστε και λέτε και στους δικηγόρους να πληρώσουν αναδρομικά πριν το 1993 σε σχέση με τους άλλους δημοσίους υπαλλήλους που πληρώνουν από 1.1.1993, όπως και δεν τους δίνετε τις εκπτώσεις που δικαιούνται, το 10%, αλλά μόνο 5%. Αυτή είναι η πολιτική της κοινωνικής ευαισθησίας που κάνετε.
      Στην πράξη έχετε επιβεβαιώσει αυτό που λένε, ότι τα όποια συντηρητικά κόμματα στην πράξη εμφανίζονται περισσότερο κοινωνικά ευαίσθητα από τα σοσιαλιστικά που κατ’ επίφαση επικαλούνται την κοινωνική και πολιτική ευαισθησία και τη βιάζουν στην πράξη  με την πολιτική τους και τις πράξεις τους. Αυτή είναι η σημερινή Κυβέρνηση. Δεν μπορείτε να έρχεστε τώρα να παραπλανάτε τον ελληνικό λαό, να δημιουργείτε προϋποθέσεις υφαρπαγής της ψήφου του, να θυσιάζετε όλους τους όρους της δημοκρατίας, ουσιαστικά να πολτοποιείτε τους κανόνες της δημοκρατίας. Αυτό ο ελληνικός λαός το έχει χωνέψει, δεν πρόκειται να σας το συγχωρέσει. Αναγκάζετε τη Νέα Δημοκρατία, αναγκάζετε τον Πρόεδρό της να σας προειδοποιεί με αυστηρό τρόπο γι’ αυτήν την απαράδεκτη παραποίηση των θέσεών της. 
      Επιτέλους καταλάβετέ το ότι η δημοκρατία έχει κανόνες, ότι η εναλλαγή των κομμάτων στην εξουσία είναι πολιτική υγεία για το πολιτικό σύστημα και μην παραμένετε άλλο πλέον ως οι εκφραστές μιας ιδιότυπης αλαζονείας που δεν έχει γνωρίσει τέτοιο προηγούμενο ο τόπος. 
      Δεν θέλω να προχωρήσω σε χαρακτηρισμούς βαρύτερους που μειώνουν τον κοινοβουλευτισμό αλλά η αντοχή μας έχει εξαντληθεί πλέον.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Κυρία Πρόεδρε, το λόγο παρακαλώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, για ένα λεπτό, κύριε Υπουργέ.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Κυρία Πρόεδρε, δεν μπορεί να γίνει δεκτό να αποκαλούνται οι εργαζόμενοι συλλήβδην, οι οποίοι εξέφρασαν τις θέσεις τους για την επιχειρούμενη ασφαλιστική ανατροπή, «κομματικά φερέφωνα». Δεν γίνεται έτσι ο διάλογος. Ο διάλογος θέλει επιχειρήματα και ξεκάθαρες θέσεις. Μίλησε η Νέα Δημοκρατία, απαντήσαμε εμείς, οι εργαζόμενοι και όλος ο ελληνικός λαός. 
     ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, επί της διαδικασίας για μισό λεπτό.
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ορίστε, κύριε Παυλόπουλε.
     ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, ουδέποτε έχει εμφανισθεί το φαινόμενο Υπουργός να παρεμβαίνει μετά το λόγο κάθε Βουλευτή. Αντιλαμβανόμαστε τον πανικό της Κυβέρνησης, την προσπάθεια αυτής και διαφόρων φερεφώνων να διαστρεβλώσουν τις θέσεις της Νέας Δημοκρατίας, γι’ αυτό ζητούμε την εφαρμογή του Κανονισμού της Βουλής. Για να πάψει ο Υπουργός να χρησιμοποιεί το Βήμα της Βουλής για τη διαστρέβλωση της αλήθειας. 
     ΚΥΡΙΑΚΟΣ ΣΠΥΡΙΟΥΝΗΣ: Ίδια είστε και τα δύο κόμματα. Από προπαγάνδα και υποκρισία έχετε γεμίσει τον ελληνικό λαό!
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Σπυριούνη, σας παρακαλώ. Θα μιλήσετε αργότερα.
     Το λόγο έχει ο κ. Γαρουφαλιάς.
     ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, μου φαίνεται ότι έχετε ξεχάσει τα «τάματα» του απόντος κυριολεκτικά από τις πολιτικές εξελίξεις Πρωθυπουργού της χώρας. Ερχόταν στη Θεσσαλία στις προηγούμενες εκλογές και έταζε σ’  όλους τους συνταξιούχους 152.000 κατώτατη σύνταξη. Πού είναι, κύριε Υπουργέ, οι 152.000; Μας είπατε για το ΙΚΑ που ήδη έχει ρυθμιστεί πριν από καιρό. Το επικαλείστε σαν να είναι κατόρθωμα; Το 70% των συνταξιούχων δυστυχώς είναι κάτω από τις 152.000. Αναφέρεστε στο 30% και μόνο. Και στους συνταξιούχους διαχωρισμούς έκανε από εκείνη την εποχή μέχρι σήμερα με τις επιλογές του ο Πρωθυπουργός. Πού είναι οι αυξήσεις στις συντάξεις των αγροτών; Τις θεσμοθετείτε τώρα για να ισχύσουν από την επόμενη κυβέρνηση και μετά; Έχετε οκτώ χρόνια καθεστώς σ’ αυτόν τον τόπο. Τι κάνατε για τους αγρότες; Τους ξεχάσατε, τους αφήσατε εγκαταλελειμμένους στο έλεος του Θεού. Δεν στηρίξατε τα προϊόντα τους, δεν στηρίξατε το μόχθο τους και τώρα έρχεστε να τους πλανέψετε με ένα ευρώ την ημέρα –ούτε μία πορτοκαλάδα- και αν αποφασίσετε και το δώσετε. 
     Έλεος! Αυτός ο χώρος πρέπει να έχει κάποιο άλλο σεβασμό από τα στελέχη και τους Υπουργούς της σημερινής Κυβέρνησης. Αυτά που είπατε εδώ, θα τολμήσετε να τα πείτε στο Ηράκλειο όπου πολιτεύεσθε; Θα πάρετε με μαντινάδα την απάντηση και θα είναι πολύ πικρή και θα το καταλάβετε στο μέλλον. Ιδού η Ρόδος. Θα δείτε και το αποτέλεσμα.
     Ερχόμαστε τώρα στα άρθρα του νομοσχεδίου. 
     Με τα Σώματα Ασφαλείας ως πότε θα παίζετε; Είναι ένα ζευγάρι Υπουργών που ο ένας παίζει τον κακό και ο άλλος τον καλό. Πάντα ο καλός θα είναι ο Υπουργός τους, ο Υπουργός της Δημόσιας Τάξης. Όταν ήταν ο κ. Χρυσοχοϊδης, ήταν ο καλός με τα Σώματα Ασφαλείας. Έταζε και ξαναέταζε δημόσια αλλεπάλληλες φορές και ερχόταν από την απέναντι μεριά ο κ. Φλωρίδης –ο κακός συνεργάτης σας εκείνης της εποχής- και έλεγε «καλά σας τα είπε ο κύριος Υπουργός αλλά δεν γίνονται αυτά τα πράγματα, γιατί η οικονομική συγκυρία δεν το αντέχει.
     Τώρα αλλάξαμε ρόλους γιατί η οικονομική συγκυρία δεν το αντέχει. Αφού κατά κυριολεξία ξυλοκόπησαν συνάδελφοι συναδέλφους σε καθιστική διαμαρτυρία που έκαναν ένα βράδυ έξω από το Υπουργείο σας, αναγκάστηκε να αλλάξει στρατηγική ο κ. Φλωρίδης μήπως τυχόν και σας μαυρίσουν οι εκφραστές των Σωμάτων Ασφαλείας, κύριε Υπουργέ. Η νέα στρατηγική είναι, αυτά που κάποτε αρνιόταν ο κ. Φλωρίδης, να τα δώσει με το σταγονόμετρο σήμερα. Και η θέση σας να είναι αυτή του αρνητή απέναντι σ΄ αυτά που ο κ. Φλωρίδης επιτέλους αποφάσισε, ενώ μέχρι τώρα τα έκρυβε και το θεωρούσε αντικανονικό να τα δώσει στα Σώματα Ασφαλείας. 
      Η πενταετία που δίνετε στα Σώματα Ασφαλείας και έχει σχέση με το συνταξιοδοτικό τους, τα πλασματικά πέντε χρόνια όπως λέγονται, δινόταν μέχρι το 1984 και το πάτε μέχρι το 1992. Γιατί, κύριε Υπουργέ; Μήπως τυχόν θέλετε να κάνετε πάλι κατηγοριοποίηση των εργαζομένων ακόμη και στα Σώματα Ασφαλείας; Οι μετά το 1992, κύριε Υπουργέ, εργαζόμενοι στα Σώματα Ασφαλείας είναι παιδιά άλλου Θεού; Δεν υπάρχει Θεός γι’ αυτούς; Εδώ είστε για να νομοθετείτε, κύριε Υπουργέ. Αυτός ο χώρος είναι χώρος νομοθετημάτων. Αν, λοιπόν, πραγματικά σέβεστε τους αστυνομικούς και δεν θέλετε να τους κάνετε κατηγοριοποιήσεις, όπως κάνετε στους συνταξιούχους, θα πρέπει να επεκταθεί αυτό το μέτρο και μετά το 1992. 
      Κάνατε ένα τραγικό λάθος. Από το 1984 μέχρι το 1992, κύριε Υπουργέ, όταν βγήκε η τροπολογία αυτήν την οποία τελικά φέρατε σε νομοθέτημα στο άρθρο 1 στην παράγραφο 15, έλεγε ότι οι αστυνομικοί, οι λιμενικοί και οι Πυροσβέστες θα πλήρωναν οι ίδιοι τις εισφορές αυτής της περιόδου. Επιτέλους κάνατε και ένα καλό. Έστω και αυτό είναι καλό για τους ανθρώπους που εργάζονται στα Σώματα Ασφαλείας. Δεν θα πληρώσουν αυτές τις οποιεσδήποτε αμοιβές. Όπως βλέπετε, εμείς το μεν καλό το αναφέρουμε, το δε κακό το καταδικάζουμε και το αναδεικνύουμε. Πρέπει κάποτε να ξέρετε, όταν κυβερνάτε αυτόν τον τόπο, να είστε φειδωλοί στα τάματα για να μη διεκδικούν εν δικαίω οι ένστολοι αυτά που τους τάξατε. 
      Ερχόμαστε στους συνταξιούχους και των Σωμάτων Ασφαλείας και των Ενόπλων Δυνάμεων. Έχετε  ποτέ υπολογίσει πόσο τοις εκατό των πραγματικών αποδοχών των εν ενεργεία παίρνουν οι συνταξιούχοι; Σας πληροφορώ και αν είναι εδώ ο στρατηγός και μιλήσει στη συνέχεια που είναι συνταξιούχος από τις ΄Ενοπλες Δυνάμεις ότι το ποσοστό που παίρνουν σύνταξη ανάλογα με το βαθμό και τα χρόνια υπηρεσίας τους είναι κάτω του 62% των αποδοχών των εν ενεργεία. Δηλαδή τι θέλετε; Οι αξιωματικοί όταν φεύγουν από τα Σώματα Ασφαλείας ή από τις ΄Ενοπλες Δυνάμεις να ζουν με δυσκολία τις οικογένειές τους και να ανήκουν στην κοινωνία του ενός τρίτου, των ανθρώπων που έχουν ανάγκη να ζήσουν και να μην πεινάσουν; Τι έχετε να κάνετε γι’ αυτούς; Μεγαλόστομες δηλώσεις και ανακοινώσεις κάνατε πολλαπλές φορές και εσείς και η Κυβέρνησή σας. Έμειναν, όμως, κενά γράμματα.
      Ο κ. Γεώργιος Παπανδρέου στις περιοδείες του καμία αναφορά δεν έκανε από το λευκό χαρτί, που είναι το πρόγραμμά του για τις Ένοπλες Δυνάμεις, για τους αξιωματικούς των Ενόπλων Δυνάμεων και το κατώτερο προσωπικό αλλά και για τα Σώματα Ασφαλείας. Πείτε μας ποια είναι η θέση σας. Θέλετε όλοι οι απόστρατοι των Σωμάτων Ασφαλείας και των Ενόπλων Δυνάμεων να είναι οικογένειες που πεινάνε; Μόνο τους τάζετε. Κάποτε πρέπει να γίνει. Ακόμη και τώρα, την τελευταία στιγμή και πάλι τους εξαιρείτε. 
      Κάναμε και κάτι άλλο. Πολύ καλά δώσαμε διαχρονικά σε τρεις περιόδους κάποιες αναπροσαρμογές μισθολογικές στους εν ενεργεία αστυφύλακες, πυροσβέστες, λιμενικούς και τους βαθμοφόρους αντίστοιχα των Σωμάτων Ασφαλείας και τις ίδιες αυξήσεις αντίστοιχα είχαμε δώσει διαχρονικά σε τρεις φάσεις και στους κατώτερους αξιωματικούς των Ενόπλων Δυνάμεων και στους μεγαλύτερους σε βαθμό αξιωματικούς. Αυτό, όμως, που έγινε με τις αλλεπάλληλες τροπολογίες που περάσαμε σε κάποια θερινά τμήματα και πολύ καλά κάναμε –και εμείς τις υποστηρίξαμε και έπρεπε να τις υποστηρίξουμε- έχει δημιουργήσει τρεις κατηγορίες συνταξιούχων. Υπάρχουν συνταξιούχοι με τα ίδια χρόνια υπηρεσίας που ανάλογα με την εποχή που έφυγαν από την υπηρεσία τους παίρνουν διαφορετικά χρήματα ο ένας από τον άλλο. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Ποιος το έχει θεσπίσει αυτό; 
      ΓΕΩΡΓΙΙΟΣ ΓΑΡΟΥΦΑΛΙΑΣ: Εσείς δημιουργήσατε τα προβλήματα.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Σας παρακαλώ, κύριοι συνάδελφοι! 
      ΓΕΩΡΓΙΟΣ ΓΑΡΟΥΦΑΛΙΑΣ: Εσείς, κύριε Υπουργέ, επί οκτώ χρόνια δεν τολμάτε να το λύσετε. Είστε η Κυβέρνηση της οκταετίας. Είστε η απερχόμενη Κυβέρνηση που μόνο προβλήματα δημιουργεί στον τόπο.
     Πρέπει επίσης να καταλάβετε, κύριε Φαρμάκη -και λυπάμαι που έφυγε ο κύριος Υπουργός γιατί απευθύνεται η άποψή μου στον κύριο Υπουργό- ότι για τις συντάξεις, ο Κώστας ο Καραμανλής και το πρόγραμμα της Νέας Δημοκρατίας δεν αναφέρονται ούτε σε μείωση ορίων ηλικίας ούτε σε κατώτερα ποσά συντάξεων για τους συνταξιούχους και σε καμία περίπτωση δεν αναφέρονται σε καμία αύξηση ασφαλιστικών εισφορών για όλα τα συνταξιοδοτικά ταμεία, αντίθετα μ΄ εσάς που έχετε κατακρεουργήσει τα ασφαλιστικά ταμεία, καταχρωστάτε στο ΤΕΒΕ, καταχρωστάτε στα υπόλοιπα ταμεία της επικράτειάς μας. Το 1% του ΑΕΠ που έπρεπε να δίνει το κράτος σαν εισφορά στα ταμεία, δεν έχει δοθεί ποτέ. Κλέβετε τα ταμεία μ΄ αυτόν τον τρόπο, τα οδηγείτε σε αφανισμό και από πάνω καταγγέλλετε μετά ότι δεν λειτουργούν, ότι έχουν προβλήματα, ότι οδηγούν τους δικούς τους ασφαλισμένους σε αυτοκτονίες και σε δολοφονίες.
      Πρόσφατο παράδειγμα είναι ότι το Ταμείο του ΤΕΒΕ, επειδή εσείς δεν το χρηματοδοτείτε, αναγκάστηκε να απαιτήσει από τους δικούς του ασφαλισμένους τα χρήματα που επιβάλλονταν. Οδήγησε, κύριε Φαρμάκη, ένα Λαρισαίο συμπολίτη σας –γιατί είστε και πατριώτης μου- σε αυτοκτονία. Αυτή είναι η πολιτική σας; Να οδηγούμε τους ασφαλισμένους σε αυτοκτονία και κυριολεκτικά στην απαξίωση; Να σας συγχαρώ τότε για τις επιλογές σας, για τις παρεμβάσεις σας και για την οκτάχρονη θητεία της Κυβέρνησης, του συστήματος ΠΑΣΟΚ στην Ελλάδα! Λυπάμαι, όμως, για το κατάντημα των Ελλήνων πολιτών και για την καθημερινότητά τους! 
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ευχαριστούμε πολύ, κύριε Γαρουφαλιά. 
      Το λόγο τώρα έχει ο κ. Σπυριούνης. 
      ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, θεωρώ ότι ιερό καθήκον του πολιτικού είναι η αλήθεια στη δημοκρατία. Όμως η προπαγάνδα, όπως και η σκόπιμη προεκλογική ενημέρωση, δεν συνάδουν προς τους δημοκρατικούς κανόνες. Η διάστασή μου με την πολιτική, όπως τα δύο κόμματα την έχετε φτιάξει, είναι ότι προσπαθείτε με όλους τους τρόπους, χρησιμοποιώντας πληθώρα ψευδολογιών, να υφαρπάσετε την ψήφο του λαού με την παραπλάνηση, την παραπληροφόρηση, τη ρυμούλκηση, με προεκλογικές και ψηφοθηρικές δραστηριότητες και σκοπιμότητες. 
	Έτσι, η δημοκρατία δεν παράγει έργο, κύριοι συνάδελφοι! Γι’ αυτό η χώρα, παρά την εισροή κεφαλαίων από την Ευρωπαϊκή Ένωση και τις ειδικές συνθήκες, βρίσκεται στην κατάσταση που βρίσκεται. Και δεν είναι τιμή να μιλάτε έτσι για το κόμμα μου, το σοσιαλιστικό κόμμα μου. Δεν είναι τιμή να λέτε ότι είναι βελτίωση τα 295 ευρώ για τις συντάξεις. Είναι ντροπή που είμαστε το δωδέκατο μέλος της ΟΝΕ και έχουμε συντάξεις αυτής της αθλιότητας! Δεν με κολακεύει καθόλου, κύριε Υπουργέ, αυτή η κατάσταση!
	Να πω και κάτι άλλο. Κύριοι συνάδελφοι, μιλάει το κόμμα μου σήμερα και το πονώ, γιατί το πληρώνω με την αξιοπρέπειά μου και τη λεβεντιά μου. Τιμώ το κόμμα μου με τη γενική εικόνα μου, από την εργατικότητα μέχρι την ειλικρίνεια. Έτσι τιμάται ένα κόμμα. Τιμάται η συνέπεια προς το κόμμα. Το κόμμα που είναι δημοκρατικό, οπλίζει τις δημοκρατικές του αρχές και τους δημοκρατικούς κανόνες. Το νόμου του Σιούφα γατί δεν τον καταργήσατε δέκα χρόνια; Γιατί τον αφήσατε να ισχύει επί μια δεκαετία; Τι να απαντήσετε; Δεν έχετε να πείτε τίποτα. 
	Κύριοι της Νέας Δημοκρατίας, η χώρα έχει ανάγκη από μια βαθιά τομή σ΄ όλα τα πράγματα. Τι προδικάζω; Διαγράφηκα γι’ αυτό. Ο Γιώργος Παπανδρέου από τη Δευτέρα θα κάνει αλλαγή στο κόμμα. Θα πατάξει τον κομματικό μηχανισμό. Θα πατάξει τη ρουσφετολογία. Θα πατάξει τις ομάδες. Θα πατάξει το παλαιό κομματικό κατεστημένο. Θα πατάξει την ευτέλεια της κομματικής συμπεριφοράς. Θα πατάξει την απομάκρυνση από τη δημοκρατία και την ιδεολογία του κόμματος. Κάντε και εσείς το ίδιο. Ο Καραμανλής έχει δυνατότητες να το κάνει. Βοηθήστε τον. Είναι για το καλό της πατρίδας. Τι προσθέτουμε, τι δίνουμε στην πατρίδα, ποια ελπίδα εμπνέουμε στους νέους, κύριοι συνάδελφοι; 
	Τα ξέρω και τα λέω. Σας τα είπε ωραιότατα ο Γιώργος Παπανδρέου, κύριε Υπουργέ. Το παλιό κατεστημένο του κόμματος. Έχουμε ένα νομοσχέδιο που έρχεται να υλοποιήσει στο συνταξιοδοτικό και ασφαλιστικό πλαίσιο τα νέα μισθολόγια. Ποια νέα μισθολόγια; Είχα καταψηφίσει, κύριοι συνάδελφοι, το μισθολόγιο, αν θυμάστε. Είναι δεκαεπτά κατηγορίες. Είναι μισθολόγια αυτά; Οι εργαζόμενοι στην άλφα ή στη βήτα υπηρεσία να έχουν εντελώς διαφορετικές αποδοχές; Καταψήφισα, λοιπόν, το μισθολόγιο, κύριε Υπουργέ. Και το έκανα με λύπη μου. Και αναμφισβητήτως καταψηφίζω και το προϊόν εκείνου του μισθολογίου. 
      Το νομοσχέδιο έχει βέβαια και θετικές διατάξεις. Αυτές τις ψηφίζω με όλη μου την καρδιά. Βελτιώνουν τη θέση του συνταξιούχου. Είναι θετικό που παίρνονται μέτρα για τα θύματα βίαιων καταστάσεων. 
      Είναι θετικό ότι παίρνετε μέτρα για τις διάφορες κατηγορίες. Έστω και λιτά μέτρα, είναι μια βελτίωση. Τομή, όμως, στα πράγματα δεν γίνεται. Και δεν γίνεται τομή στα πράγματα, γιατί υπάρχουν πολλοί λόγοι. Και ο κύριος λόγος είναι, κύριοι συνάδελφοι –και ευθυνόμαστε όλοι οι τριακόσιοι εδώ- η χαμηλής ποιότητας πολιτική, από τον ξύλινο λόγο μέχρι τα ειδικά συμφέροντα. Τα ξέρει ο ελληνικός λαός όλα.
     Το νομοσχέδιο με τα έξι –με το ακροτελεύτιο- άρθρα του θίγει τις τροποποιήσεις, μεταβολές και ρυθμίσεις που γίνονται. Θα σταθώ σ΄ ένα σημείο. Πήρα ένα υπόμνημα από τους απόστρατους, στο οποίο λένε, κύριε Υπουργέ, ότι τα επιδόματα ευθύνης μειώνονται. Δεν μπόρεσα να το επαληθεύσω αλλά παρουσιάζει μειούμενο διαδοχικά και ολίγον κατ’ ολίγον το επίδομα ευθύνης από τα 519 ευρώ για τον Αρχηγό ΓΕΕΘΑ μέχρι τα 93 ευρώ για το βαθμό του συνταγματάρχη. Αυτό είναι το πρώτο. Και δεύτερον, παρουσιάζει ότι το με βάση το ν.3075/2002 επίδομα των 176 ευρώ μειώνεται κατά τα 4/5, ενώ δεν γίνεται το ίδιο για τις άλλες των ειδικών μισθολογίων κατηγορίες, όπως είναι οι δικαστικοί και οι εκπαιδευτικοί.
     Αυτήν την καταγγελία έχω από το Σύνδεσμο Αποστράτων. Πιστεύω ότι δεν ανταποκρίνεται στην αλήθεια. Πιστεύω ότι η Κυβέρνηση δεν θα θελήσει να εξαιρέσει από τη γενική κίνηση βελτίωσης των πραγμάτων τους στρατιωτικούς. Εάν το κάνει, είναι λάθος, απαράδεκτο μάλιστα.
     Στις διατάξεις του άρθρου 4, αν θυμάμαι καλά, στην παράγραφο 2, υπάρχει ένα θέμα που άπτεται αντισυνταγματικών κινδύνων. Ποιο είναι αυτό το θέμα; Καθορίζει η διάταξη ότι το Ελεγκτικό Συνέδριο υποχρεούται να εκφέρει γνώμη για μισθούς και συντάξεις μόνο όταν ερωτάται από τον αντίστοιχο καθ’ ύλην Υπουργό. Αυτό το πράγμα, νομίζω, παραβιάζει τη συνταγματική αρχή της διάκρισης των εξουσιών και επιτρέπει το παράδοξο και αντισυνταγματικό πείραμα, επιτρέπει δηλαδή την εκτελεστική εξουσία να διευρύνει την αρμοδιότητά της σε νομοθετική.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν καταλαβαίνω τι θέλετε να πείτε. Σε τι αναφέρεστε;
     ΚΥΡΙΑΚΟΣ ΣΠΥΡΙΟΥΝΗΣ: Αναφέρομαι στο άρθρο 4 παράγραφος 2. Διαβάστε το, θα το δείτε. Να σας το διαβάσω εγώ. Καθορίζει ότι…
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Σας έχω εξηγήσει πολλές φορές αλλά δεν θέλετε να το καταλάβετε. Τι να κάνω;
     ΚΥΡΙΑΚΟΣ ΣΠΥΡΙΟΥΝΗΣ: … γνωμοδοτεί για θέματα μισθών και συντάξεων μόνο κατόπιν ερωτήματος του αντίστοιχου καθ’ ύλην Υπουργού.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Λυπούμαι που διακόπτω αλλά θέλω να κάνω μια διευκρίνιση.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παίρνετε μόνος σας το λόγο, κύριε Υπουργέ. Τι πράγματα είναι αυτά; Ζητήστε από το Προεδρείο την άδεια να σας δώσει το λόγο να παρέμβετε, εφόσον συμφωνεί και ο κύριος συνάδελφος.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κυρία Πρόεδρε, για ένα λεπτό μόνο, να κάνω μια διευκρίνιση.
     ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε, συμφωνώ και ας είναι εις βάρος του χρόνου μου.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Σας το ζήτησα.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μα, τελείωσε ο χρόνος σας, κύριε Σπυριούνη.
     Ορίστε, κύριε Υπουργέ, έχετε το λόγο.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Το άρθρο αυτό δεν αναφέρεται στις αρμοδιότητες του Ελεγκτικού Συνεδρίου για να τις περιορίσει. Αναφέρεται στο πώς πρέπει να λειτουργεί η Κυβέρνηση. Λέμε κάτι απλό: Αρμόδιος για θέματα μισθών και συντάξεων είναι κατά το Σύνταγμα ο Υπουργός Οικονομίας και Οικονομικών και συνεπώς μόνο αυτός θα ρωτάει το Ελεγκτικό Συνέδριο για τέτοια θέματα. Τίποτε άλλο.
     ΚΥΡΙΑΚΟΣ ΣΠΥΡΙΟΥΝΗΣ: Κύριε Υπουργέ, εξακολουθώ να πιστεύω ότι είναι ταλαντευόμενο μεταξύ συνταγματικότητας και αντισυνταγματικότητας.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Μα, το είδε το Ελεγκτικό Συνέδριο και δεν έκανε καμία παρατήρηση.
     ΚΥΡΙΑΚΟΣ ΣΠΥΡΙΟΥΝΗΣ: Κυρία Πρόεδρε…
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε πολύ, κύριε Σπυριούνη. Τελειώσατε.
     ΚΥΡΙΑΚΟΣ ΣΠΥΡΙΟΥΝΗΣ: Θέλω να πω ότι ψηφίζω τις δύο τροπολογίες και εκείνη για την άρση της αντίστοιχης για το ΠΟΡΤΟ-ΚΑΡΡΑΣ και εκείνη την επέκταση κατά τρίμηνο του Προέδρου της Κεφαλαιαγοράς.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας ευχαριστούμε πολύ.
     Κύριε Βερυβάκη, θέλετε να πείτε κάτι;
      ΕΛΕΥΘΕΡΙΟΣ ΒΕΡΥΒΑΚΗΣ: Κυρία Πρόεδρε, επειδή κάποια στιγμή βγήκα έξω δεν γράφτηκα στον κατάλογο. Ζητάω από εσάς και από το Σώμα την άδεια να με προσθέσετε για να μιλήσω δύο λεπτά για δύο θέματα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ και κύριοι συνάδελφοι, συμφωνείτε να δώσουμε και στον κ. Βερυβάκη το λόγο;
      ΠΡΟΚΟΠΗΣ ΠΑΥΛΟΠΟΥΛΟΣ: Συμφωνούμε.
      ΑΓΓΕΛΟΣ ΤΖΕΚΗΣ: Συμφωνούμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το Σώμα συμφώνησε.
      Ο κ. Τσιπλάκος έχει τώρα το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, την προηγούμενη εβδομάδα που συζητήθηκε στην Επιτροπή Οικονομικών το θέμα της αποκαταστάσεως των τέως αναπληρωτών γενικών διευθυντών, όλες οι πτέρυγες πρότειναν ομόφωνα το δίκαιο, νόμιμο και επιτακτικό, δηλαδή τη συνταξιοδοτική τους αποκατάσταση σε ποσοστό 93% των συντάξιμων αποδοχών των γενικών διευθυντών, όπως ομόφωνα γνωμοδότησε και αποφάσισε η Ολομέλεια του Ελεγκτικού Συνεδρίου.
      Στην από 18-4-2003 απόφαση το Ελεγκτικό Συνέδριο αποφαίνεται ρητά και κατηγορηματικά ότι παρατηρείται απόκλιση και αδικία ως προς το μισθολογικό στοιχείο μεταξύ των τέως γενικών διευθυντών και των τέως αναπληρωτών, που έπρεπε να δικαιωθούν και να οριστεί τουλάχιστον ποσοστό 93%. Λυπάμαι που, παρά τις αρχικές διαβεβαιώσεις στην Επιτροπή των κυρίων Υπουργών ότι πράγματι υπάρχει αδικία και θα διορθωθεί στην Ολομέλεια, τελικά «ώδινεν όρος και έτεκε μυν». Το 80% έγινε 85%, που φαντάζει σαν σκέτη ειρωνεία και εμπαιγμός στην τάξη αυτή. Δεν μπορώ να καταλάβω το μένος και τον άδικο διωγμό κατά των αναπληρωτών γενικών διευθυντών και αδυνατώ να πιστέψω, κύριε Πρόεδρε, ότι οι άνθρωποι αυτοί διώκονται γιατί είχαν την ατυχία ο θεσμός αυτός και η προαγωγή τους στο βαθμό να γίνει επί κυβερνήσεων Νέας Δημοκρατίας και είναι θύματα της διχαστικής πολιτικής των «ημετέρων» και των αντιθέτων. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Απευθύνω έκκληση έστω και την τελευταία στιγμή να επανορθώσετε, κύριε Υπουργέ, τη μεγάλη αυτή αδικία εις βάρος τους, να παραμερίσετε μικροκομματικές σκοπιμότητες και να αντιμετωπίσετε όλους τους Έλληνες με ισότητα και δικαιοσύνη. Αυξήστε το ποσοστό όχι στο 93% που υποστηρίζει το Ελεγκτικό Συνέδριο, τουλάχιστον στο 90%, για να μειωθεί κάπως το μεγάλο και άδικο άνοιγμα της ψαλίδας. Πώς είναι δυνατόν να έχουν άνιση μεταχείριση όταν τόσο στο μισθολόγιο του 1978 όσο και του 1981 οι διαφορές μισθολογίου δεν υπερβαίνουν το 7% ενώ και τα καθήκοντά τους ήταν ακριβώς τα ίδια και μπορώ να πω ότι και σε ορισμένες περιπτώσεις είχαν επιφορτιστεί και με περισσότερα και σοβαρότερα καθήκοντα από εκείνα των γενικών διευθυντών; Δεν ζητούν τίποτε άλλο, κύριε Υπουργέ, παρά μόνο δικαιοσύνη και ισότητα στην αντιμετώπισή τους. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Βερυβάκης έχει το λόγο.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, για να συνεννοηθούμε δικονομικά πάνω σε ένα θέμα το οποίο πάντα ταλαιπωρούσε και αυτό το Σώμα και τη διοίκηση, αν θέλετε, πρέπει να πω το εξής. Συμφωνώ, κύριε Υπουργέ, ότι πράγματι η πρωτοβουλία για την αποστολή στο Ελεγκτικό Συνέδριο είναι του Υπουργείου, γιατί αλλιώς δεν μπορεί να εξασφαλιστεί δημοσιονομική πειθαρχία.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Έτσι είναι.
      ΕΛΕΥΘΕΡΙΟΣ ΒΕΡΥΒΑΚΗΣ: Θέλω όμως να σας διαβεβαιώσω ότι αυτό δεν είναι χάριν του Υπουργείου. Είναι χάριν της δημοσιονομικής πειθαρχίας. Αυτά θυμάμαι εγώ από την παλαιά εποχή, όπου το δημοσιονομικό δίκαιο το μάθαινα στο δεύτερο και στο τρίτο έτος.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Δεν διαφωνούμε.
      ΕΛΕΥΘΕΡΙΟΣ ΒΕΡΥΒΑΚΗΣ: Γι’ αυτό όταν εκ της Βουλής εκπορεύεται κάτι, πάει έστω διά του Υπουργείου στο Ελεγκτικό Συνέδριο, το οποίο τα ενιαιοποιεί, αλλά όχι βέβαια χάριν, ας πούμε, της όποιας απόφασης της Κυβέρνησης, αλλά χάριν της νομοθεσίας και της ενιαίας αντίληψης η οποία πρέπει να υπάρχει. Τελειώνω με το δικονομικό σκέλος.
     Δεύτερον, επί της ουσίας θέλω να πω ότι κι εγώ πήρα ένα υπόμνημα, το οποίο πράγματι λέει ότι διαμαρτύρονται όλοι οι απόστρατοι ότι με μία μεθόδευση η οποία υπάρχει μέσα στο νομοθέτημα –δεν μπορώ να σας πω ότι το έχω διασταυρώσει, αλλά εμπιστεύομαι αυτά τα οποία γράφουν οι καταγγέλλοντες- ουσιαστικά τροποποιούνται συνταξιοδοτικά επιδόματα του ν.3075/2002 και επίσης υφίσταται ζημιές το επίδομα υψηλής ευθύνης των στρατιωτικών, πράγμα το οποίο συνολικά κάνει τους στρατιωτικούς, που ανύποπτοι βέβαια διαπιστώνουν τώρα εκ της νομοθεσίας ότι θα χάσουν μέσα στα χρόνια από 2004 μέχρι 2007 από 93 μέχρι 519 ευρώ λόγω των μεταβολών οι οποίες θεσπίζονται με αυτό το νομοθέτημα, να διαμαρτύρονται. Αν υπάρχει κάτι τέτοιο, είναι θέμα. Διότι κανείς άλλος από αυτούς που, εν πάση περιπτώσει, συνήθως αποτελούν εκείνη τη δέσμη μιας παράλληλης, ας το πω, φροντίδας: οι δικαστικοί, οι καθηγητές κλπ., δεν υφίστανται κάτι τέτοιο ως μεταχείριση. Αυτό λοιπόν είναι το ένα θέμα, σε σχέση με τις αποδοχές των στρατιωτικών.
      Το δεύτερο θέμα είναι σε σχέση με τη διαμαρτυρία που διατυπώνει το Ταμείο Νομικών και όλοι οι Δικηγορικοί Σύλλογοι της χώρας. Δεν είναι τροπολογία, δηλαδή δεν σας λέω τώρα να τροπολογήσετε αυτό ή εκείνο το σημείο, αλλά υπάρχει ένα πραγματικό πρόβλημα και το λέω και σε σας. Ήσασταν παλιός Υπουργός Κοινωνικών Ασφαλίσεων, ήμουν και εγώ Υπουργός Κοινωνικών Ασφαλίσεων. 
      Αν υποθέσουμε ότι τελικά δεν γίνει θετική νομοθέτηση υπέρ του Ταμείου Νομικών, το Ταμείο Νομικών βρίσκεται σε πάρα πολύ δύσκολη θέση. Μάλιστα πρέπει να σας πω ότι ενώ τώρα είναι υποχρεωμένο με τη γενική πολιτική…
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Συγγνώμη, κύριε Πρόεδρε. 
      Δεν αντιλαμβάνομαι πού αναφέρεσθε, κύριε συνάδελφε, διότι δεν υπάρχει διάταξη που να αναφέρεται στο Ταμείο Νομικών.
      ΕΛΕΥΘΕΡΙΟΣ ΒΕΡΥΒΑΚΗΣ: Προσέξτε. Το γνωρίζω, αλλά γνωρίζω επίσης ότι υπάρχει ένα ανοιχτό θέμα, το οποίο μπορεί να μην το αντιμετωπίζει το δημόσιο και επί του οποίου επειδή εμπλέκεται το δημόσιο, διότι είναι ουσιαστικά κατακράτηση κάποιων δικαιωμάτων του Ταμείου Νομικών, ζητούν θετικώς να απεμπλοκάρετε αυτά και να νομοθετήσετε κατά τέτοιον τρόπο, ώστε να λειτουργήσει η γενική κοινοτική πολιτική. 
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Άλλο θέμα αυτό. Δεν υπάρχει στο νομοσχέδιο. 
      ΕΛΕΥΘΕΡΙΟΣ ΒΕΡΥΒΑΚΗΣ: Είναι άλλο θέμα, το συνομολογώ, αλλά είναι ένα θέμα το οποίο μπορείτε να δείτε και αυτήν τη στιγμή, κάνοντας μία προσθήκη, διότι διαφορετικά η κυβερνητική πολιτική δεν θα εφαρμοστεί ως εξαγγέλλεται. Αυτό είναι το θέμα και επάνω σ’ αυτό υπάρχει συνηγορία.
      ΠΡΟΕΔΡΕΥΩΝ (Κωνσταντίνος Βρεττός): Η Αντιπρόεδρος της Βουλής κ. Μπενάκη έχει το λόγο.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Κύριε Πρόεδρε, κατ’ αρχήν θέλω να συμφωνήσω βέβαια με τον κ. Βερυβάκη για όσα λέει για το Ταμείο Νομικών. Δεν είναι θέμα αυτού του νομοσχεδίου…  
      ΕΛΕΥΘΕΡΙΟΣ ΒΕΡΥΒΑΚΗΣ: Εμπλέκεται όμως. 
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Τα είπαμε   –θα ήσασταν παρών- και τα ξανάπαμε στο προηγούμενο νομοσχέδιο για την κοινωνική ασφάλιση, όπου πάλι δεν πέρασε η διαμαρτυρία όλων των δικηγόρων. Εγώ είπα και το ξαναλέω ότι εδώ το δημόσιο διαπράττει καραμπινάτη υπεξαίρεση εις βάρος του Ταμείου Νομικών.
     Παίρνω το λόγο να μιλήσω πάλι βέβαια για τους δικηγόρους, αλλά για ένα άλλο θέμα, κύριε Πρόεδρε, για τη συνταξιοδότηση των δικηγόρων οι οποίοι υπηρετούν στο δημόσιο. Η εισηγήτριά μας παρουσίασε το θέμα.
     Εγώ θα ήθελα να αναφερθώ ειδικά στους δικηγόρους που υπηρετούν στο δημόσιο γιατί είχα λάβει το λόγο και μάλιστα με ιδιαίτερη έμφαση, όταν συνεζητείτο ο νόμος του 2002, ο οποίος έδωσε αυτό το πενιχρό δικαίωμα στους δικηγόρους που υπηρετούν σε νομικά πρόσωπα δημοσίου δικαίου, να παίρνουν κάποια χρονική στιγμή και με κάποιους όρους μια πενιχρή σύνταξη από το δημόσιο.
      Ενθυμούμαι πολύ καλά, κύριε Πρόεδρε -και θέλω να το καταθέσω στην Αίθουσα- με πόση βιαιότητα, θα έλεγα, εμπάθεια και αρνητική πραγματικά διάθεση, ο κύριος Υφυπουργός από τη θέση του απλού Βουλευτού αντιδρούσε στη διάταξη η οποία είχε έλθει, δηλαδή την πολέμησε μέχρις εσχάτων. Και αν δεν παρενέβαινε ο Πρόεδρος της Βουλής κ. Κακλαμάνης να εξομαλύνει κάπως τη συζήτηση, τελικά η διάταξη δεν θα είχε περάσει.
      Τώρα ο τότε Βουλευτής κ. Φαρμάκης κάθεται στο υπουργικό έδρανο και είναι ο αρμόδιος Υφυπουργός. Θέλω να παρακαλέσω ως προς αυτό και ελπίζω να μη μεταφέρει την ίδια αρνητική στάση και εμπάθεια, την οποία είχε εκδηλώσει τότε ως Βουλευτής, και από στο έδρανο του υπευθύνου Υπουργού. Πάντως αυτά που έχει νομοθετήσει εδώ μου δημιουργούν πάρα πολλές αμφιβολίες, διότι εκείνο το πενιχρό που δόθηκε με το ένα χέρι τότε, το παίρνει όλο πίσω. 
      Ενώ με τον ισχύοντα νόμο όλοι οι δημόσιοι υπάλληλοι άρχισαν να καταβάλουν ασφαλιστικές εισφορές από την 1.1.1993, οι δικηγόροι τώρα υποχρεούνται να ανατρέξουν και στο παρελθόν. Δηλαδή έχουμε μία δυσμενή και άδικη μεταχείριση των δικηγόρων ως προς αυτό το σημείο. Ενώ ο νόμος του 1992 προβλέπει έκπτωση 10% για όλους τους δημοσίους υπαλλήλους, εφόσον καταβάλλουν εφάπαξ τις ασφαλιστικές εισφορές, εδώ η έκπτωση γίνεται 5%. Πάλι υπάρχει μια δυσμενής μεταχείριση, λες και πρόκειται για μία κατηγορία προσώπων, τα οποία δεν έχουν ίσα δικαιώματα με τους άλλους.
      Και το χειρότερο –και σ’ αυτό επιμένω, δεν επιμένω τόσο πολύ στα προηγούμενα- είναι πώς θα συμψηφίζουν τις οφειλόμενες ασφαλιστικές εισφορές για να λάβουν αυτήν τη σύνταξη.
Σε όλους τους ασφαλισμένους αυτό γίνεται με παρακράτηση ποσοστού του μισθού ή της σύνταξής τους. Όμως, σ’ αυτό το νομοσχέδιο δεν παρέχεται αυτή η δυνατότητα στους δικηγόρους. Δηλαδή καταδικάζονται, ούτε λίγο ούτε πολύ, δικηγόροι, που έχουν ήδη αποχωρήσει από τις υπηρεσίες τους και είναι προχωρημένης ηλικίας, να περιμένουν τέσσερα χρόνια για να εξαντληθούν οι σαράντα οκτώ δόσεις. Έτσι, ή θα έχουν πεθάνει και θα πάρουν τη σύνταξη οι κληρονόμοι τους ή, εν πάση περιπτώσει, θα τους δοθεί ένα φιλοδώρημα στο τέλος της ζωής τους.
      Κύριε Πρόεδρε, νομίζω ότι πρέπει –και μπορούμε να βρούμε, αν χρειαστεί, τη σωστή διατύπωση- να βελτιωθεί η διάταξη καθ’ όλα τα σημεία που ανέφερα. Θα πρέπει οι παρακρατήσεις να ρυθμιστούν κατά τέτοιον τρόπο, ώστε να παρακρατείται το 1/4  του συνολικού ακαθαρίστου ποσού της σύνταξης, ώστε να μπορέσουν σε κάποιο ορατό χρονικό σημείο να πάρουν και αυτοί οι δικηγόροι τη σύνταξη, την οποία, υποτίθεται, ότι τους δίνουμε από το ένα χέρι, αλλά με το άλλο χέρι τους την αφαιρούμε.
      Κύριε Πρόεδρε, σταματώ σ’ αυτό το σημείο, παρ’ όλο που ο χρόνος μου θα έπρεπε να είναι οκτώ λεπτά. Δεν έχει, όμως, καμία σημασία. Εγώ αυτά ήθελα να πω από την πλευρά μου.
      ΠΡΟΕΔΡΕΥΩΝ (Κωνσταντίνος Βρεττός): Κυρία Πρόεδρε, αν θέλετε, μπορώ να σας δώσω και άλλο χρόνο.
	ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Όχι, κύριε Πρόεδρε, δεν έχω να πω τίποτα άλλο. Σας ευχαριστώ πολύ.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Υπουργέ, έχετε το λόγο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, ο Υπουργός Οικονομίας και Οικονομικών μίλησε για λίγα λεπτά επί της αρχής του νομοσχεδίου και επί όσων άρθρων εκείνος νόμιζε ότι έχουν ιδιαίτερη βαρύτητα και στα οποία έπρεπε να αναφερθεί. Εγώ είμαι υποχρεωμένος να απαντήσω σε κάποιες παρατηρήσεις συναδέλφων, μερικές από τις οποίες είχαν και προσωπικό χαρακτήρα, αν και δεν πίστευα ότι κάτι τέτοιο θα συμβεί.
      Κατ’ αρχήν θα ήθελα να πω προς όσους συναδέλφους αναφέρθηκαν στα συνταξιοδοτικά των στρατιωτικών, ότι δεν έλαβαν υπ’ όψιν τους τις σημερινές διορθώσεις του κυρίου Υπουργού. Οι σημερινές διορθώσεις συνεχίζουν να προσθέτουν το 1/5 του επιδόματος των 176 ευρώ μέχρι του βαθμού του συνταγματάρχη, αλλά και το 1/5 του επιδόματος υψηλής ευθύνης που είναι για τους ανωτέρους βαθμούς, στις συντάξεις τους και συνεπώς δεν υπάρχει κανένα θέμα. Αυτό το λέω γιατί το άκουσα και από τον κ. Βερυβάκη που μίλησε τελευταίος, αλλά και από τον κ. Σπυριούνη και από άλλους.
      ΕΛΕΥΘΕΡΙΟΣ ΒΕΡΥΒΑΚΗΣ: Απουσίαζα την ώρα που έκανε ο κύριος Υπουργός τις διορθώσεις.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Εντάξει, κύριε συνάδελφε.
      Το δεύτερο σημείο στο οποίο θα ήθελα να αναφερθώ είναι αυτό το περίφημο θέμα των δικηγόρων, για το οποίο μου έκανε η κ. Μπενάκη μία προσωπική επίθεση, την οποία δεν περίμενα. Η κ. Μπενάκη μου έκανε μία επίθεση για το θέμα της ρύθμισης που αφορά τους δικηγόρους –όχι δημοσίους υπαλλήλους- του ειδικού καθεστώτος της έμμισθης εντολής. Διότι, αν ήταν δημόσιοι υπάλληλοι ή υπάλληλοι των ταμείων, δεν θα υπήρχε πρόβλημα. Δεν θα χρειαζόταν καμία ρύθμιση. Δεν μπορώ να καταλάβω αυτήν την προσωπική επίθεση. Δεν έχω καμία εμπάθεια και έχω το δικαίωμα, και όταν είμαι Βουλευτής και όταν είμαι στα υπουργικά έδρανα, να έχω την άποψή μου.
      Κύριοι συνάδελφοι, ως Βουλευτής τότε, το διάστημα που μου καταλογίζεται εμπάθεια και επίθεση εναντίον των δικηγόρων, αντιδικηγορικό μένος ή δεν ξέρω και τι άλλο, είχα το δικαίωμα να έχω μία άποψη, όπως είχατε και εσείς.
      ΑΝΝΑ ΜΠΕΝΑΚΗ-ΨΑΡΟΥΔΑ (Δ΄ Αντιπρόεδρος της Βουλής): Δεν είπα για τότε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Με συγχωρείτε, αλλά τότε μίλησα. 
      Μου λέτε, λοιπόν, ότι μεταφέρω και τώρα την ίδια άποψη. Δεν είναι προς τιμήν μου ότι δεν αλλάζω άποψη, ανάλογα με το αν είμαι στα βουλευτικά ή στα κυβερνητικά έδρανα; Μία είναι η άποψη την οποία έχω. 
      Εν πάση περιπτώσει, για να μην επαναλαμβάνω τα ίδια πράγματα, θα σας πω ότι συντάσσομαι σε ό,τι με αφορά προσωπικά -υπήρξε και η άποψη του Υπουργού προηγουμένως, ο οποίος έχει τη νομοθετική πρωτοβουλία και τη γενική πολιτική του Υπουργείου για αυτό το θέμα- με όλους τους Υπουργούς που πέρασαν, μηδέ εξαιρουμένου και του κ. Βερυβάκη, από το 1980 μέχρι το 2002, που ψηφίστηκε η γνωστή διάταξη, όλων των κυβερνήσεων που δεν δέχθηκαν να εισάγουν αυτήν τη διάταξη και να την ψηφίσουν στη Βουλή. Τους τιμώ ιδιαίτερα και συντάσσομαι μαζί τους.
      Θεωρώ αυτήν τη διάταξη χαριστική. Θεωρώ ότι είναι μία διάταξη η οποία τους απονέμει μία δεύτερη σύνταξη από ταμεία στα οποία ουδέποτε υπήρξαν ασφαλισμένοι και δεν τους κρατήθηκαν εισφορές ποτέ και που εάν συμβεί αυτό που εισηγείστε, να τους παρακρατείται μέρος της σύνταξης, σημαίνει ότι δεν θα πληρώσουν ποτέ τίποτα. Θα πάρουν μία σύνταξη που αν υποτεθεί ότι υπολογίζεται να είναι 400.000 δραχμών, θα τους παρακρατήσουμε το ?, που λέτε, δηλαδή 100.000 δραχμές το μήνα. Θεωρητικά θα τους παρακρατήσουμε, από εκείνα που δεν έδωσαν ποτέ- και θα αρχίσουν από αύριο να λαμβάνουν 300.000 δραχμές σύνταξη. Χωρίς, επαναλαμβάνω, να ήταν ποτέ ασφαλισμένοι και χωρίς να πλήρωσαν ποτέ ασφαλιστικές εισφορές θα παίρνουν τη σύνταξη των ? που θα έπαιρναν εάν πλήρωναν, εάν ήταν ασφαλισμένοι κλπ. Ποιος δεν το κάνει αυτό σε οποιονδήποτε ασφαλιστικό οργανισμό; Δώστε μου και εμένα τη δυνατότητα να έχω μία σύνταξη από έναν ασφαλιστικό οργανισμό, όποιον θέλετε εσείς, με όποιες εισφορές θα μου υπολογίζατε, με κάποια παρακράτηση με πλαφόν και από αύριο να αρχίζατε να μου δίνατε το υπόλοιπο ποσό.
       Δεν θα αναφερθώ άλλο σ’ αυτό το θέμα. Έχω αυτήν την άποψη, είμαι μαζί με όλους εκείνους που από το 1980 μέχρι τώρα δεν εισήγαγαν αυτήν τη διάταξη. Η διάταξη υπάρχει όμως, είναι νόμος του κράτους –εισήχθη από το Υπουργείο Εργασίας και Κοινωνικών Ασφαλίσεων εδώ και ένα χρόνο περίπου, δεν ξέρω πότε ψηφίστηκε- και εμείς εδώ προσπαθούμε να την κάνουμε περισσότερο εφαρμόσιμη. Δεν κάνουμε τίποτα άλλο παραπάνω. 
      Το είπε ο Υπουργός, το επαναλαμβάνω και εγώ: αν θέλετε να παραμείνουμε στην ισχύουσα διάταξη και να αφαιρεθεί εντελώς από εδώ αυτή η διάταξη, κανένα πρόβλημα, να την αφαιρέσουμε. Να την αποσύρουμε για να εξακολουθήσει ισχύουσα αυτή η οποία ψηφίστηκε το 2002 σε νόμο του Υπουργείου Εργασίας και Κοινωνικών Ασφαλίσεων. Σ’ αυτό δεν έχω να προσθέσω τίποτε άλλο.
      Να έρθω τώρα σε όσα αναφέρθηκαν για το ποιος ερωτά το Ελεγκτικό Συνέδριο. Με πολλή ειλικρίνεια αναφέρθηκα στην επιτροπή σ’ αυτό το θέμα και επαναλαμβάνω και εδώ. Μας δημιούργησε ιδιαίτερα προβλήματα ερώτηση αναρμοδίου συναδέλφου Υφυπουργού προς το Ελεγκτικό Συνέδριο για θέματα μισθών και συντάξεων. Η διάταξη αυτή κρίθηκε από το Ελεγκτικό Συνέδριο και δεν έκανε καμία παρατήρηση, είπε ότι έτσι πρέπει να είναι, όπως το λέμε. Η έκθεση του Ελεγκτικού Συνεδρίου όταν αναφέρεται στο συγκεκριμένο άρθρο αυτού του νομοσχεδίου, λέει, ότι έτσι πρέπει να είναι, μόνο ο Υπουργός Οικονομικών πρέπει να έχει δικαίωμα να υποβάλει ερωτήματα για θέματα μισθών και συντάξεων. Διότι αυτός είναι κατά το Σύνταγμα και κατά νόμο ο αρμόδιος Υπουργός. 
      Εμείς, δεν θέλουμε να περιορίσουμε καμία αρμοδιότητα του Ελεγκτικού Συνεδρίου. Εάν ερωτηθεί από άλλον, εκείνο θα συμπεριφερθεί αναλόγως, θα απαντήσει ή όχι. Εμείς, όμως, στεκόμαστε, στην προ της απαντήσεως του Ελεγκτικού Συνεδρίου διαδικασία. Δηλαδή, αναφερόμαστε σε ένα θέμα εσωτερικής λειτουργίας της Κυβερνήσεως. Στην ουσία λέμε στους άλλους Υπουργούς ότι θα ρωτάει μόνο ο Υπουργός Οικονομικών για θέματα μισθών και συντάξεων, διότι αυτός έχει την εκτέλεση του προϋπολογισμού και είναι ο υπεύθυνος της δημοσιονομικής πειθαρχίας ή απειθαρχίας, για να επαναλάβω όσα είπε ο κ. Βερυβάκης.
      Ετέθη το θέμα της δεύτερης σύνταξης σε συνταξιούχο δημόσιο υπάλληλο. Να λαμβάνει το μισό της σύνταξης του αποβιώσαντος συζύγου. Αυτή η αρχή η οποία έρχεται τώρα ξαφνικά, ισχύει από το 1951. Ο Κώδικα αναφέρει ότι το δημόσιο χορηγεί μόνο μία σύνταξη -είναι το άρθρο 58 του κώδικα- σε συνταξιούχο του. Δεν του δίνει άλλη. 
      Αυτό ισχύει από το 1951. Πώς το ανασύρουμε το 2004 και ζητούμε τώρα και αυτό να αλλάξει; Πάντως από την πλευρά του Υπουργείου Οικονομικών πρέπει να σας δηλώσω ότι αυτό το θέμα δεν μας απασχόλησε, δεν θέλουμε να αλλάξει ο κώδικας ως προς αυτό.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι άδικο.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Δεν ξέρω αν είναι άδικο. Σας λέω ότι ισχύει εδώ και πενήντα τρία χρόνια. Εγώ δεν θεωρώ ότι είναι άδικο. Έχω διαφορετική άποψη από σας.
     Όσον αφορά στις τρεις κατηγορίες των συνταξιούχων που άκουσα εδώ. Ποιος τις θέσπισε και ότι άλλο ισχύει από το 1993, πριν και μετά. Απευθύνομαι σε συγκεκριμένο συνάδελφο για να του πω ότι είναι συγκεκριμένος ο νόμος που το λέει αυτό, ο 2084/92. Άλλη μεταχείριση υπάρχει μέχρι τις 31.12.1982, άλλη μεταχείριση από τις 1.1.1983 μέχρι τις 31.12.1992 και άλλη μεταχείριση από 1.1.1993 και μετά. 
     Αν ζητάτε τροποποιήσεις του ν. 2084 προς αυτήν την κατεύθυνση, ζητείστε τις ή κάντε τις εσείς που υπερασπίζεστε τον 2084 και που θέλετε να τον εφαρμόζετε πλήρως στο πρόγραμμά σας, όπως είπατε χθες. Μη μέμφεστε όμως κανέναν άλλο. Εμείς τον 2084 τον τροποποιήσαμε σε πάρα πολλές διατάξεις του. 
     ΓΕΩΡΓΙΟΣ ΓΑΡΟΥΦΑΛΙΑΣ: Θέλετε να πω τι είπε ο κ. Σπυρόπουλος;
     
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Θα τα πείτε στη δευτερολογία σας, κύριε συνάδελφε.
     Αν ανατρέξετε σήμερα στα πρωτοσέλιδα του Τύπου, θα δείτε κάτι καταπληκτικούς πίνακες που μαρτυρούν τι προέβλεπε ο 2084 όπως ψηφίστηκε και τι έγινε από το 1993 μέχρι σήμερα. Τι άλλαξε. 
     Άρα, τον 2084, σε όσα θέματα θεωρήσαμε ότι έπρεπε να υπάρξει τροποποίηση, τον τροποποιήσαμε. Ήρθατε όμως χθες η ανακοίνωση της οικονομικής σας πολιτικής και του ασφαλιστικού και είπατε ότι θα επανέλθετε στον 2084 για να τον εφαρμόσετε πλήρως. Αυτό λέτε απλά και σήμερα τρέχετε να τα μαζέψετε. Απαντήστε στους πολίτες που διερωτώνται και πείστε τους για τις προθέσεις σας. Εμείς δεν λέμε τίποτα. Εσείς φέρατε ξανά στο προσκήνιο τον 2084 χθες με το πρόγραμμα της οικονομικής σας πολιτικής και του ασφαλιστικού. 
      Οι ασφαλιστικές εισφορές, στις οποίες πολλοί αναφερθήκατε, υπολογίζονται στους συνταξιούχους όπως ισχύουν την ημερομηνία που υποβάλλεται η αίτηση. Αν δηλαδή πρόκειται κανείς να εξαγοράσει χρόνο που ανατρέχει στο 1980 ή στο 1975, δεν θα τον πληρώσει με την εισφορά εκείνης της εποχής, αλλά η εισφορά προσαρμόζεται στο σήμερα. Τότε θα ήταν πιθανώς 50 δραχμές και σήμερα μπορεί να είναι κάποιες χιλιάδες δραχμές. Δεν μπορεί να υπολογίζονται τα οφειλόμενα ως ίσχυαν στον χρόνο όπου ανατρέχει η εξαγορά. Αυτή είναι πάγια ασφαλιστική αρχή και έτσι συμβαίνει σε όλους τους ασφαλιστικούς οργανισμούς. 
      Όσον αφορά στη θέση μας για τους αναπληρωτές διευθυντές, ο Υπουργός δέχθηκε τις διορθώσεις στην αρχή και τοποθετήθηκε κιόλας. Σύμφωνα με το σχέδιο νόμου που περάσαμε στη Διαρκή Επιτροπή, το 80% θα γίνει 85%. 
      Εγώ δεν μπορώ να επεκτείνω περισσότερο αυτήν την αντιστοιχία, όμως θέλω να γνωρίζει η Βουλή κι εσείς, κύριοι συνάδελφοι, ότι με το 85% η αύξηση των συντάξεών τους μετά την ισχύ του νόμου που θα ψηφίσουμε θα είναι 20%. Εμείς θεωρούμε ότι αυτή είναι μια γενναία αύξηση και δεν πρέπει να γίνει μεγαλύτερη.
      Υπάρχει η αναφορά του Ελεγκτικού Συνεδρίου ότι κάποτε το 80% ήταν 93% με τα τότε ισχύοντα στους μισθούς και στις συντάξεις, αλλά άλλαξαν εντελώς τα δεδομένα. 
      Νομίζω ότι σήμερα οι συντάξεις τους είναι πολύ ικανοποιητικές και η αύξηση του 20% είναι μία πολύ σημαντική αύξηση. Δεν μπορώ συνεπώς, ύστερα και από τη δήλωση του Υπουργού, να δεχθώ περαιτέρω αύξηση αυτής της αντιστοιχίας με τους γενικούς διευθυντές. 
( Στο σημείο αυτό την Προεδρική Έδρα καταλαμβάνει η Δ’ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
	Στα άλλα νομίζω ότι έχουμε αναφερθεί, κυρία Πρόεδρε. Θα αποδεχθώ να γίνει μία διόρθωση στην παράγραφο 7 του άρθρου 4. Εκεί που λέμε  «Υπουργείου Γεωργίας και εποπτευόμενα από αυτό νομικά πρόσωπα δημοσίου δικαίου, της περιφέρειες και τις νομαρχιακές αυτοδιοικήσεις» να αντικατασταθεί με τη φράση «δημόσιο, τα νομικά πρόσωπα δημοσίου δικαίου, τους ΟΤΑ και τις νομαρχιακές αυτοδιοικήσεις. 
	Η διόρθωση αυτή αφορά υπαλλήλους που ήταν παλαιά στις συνεταιριστικές οργανώσεις, που έγιναν υπάλληλοι του Υπουργείου Γεωργίας ή των εποπτευομένων οργανισμών του Υπουργείου Γεωργίας, αλλά ανακαλύψαμε ότι δεν είναι μόνο στο Υπουργείο Γεωργίας. Υπάρχουν ελάχιστοι και σε άλλες υπηρεσίες του δημοσίου. 
	Κύριοι συνάδελφοι, θα σας καλέσω με αυτά και μόνο, για να κερδίσουμε και χρόνο, να ψηφισθεί επί της αρχής, επί των άρθρων και στο σύνολο το σχέδιο νόμου ώστε να περάσουν οι αυξήσεις μετά την ψήφιση του μισθολογίου και στους συνταξιούχους και να διορθωθούν εκκρεμότητες που υπήρχαν στο 2003 με τα αναδρομικά. 
	Κλείνει με το νομοσχέδιο αυτό το θέμα των αυξήσεων και πληρώνονται αναδρομικά οι συνταξιούχοι για το 2003. Επίσης ξεκαθαρίζεται ποια ήταν η σύνταξή τους στις 31.12.2003 και επ’ αυτής της σύνταξης θα προστεθούν βεβαίως και οι αυξήσεις που προστίθενται από τις διατάξεις του συγκεκριμένου νομοσχεδίου για τους πολιτικούς, για τους στρατιωτικούς και για άλλες κατηγορίες συνταξιούχων.
	ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο Κοινοβουλευτικός Εκπρόσωπος της Νέας Δημοκρατίας κ. Προκόπης Παυλόπουλος έχει το λόγο.
	ΠΡΟΚΟΠΗΣ ΠΑΥΛΟΠΟΥΛΟΣ: Κυρία και κύριοι συνάδελφοι, με το τελευταίο νομοσχέδιο το οποίο αφορά θέματα συνταξιοδοτικά, η Κυβέρνηση, δείχνει ποια υπήρξε η νοοτροπία της πάντοτε και ποια εξακολουθεί να παραμένει και σήμερα. 
	Έφερε ένα συνταξιοδοτικό νομοσχέδιο την τελευταία, κυριολεκτικά, στιγμή, όταν εδώ και τόσο καιρό μιλάμε για τα τεράστια προβλήματα που έχει δημιουργήσει η πολιτική της Κυβέρνησης στους συνταξιούχους. Και φέρνει ένα νομοσχέδιο το οποίο όχι απλώς και μόνο έρχεται πάρα πολύ αργά, αλλά είναι ελλιπέστατο, είναι αποσπασματικό. Δεν έχει καμιά διήκουσα γραμμή. Απλώς και μόνο προσπαθεί την τελευταία στιγμή να δημιουργήσει εντυπώσεις. Και όπως είναι αναμενόμενο δεν λύνει το πρόβλημα το μεγάλο το οποίο αφορά τις συντάξεις. Δεν λύνει, σε καμιά περίπτωση  η πολιτική αυτής της Κυβέρνησης, που θέλει μάλιστα να ονομάζεται και σοσιαλιστική, το πρόβλημα των χαμηλόμισθων και των χαμηλοσυνταξιούχων. Και βεβαίως σε αυτές τις δύο κατηγορίες, ιδίως στη δεύτερη που λογικά θα την αφορούσε, δεν επιφέρει καμία σημαντική μεταβολή. Αυτοί που έχουν χαμηλές συντάξεις εξακολουθούν να έχουν χαμηλές συντάξεις. Τίποτα παραπάνω, τίποτα παρακάτω. Κλείνει το μάτι απλώς προς ορισμένες κατηγορίες ή θέλει κάποια θέματα να τα αντιμετωπίσει μόνο και μόνο για να δείξει ότι υπάρχει ευαισθησία. Δεν το έκανε τόσον καιρό και δεν το κάνει ολοκληρωμένα. Είναι λοιπόν ελλιπέστατο και αποσπασματικό το νομοσχέδιο αυτό και δείχνει ότι αυτή η Κυβέρνηση δεν έχει ούτε κοινωνική ευαισθησία ούτε κοινωνική πολιτική. Αυτό το νομοσχέδιο αποδεικνύει ότι, για την Κυβέρνηση, το άρθρο 25 του Συντάγματος που με τόση ευαισθησία το ψηφίσαμε ώστε να περιέχει την έννοια του κοινωνικού κράτους δικαίου, είναι γράμμα κενό περιεχομένου. Αυτό αποδεικνύει το συγκεκριμένο νομοσχέδιο.
      Ας πάρουμε κάποιες συγκεκριμένες ρυθμίσεις, για να δούμε αυτές τις περιπτώσεις για τις οποίες μιλάμε. Ας πάρουμε το θέμα των αναπληρωτών γενικών διευθυντών. Κατάφωρη παραβίαση της ίδιας της απόφασης του Ελεγκτικού Συνεδρίου. Το Ελεγκτικό Συνέδριο, κρίνοντας επί θεμάτων συνταγματικότητας και συγκεκριμένα επί θεμάτων εφαρμογής της αρχής της ισότητας, έρχεται και λέει ότι για τους αναπληρωτές γενικούς διευθυντές το ποσό των συντάξεων θα πρέπει να υπολογίζεται με βάση άνω του 90% των συντάξιμων αποδοχών των γενικών διευθυντών. Τι μας είπε εδώ ο κύριος Υπουργός Οικονομίας και Οικονομικών; Ήρθε και το 80% που έχει στο άρθρο 1 παράγραφος 9 το κάνει 85%. Μεγάλη παραχώρηση! Δεν λέει όμως αυτό που του είπε το Ελεγκτικό Συνέδριο. Δηλαδή, εν γνώσει του παραβιάζει την απόφαση του Ελεγκτικού Συνεδρίου. Και ξέρει πολύ καλά ότι αφού το ίδιο το δικαστήριο είναι εκείνο που θα κρίνει τη συνταγματικότητα της διάταξης, τη διάταξη αυτή θα την κρίνει αντισυνταγματική. Βεβαίως, δεν θα είναι αυτοί κυβέρνηση μεθαύριο, αλλά αν ήταν, θα ερχόντουσαν να έλεγαν για τις αποφάσεις του Ελεγκτικού Συνεδρίου αυτά που λένε. Δεν τις εφαρμόζουν. Θυμηθείτε τι επεχείρησαν να περάσουν και μέσα από τη διαδικασία της Αναθεώρησης του Συντάγματος και ευτυχώς δεν πέρασε χάρις στην αντίδραση της Νέας Δημοκρατίας σε ό,τι αφορά τα ζητήματα της μη εφαρμογής, όπως θέλει η Κυβέρνηση, των δικαστικών αποφάσεων. Ξαναλέω λοιπόν -και αυτό αποδεικνύει ποια είναι η «πολιτική» και η «ευαισθησία» της Κυβέρνησης- ότι εν γνώσει της για το θέμα των αναπληρωτών γενικών διευθυντών παραβιάζει το Σύνταγμα και την απόφαση του Ελεγκτικού Συνεδρίου που ερμηνεύει το Σύνταγμα. Και ξέρουμε ότι ειδικά για τα θέματα αυτά το Ελεγκτικό Συνέδριο είναι το κατεξοχήν αρμόδιο δικαστήριο, για να κρίνει και τα θέματα των συντάξεων και τα θέματα της εφαρμογής του Συντάγματος ως προς την αρχή της ισότητας για τα θέματα των συντάξεων.
      Έρχομαι στο θέμα των στρατιωτικών. Χαιρόμαστε που επιτέλους η Κυβέρνηση, σε ό,τι αφορά την κατάργηση του επιδόματος υψηλής ευθύνης, έκανε πίσω. Γιατί ήδη το όλο μισθολογικό και συνταξιοδοτικό θέμα των Ενόπλων Δυνάμεων και των Σωμάτων Ασφαλείας πάσχει δραματικά. Ξέρουμε πολύ καλά ποια είναι η κατάσταση των στρατιωτικών και των μελών των Σωμάτων Ασφαλείας και όταν είναι εν ενεργεία αλλά κυρίως όταν φεύγουν. Κύριοι συνάδελφοι, έχετε δει πόσες φορές κάνουν διπλές δουλειές και τι δουλειές κάνουν άνθρωποι που έφυγαν ως και με το βαθμό του στρατηγού από τα Σώματα Ασφαλείας και ιδίως από τις Ένοπλες Δυνάμεις; Το λύνει αυτό το πράγμα; Απλώς και μόνο πήρε πίσω μια κάκιστη διάταξη που θα τους αφαιρούσε αυτό το γλίσχρο επίδομα υψηλής ευθύνης. 
      Τι έρχεται να κάνει εδώ ακριβώς η Κυβέρνηση; Και νομίζω ότι αυτό, κύριοι συνάδελφοι, δεν είναι τυχαίο. Είναι εσκεμμένο. Βάζει στο αρχικό νομοσχέδιο ότι αφαιρεί το επίδομα υψηλής ευθύνης και έρχεται μέσα στην Αίθουσα και τους δίνει, για να μείνουν ευχαριστημένοι! Τέτοιος εμπαιγμός είναι πρωτοφανής. Γιατί εγώ δεν μπορώ να φανταστώ ότι έκανε κάτι διαφορετικό η Κυβέρνηση. Μας έχει συνηθίσει σε τέτοια. Αφαιρεί, δημιουργεί το πρόβλημα, το προσθέτει στην Αίθουσα, είναι στα ίσια εκεί που βρισκόταν και πρέπει όλοι να είναι ευχαριστημένοι! Τη γνωστή ιστορία με το Χότζα την ξέρετε! 
      Με τέτοιες λογικές όμως μπορεί να μιλήσει κανείς για θέματα κοινωνικής ευαισθησίας; Κι αν θέλει η Κυβέρνηση να μιλήσουμε και για συγκεκριμένα πράγματα το ξαναλέω: τι έκανε τόσα χρόνια για τα μισθολογικά των Ενόπλων Δυνάμεων και των Σωμάτων Ασφαλείας; Τι έκανε για τα συνταξιοδοτικά γενικά; Τίποτα απολύτως. Τόσες φορές τα φέραμε εδώ μέσα. Τόσες φορές τα συζητήσαμε. Υποσχέσεις επί υποσχέσεων. Θυμάμαι εδώ, το καλοκαίρι του 2001, με τον κ. Άκη Τσοχατζόπουλο Υπουργό Εθνικής Άμυνας να υπόσχεται τον Ιούνιο χωρίς να γίνεται απολύτως τίποτα. Μια κυβέρνηση που λέει και ξελέει, που εμπαίζει γενικότερα κάθε άνθρωπο ο οποίος βρίσκεται σε ανάγκη. 
      Έχουμε οδηγηθεί σ’ ένα σύστημα, όπου η διαφθορά και η διαπλοκή κοστίζουν πάνω από 10 δισεκατομμύρια ευρώ, τριάμισι τρισεκατομμύρια δραχμές το χρόνο. Ξέρουνε να συντηρούνε αυτό το καθεστώς, αλλά, όταν είναι να δώσουνε σε τάξεις που πάσχουν, σε ανθρώπους οι οποίοι προσφέρουν, που θωρακίζουν την άμυνα, την ασφάλεια, τη δημόσια τάξη, είναι φειδωλοί, αφαιρούνε και τα δίνουνε στην Ολομέλεια, για να είμαστε στα ίσα!
      Και τι θα γίνει με το θέμα εκείνων των πλασματικών χρόνων που αφορούν τα Σώματα Ασφαλείας; Γιατί δεν το δίνει σε όλους;
      Αν πάνε στα δικαστήρια, ξέρουμε όλοι ότι θα το κερδίσουν, γιατί είναι συνταγματικώς επιβεβλημένο, αφού τέτοιες ανισότητες δεν επιτρέπονται. Γιατί δεν το κάνει; Δεν το κάνει για τον απλό λόγο που σας είπα και πάλι: ό,τι ανώδυνο ήταν να φέρει, το έφερε.
      Για το θέμα των δικηγόρων, ακούστε: Πρώτα-πρώτα η διάταξη αυτή ισχύει ούτως ή άλλως για τους δημοσίους υπαλλήλους. Στο θέμα των δικηγόρων -που τόσος θόρυβος είχε ξαναγίνει εδώ και που ξαναλέω στον κύριο Υπουργό ότι είχε ψηφισθεί την εποχή εκείνη μια πρόταση του νυν Προέδρου της Βουλής κ. Απόστολου Κακλαμάνη, προς τιμήν του και δεν εφαρμόζεται αυτή η διάταξη για τους δικηγόρους- εδώ μιλάμε για μία κατάσταση που ήδη είναι εν ισχύι -για να το πω έτσι- για τους δημοσίους υπαλλήλους. 
      Βεβαίως, οι δικηγόροι δεν είναι δημόσιοι υπάλληλοι. Αλλά όταν ο δικηγόρος είναι με έμμισθη εντολή -επειδή ο δικηγόρος εξ ορισμού δεν μπορεί να είναι δημόσιος υπάλληλος- και ιδίως σε νομικά πρόσωπα δημοσίου δικαίου κλπ, τότε σε αυτές τις περιπτώσεις ουσιαστικά το καθεστώς είναι το αυτό. Απλά η σχέση δεν μπορεί να είναι η ίδια γιατί πρέπει να κρατάει μια συγκεκριμένη ανεξαρτησία ο δικηγόρος. Επομένως το να λες: «Δεν είναι υπάλληλος, άρα δεν δίνω όσα παίρνει ο υπάλληλος», αλλά να τον έχεις ουσιαστικά υπάλληλο το δικηγόρο με έμμισθη εντολή και να έχεις αυτή τη διαφοροποίηση, αυτό δεν παραβιάζει την αρχή της ισότητας; 
      Και κάτι άλλο. Λέει ο κύριος Υπουργός: «Μα, δύο συντάξεις;» Μα, είναι γνωστό ότι υπάρχει το πλαφόν για το θέμα της διπλής σύνταξης. Δεν υπάρχουν και άλλες κατηγορίες που παίρνουν δύο συντάξεις; Δεν υπάρχει πλαφόν το οποίο ισχύει; Και για αυτούς θα ισχύσει το ίδιο. Δεν μπορούν να πάρουν παραπάνω από άλλους. Αν υπερβαίνουν αυτό το πλαφόν, τελείωσε. 
      Γιατί τα λέμε αυτά τα πράγματα; Το ξαναλέω: Σε αυτήν την Αίθουσα τα συζητήσαμε, ήταν πρόταση του κ. Απόστολου Κακλαμάνη. Γιατί άλλα έλεγαν τότε και άλλα λένε τώρα; Γιατί επικαλούνται τόσες στρατιές και σειρές Υπουργών μέχρι τώρα; Μήπως και σε τόσα άλλα θέματα δεν είχαν αντιρρήσεις άλλες φορές με Υπουργούς και τώρα τα έφεραν και τα έκαναν πράξη; Απλώς, επικαλούνται αυτά εκεί που τους αρέσει. Το προηγούμενο δεν το επικαλούνται. Αλλά αυτό αποδεικνύει ακριβώς ότι δεν υπάρχει κανενός είδους σταθερή πολιτική και διήκουσα γραμμή στη συνταξιοδοτική πολιτική της Κυβέρνησης.
      Έρχομαι τώρα στα θέματα τα οποία αφορούν τις επίμαχες τροπολογίες. Σε ό,τι αφορά την τροπολογία η οποία αίρει την προηγούμενη τροπολογία, «Πάχτα» είναι γνωστό ότι πρώτη η Νέα Δημοκρατία είχε καταθέσει προηγουμένως ρύθμιση για να αρθεί η τροπολογία αυτή. Αλλά εδώ, κύριε Υφυπουργέ, άκουσα παράξενα πράγματα από τον κύριο Υπουργό προηγουμένως. Αν δεν κάνω λάθος -και κοιτάξτε τα Πρακτικά και θέλω μια απάντηση γι’ αυτό- μας είπατε ότι αποσύρεται η τροπολογία αυτή διότι δεν έγινε επαρκής διάλογος. Δηλαδή εάν είχατε μπροστά σας χρόνο ως Κυβέρνηση –που δεν τον έχετε γιατί δεν θα είστε Κυβέρνηση μετά τις 7 Μαρτίου, τουλάχιστον αυτό δείχνουν τα πράγματα, αλλά ο ελληνικός λαός θα αποφασίσει- δεν μου λέτε: Εάν είχατε χρόνο, τι μας λέει αυτή η ρήση του κυρίου Υπουργού; Θα το συζητούσατε; Θα κάνατε διάλογο και θα κοιτούσατε να δείτε αν θα την ψηφίζατε; Αυτό μας λέτε; Ξεκαθαρίστε αν λέτε αυτό το πράγμα. Γιατί εμείς λέμε, για να μην υπάρχει καμιά παρεξήγηση: όχι, ανεξάρτητα από το περιεχόμενο. Όχι τώρα, όχι στο μέλλον, όχι για πάντα. 
      Και κάτι άλλο. Και σας το λέω αυτό με την ιδιότητα και του νομικού. Πρέπει να προστεθεί, εκεί που λέτε στη συγκεκριμένη τροπολογία ότι αίρεται αναδρομικώς η ισχύς της προηγούμενης τροπολογίας που ψηφίστηκε όπως ψηφίστηκε ότι εν πάση περιπτώσει, δεν παράγει κανένα έννομο αποτέλεσμα στο μεταξύ. Αυτό πείτε το τουλάχιστον για του λόγου το ασφαλές. Γιατί μπορεί να λέτε ότι αναδρομικώς αίρεται η ισχύς αυτής της διάταξης, αλλά πάντως καθόλου άσχημο δεν θα ήταν, για να μην υπάρχει η παραμικρή αμφιβολία, ότι εν τω μεταξύ οιαδήποτε έννομα αποτελέσματα δεν υπάρχουν, δεν παράγει κανένα έννομο αποτέλεσμα. Αν δεν θέλετε να το γράψετε, πείτε το για τα Πρακτικά ως ερμηνευτική δήλωση. Ας το πούμε ερμηνευτική δήλωση, γιατί δεν κυριολεκτώ νομικά αυτήν τη στιγμή, αλλά πείτε το τουλάχιστον ώστε να βοηθηθούν τα δικαστήρια, αν χρειαστεί μελλοντικά, για να μην υπάρχουν άλλου είδους προβλήματα. Εμείς φυσικά, αφού είχαμε καταθέσει, ψηφίζουμε την άρση της προηγούμενης τροπολογίας, έτσι ώστε να αποκατασταθεί και το κύρος του Κοινοβουλίου που τόσο έχει τρωθεί τον τελευταίο καιρό.
      Από εκεί και πέρα, σε ό,τι αφορά τη δεύτερη τροπολογία για το θέμα της Επιτροπής Κεφαλαιαγοράς, τι μας ζητάτε; Να παρατείνουμε ολόκληρη την κατάσταση η οποία επικρατεί όλα αυτά τα χρόνια, δηλαδή την ίδια τη διοίκηση της Επιτροπής Κεφαλαιαγοράς που ήταν πάνω όταν συνέβαινε το μέγα σκάνδαλο του χρηματιστηρίου; Να καθήσουμε να ανεχθούμε και να τη βλέπουμε να λειτουργεί και εν μέσω εκλογών.
      Τι θέλετε να πούμε σε αυτήν την περίπτωση; Εσείς αν ήσασταν στη θέση της Νέας Δημοκρατίας, εάν ήσασταν Αντιπολίτευση, και είχε η Νέα Δημοκρατία –για να σας θυμίσω, κύριε Υπουργέ, πώς θα σκεφτόσασταν- υποθετικά την ευθύνη για το σκάνδαλο του χρηματιστηρίου -ας μην πω τι θα γινόταν, ας το αφήσουμε καλύτερα- θα δεχόσασταν ποτέ να ψηφίσουμε για να παραμείνει και να παραταθεί, έστω και για λίγο αυτή η θητεία της Επιτροπής Κεφαλαιαγοράς; 
      Μας λέτε ότι η Επιτροπή Κεφαλαιαγοράς είναι ανεξάρτητη διοικητική αρχή, ενώ ξέρετε ότι δεν είναι, όπως ομολόγησε ο κ. Θωμαδάκης στην Επιτροπή Θεσμών και Διαφάνειας. Είναι νομικό πρόσωπο δημοσίου δικαίου, εποπτευόμενο από το κράτος. Ε, δεν είναι δυνατόν, λοιπόν, να μας ζητάτε να ψηφίσουμε τέτοιες ρυθμίσεις!
      Τι προτείναμε εμείς; Είπαμε στην αρμόδια Επιτροπή ότι έπρεπε να βρεθεί ρύθμιση, η οποία θα επέτρεπε η Επιτροπή Κεφαλαιαγοράς να αποτελείται από πρόσωπα κοινής αποδοχής για αυτήν την κρίσιμη και ιδιαιτέρως ευαίσθητη προεκλογική περίοδο. 
      Μη μας λέτε, όμως, εκείνους που ήταν τότε και έβλεπαν να περνούν οι αυξήσεις μετοχικών κεφαλαίων, να γίνονται εισαγωγές μετοχών με τον τρόπο που έγιναν, να τους εμπιστευθούμε. Δεν τα σκεφθήκατε νωρίτερα και δεν τα σκεφθήκατε νωρίτερα, γιατί και εσείς «πιαστήκατε στον ύπνο», αφού δεν φανταζόσασταν πώς θα εξελίσσονταν τα πράγματα στην Κυβέρνηση και θα είχαμε εκλογές στις 7 Μαρτίου υπό τους όρους που τις έχουμε. Γιατί ότι θα είχαμε πρόωρες εκλογές το λέγαμε καιρό. Εσείς λέγατε άλλα πράγματα και μιλάγατε για τις 2 Μαΐου. Δεν σας βγήκαν τα πράγματα και τώρα ζητάτε από τη Βουλή να νομοθετήσει, επειδή εσείς και ως Υπουργοί ακόμα απέναντι στον Πρωθυπουργό σας δεν ξέρετε τι γίνεται μέσα στο ίδιο σας το κόμμα και στην ίδια σας την Κυβέρνηση.
      Κατόπιν τούτου, εμείς όσον αφορά στο θέμα αυτό, καταψηφίζουμε τη συγκεκριμένη τροπολογία.
      Ο κ. Χριστοδουλάκης το ανέφερε στην αρχή, συνταξιοδοτικό νομοσχέδιο συζητάμε και τα ασφαλιστικά θέματα έχουν επικαιρότητα. Για πολλοστή φορά θα εξηγηθεί σε αυτήν την Κυβέρνηση, έστω και τώρα που βρίσκεται στο τέλος της, έστω και τώρα που όχι απλώς φεύγει, αλλά καταρρέει, πράγμα που απέδειξε ο τρόπος που ψηφίστηκε πριν από λίγο ο λεγόμενος εκλογικός νόμος. 
      Αυτή η Κυβέρνηση δείχνει ακριβώς σε τι κατάσταση βρίσκεται. Τι της απομένει; Η παραπληροφόρηση, η προπαγάνδα, η διαστροφή της αλήθειας. Πήρε μια λέξη από το πρόγραμμα της Νέας Δημοκρατίας, η οποία μιλούσε για εφαρμογή της νομοθεσίας σε ό,τι αφορά στο ζήτημα της τριμερούς χρηματοδότησης και ιδίως το γεγονός ότι το κράτος δεν πληρώνει αυτά που οφείλει, πήρε τη δέσμευση της Νέας Δημοκρατίας, η οποία λέει γενναία ότι το κράτος πρέπει να πληρώσει αυτά που οφείλει και αυτά που έχει υπεξαιρέσει απέναντι στους εργαζομένους –αυτό το πράγμα έλεγε το σημείο του προγράμματος της Νέας Δημοκρατίας- και άρχισε να ισχυρίζεται ότι η Νέα Δημοκρατία θέλει κεκτημένα δικαιώματα των εργαζομένων να τα θέσει εν αμφιβόλω! 
      Αυτή η Κυβέρνηση, που με Υπουργό τον κ. Τάσο Γιαννίτση πήγε να τινάξει στον αέρα τους εργαζομένους, ξέρει από τότε τη δέσμευση της Νέας Δημοκρατίας: Ότι ως Αντιπολίτευση αλλά κυρίως ως Κυβέρνηση ουδέποτε θα δεχθεί οιαδήποτε αύξηση των εισφορών, οιαδήποτε αύξηση των ορίων ηλικίας, οιαδήποτε μείωση των συντάξεων. Μιλάει για την παράταξη που είχε πει εκατόν πενήντα χιλιάδες για την κατώτατη σύνταξη. Πλειοδότησαν στις εκατόν πενήντα δύο χιλιάδες. Δεν το ρύθμισαν την εποχή εκείνη για το ΕΚΑΣ, δεν είχαν πει τέτοια πράγματα και τώρα βέβαια δεν εκπληρώνουν προεκλογική υποχρέωση. Αγνοεί τη δέσμευση της Νέας Δημοκρατίας να πάει το ΕΚΑΣ από εκεί που βρίσκεται σήμερα τόσο ψηλότερα στα 230 ευρώ και την αγροτική σύνταξη από εκεί που βρίσκεται σήμερα στα 330 ευρώ. Τα αγνοεί όλα αυτά.
      Αγνοεί, επίσης, αυτό που υπήρξε καταστατική δέσμευση της Νέας Δημοκρατίας και στο συνέδριο της ΓΣΕΕ όταν εκπρόσωπος της Νέας Δημοκρατίας είχε πει ποιες είναι οι θέσεις επί του ασφαλιστικού. 
      Πιάνει, λοιπόν, μια λέξη του προγράμματος, όπως έκανε και με το ΑΣΕΠ, όπως έκανε και με άλλες περιπτώσεις και πάνω εκεί αρχίζει την παραπληροφόρηση προσπαθώντας να δημιουργήσει εντυπώσεις. Πιστεύει σοβαρά ότι ένας ολόκληρος λαός, οι εργαζόμενοι, οι χαμηλόμισθοι, οι χαμηλοσυνταξιούχοι που έχουν βιώσει στο πετσί τους όλα αυτά τα χρόνια και την Κυβέρνηση και την πολιτική της και την πολιτική που πήγε να εφαρμόσει στην περίπτωση της πρότασης Γιαννίτση, θα παραπλανηθούν; 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Κύριε Παυλόπουλε, σας παρακαλώ να συντομεύετε.
      ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κυρία Πρόεδρε. 
      Κάνατε μια απόπειρα με τον κ. Γιαννίτση τότε να δημιουργήσετε προβλήματα. Η απόπειρα αυτή απέτυχε. Τώρα έρχεσθε να φορτώσετε στη Νέα Δημοκρατία ευθύνες για πράγματα που έχει δεσμευθεί από τότε ξεκάθαρα και σοβαρά. Δεν θα καταφέρετε να κάνετε τίποτα. Η προπαγάνδα και η παραπληροφόρηση δεν θα περάσουν.
      Η αλήθεια θα λάμψει και αυτό θα το καταλάβετε στις 7 Μαρτίου. Στις 7 Μαρτίου θα πάρετε την απάντηση από τον ελληνικό λαό. Και η απάντηση αυτή θα περιλαμβάνει την αντίδραση του λαού όχι μόνο απέναντι στην πολιτική σας αλλά απέναντι και στις μεθόδους που χρησιμοποιείτε για να συγκαλύψετε τα δικά σας σφάλματα και να διαστρέψετε την αλήθεια σε ό,τι αφορά τις προτάσεις των άλλων.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη -Ψαρούδα): Κυρίες και κύριοι συνάδελφοι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη στο Περιστύλιο της Βουλής, σαράντα πέντε μαθητές και μαθήτριες και πέντε συνοδοί-δάσκαλοι από το 5ο Δημοτικό Σχολείου Αμαλιάδας του Νομού Ηλείας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Προχωρούμε στις δευτερολογίες. ‘Εχει ζητήσει το λόγο ο κ. Τζέκης.
      Κύριε Βερυβάκη, για σας κάναμε μια εξαίρεση να μιλήσετε πέντε λεπτά εκτός Κανονισμού. 
      ΕΛΕΥΘΕΡΙΟΣ ΒΕΡΥΒΑΚΗΣ:  Κυρία Πρόεδρε, αναφέρθηκε και το όνομά μου. Θέλετε μήπως να επικαλεστώ και τη σχετική διάταξη; 
      ΠΡΟΕΔΡΕΥΟΥΣΑ (Άννα Μπενάκη Ψαρούδα): Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κυρία Πρόεδρε, πιστεύουμε ότι για μια ακόμα φορά μέσα στην Αίθουσα αυτή παίχτηκε ένα θέατρο, αυτήν τη φορά βέβαια προεκλογικό. Δόθηκε θεατρική παράσταση τόσο από τη πλευρά της Κυβέρνησης όσο και από την Αξιωματική Αντιπολίτευση. Προσπάθησαν να πείσουν για μια ακόμα φορά τον ελληνικό λαό ότι υπάρχει ουσιαστική διαφορά μεταξύ των δύο στην ασκούμενη πολιτική και συγκεκριμένα στο συνταξιοδοτικό. 
     Η Κυβέρνηση επικαλέστηκε το νόμο του κ. Σιούφα. Μια κυβέρνηση που δεν έχει αλλάξει αυτόν το συγκεκριμένο νόμο. Και όχι μόνο δεν τον έχει αλλάξει αλλά έχει φέρει και άλλα νομοθετήματα που χειροτερεύουν την κοινωνική ασφάλιση γενικότερα στη χώρα μας. Βλέπουμε βέβαια τον εργαζόμενο λαό να παρατηρεί το συγκεκριμένο σενάριο. ‘Ενα σενάριο που έχει γραφθεί εδώ και πολύ καιρό και το έχουν αποδεχθεί και οι δύο. Είναι οι αποφάσεις της Ευρωπαϊκής ‘Ενωσης, είναι η Συνθήκη του Μάαστριχτ που προβλέπει αυτά που γίνονται σήμερα και είναι και οι αποφάσεις της Λισσαβόνας. Μιλάνε για τα πλαίσια της ανταγωνιστικότητας των επιχειρήσεων στην Ευρωπαϊκή ‘Ενωση όπου πρέπει να χτυπηθεί το κοινωνικοασφαλιστικό ζήτημα σε όλη την έκταση και σε όλο το βάθος. Η αιτιολογία είναι ότι ο πληθυσμός γηράσκει και άρα πρέπει να την πληρώσει ο εργαζόμενος λαός. Γι’ αυτό παρατηρούμε εξαγγελίες επ’ εξαγγελιών. Πλειοδοσία του ενός και του άλλου σε αρκετά νούμερα. Βέβαια το ζήτημα είναι ότι αυτά τα νούμερα αφορούν τη διαχείριση της φτώχειας. Αφορούν δηλαδή εκείνα τα λαϊκά στρώματα που λόγω των συνεπειών της πολιτικής που και οι δύο πρεσβεύουν, έχουν φθάσει στο απόλυτο όριο της φτώχειας και κάτω απ’ αυτό όπως λένε τα στοιχεία. 
      Άρα το ζήτημα για μας είναι  ότι ο ελληνικός λαός βγάζει χρήσιμα συμπεράσματα, ότι ετούτοι οι δύο μαλώνουν για το ποιος θα είναι στη διαχειριστική καρέκλα της ίδιας πολιτικής για να εξυπηρετήσουν εκείνα τα επιχειρηματικά συμφέροντα, το κεφάλαιο όπως λέμε, έναντι του εργαζόμενου λαού. 
      Και δίνονται αφειδώς υποσχέσεις. Τουλάχιστον υπάρχουν και ορισμένοι ειλικρινείς όπως ο κ. Αλέκος Παπαδόπουλος. Είναι ο υπεύθυνος για τη σύνταξη του προγράμματος της Κυβέρνησης. Όταν ρωτήθηκε πρόσφατα σε συνέντευξη  γι’ αυτές τις απανωτές υποσχέσεις, ξέρετε τι είπε; Ότι αυτό είναι εμπόριο ελπίδων. Ότι πρέπει είτε ο ένας είτε ο άλλος αν βγει κυβέρνηση, να εφαρμόσει μια τέτοια πολιτική, οικονομική, κοινωνική, που να προκαλέσει σοκ στην ελληνική κοινωνία. Και γνωρίζουμε πολύ καλά ότι σοκ σημαίνει ότι θα παρθούν αντιλαϊκές αποφάσεις σε βάρος των λαϊκών στρωμάτων. 
      Από την άλλη μεριά, τα ίδια είπε και ο επίτιμος Πρόεδρος της Νέας Δημοκρατίας. Με ανοιχτά χαρτιά είπε ότι είτε ο ένας είτε ο άλλος πρέπει να ακολουθήσει αυστηρή εισοδηματική πολιτική δημοσιονομική πολιτική στα πλαίσια του συμφώνου σταθερότητας.
     Είναι συγκεκριμένα τα πράγματα. Ποιον κοροϊδεύει και τι. Ο ελληνικός λαός πληροφορείται πλέον. Έτσι λέμε και εμείς το εξής. Δεν ακούσαμε από την Κυβέρνηση για την τροπολογία της επί της ουσίας. Έθεσε μάλιστα και ένα πρόβλημα ότι δεν έγινε διάλογος. Μα, η Κυβέρνηση δεν γνώριζε; Δεν είναι «ντροπολογία» του κ. Πάχτα, είναι «ντροπολογία» όλης της Κυβέρνησης. Γιατί αυτή η τροπολογία είναι απόρροια της κυβερνητικής πολιτικής, μια πολιτική, η οποία συνδέεται με τα οικονομικά συμφέροντα. Η διαπλοκή είναι ορατή αυτού του κοινωνικού-πολιτικού συστήματος. Και όποιος πάει να πει πως είναι ζήτημα του ότι δεν ακολουθήθηκε η κοινοβουλευτική διαδικασία που ισοδυναμούσε με παραπλάνηση της Βουλής, όπως λέει στην τροπολογία της η Νέα Δημοκρατία, είναι ακριβώς για να υποκρύψει αυτό το γεγονός: Η πολιτική που ευνοεί τα μεγάλα συμφέροντα είναι επόμενο να διαπλέκεται και με αυτά, είτε κυβέρνηση του ΠΑΣΟΚ είτε κυβέρνηση της Νέας Δημοκρατίας είναι.
     Δεν είναι τυχαίο ότι μπήκαν δύο τροπολογίες σε μία, δηλαδή η Κεφαλαιαγορά μπαίνει στην ίδια τροπολογία της Κυβέρνησης με το Πόρτο Καρρά. Εδώ είναι το ζήτημα «ναι θέλουμε να ψηφίσουμε τη μία, αλλά όσον αφορά την Κεφαλαιαγορά υπάρχουν ενστάσεις». Εμείς γενικά δεν εμπιστευόμαστε τέτοιες επιτροπές γιατί το πρόβλημα δεν είναι μόνο το πρόσωπο, αλλά πώς λειτουργούν αυτές οι επιτροπές στα πλαίσια του συστήματος. Να αναφερθούμε και στην Επιτροπή Κεφαλαιαγοράς στην Ευρωπαϊκή Ένωση ή στις ΗΠΑ, όπου είναι αναμεμειγμένες σε χρηματιστηριακά σκάνδαλα. Και αυτό γιατί αυτοί που τους διορίζουν, τους διορίζουν προκειμένου να εξυπηρετήσουν πολυεθνικές εταιρείες εισηγμένες στα χρηματιστήρια. Τόσα σκάνδαλα έχουν γίνει και πραγματικά είναι αναμεμειγμένα πρόσωπα, υπάλληλοι πολυεθνικών εταιρειών. 
     Ποιος κοροϊδεύει ποιον; Έτσι δίνουμε θετική ψήφο στην τροπολογία που αφορά το Πόρτο Καρρά. Τη ρύθμιση όμως της Κεφαλαιαγοράς δεν μπορούμε να τη δεχθούμε. 
     Από την Κυβέρνηση δεν ακούσαμε κάτι για τα Σώματα Ασφαλείας. Γιατί δεν παίρνετε υπόψη αυτό που σας έχουμε πει, ως ΚΚΕ; Σας έχουμε δώσει μια επιστολή. Αλλά δεν είναι πάλι εδώ ο κύριος Υπουργός να πει γιατί δεν έχει κάνει δεκτά τα αιτήματά τους. 
     ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Τα κάναμε δεκτά με τη διόρθωση σήμερα. 
     ΓΕΩΡΓΙΟΣ ΓΑΡΟΥΦΑΛΙΑΣ: Ένα μέρος κάνατε δεκτό.
     ΑΓΓΕΛΟΣ ΤΖΕΚΗΣ: Δεν τα έχετε κάνει όλα δεκτά.
     ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Ποια;
     ΑΓΓΕΛΟΣ ΤΖΕΚΗΣ: Εμείς επιμένουμε ότι πρέπει να τα κάνετε όλα δεκτά, αυτά που λέει η επιστολή του κ. Φλωρίδη. 
     Για την περίπτωση Ζαχαράκη δεν ακούσαμε κάτι. Κωφεύει η Κυβέρνηση; Δεν μπορεί να δώσει περισσότερες πληροφορίες; 
     ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Γνωρίζετε τις απόψεις μας.
     ΑΓΓΕΛΟΣ ΤΖΕΚΗΣ: Να την αποσύρει, λοιπόν. Δεν μπορεί να επιβραβεύει σε πολιτικά πόστα ανθρώπους που συνεργάστηκαν με τη χούντα. Είναι καθαρά πράγματα αυτά. Δε μπορεί η Βουλή να νομοθετεί ότι αυτοί που διορίστηκαν είτε δήμαρχοι είτε νομάρχες επί της χούντας δεν δικαιούνται συνταξιοδοτικό χρόνο κατά το διορισμό τους και από την άλλη να νομοθετεί «ναι δίνουμε σύνταξη και για το χρόνο της χούντας». Σας είπα να την πάρετε πίσω, να μας φέρετε αναλυτικότερα στοιχεία για τον υπόλοιπο χρόνο, που εργάστηκε με ποια συνθήκη, ώστε να δούμε το συνταξιοδοτικό του πρόβλημα. Όχι όμως τον καιρό της χούντας. 
     Όσον αφορά για την παρακράτηση των συντάξεων, το χαράτσι. Γιατί τα παρακρατάει η «σοσιαλιστική» Κυβέρνηση; Είναι ένα χαράτσι που από το 1992 η επάρατη Δεξιά το έχει επιβάλει. Γι’ αυτό σας είπα ότι παίζετε το θέατρο του παραλόγου. Θα το πάρετε πίσω;
     ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Όχι. 
     ΠΡΟΕΔΡΕΥΟΥΣΑ (Άννα Μπενάκη - Ψαρούδα): Παρακαλώ όχι διάλογος, θα απαντήσετε στο τέλος, κύριε Υφυπουργέ. 
     ΑΓΓΕΛΟΣ ΤΖΕΚΗΣ: Ταυτίζεστε με τη Νέα Δημοκρατία που επέβαλε το χαράτσι και μειώνει παραπέρα τις συντάξεις του ιδιωτικού και του δημόσιου τομέα. Επισημοποιείτε αυτό που λέμε ότι μοιάζετε σαν μια σταγόνα νερό.
     Θα πρέπει να πάρετε υπόψη τους λογοτέχνες και καλλιτέχνες. Είχαμε κάνει μια σπουδαία συζήτηση εδώ όταν είχε ξανασυζητηθεί το συνταξιοδοτικό τους. Δεν αναγνωρίζεται το έργο τους, το οποίο είναι πλούσιο στη χώρα μας.
      Δεν μπορούν να αμείβονται με αυτές τις απαράδεκτα χαμηλές συντάξεις. Και αυτοί οι άνθρωποι είναι εκείνοι που δίνουν τα πάντα για έναν πολιτισμό μέσα στον ορυμαγδό που γίνεται και από την επέμβαση του ιμπεριαλισμού μέσω του πολιτισμού να χειραγωγηθεί και ο εργαζόμενος λαός.
      Επομένως αυτές τις περιπτώσεις πρέπει να τις βλέπετε με μεγαλύτερη ευαισθησία, γιατί η κοινωνική αναλγησία της Κυβέρνησης είναι γεγονός και να μην επικαλείστε τη Νέα Δημοκρατία γιατί σας είπα, είστε, ούνα φάτσα ούνα ράτσα.
     Επίσης πρέπει να λάβετε υπόψη αυτό που υποστηρίζουν όλες οι πτέρυγες της Βουλής, πως ό,τι ισχύει για τους δημόσιους να ισχύσει και γι’ αυτούς.
      ΠΡΟΕΔΡΕΥΟΥΣΑ (Άννα Μπενάκη - Ψαρούδα): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι ο κύριος Υπουργός προσπάθησε να αποφύγει την ουσία των θεμάτων, τα οποία επιχειρούνται να διευθετηθούν με το συγκεκριμένο νομοσχέδιο και να μεταθέσει την όλη συζήτηση σε μια προεκλογικού τύπου αντιπαράθεση με τη Νέα Δημοκρατία, άνευ ουσίας και άνευ περιεχομένου. 
     Τα οικονομικά προγράμματα που προβάλλονται πλέον και από το ΠΑΣΟΚ με τον Γιώργο Παπανδρέου και από τη Νέα Δημοκρατία και τον Κώστα Καραμανλή, μοιάζουν σαν δύο σταγόνες νερό. Με τα προγράμματα αυτά εξυπηρετούνται τυφλά μ’ έναν τρόπο ωμό και κυνικό τα συμφέροντα της ιδιωτικής φιλελεύθερης ολιγαρχίας αυτής της χώρας και βεβαίως τα «ημέτερα» διαπλεκόμενα συμφέροντα, ενώ αγνοούνται οι μισθοί και κυρίως οι συντάξεις και οι προοπτικές τους. Διότι με τα προγράμματα αυτά, με τα οποία καταρρέουν τα συμφέροντα του δημοσίου και δίνετε φορολογική ασυλία στο κεφάλαιο, δεν είναι δυνατόν να υπάρξουν πολιτικές ενίσχυσης και στήριξης των συντάξεων. Και βεβαίως δεν μπορούν να υπάρξουν πολιτικές που να στηρίξουν κοινωνικούς τομείς. Διότι για να υπάρξουν πολιτικές για συντάξεις και κοινωνική πολιτική χρειάζεται αναδιανομή του πλούτου. 
     Εσείς δεν επιχειρείτε –ούτε το ΠΑΣΟΚ ούτε η Νέα Δημοκρατία- αναδιανομή, με όσα εξαγγέλλετε. Επιχειρείτε να ενισχύσετε τα εισοδήματα και τα κέρδη του μεγάλου οικονομικού κεφαλαίου.
     Κύριε Υπουργέ, μην κρυβόμαστε πίσω από το δάχτυλό μας. Πού γίνεται το 1/3 της φορολογίας να δίνεται δώρο στις μεγάλες επιχειρήσεις, στις ανώνυμες εταιρείες; Από πού κι ως πού μέσα σε μία νύχτα από το 35% πάει στο 25% ο συντελεστής φορολόγησης των κερδών; Γιατί χαρίζετε εκατοντάδες εκατομμύρια ευρώ στην ολιγαρχία αυτής της χώρας; Μετά μου λέτε ότι θα κάνετε κοινωνική πολιτική; Το ίδιο κάνει και η Νέα Δημοκρατία και αναφέρεται ρητά στο πρόγραμμά της. Πώς θα στηρίξετε τα ασφαλιστικά ταμεία για τις συντάξεις, όταν μας λέτε ότι, ναι, θα δουλεύουν τέσσερα χρόνια ανασφάλιστοι –«μαύρη» εργασία- κι έρχεται η Νέα Δημοκρατία, ακολουθώντας,  να μας πει ότι θα επιδοτούνται πλέον οι εργοδοτικές εισφορές των νέων για μία διετία; Τι προϋπολογισμό θα κάνετε και ποιες είναι οι δαπάνες για όλα αυτά, που διχοτομούν το εργατικό δυναμικό; 
     Οδηγείτε τα πράγματα μετεκλογικά, ΠΑΣΟΚ και Νέα Δημοκρατία, όποιος κι αν κερδίσει τις εκλογές, στην κοινωνική λεηλασία, σ΄ έναν κοινωνικό εφιάλτη και οι πρώτοι που θα πληρώσουν τη νύφη είναι οι συνταξιούχοι. Οι συνταξιούχοι του δημοσίου αυτά που πλήρωσαν μέχρι τώρα δεν θα είναι τίποτε σε αυτό που θα δουν στο μετεκλογικό μέλλον που προετοιμάζει ο Γιώργος Παπανδρέου ή ο Κώστας Καραμανλής. Να τους χαίρεστε!
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Σας ζητήσαμε πολύ συγκεκριμένα να κάνετε διορθώσεις στο νομοσχέδιο που υποβάλατε που αφορά τους δικηγόρους στο δημόσιο. Σας ζητήσαμε επιμόνως να βελτιώσετε τη θέση των συνταξιούχων λογοτεχνών, συγγραφέων και καλλιτεχνών διότι οι άνθρωποι αυτοί παίρνουν συντάξεις πείνας κυριολεκτικά, συντάξεις ευτελέστατες. Σας έχουν υποβάλει υπομνήματα, έχετε δεσμευτεί ότι θα ικανοποιήσετε τα αιτήματά τους και τώρα ερχόσαστε με το νομοσχέδιο να τους γυρίσετε την πλάτη.
      Σας ζητήσαμε επίσης να κάνετε δεκτές παρατηρήσεις που αφορούν στα Σώματα Ασφαλείας, τις συντάξεις τους και την αδικία που επιφέρετε με το νομοσχέδιο αυτό που εν μέρει μόνο διορθώνεται με την τροποποίηση, την οποία έχετε κάνει. Δεν ξέρω γιατί δεν ακούτε τις φωνές αυτές από όλες τις πτέρυγες της Βουλής ακόμη και από τους Βουλευτές του κυβερνώντος κόμματος. Γιατί πεισματικά οχυρώνεστε σε αυτό που μας φέρατε και δεν κάνετε ούτε ένα βήμα πίσω;
      Θα προσθέσω επίσης ορισμένα πράγματα όσον αφορά την τροπολογία που μας φέρατε. Με την τροπολογία αυτή κακώς αναμείξατε δύο θέματα που είναι διαφορετικά και νομίζω ότι στην ψήφιση οι διατάξεις πρέπει να μπουν χωριστά.
      Κατ’ αρχήν για την Επιτροπή Κεφαλαιαγοράς σας είπαμε ότι φέρατε καθυστερημένα το θέμα. Επιχειρήσατε να διαμορφώσετε τις εξελίξεις στην Επιτροπή Κεφαλαιαγοράς για μια πενταετία, δεν τα καταφέρατε, αλλά στο κρίσιμο διάστημα το προεκλογικό και το μετεκλογικό θέλετε να διατηρήσετε την ίδια Επιτροπή Κεφαλαιαγοράς με ένα και μόνο στόχο: Να ελέγχετε τα πράγματα στο κρίσιμο αυτό προεκλογικό διάστημα και να εισάγετε τα Ελληνικά Τουριστικά Ακίνητα στο χρηματιστήριο. Και ρωτάω ευθέως τον παριστάμενο Υπουργό: Επιμένετε ακόμη τριάντα μέρες πριν τις εκλογές να εισαχθεί η ΕΤΑ ΑΕ τα Ελληνικά Τουριστικά Ακίνητα, στο χρηματιστήριο; Θα συνεχίσετε και θα καταβάλετε αυτές τις προσπάθειες; Θα πάρουν έγκριση και σεις θα συμφωνήσετε για την εισαγωγή τους είκοσι μέρες πριν τις εκλογές; Και στο ερώτημα αυτό παρακαλώ θα ήθελα μια απάντηση. Θα καταψηφίσουμε τη διάταξη της τροπολογίας, που αφορά την Επιτροπή Κεφαλαιαγοράς.
      Όσον αφορά την άλλη διάταξη που αποσύρει την τροπολογία η οποία ψηφίστηκε, όπως ψηφίστηκε από τη Βουλή, την τροπολογία που αφορά το Πόρτο Καρράς. Δεν κατάλαβα: Διαφωνείτε, κύριε Υπουργέ, επί της ουσίας στο θέμα της τροπολογίας; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σε κάθε περίπτωση.
      ΠΑΝΑΓΙΩΤΗΣ ΛΑΦΑΖΑΝΗΣ: Να το πείτε αυτό, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Το έχω δηλώσει επανειλημμένα, κύριε Λαφαζάνη.
      ΠΑΝΑΓΙΩΤΗΣ ΛΑΦΑΖΑΝΗΣ: Με έκπληξη ακούσαμε -και δείτε τα Πρακτικά, δεν το λέω τυχαία- ότι η διαφωνία σας εστιάζεται στο γεγονός ότι δεν έγινε επαρκής διάλογος. 
      ΑΓΓΕΛΟΣ ΤΖΕΚΗΣ: Αυτό είπατε, κύριε Υπουργέ. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών):  Για όλα τα θέματα…
      ΠΡΟΕΔΡΕΥΩΝ (Παναγιώτης Σγουρίδης): Κύριε Χριστοδουλάκη, το λόγο δεν μπορείτε να τον πάρετε αυθαίρετα. Θα τον ζητήσετε. 
      ΠΑΝΑΓΙΩΤΗΣ ΛΑΦΑΖΑΝΗΣ: Εμείς σχολιάζουμε αυτά που ακούσαμε. Έχουν γραφτεί και στα Πρακτικά. Εγώ δέχομαι οποιαδήποτε διευκρίνιση, η οποία να αποσαφηνίζει επί της ουσίας το θέμα, αλλά θα σας έλεγα, κύριε Υπουργέ, εφόσον θέλετε να το τελειώσουμε αυτό οριστικά όσο είναι δυνατόν, να προσθέσετε στην απόσυρση της διάταξης ότι δεν θα επιτραπεί η περαιτέρω οικοδόμηση της έκτασης στο Πόρτο Καρράς πέραν της δομημένης αυτής που υπάρχει σήμερα και δεν πρόκειται να καταστρατηγηθεί η δασική έκταση την οποία επιβουλεύεται το συγκρότημα και οι ιδιοκτήτες του. Αυτό νομίζω ότι θα ήταν θωράκιση επί της ουσίας μιας κατεύθυνσης που επιχειρήθηκε να περάσει με τη συγκεκριμένη τροπολογία.
          Θα ήθελα να πω και μια κουβέντα για την υπόθεση της συνταξιοδότησης του κ. Ζαχαριάδη. Εδώ ζητήσαμε ορισμένα πράγματα τα οποία δεν μας δόθηκαν, ώστε να έχουμε μια επαρκή εικόνα της πορείας αυτού του ανθρώπου στο Υπουργείο Εξωτερικών από τότε που μπήκε στην εποχή της χούντας μέχρι σήμερα.
      Βεβαίως αντιλαμβανόμεθα ότι ο άνθρωπος αυτός είναι ηλικιωμένος. Έχει φθάσει πλέον σ’ ένα σημείο που δεν μπορεί να εργαστεί και οφείλει να πάρει κάποια σύνταξη. Εμείς, όμως, επειδή δεν έχουμε όλα τα στοιχεία για να κρίνουμε την υπόθεση, θα ψηφίσουμε «παρών» για τη σχετική διάταξη.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, κύριε συνάδελφε. Έχετε καλύψει και το χρόνο της δευτερολογίας! 
      ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε. Καταψηφίζουμε, λοιπόν, το νομοσχέδιο και όλες τις διατάξεις του. Συμφωνούμε, βεβαίως, με όποια αύξηση δίνεται όσο μικρή κι αν είναι. Θέλουμε να την πάρουν οι συνταξιούχοι. Είμαστε, όμως, υποχρεωμένοι, λέγοντας την αλήθεια και αναγνωρίζοντας την πικρή πραγματικότητα, να πούμε ότι οι αναπροσαρμογές των συντάξεων που δίνετε είναι απολύτως ανεπαρκείς και συνεχίζουν μια μακροχρόνια πολιτική λιτότητας για τους συνταξιούχους.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Παπαδημητρίου.
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, για να ανακουφίσω λίγο τον κύριο Υπουργό που δήλωσε πολύ στενοχωρημένος που η κοινή γνώμη είναι συγκλονισμένη από το πρόγραμμα που ανακοίνωσε η Νέα Δημοκρατία και κυρίως για την εύγλωττη και πολύ σωστή αναφορά της σε κάποιες δράσεις της –αυτές του 1990-1993-  θέλω να του θυμίσω δύο αναφορές…
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Συμφωνείτε ή διαφωνείτε;
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Θέλω να κάνω δύο αναφορές που τιμούν τους αγορητές της δικής του παράταξης στους οποίους θα αναφερθώ.
     Θεόδωρος Πάγκαλος 19.6.2002: «Κακώς καταργήσαμε πολλά από τα στοιχεία της μεταρρύθμισης Σιούφα. Έπρεπε να τα αξιοποιήσουμε στα πλαίσιά των.».
      Ροβέρτος Σπυρόπουλος 12.12.2002: «Ο νόμος 2084 –δηλαδή ο νόμος Σιούφα- έκανε κάτι πολύ σημαντικό. Καθόρισε ενιαίες εισφορές, ενιαίες προϋποθέσεις, ενιαίους κανόνες. Ήταν μια σημαντική τομή για να πάμε παραπέρα. Η ασυνέχεια που δημιουργήθηκε με την κατάργησή του -αυτήν που κάνατε εσείς- έκανε κακό στην ισορροπία του ασφαλιστικού τομέα.»
      Εύχομαι να ανακουφιστήκατε λίγο, κύριε Υπουργέ, για να μπω στο νομοσχέδιο.
      Κύριε Υφυπουργέ, πραγματικά δεν αντιλαμβάνομαι, εφόσον και ο Υπουργός ήταν ανοιχτοχέρης σήμερα, γιατί παραμένετε αγκυλωμένος στις δύο προσθήκες που περίπου οικουμενικά -και εμείς  και Βουλευτές του κόμματός σας- θέλουμε για το νομοσχέδιο. 
      Για το θέμα των γενικών διευθυντών και αναπληρωτών γενικών διευθυντών είναι άδικο, εφόσον έχει καταργηθεί ή αλλάξει κάτι που ίσχυε από το 1978 μέχρι το 1997 και η τροποποίηση του 1997 απομάκρυνε τους αναπληρωτές πολύ από τους γενικούς, αυτήν τη στιγμή να μας λέτε, αγνοώντας όσα έχασαν από το 1997 μέχρι το 2004 -δεν ανακτούν τίποτα, απλώς εξορθολογίζονται τα πράγματα-  ότι αριθμητικά η αύξηση είναι 20%. Αυτό δεν είναι κοινοβουλευτικά έντιμο! Αδικήθηκαν από το 1997 μέχρι σήμερα και σήμερα πρέπει να πάνε στο ίδιο ποσοστό, δηλαδή  στο 93%. Έχουν 80%-85%. Δεν δικαιούμεθα και την τελευταία κοινοβουλευτική μέρα, κύριε Χριστοδουλάκη, να παίζουμε την κολοκυθιά εδώ μέσα!
      Για το θέμα των δικηγόρων, αν κατάλαβα καλά, ο κύριος Υπουργός πρότεινε εναλλακτικά προς την απάλειψη της διάταξης να προτείνουμε κάποιες τροποποιήσεις.
      Μίλησε και η κ. Μπενάκη, έγκριτος νομικός, μίλησαν και άλλοι συνάδελφοι, ο κ. Γιαννακόπουλος και άλλοι. Και νομίζω ότι μίλησαν όχι συνδικαλιστικά ή δικηγορικά. Πρέπει και αυτοί οι άνθρωποι, των οποίων τη σύνταξη συζητώντας εδώ μέσα κρίναμε πενιχρή, να έχουν το δικαίωμα σε συνταξιοδότηση. Εφόσον, λοιπόν, μας ρωτάτε πώς μπορεί αυτό να γίνει στα πλαίσια του νομοσχεδίου, η Νέα Δημοκρατία σας απαντά: Στην παράγραφο 11 του άρθρου 2 να αναφέρεται ότι οι δικηγόροι, που υπάγονται στην ασφάλιση του δημοσίου για την αναγνώριση του χρόνου προϋπηρεσίας τους, υποχρεούνται σε καταβολή ασφαλιστικών εισφορών από την 01/01/1993. Ζητάμε να συμπεριληφθεί αυτό το εδάφιο.
      Δεύτερον, να διορθωθεί το σημείο όπου η έκπτωση του 10% για όλους τους άλλους και για τους δικηγόρους 5% και να γίνει και γι’ αυτούς 10%.
      Και τρίτον και κύριον, να μην καλούνται, πριν συνταξιοδοτηθούν ή προ ελαχίστων χρόνων από τη συνταξιοδότηση, να καταβάλλουν εφάπαξ. Για τα Πρακτικά, λοιπόν, προτείνω: Το ποσό που προκύπτει κατά τον ανωτέρω υπολογισμό και αφορά πρόσωπα που θα υπαχθούν στην ασφάλιση του δημοσίου ή στο ειδικό καθεστώς του ΙΚΑ και έχουν ήδη αποχωρήσει από την υπηρεσία τους ή θα αποχωρήσουν εντός διετίας από την έναρξη ισχύος του παρόντος νόμου, παρακρατείται από τη σύνταξη σε μηνιαίες δόσεις το ποσό το οποίο ορίζεται, ίσο με το 1/4 του συνολικού ακαθάριστου ποσού της σύνταξης. Αυτό προτείνω να προστεθεί ως εδάφιο στο τέλος της παραγράφου 11α΄.
      Θεωρώ, κύριε Φαρμάκη, με όλο το σεβασμό που σας έχω ότι είναι σοφιστεία να λέτε αυτό που είπατε πριν, ότι δηλαδή δεν έχουν καταβάλει τίποτα και αρχίζουν και πληρώνονται για κάτι που δεν έχουν καταβάλει. Μα, έχουν δουλέψει! Για την αμέλεια του κράτους να λειτουργήσει και αυτήν η κατηγορία εργαζομένων με τις προβλέψεις για τους υπόλοιπους; Δεν μπορεί αυτή τη στιγμή να τους αποκλείεται με σοφιστείες αυτού του είδους. Παρακαλώ και τον Υπουργό και τον Υφυπουργό και τους ελάχιστους συναδέλφους, που εκπροσωπούν όμως κόμματα και νομοθετούν την τελευταία στιγμή, να δεχθείτε και τις δύο παρατηρήσεις μου.
      Ευχαριστώ πολύ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Γιαννακόπουλος έχει το λόγο.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, έχω την εντύπωση ότι στο θέμα των δικηγόρων έχετε πέσει θύμα παραπληροφόρησης. Ο κ. Φαρμάκης ό,τι δεν κατάφερε με τον ν. 3075 έρχεται να το φέρει σήμερα εδώ. Σας πληροφορώ ότι διακατέχεστε αμφότεροι από ένα αντιδικηγορικό μένος άνευ προηγουμένου, θα έλεγα δε και σύνδρομο.
      Επικαλούμαι τις αγορεύσεις όλων των συναδέλφων. Και αρχίζω από εκείνη του Προέδρου της Βουλής, του κ. Απόστολου Κακλαμάνη. Γιατί δεν μπορείτε να αρνείστε κατηγορηματικά, όταν ολόκληρη η Βουλή σας ζητάει κάτι συγκεκριμένο και λογικό. Η Βουλή φέρνει τροπολογίες και βούλεται και βουλεύεται. Δεν μπορείτε να αρνείστε. Ούτε πριν από οκτώ μήνες κάναμε λάθος και έρχεστε τώρα εσείς να το διορθώσετε. Επικαλούμαι επίσης -και θα το καταθέσω και για τα Πρακτικά- τι είπε ο κ. Φαρμάκης τότε. Βεβαίως και σήμερα λέει τα ίδια. Εγώ όμως θέλω να τονίσω το εξής: Ό,τι δεν κατάφερε τότε ως Βουλευτής, έρχεται σήμερα να το φέρει ως Υφυπουργός. Και εσείς έχετε πέσει θύμα!
      Διαβάζω…
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): (Δεν ακούστηκε).
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Μη με διακόπτετε, κύριε Υπουργέ! Εδώ δείξατε το μένος σας!
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Θα πω την άποψή μου οπουδήποτε -και εδώ- με παρρησία.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Διαβάζω: Απόστολος Κακλαμάνης: «Θέλω απλώς για την ιστορία του πράγματος –δεν θα πάρω θέση, δεν το δικαιούμαι, αν ήταν θα κατέβαινα κάτω- να γνωρίζετε πως καμιά διοίκηση μπορεί αποφάσεις της Βουλής τελικά να τις περιγράφει και να τις καταστρατηγεί και να τις αγνοεί. Συμβαίνει η διάταξη αυτή να έχει προταθεί από μένα το 1980 και ενσωματώθηκε σε νομοσχέδιο του Υπουργείου Κοινωνικών Ασφαλίσεων. Ήταν τότε Υφυπουργός ο κ. Αποστολάκος» κ.λπ.
      Υποθέτω, κύριε Υπουργέ, ότι το πρόβλημα που συζητάτε εδώ είναι για το παρελθόν και όχι για το μέλλον. Συζητάτε γι’ αυτούς που προ του νόμου του 1992 θα μπορούσαν να είναι ασφαλισμένοι και μιλάει για δικηγόρους δύο ταχυτήτων.
     Ο κ. Παυλόπουλος πήρε την ίδια θέση. Ο κ. Τζέκης πήρε την ίδια θέση. Η ταπεινότητά μου το ίδιο. Όλη η Βουλή παίρνει αυτήν τη θέση. Και εσείς έρχεστε μετά από οκτώ μήνες να υπονομεύσετε αυτό που ψήφισε η Βουλή πριν από οκτώ μήνες, βάζοντας 5% αντί για 10%, λέγοντας ότι οι δικηγόροι θα πρέπει να πληρώσουν και πριν το 1993 και λέγοντας ένα σωρό άλλα θέματα.
      Σας έδωσα, κύριε Υπουργέ, και άλλη μια τροπολογία για την οποία επικαλούμαι στην ομιλία μου ολόκληρο το Πρακτικό, όχι μόνο την ομιλία του κυρίου Προέδρου της Βουλής, αλλά και των συναδέλφων που μίλησαν.
      Υπήρχε μια άλλη τροπολογία, την οποία έχει παραδεχθεί ο κ. Ροβέρτος Σπυρόπουλος κατά τη συζήτηση, η οποία λέει το εξής: «Στους εργοδότες της παραγράφου 1 του άρθρου 9 του ν. 3075 θα συμπεριλαμβάνονται και οι τράπεζες του δημόσιου τομέα, όπως αυτός έχει οριοθετηθεί με το άρθρο 1». Γιατί εξαιρείτε τις τράπεζες, κύριε Υπουργέ; Μήπως δεν έχω έρθει κατ’ επανάληψη να σας πω στο γραφείο σας ότι ούτε τους νόμους του κράτους ούτε τις γνωμοδοτήσεις τις δικές σας, ούτε τη νομολογία ακολουθείτε; Και κάποια στιγμή λέγαμε: «πανωτόκια τέλος». Τα πανωτόκια θα τελειώσουν τώρα, κύριε Υπουργέ, παρά τις όποιες αντιδράσεις έξω και μέσα από το ΠΑΣΟΚ. Γιατί οι τροπολογίες δεν είναι μόνον αυτές που έρχονται. Ήρθαν και τροπολογίες που είναι υπέρ των λαϊκών συμφερόντων και η Βουλή σε όλες τις πτέρυγες είναι υπερήφανη γι’ αυτό. Δεν μπορείτε, λοιπόν, να δείτε μερικά πράγματα που είναι σημαντικά και λογικά; Δεν μπορώ να το καταλάβω. Γιατί δεν την κάνετε αυτήν την τροπολογία δεκτή; Ο κ. Ροβέρτος Σπυρόπουλος λέει: «Ναι. Και τις τράπεζες εννοώ». Γιατί δεν τις θίγετε τις τράπεζες; Τις φοβάστε; Εγώ δεν τις φοβήθηκα, κύριοι Υπουργοί και έβαλα το κεφάλι μου στον ντορβά, αλλά μέχρι τώρα δεν έχουν καταφέρει να με βγάλουν από το Κοινοβούλιο ούτε θα το καταφέρουν.
      Για τις χορηγίες των συνταξιούχων δημάρχων και προέδρων κοινοτήτων παρακάλεσα τον κύριο Υφυπουργό κι αυτό, κατά την άποψή μου, είναι ένα λογικό αίτημα.
        Επανέρχομαι στους δικηγόρους. Τι θα πρέπει να μπει, κατά την άποψή μου -γιατί δεν το ανέφερα- στη διάταξη; «Το ποσό που προκύπτει κατά τον ανωτέρω υπολογισμό και αφορά πρόσωπα που θα υπαχθούν στην ασφάλιση του Δημοσίου ή στο ειδικό καθεστώς του ΙΚΑ και έχουν ήδη αποχωρήσει από την υπηρεσία τους ή θα αποχωρήσουν εντός διετίας από την έναρξη ισχύος του παρόντος νόμου παρακρατείται από τη σύνταξη σε μηνιαίες δόσεις, το ποσό των οποίων ορίζεται ίσο με το ένα τέταρτο (? )του συνολικού ακαθάριστου ποσού της σύνταξης».
      Και έρχομαι στην τροπολογία την οποία έχουν υπογράψει και Υπουργοί, ο κ. Τσοχατζόπουλος και ο κ. Σκανδαλίδης, για έξι υπαλλήλους που υπηρετούν στον ΕΟΤ. Και λέμε συγκεκριμένα: Με την προτεινόμενη ρύθμιση προβλέπεται η επανακατάταξη των υπαλλήλων του ΕΟΤ του άρθρου 45 κ.λπ., όπως κατατάχθηκαν σε προσωποπαγείς θέσεις μονίμου προσωπικού και υπηρετούν μέχρι σήμερα στον ΕΟΤ, προκειμένου –δεν θέλετε να ακούτε, γι’ αυτό δεν δέχεστε τις λογικές- να αρθεί η αμφισβήτηση της νομιμότητας της κατάταξής τους. Η προτεινόμενη ρύθμιση αφορά έξι υπαλλήλους. Ούτε και αυτό το δέχεστε.
      Δεν μπορώ να καταλάβω, ιδιαίτερα για τις τράπεζες, γιατί είστε τόσο ευαίσθητοι; Αφού σας υπέδειξα τα Πρακτικά ότι η Κυβέρνηση εννοούσε και τις τράπεζες, γιατί να εξαιρούνται από τις τράπεζες; 
      Κύριε Υπουργέ, νομίζω ότι θα πρέπει να το ξαναδείτε το θέμα αυτό και στην πρώτη περίπτωση για τους δικηγόρους και στην επόμενη. Δεν έχει κανείς το αλάθητο. Όταν όλες οι πτέρυγες σάς ζητούν για  δύο-τρεις τροπολογίες ή, αν θέλετε, προσθήκες, εσείς δεν μπορείτε να αρνείστε. Τουλάχιστον θα πρέπει να μας δώσετε μια εξήγηση γιατί το αρνείστε. Εγώ δεν επικαλούμαι δικά μου λόγια μόνο στη συγκεκριμένη τροπολογία για τους δικηγόρους. Επικαλούμαι τις θέσεις όλων των πτερύγων της Βουλής. Γι’ αυτό καταθέτω και τα Πρακτικά. Τουλάχιστον ας τα διαβάσει κάποιος.
      Ευχαριστώ.
      (Στο σημείο αυτό ο Βουλευτής κ Ιωάννης Γιαννακόπουλος καταθέτει για τα Πρακτικά τα προαναφερθέντα Πρακτικά, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΕΛΙΣΑΒΕΤ ΠΑΠΑΔΗΜΗΤΡΙΟΥ: Ποιος νομοθετεί τελικά;
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ο Πρόεδρος της Κυβέρνησης κ. Κωνσταντίνος Σημίτης με επιστολή του προς τον Πρόεδρο της Βουλής παρακαλεί να ανακοινώσουμε στο Σώμα ότι με το υπ’ αριθ. 17/26-1-2004 προεδρικό διάταγμα που δημοσιεύθηκε στο ΦΕΚ 10/26-1-2004 (τ. Α΄) έγινε αποδεκτή η παραίτηση που υπέβαλε ο κ. Χρήστος Πάχτας του Αστερίου από τη θέση του Υφυπουργού Οικονομίας και Οικονομικών.
     Η επιστολή του κυρίου Πρωθυπουργού έχει ως εξής:
                                                                           «Αθήνα 4 Φεβρουαρίου 2004
                                                                              Αριθ. Πρωτ. Υ45
                                                                            ΠΡΟΣ: Τον Πρόεδρο
                                                                           Της Βουλής των Ελλήνων
     ΘΕΜΑ: Κυβερνητική μεταβολή.
                  Κύριε Πρόεδρε,
     Παρακαλώ να ανακοινώσετε στο Σώμα ότι με το υπ’ αριθμ. 17/26-1-2004 Προεδρικό Διάταγμα, που δημοσιεύθηκε στο ΦΕΚ 10/26-1-2004 (τ. Α΄), έγινε αποδεκτή η παραίτηση που υπέβαλε ο κ. Χρήστος Πάχτας του Αστερίου, από τη θέση του Υφυπουργού Οικονομίας και Οικονομικών.
     Ο ΠΡΩΘΥΠΟΥΡΓΌΣ
     ΚΩΝΣΤΑΝΤΙΝΟΣ Γ. ΣΗΜΙΤΗΣ»
     ΠΡΟΕΔΡΕΥΩΝ (Παναγιώτης Σγουρίδης): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
     Θα ξεκινήσω από το άρθρο 1, παράγραφος 17 -συμπληρώνοντας την πρωτολογία μου- που έχει σχέση με τα πέντε πλασματικά χρόνια των αστυνομικών, κύριοι Υπουργοί της Κυβέρνησης.
      Σε μία επιστολή την οποία έχετε πάρει –απευθύνεται προς εσάς, κύριε Χριστοδουλάκη, που είσθε παρών, γιατί λέει «αγαπητέ Νίκο»- από το φίλο Υπουργό κ. Γεώργιο Φλωρίδη υπήρξε μια συγκεκριμένη πρόταση, αλλαγή βέβαια πλεύσης του κ. Φλωρίδη. Γιατί όσο ήταν συνεργάτης σας, σαν Υφυπουργός, αυτά που έλεγε ήταν εντελώς αντίθετα από αυτά τα οποία σήμερα λέει εδώ ή σας έστειλε σαν επιστολή χαιρετίσματα, αλλάζοντας Υπουργείο και γενόμενος Υπουργός στο Υπουργείο Δημόσιας Τάξης.
      Λέει όμως κάτι συγκεκριμένο. Λέει: «Κύριε Χριστοδουλάκη, τα πλασματικά πέντε χρόνια από το 1984 μέχρι το 1992 να μην τα κάνετε για τα Σώματα Ασφαλείας, γιατί δεν είναι έντιμη και ισότιμη συμπεριφορά απέναντι σε όλους τους ένστολους, που από το 1992 και πέρα ήρθαν και τιμούν και υπηρετούν τα Σώματα Ασφαλείας».
      Καλά τα λέει ο Υπουργός των Σωμάτων Ασφαλείας. Εσείς όμως, δυστυχώς ,κωφεύετε σε ό,τι λέει. Άλλωστε κωφεύατε για πολλά χρόνια. Δεν ξέρω τι έχετε πάθει με τους ένστολους, κύριε Χριστοδουλάκη, και δεν θέλω -επειδή είναι οι τελευταίες μέρες πριν τις εκλογές- να σας το επισημάνω και να σας το θυμίσω. Το έχουμε ξαναπεί και άλλη φορά σε αυτήν την Αίθουσα. Έχω την αίσθηση ότι βγάζετε σπυράκια, όταν έχετε να αντιμετωπίσετε απέναντί σας ένστολους πολίτες. Δεν ξέρω αν είναι κάτι που σας ακολουθεί από χρόνια, αλλά με αυτή σας τη συμπεριφορά αποδεικνύεται ότι αυτό που από χρόνια έχετε ως βίωμα μέσα σας γίνεται πράξη τώρα που έχετε μια θέση εξουσίας, μια θέση εντελώς απρεπή πραγματικά απέναντι σε αυτήν την κοινωνική ομάδα, μια θέση που πραγματικά τους έχει καταδικάσει χρόνια τώρα να είναι στην απομόνωση και στην κοινωνική περιθωριοποίηση.
      Πρότασή μου είναι να συνεχίσετε και αυτά τα πέντε πλασματικά χρόνια που σταματάτε μέχρι το 1992, να τα δώσετε σε όλους τους ένστολους των Σωμάτων Ασφαλείας και να μην τους κατηγοριοποιήσετε στους μετά το 1992. Και επειδή είμαι σίγουρος ότι δεν θα το δεχθείτε –το βλέπω από την έκφραση του προσώπου σας, άλλωστε πολλές φορές το έχουμε κουβεντιάσει- τουλάχιστον δεσμευθείτε ότι και με μια άλλη κυβέρνηση θα στηρίξετε τέτοιες προτάσεις για το καλό αυτών των ανθρώπων που θα βάλουν αυτήν τη χρονιά, το 2004, τα δυνατά τους για να μπορέσει η Ελλάδα να αντιμετωπίσει την Ολυμπιάδα του 2004 αξιοπρεπώς, με ήθος, με δύναμη και με παρρησία πραγματικά σε όλο το διεθνές στερέωμα ως προς τα θέματα ασφάλειας.
      Ερχόμαστε λίγο και στα άλλα ζητήματα. Έρχομαι στο άρθρο 1, παράγραφος 9, που αφορά καλλιτέχνες-λογοτέχνες. Είναι κρίμα, αυτούς τους ανθρώπους που αποτελούν τον ολυμπισμό πνεύματος γι’ αυτήν τη χώρα, σε μια ολυμπιακή χρονιά, να τους αφήνετε να μαραζώνουν, να τους αφήνετε να πεθαίνουν στην ψάθα με απειροελάχιστες συντάξεις. Έλεος!
      Θα πρέπει σαν άνθρωπος, στο κάτω-κάτω για την υστεροφημία σας, έστω και την τελευταία ώρα, όπως δώσατε –και σωστά το κάνατε- τα 176 ευρώ -που τα παρακρατάτε άλλωστε- στους ένστολους αστυνομικούς και αξιωματικούς των Ενόπλων Δυνάμεων, να δείτε πώς μπορεί να αντιμετωπισθεί μια αξιοπρεπής διαβίωση των ανθρώπων του πνεύματος στην ελληνική κοινωνία. Πρέπει να γίνει κάποτε και η Ελλάδα χώρα του πνεύματος και να στηρίζονται αυτές οι προσπάθειες.
      Κλείνοντας, θα ήθελα να πω ότι καταψηφίζω την κοινή τροπολογία που φέρατε για το θέμα Πάχτα και για το θέμα Κεφαλαιαγοράς. Σαφώς υπερψηφίζω την τροπολογία Πάχτα, αλλά φέρατε μια κοινή τροπολογία. Στο ένα σκέλος συμφωνώ απόλυτα. Προτείνω να συμπληρωθεί -και επιμένω στην πρόταση του κ. Παυλόπουλου, που πρέπει νομικά τουλάχιστον να γίνει αποδεκτή- με τη φράση «και δεν παράγει κανένα έννομο αποτέλεσμα». Αυτή η φράση πρέπει οπωσδήποτε να συμπληρωθεί στην τροπολογία, που αναιρεί την οικτρή διατύπωση και την οικτρή για το Κοινοβούλιο στιγμή της τροπολογίας Πάχτα.
      Δεύτερον, θα ήθελα να αναφερθώ στην Επιτροπή Κεφαλαιαγοράς. Το θέμα εκκρεμεί από τις 2 Φεβρουαρίου του 2003. Τώρα θυμηθήκατε να στηλώσετε στα πόδια της μία επιτροπή που είναι μέσα στη διαπλοκή και τη δυσωδία; Σαφώς και το καταψηφίζουμε. Πρέπει να τις ξεχωρίσετε αυτές τις δύο τροπολογίες. Δεν είναι μία τροπολογία και τα δύο θέματα, δεν έχουν καμία συνάφεια μεταξύ τους.
      Κύριε Υπουργέ, αν θέλετε να κάνετε κάτι καλό για την Επιτροπή Κεφαλαιαγοράς, θα έπρεπε να βρείτε κάποια πρόσωπα αμέμπτου ήθους και αξιοπρέπειας και να τα βάλετε μπροστά. Σε καμία περίπτωση δεν πρέπει να επαναληφθεί αυτό που προσπαθήσατε να περάσετε από την επιτροπή, δηλαδή να διορίσετε μία νέα δική σας Επιτροπή Κεφαλαιαγοράς με πρόεδρο το σημερινό αντιπρόεδρο της Κεφαλαιαγοράς για την επόμενη πενταετία, ούτως ώστε να συνεχιστεί η κακή διαχείριση και όλος αυτός ο συρφετός της κακής συμπεριφοράς απέναντι στον ελληνικό λαό και την ελληνική κοινωνία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, κλείνοντας, θα ήθελα να αναφερθώ στην τροπολογία που αφορά τα πανωτόκια των αγροτών. Έχουμε κατ’ επανάληψη συζητήσει για αυτό το θέμα μέσα στη Βουλή. Επιτέλους ο Γιώργος Παπανδρέου το ανακοίνωσε στη Θεσσαλία. Η Νέα Δημοκρατία συμφωνεί να αντιμετωπιστεί το θέμα των πανωτοκίων. Προχωρήστε το. Ιδού η Ρόδος ιδού και το αποτέλεσμα!
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχει ζητήσει το λόγο ο κ. Βερυβάκης επί προσωπικού.
	Ορίστε, κύριε Βερυβάκη, σας δίνω το λόγο για δύο λεπτά, προκειμένου να μας εξηγήσετε σε τι συνίσταται το προσωπικό σας θέμα.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, ζητώ το λόγο, προκειμένου να δευτερολογήσω.
      ΠΡΟΕΔΡΕΥΩΝ (Παναγιώτης Σγουρίδης): Κύριε Βερυβάκη, δεν έχετε το δικαίωμα να δευτερολογήσετε. 
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, μίλησα με τη συναίνεση του Σώματος και μου απάντησε ο κύριος Υπουργός, αναφερόμενος στο όνομά μου. Απ’ αυτήν την άποψη υπάρχει δευτερογενές πρόβλημα, το οποίο πρέπει να εξηγήσω. Υπάρχει, δηλαδή, πρόβλημα και πρωτολογίας και απάντησης και δεν θέλω να εξαντλήσω το χρόνο μου πάνω σε αυτό θέμα.
      ΠΡΟΕΔΡΕΥΩΝ (Παναγιώτης Σγουρίδης): Κύριε Βερυβάκη, αν και ήσασταν εκτός της διαδικασίας εγγραφής, ωστόσο μιλήσατε μετά από ομόφωνη απόφαση του Σώματος.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, το Σώμα έδωσε την έγκρισή του για να μιλήσω;
      ΠΡΟΕΔΡΕΥΩΝ (Παναγιώτης Σγουρίδης): Το Σώμα ενέκρινε να μιλήσετε μόνο για πέντε λεπτά. Διαφορετικά θα σας έδινε δέκα λεπτά.
      ΕΛΕΥΘΕΡΙΟΣ ΒΕΡΥΒΑΚΗΣ: Εντούτοις το Σώμα ενέκρινε για πέντε λεπτά, για δύο, για ένα κ.ο.κ. Εσείς θα κάνετε το δικτάτορα εδώ; Πρέπει, όμως, να ξέρετε ότι εγώ τη δικτατορία και τους δικτάτορες τους αντιμετώπισα σε όλη τη διάρκεια της ζωής μου.
      ΠΡΟΕΔΡΕΥΩΝ (Παναγιώτης Σγουρίδης): Κύριε Βερυβάκη, αυτές τις κορώνες να τις πείτε αλλού και όχι εδώ στο Κοινοβούλιο.
      ΕΛΕΥΘΕΡΙΟΣ ΒΕΡΥΒΑΚΗΣ: Ποιες κορώνες; Σας παρακαλώ πολύ!
      ΠΡΟΕΔΡΕΥΩΝ (Παναγιώτης Σγουρίδης): Εγώ σας παρακαλώ πολύ!
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Πρόεδρε, έχετε την άποψη ότι θα υποκύψω στην τυραννία;
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, εγώ σας έδωσα το λόγο παρατύπως και τώρα μου ζητάτε και τα ρέστα.
      Ορίστε, κύριε Βερυβάκη, πείτε μας σε τι συνίσταται το προσωπικό σας θέμα.
      ΕΛΕΥΘΕΡΙΟΣ ΒΕΡΥΒΑΚΗΣ: Κύριε Υπουργέ, το πρώτο που θα ήθελα να σημειώσω και το οποίο είναι γενικής ισχύος, είναι ότι στο δίκαιο η κατάχρηση δικαιώματος αφορά τους πάντες, από τον Πρόεδρο της Δημοκρατίας και τον Υπουργό έως τον όποιο θεσμό. Έχω ακούσει τον κ. Παυλόπουλο να μιλάει, πριν από μερικά χρόνια, επί της καταχρήσεως δικαιώματος και τον επικαλούμαι για το αν ισχύουν αυτά που λέω.
      Συνεπώς η κατάχρηση δικαιώματος αφορά τους πάντες. Αφορά ενδεχομένως και τον Υπουργό Οικονομικών. Εγώ δεν λέω ότι εσείς δεν έχετε την πρωτοβουλία προς το Ελεγκτικό Συνέδριο, αλλά αν την κάνετε κατά κατάχρηση δικαιώματος, τότε είστε εκτός πνεύματος του Συντάγματος.
      Απ’ αυτήν την πλευρά έχουμε ως Βουλευτές το δικαίωμα των προτάσεων. Αυτές οι προτάσεις πρέπει, όταν βεβαίως το Υπουργείο συμφωνεί και το οποίο ελέγχεται από τη δημοκρατία στο κράτος δικαίου, να παραπέμπονται. Αυτό είναι το πρώτο θέμα.
      Δεύτερον, εγώ δεν άκουσα τον κ. Χριστοδουλάκη να μιλά και, δυστυχώς, δεν ήμουν εδώ εκείνη την ώρα, για να εγγραφώ. Έτσι δημιουργήθηκε αυτό το διαδικαστικό θέμα. Αν πράγματι ο κ. Χριστοδουλάκης ανταποκρίθηκε στα αιτήματα των συνταξιούχων, τότε εγώ σταματώ. Ευχαριστώ που με πληροφορείτε και σταματώ, αν πράγματι έχει γίνει αυτό.
      Το τρίτο θέμα έχει προσωπική αιχμή και είναι το εξής: Αναφερθήκατε, μετά τα όσα είπε η κ. Μπενάκη, στους έμμισθους δικηγόρους.
      Πράγματι και εγώ ως Υπουργός Κοινωνικών Ασφαλίσεων είχα την ίδια άποψη που είχατε και εσείς για αυτό το θέμα. Αυτό, όμως, ίσχυε για πριν από το1993. Διότι με το ν.2084/1992 υπήρξε ένα άλλο καθεστώς, για το οποίο μιλούν οι δικηγόροι εδώ. Πρέπει να σας πω ότι σ’ αυτό το καθεστώς υπάρχει ένα είδος ανισότητας. Εγώ δεν σας είπα να το διορθώσετε τώρα, αλλά δεν μπορεί να με εμποδίσει κανείς να πω ότι ήταν σωστή η αντιμετώπιση, η οποία υπήρξε από εσάς και εμένα εκείνη την εποχή.
      Όμως, ήρθαν οι τρεις νόμοι Σιούφα, οι οποίοι, αν θέλετε, θεία δίκη μετά τα όσα ακούστηκαν επανέφεραν στην επικαιρότητα τα προβλήματα, για να δούμε πώς χρωματίζονται από τον καθένα και να αναλάβει καθένας τις ευθύνες του για το τι προτείνει και τι δεν προτείνει και για να μπορεί ο λαός να καταλάβει τι συμβαίνει.
      Αυτό όμως, δεν σας δίνει το δικαίωμα να εξοφλείτε γενικά την υπόθεση των δικηγόρων και να λέτε «εντάξει, όλοι είχαμε την ίδια θέση» όταν εν τω μεταξύ ανακύπτει ένα πρόβλημα ανισότητας. Κρατήστε το λοιπόν, στο μπλοκάκι σας. Πράγματι θέλει νέα νομοθέτηση. Μελετήστε το, δείτε αν τυχόν θέλετε να πείτε κάτι και εν πάση περιπτώσει αν θέλετε να πείτε κάτι μη ντραπείτε να πείτε ότι υπήρχε ένα κενό, μια σύνθεση προβλημάτων τα οποία συνέθεταν μια νομιζομένη κατάσταση και συνεπώς το διορθώνουμε.
      Ευχαριστώ, κύριε Πρόεδρε, αλλά θα πω ένα πράγμα άπαξ διά παντός. Ποτέ δεν ανέχθηκα την τυραννία ούτε την τυραννία της έδρας.
      ΠΡΟΕΔΡΕΥΩΝ (Παναγιώτης Σγουρίδης): Σημαντικό πράγμα είπατε. Σας χειροκροτούμε επ’ αυτού. 
      Ο κ. Χριστοδουλάκης έχει το λόγο.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Κύριε Πρόεδρε, επιτρέπετε να μιλήσω εγώ αντί του κ. Χριστοδουλάκη;
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Φαρμάκη, έχετε το λόγο.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Κυρία και κύριοι συνάδελφοι, δεν θα έπρεπε να επανέλθω σε διατάξεις για τις οποίες οι θέσεις μας σαν Υπουργείο, όπως εκφράστηκαν από εμένα, ήταν σαφείς.
     Θα πω επιγραμματικά μόνο ότι θεωρούμε ότι οι αυξήσεις που δίνονται στους αναπληρωτές γενικούς διευθυντές είναι σημαντικές. Η αντιστοιχία του 93% με τη σύνταξη του γενικού διευθυντή διαταράχθηκε όταν υπήρξε μια πολύ μεγάλη αύξηση του μισθού του γενικού διευθυντή. Θέλησε ο νομοθέτης στο συγκεκριμένο λειτουργό που είναι στην ενέργεια, για να είναι περισσότερο προσοντούχος και να κάνει καλύτερα τη δουλειά του, να δώσει πολύ μεγάλες αποδοχές έναντι αυτών που υπήρχαν πριν. Τότε διαταράχθηκε πράγματι αυτή η σχέση. Όμως το σημερινό 80% και 85% που το πάμε με τη διόρθωση, προσθέτει πολύ σημαντικά στις αυξήσεις αυτών των συνταξιούχων. Αυτά τα λέω για να κλείσει αυτό το θέμα.
      Δεύτερον, για το θέμα των δικηγόρων με έμμισθη εντολή δεν χρειάζεται να επαναλάβω τίποτα. Δεν δέχομαι την προσωπική επίθεση που μου έγινε πριν και από την κ. Μπενάκη και μετά από τον κ. Γιαννακόπουλο. Έχω την παρρησία να υπερασπίζομαι την άποψή μου και απ’ αυτό το κυβερνητικό έδρανο και από τη θέση του Βουλευτή του ελληνικού Κοινοβουλίου. Έχω το ίδιο δικαίωμα και εγώ που έχετε όλοι σας να λέτε την άποψή σας. Όλα τα υπόλοιπα για δικηγορικό μένος κλπ., παρακαλώ τον κ. Γιαννακόπουλο και όσους άλλους έχουν αυτή την άποψη, να τα αφήσουν. Πολύ περισσότερο γιατί αυτήν την ώρα θεωρούν ότι βάλλουν κατά ενός ένα συνάδελφου στην προεκλογική συγκυρία. Δεν με αφορά αυτό. Και αν το κάνουν ακόμη και γι’ αυτό το λόγο δεν με αφορά, δεν με ενδιαφέρει.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν πυροβολώ κανέναν. Σας κατηγορώ ευθέως. Από τα Πρακτικά προκύπτει τι αποφεύγετε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε συνάδελφε, μπορείτε να κατηγορήσετε και εμένα και όποιον άλλο θέλετε. Εγώ δεν θα απαντήσω σ’ αυτόν τον τόνο και στην εκμετάλλευση αυτού του θέματος που επιχειρείτε να κάνετε.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Ποια εκμετάλλευση; Αν ήταν για τους γιατρούς θα το κάνατε;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Βεβαίως.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: Δεν το ξέρω.
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Βεβαίως, κύριε Γιαννακόπουλε. Στους γιατρούς του ΙΚΑ, του 1204, επί των ημερών μου δεν δόθηκε αυτή η σύνταξη.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ! Δεν γράφεται τίποτε στα Πρακτικά. Κύριε Υπουργέ, σας παρακαλώ μην απαντάτε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Το είπα και τότε στη Βουλή.
      ΙΩΑΝΝΗΣ ΓΙΑΝΝΑΚΟΠΟΥΛΟΣ: …
      ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Δε δόθηκε αυτή η δυνατότητα. Υπηρετούν από το 1980 στο ΙΚΑ και εκείνοι. 
     Αναφέρθηκε ο κ. Παυλόπουλος και άλλοι συνάδελφοι, στις συντάξεις των στρατιωτικών και αυτήν τη φορά μας επέκρινε, διότι φέραμε τη διόρθωση. Κάπου εδώ αρχίζουμε και μπλεκόμαστε. Τη μια είναι γιατί το κάνουμε έτσι και την άλλη είναι γιατί φέρνουμε τη διόρθωση για να το κάνουμε αλλιώς.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό καταλάβατε;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Το σημείωσα κύριε συνάδελφε, και σας παρακαλώ μη με διακόπτετε.
     Εν πάση περιπτώσει μας είπε ότι το συνταξιοδοτικό των Ενόπλων Δυνάμεων και των Σωμάτων Ασφαλείας πάσχει δραματικά και αναρωτήθηκε τι έκανε η κυβέρνηση όλα αυτά τα χρόνια. Εμείς θεωρούμε ότι οι εργαζόμενοι στις Ένοπλες Δυνάμεις και τα Σώματα Ασφαλείας γνωρίζουν τι κάναμε γι’ αυτούς αυτά τα χρόνια.
	Θα αναγνώσω και θα καταθέσω τους πίνακες για τα Πρακτικά. Για να γνωρίζει το Σώμα, να γνωρίζουν οι συνάδελφοι Βουλευτές και ο ελληνικός λαός που πιθανόν μας παρακολουθεί από την τηλεόραση.
	Οι αυξήσεις μεταξύ 2003 και 2004 διαμορφώνονται μετά τις σημερινές διορθώσεις σε ποσοστά από 7,8% μέχρι 15,4%. Οι αυξήσεις μεταξύ 2002 και 2003 ήταν μεταξύ 7,1% και 11,6%. Οι συνολικές αυξήσεις συντάξεων μεταξύ 2002 και 2004 ήταν από 15,5% μέχρι 28,7%. Ο σχετικός πίνακας θα κατατεθεί.
	Οι αυξήσεις των στρατιωτικών και των Σωμάτων Ασφαλείας μεταξύ 31/12/1996 και 1/1/2004 ήταν από 82,83% στο βαθμό του συνταγματάρχη, μέχρι 93,80% στο βαθμό του αντιστράτηγου, πριν τις σημερινές διορθώσεις. Αυτό κάναμε, κύριε Παυλόπουλε, για τα Σώματα Ασφαλείας και τους συνταξιούχους στρατιωτικούς.
      Μετά τις σημερινές διορθώσεις, οι αυξήσεις από 31/12/1996 μέχρι 1/1/2004 είναι 87,76% για το συνταγματάρχη, 100,54% για τον υποστράτηγο και 103,89% για τον αντιστράτηγο. 
      Αυτά κάναμε για τους στρατιωτικούς των Ενόπλων Δυνάμεων και των Σωμάτων Ασφαλείας αυτά τα χρόνια κι εκείνοι το γνωρίζουν και εδώ οι μισθολογικές προαγωγές στους πίνακες αυτούς δεν υπάρχουν, δεν έχουν υπολογιστεί.
	Καταθέτω τους πίνακες για τα Πρακτικά, και αφήστε αυτούς τους δραματικούς τόνους όταν αναφέρεστε στην πραγματική κατάσταση των συντάξεων των στρατιωτικών.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Φαρμάκης καταθέτει για τα Πρακτικά τα προαναφερθέντα έγγραφα, τα οποία έχουν ως εξής: 
      
      (Οι σχετικοί πίνακες βρίσκονται στο Τεύχος των Πρακτικών της Βουλής)
      
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν έχω εδώ τους άλλους πίνακες, αλλά τους έχω καταθέσει στη συζήτηση του μισθολογίου για τις αυξήσεις των αποδοχών των εν ενεργεία από το 1996 μέχρι σήμερα κλπ.
      Έχουμε ικανοποιήσει, λοιπόν, τα ? των αιτημάτων που αναφέρονται και στην περίφημη επιστολή που βρήκατε τώρα και την πάτε και τη φέρνετε ως γαϊτανάκι…
      ΑΓΓΕΛΟΣ ΤΖΕΚΗΣ: Στην Επιτροπή που συζητούσαμε την κατέθεσαν.
      ΓΕΩΡΓΙΟΣ ΓΑΡΟΥΦΑΛΙΑΣ: Επίσημο έγγραφο είναι.
	ΝΙΚΟΛΑΟΣ ΦΑΡΜΑΚΗΣ  (Υφυπουργός Οικονομίας και Οικονομικών): Εν πάση περιπτώσει, ανακαλύψατε ότι υπήρχε. Κακό είναι που λέω ότι τη βρήκατε; Είναι κακό ρήμα το «βρήκατε»; Με όποιον τρόπο, εν πάση περιπτώσει, περιήλθε εις τας χείρας σας, για να χρησιμοποιήσω και την καθαρεύουσα.
      Κάποιοι εδώ, όμως, με την ευκαιρία αυτής της συζήτησης, μας κατηγορούν ότι έχουμε πάθει κάτι με τους ένστολους ή ότι έχουμε τίποτε απωθημένα. Αυτό θα μπορούσε και να συμβαίνει κιόλας, αναφέρομαι σε μένα, στον κ. Βερυβάκη, στον κ. Τζέκη, στον κ. Λαφαζάνη και σε άλλους αλλά δεν συμβαίνει. Δεν έχουμε τίποτε μαζί τους. Δε δεχόμαστε όμως κάποιοι να αυτοαναγορεύονται σε προστάτες τους για να εκμεταλλευθούν και αυτό το θέμα. 
      Δεν μπορούμε, λοιπόν, να αναγνωρίσουμε και άλλη πλασματική πενταετία μετά το 1992, κύριοι συνάδελφοι. Ο ν. 2084 -και δεν τον αλλάξαμε σ’ αυτό το σημείο- απαγορεύει μετά το 1993 αναγνώριση πλασματικών χρόνων ασφάλισης σε όλους. Όταν, λοιπόν, πρόκειται να τον εφαρμόσετε ξανά το 2004 -για να έλθω και σ’ αυτό το θέμα-, κοιτάξτε να αλλάξετε αυτήν την παράγραφο που τότε θεσπίσατε.
      Ο κ. Παυλόπουλος αναφέρθηκε και πάλι στο ασφαλιστικό και μας εξήγησε σήμερα ότι αυτά που ελέχθησαν χθες για το ν. 2084 δεν ήταν τίποτε άλλο από το να επαναλάβει η Νέα Δημοκρατία τις δεσμεύσεις της για την εφαρμογή της τριμερούς χρηματοδότησης που εμείς αγνοήσαμε και δεν εφαρμόσαμε.
      Άρα, λοιπόν, κύριε Παυλόπουλε, αν αυτή ήταν η αναφορά στο ν. 2084, δεν το κάνατε με καλό τρόπο. Θα πρέπει τότε μεταξύ σας να συνεννοηθείτε. Πώς, λοιπόν, επειδή θέλατε να εφαρμοστεί η τριμερής χρηματοδότηση, αναφερθήκατε στο ν. 2084 ότι θα τον εφαρμόσετε πλήρως και ψάχνετε σήμερα να το διευκρινίσετε. Ο Αρχηγός σας, εσείς, ο κ. Αλογοσκούφης και άλλοι; 
      Αυτή πάντως ήταν η εξήγησή σας. Και επειδή αυτή ήταν η εξήγησή σας για τις χθεσινές ανακοινώσεις σας, πρέπει να καταθέσουμε και εμείς στη Βουλή τι έγινε αντί της τριμερούς χρηματοδότησης. Οι πόροι που εμείς θεσπίσαμε για την κοινωνική ασφάλιση και το ΙΚΑ ως ποσό είναι μεγαλύτερο ή μικρότερο;
      Καταθέτω, λοιπόν, στα Πρακτικά έναν πίνακα που αποδεικνύει ότι και για την πρώτη περίοδο από το 2003 ως το 2008 και από το 2009 μέχρι το 2032, η χρηματοδότηση προς την κοινωνική ασφάλιση και το ΙΚΑ που εμείς θεσπίσαμε, δηλαδή το 1% του ΑΕΠ, είναι μόνιμα, κάθε χρόνο μεγαλύτερο ποσό, από το ποσό της τριμερούς χρηματοδότησης που έχει υποχρέωση με το ν. 2084 να δώσει το κράτος στην κοινωνική ασφάλιση. Στο ΙΚΑ δηλαδή, ως παράδειγμα, στο μεγάλο ασφαλιστικό οργανισμό ο οποίος έχει το 55% των Ελλήνων έμμεσα και άμεσα ασφαλισμένους.
      (Στο σημείο αυτό ο Υφυπουργός Οικονομίας και Οικονομικών κ. Ν. Φαρμάκης καταθέτει για τα Πρακτικά τον προαναφερθέντα πίνακα, ο οποίος βρίσκεται  στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, το άλλο θέμα στο οποίο αναφέρεστε συνεχώς, είναι οι καλλιτέχνες και συγγραφείς. Δεν πείθεστε ότι συζητήσαμε μαζί τους και ότι οι ρυθμίσεις που φέρνουμε τους αφήνουν απόλυτα ικανοποιημένους. Έφυγαν από τις συναντήσεις μας ευχαριστημένοι.
      Αναφέρομαι τέλος με μία φράση μόνο στην τροπολογία μας που έχει δύο παραγράφους Το πρώτο αφορά την παράταση της θητείας του Δ.Σ. της Επιτροπής Κεφαλαιαγοράς. Δεν μπορούσε να γίνει τίποτε άλλο. Βεβαίως δεν μπορούμε να αποδεχθούμε όλα αυτά που λέτε εσείς. Τις καταγγελίες σας, το δριμύ κατηγορώ κλπ. Δεν υπήρχε άλλη λύση για να ξεπεράσουμε τις εκλογές και να έρθει η όποια Κυβέρνηση προκύψει να διορίσει πρόεδρο και επιτροπή. Παρατείνουμε, λοιπόν, τη θητεία μέχρι του διορισμού νέου Δ.Σ. και για διάστημα όχι μεγαλύτερο των τριών μηνών.
      Στη δεύτερη παράγραφο γίνεται δεκτό αυτό που ακούστηκε εδώ και από τον κ. Παυλόπουλο και από όλους σας. Η δεύτερη, λοιπόν, παράγραφος ανάφερε ότι η παράγραφος 14 του άρθρου 8 του ν. 3219/04 ΦΕΚ 13 Α΄ καταργείται από τότε που ίσχυσε -και εμείς προσθέτουμε- και δεν παράγει κανένα έννομο αποτέλεσμα. 
      Παρακαλούμε, λοιπόν, τη Βουλή να υπερψηφίσει και την αρχή και τα άρθρα και το σύνολο του νομοσχεδίου αυτού. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Με τη σειρά που αναφέρθηκε ο κύριος Υπουργός, θα ήθελα να πω τα εξής:
     Πρώτα απ΄ όλα στο θέμα των αναπληρωτών γενικών διευθυντών, η αλήθεια είναι απλή. Έχετε μία απόφαση του Ελεγκτικού Συνεδρίου η οποία σας προσδιορίζει…
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Επισημαίνει όχι προσδιορίζει.
      ΠΡΟΚΟΠΗΣ ΠΑΥΛΟΠΟΥΛΟΣ: Σας προσδιορίζει. Έχετε, λοιπόν, ένα δικαστήριο, το οποίο είναι κατεξοχήν αρμόδιο που σας λέει ότι κάτω από 90%…
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν είναι έτσι…
      ΠΡΟΚΟΠΗΣ ΠΑΥΛΟΠΟΥΛΟΣ: Διαβάστε το και θα το δείτε. Βάλατε το 85%. Ξέρετε ότι θα κηρυχθεί αντισυνταγματική η ρύθμιση. Αλλά τι σας νοιάζει εσάς; Μήπως θα είσαστε Κυβέρνηση μετά τις 8 Μαρτίου; Δεν εφαρμόζετε τη σχετική διάταξη.
      ΄Ερχομαι, λοιπόν, στο ζήτημα που αφορά τους στρατιωτικούς. Εκεί έμεινα κατάπληκτος. Πρώτα απ’ όλα τι σας είπα; Καταργείται ουσιαστικά το επίδομα υψηλής ευθύνης. Στο νομοσχέδιο, όπως το φέρατε, στην ουσία το βγάζετε απέξω και το επαναφέρετε μέσα στην Αίθουσα. Και σας λέω ότι αυτήν τη δουλειά κάνετε. Καταθέτετε νομοσχέδια με τα οποία αφαιρούνται πράγματα και όταν συζητάμε εδώ τα επαναφέρετε και πρέπει να είμαστε και ευχαριστημένοι!
      Το θέμα είναι απλό. Μας είπατε περίπου ότι δώσατε τεράστιες αυξήσεις. Πώς γίνεται και εσείς τα βλέπετε τα πράγματα έτσι; Πώς γίνεται να βλέπετε τους ανθρώπους ευτυχισμένους; Γιατί εγώ αποστράτους ευτυχισμένους από τις συντάξεις τους δεν έχω δει ως τώρα.
      Μας μιλήσατε για τις αυξήσεις. Δεν μας είπατε, κύριε Υπουργέ, πρώτα πρώτα αυτές οι αυξήσεις των εν ενεργεία τι επιπτώσεις έχουν και σε ποιο βαθμό στις συντάξεις. Και το κυριότερο τις τεράστιες διαφορές που υπάρχουν μέχρι τώρα σε ό,τι αφορά τις διάφορες κατηγορίες συνταξιούχων ανάλογα με το χρόνο στον οποίο πήραν τη σύνταξή τους. Έχετε την εντύπωση ότι όλα αυτά που μας είπατε σχετικά με τις αυξήσεις έχουν καμιά ανταπόκριση σε συνταξιούχους οι οποίοι συνταξιοδοτήθηκαν πριν από το 2000 και πολύ περισσότερο πριν από το 1992-1993; Σοβαρά τα λέτε αυτά;
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Σε τι αναφέρεστε; Στις μισθολογικές προαγωγές στην αποστρατεία; Προφανώς σ’ αυτό αναφέρεστε.
     ΠΡΟΚΟΠΗΣ ΠΑΥΛΟΠΟΥΛΟΣ: Αφήστε τα αυτά, κύριε Φαρμάκη. Δεν καταλαβαίνετε τι σας λέω.
     ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Τα συνταξιοδοτικά και τα ασφαλιστικά τα γνωρίζω πολύ καλά.
     ΠΡΟΚΟΠΗΣ ΠΑΥΛΟΠΟΥΛΟΣ: Αν τα ξέρετε, τότε θα έπρεπε να γνωρίζετε σαφώς ότι οι μισθολογικές προαγωγές που δώσατε ελάχιστη ως μηδαμινή ανταπόκριση είχαν στους συνταξιούχους και ιδίως στους συνταξιούχους παρελθόντων ετών οι οποίοι πένονται.
     Για το θέμα των Δικηγόρων δεν χρειάζεται να σας πω άλλα. Φαίνεται ότι δεν το αντιλαμβάνεστε, δεν σας το έχουν εξηγήσει. Είναι μια άλλη ιστορία. Το εξηγώ και το ξαναλέω. Οι άνθρωποι αυτοί θα έπρεπε, λόγω του ότι η σχέση της έμμισθης εντολής προσιδιάζει απολύτως προς εκείνη της σχέσης δημοσίου δικαίου, που έχουν εκείνοι που εργάζονται είτε ως αορίστου χρόνου είτε ως μόνιμοι, να έχουν την ίδια μεταχείριση. Δεν το αντιλαμβάνεσθε. Θα προσφύγουν δικαστικά και θα το κερδίσουν, αλλά θα τους ταλαιπωρήσετε τόσα χρόνια. Αυτή είναι η διαφορά.
     Σας άκουσα να λέτε για το θέμα του ασφαλιστικού. Κύριε Φαρμάκη, σε ό,τι αφορά τις θέσεις της Νέας Δημοκρατίας το ξαναλέω και θα το επαναλαμβάνω. Έχουν καταχωρισθεί και έχουν καταγραφεί και στην περίπτωση που καταθέσατε τις προτάσεις Γιαννίτση και τις πήρατε πίσω και στο συνέδριο της ΓΣΕΕ, όπου η Νέα Δημοκρατία είπε ότι ούτε για αστείο ούτε ως ιδέα ούτε οποιαδήποτε σχέση με αύξηση που σχετίζεται με εισφορές, αύξηση που σχετίζεται με τα όρια ηλικίας και μειώσεις μείωσης της σύνταξης. Σ’ αυτά τα τρία δεσμεύτηκε και δεσμεύεται.
     Επανέφερε το θέμα, γιατί στην τριμερή χρηματοδότηση, εσείς οι οποίοι το 1992-93 κραυγάζατε, εφαρμόζατε όλα αυτά τα χρόνια τη νομοθεσία, αλλά στο ποσοστό που αντιστοιχούσε στην εισφορά του δημοσίου του κράτους κάνατε πως δεν καταλαβαίνετε τίποτα. Μόλις το 2003 ήρθατε να μας πείτε πώς θα το ρυθμίσετε. Στο μεταξύ τι κάνετε; Αλχημείες κάνετε; Εσείς δεν τινάξατε τα ασφαλιστικά ταμεία στον αέρα; Εσείς δεν εισπράξατε πόρους των ασφαλιστικών ταμείων τους οποίους παρακρατήσατε και παρακρατείτε αυτήν τη στιγμή και τα έχετε οδηγήσει στην απαξίωση; Δεν ήρθε το Ταμείο Νομικών εδώ προχθές και είπε «μας έχετε υπεξαιρέσει 120 δισεκατομμύρια δραχμές» και είπε ο κ. Ρέππας ότι εκείνος δεν έχει καμία σχέση, ότι τα έχετε πάρει, αλλά δεν μπορεί να τα δώσει;
     Έρχεστε, λοιπόν, και ομολογείτε τι; Απαξιώσατε τα ασφαλιστικά ταμεία, γιατί δεν καταβάλατε το ποσοστό της τριμερούς χρηματοδότησης που αναλογούσε στο Κράτος, γιατί τα οδηγήσατε να παίξουν με τις φούσκες στο χρηματιστήριο, γιατί τα ασφαλιστικά ταμεία δεν πήραν χρήματα τα οποία εσείς υπεξαιρέσατε παρακρατώντας πόρους που τους αναλογούσαν. Εμείς λέμε ότι πρέπει να εφαρμοσθεί μια νομοθεσία για ό,τι οφείλει το Κράτος στα ασφαλιστικά ταμεία, για να μπορέσουν αυτά να ορθοποδήσουν. Γιατί εκεί είναι το μεγάλο ζήτημα. Και έρχεσθε και μας λέτε με προπαγανδιστικό τρόπο ότι εννοούμε πως τα κεκτημένα που έχουν προκύψει μέσα από τη νομοθεσία εν τω μεταξύ τίθενται εν αμφιβόλω, όταν η ίδια η πρόταση μέσα στο πρόγραμμα της Νέας Δημοκρατίας λέει σαφώς «με τις προσαρμογές που είναι απαραίτητες». Γιατί εν τω μεταξύ έχει αλλάξει η νομοθεσία.
     Και να σας πω και κάτι άλλο; Γιατί τα αγνοείτε και οι δυο σας, ο ένας γιατρός και ο άλλος οικονομολόγος.
      Την έννοια του κοινωνικού κεκτημένου δεν την ξέρετε; Είναι δυνατόν ποτέ οιαδήποτε πολιτική δύναμη, οιαδήποτε παράταξη, όταν το κοινωνικό κεκτημένο αποτελεί συνταγματικώς κατοχυρωμένη εγγύηση για τις κατακτήσεις των εργαζομένων -και εσείς να το θέλατε και οποιοσδήποτε άλλος- να πει ότι έχει σκοπό να αφαιρέσει κεκτημένα δικαιώματα;
      Τα ίδια κάνατε, όταν μας λέγατε για το ΑΣΕΠ. Παίρνετε μια λέξη και κάνετε «την τρίχα, τριχιά», γιατί έτσι σας βολεύει. Μέσα στον πανικό σας δεν βλέπετε τίποτε άλλο.
      Σας λέμε, λοιπόν, και το ξεκαθαρίζουμε ότι κατηγορείστε –αυτό το στίγμα διαμορφώνει και την πολιτική της Κυβέρνησης Σημίτη- πως όλα αυτά τα χρόνια με την πολιτική σας απαξιώσατε τα ασφαλιστικά ταμεία και διαμορφώσατε τις συνθήκες ώστε τα ασφαλιστικά ταμεία να μην μπορούν να αντεπεξέλθουν στις ανάγκες τους. 
      Εμείς, εκείνο που θέλουμε είναι να κάνουμε το κράτος φερέγγυο, να δώσει εκείνα που χρωστάει το συντομότερο δυνατό. Αυτό ήταν το μόνο το οποίο αφορούσε η εφαρμογή των νόμων εκείνων.
      Δεν νομίζω ότι δεν θέλετε να το καταλάβετε, αλλά η ουσία είναι μία: Προπαγανδίζετε πάνω σε συγκεκριμένες φράσεις, όπως το κάνατε και στο παρελθόν. Δεν απομένει παρά μονάχα η προπαγάνδα. Ο Ελληνικός Λαός ήδη και ξέρει την πολιτική σας και την έχει νιώσει στο πετσί του. Από κει και πέρα, ό,τι άλλο και να σας πω, δεν θέλετε να το καταλάβετε ή δεν μπορείτε να το καταλάβετε.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση Παιδικής Ζωγραφικής μαθητών από την Κρήτη στο Περιστύλιο της Βουλής, τριάντα τέσσερις μαθητές και δύο συνοδοί καθηγητές από το Αρσάκειο Γυμνάσιο Πάτρας,
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κατέθεσε η Κυβέρνηση ορισμένα στοιχεία για την τριμερή χρηματοδότηση και για τη χρηματοδότηση του 1% του ΑΕΠ. Είχε γίνει αναλυτική συζήτηση για το σχετικό θέμα κατά τη διάρκεια του προϋπολογισμού και αποδείξαμε ότι η τριμερής χρηματοδότηση έδινε περισσότερα απ’ ό,τι δίνει σήμερα η Κυβέρνηση. Βέβαια, το ζήτημα είναι ότι οι κυβερνήσεις μέχρι και την ψήφιση της αλλαγής της κοινωνικής ασφάλισης και της χρηματοδότησης δεν κράτησαν αυτά που έπρεπε να κρατήσουν, δηλαδή να δίνουν αυτά που όφειλαν στα ταμεία και ιδίως στο Ι.Κ.Α. Γι’ αυτό το λόγο και το έλλειμμα του Ι.Κ.Α. ήταν τόσο μεγάλο, που αναγκαζόταν να παίρνει από το επικουρικό, για να πληρώνει τις συντάξεις. 
     Τα ξέρετε αυτά, κύριε Φαρμάκη, τα ζήσατε. Άρα, λοιπόν, το ζήτημα είναι ότι και αυτό που θα γίνει μέχρι και το 2007 περίπου με το 1%, μειώνει την επιχορήγηση προς τα ασφαλιστικά ταμεία. Μάλιστα, με την ενοποίηση που γίνεται των ασφαλιστικών ταμείων, δεν συνοδεύεται το άνοιγμα των υπόλοιπων ταμείων στο Ι.Κ.Α. Αναφέρομαι στο ΤΑΠ-ΟΤΕ. Δεν δώσατε από τον προϋπολογισμό τα περίπου 90 εκατομμύρια ευρώ, που έπρεπε να δώσετε.
      Τι σημαίνει αυτό; Σημαίνει ότι από τη χρηματοδότηση που παίρνει το Ι.Κ.Α. είναι υποχρεωμένο να καλύψει και τους ασφαλισμένους του ΤΑΠ-ΟΤΕ. Έτσι θα πάνε και όλα τα ταμεία. Είναι το σχέδιο που έχετε και εφαρμόζετε. Βέβαια, αυτό το σχέδιο έχει σημείο αναφοράς. Θα πρέπει να αυξηθούν οι εισφορές των ασφαλισμένων και παράλληλα με την πολιτική της Κυβέρνησης και της Νέας Δημοκρατίας θα μειώνεται η εισφορά του εργοδότη, το μη μισθολογικό κόστος, δηλαδή. Αυτό είναι το πρώτο ζήτημα.
      Δεύτερον, για τα Σώματα Ασφαλείας κάναμε συγκεκριμένες προτάσεις, που δεν ελήφθησαν υπόψη. Το ζήτημα είναι αυτό των πλασματικών χρόνων μετά το 1992. Τι είπε ο κύριος Υφυπουργός; Ότι δεν μας το επιτρέπει ο νόμος της Νέας δημοκρατίας, ο νόμος Σιούφα. Αυτοαναιρείται η Κυβέρνηση, που λέει ότι έχει καταργήσει το συγκεκριμένο νόμο κι όμως τον επικαλείται, προκειμένου να μας πείσει ότι καλώς κάνει.
      Μα, εδώ νομοθετούμε. Τροποποιούμε, λοιπόν, και δίνουμε τα πέντε χρόνια, εάν το θέλετε, εάν υπάρχει πολιτική βούληση, κάτι όμως που δεν σας διακρίνει σήμερα. Μην κοροϊδεύετε, λοιπόν, τους εργαζόμενους, οι οποίοι ουσιαστικά βγάζουν συμπεράσματα. Η κοροϊδία έχει κοντά ποδάρια, λέμε στο χωριό μου. Πρέπει να δουν ότι τα δύο κόμματα που εναλλάσσονται και το ένα συνεχίζει την πολιτική του άλλου, πρέπει να πάρουν την αποδοκιμασία του ελληνικού λαού.
      Πρέπει να καταψηφιστούν, διότι εδώ ακριβώς είναι που παίζουν ένα θέατρο και προσπαθούν να αποπροσανατολίσουν τον κόσμο και να του βάλουν εκβιαστικά διλήμματα: «Έρχεται η κακή Νέα Δημοκρατία, εμείς το καλό ΠΑΣΟΚ όμως σας κάναμε αυτά και αυτά και δεχθήκατε δραματικές συνέπειες να ξεχαστούν».
      Η υπερψήφιση, λοιπόν, του Κομμουνιστικού Κόμματος Ελλάδας σημαίνει δυναμική παρουσία μέσα στη Βουλή, αλλά λέμε στον ελληνικό λαό να δημιουργήσει τη δική του κοινωνική πολιτική συμμαχία και εκτός Βουλής και όλοι μαζί να διεκδικήσουν ένα κοινωνικοασφαλιστικό σύστημα από το οποίο πραγματικά θα έχει όφελος ο ίδιος ο εργαζόμενος λαός. Ο μισθός, λοιπόν, να είναι 1.100 ευρώ και το 80% να είναι η σύνταξη για όλους. Εμείς λέμε: Γιατί δεν μπορεί να γίνει αυτό; 
      Υπάρχει και μια αντίφαση, κύριε Πρόεδρε. Μιλάει για τους αναπληρωτές διευθυντές η Κυβέρνηση και θα πάει –λέει- στο 85%, αλλά είναι αυτή η Κυβέρνηση που έχει πάει τις συντάξεις στο 70% από το 60% που είχε πάει η Νέα Δημοκρατία πιο παλιά από το 80%. Αυτά όλα δεν είναι αντιφάσεις. Είναι οι πολιτικές που στηρίζουν τα δύο κόμματα της Βουλής. Πιστεύουμε βέβαια ότι ο ελληνικός λαός θα τους κοντύνει το ανάστημα.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κύριος Υπουργός.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Ευχαριστώ, κύριε Πρόεδρε.
      Έθεσε ένα πολύ σημαντικό πολιτικό ερώτημα ο κ. Παυλόπουλος πριν, εάν στον τόπο μας υπάρχουν πολιτικές δυνάμεις οι οποίες θα έρθουν και θα τολμήσουν να ανατρέψουν κοινωνικά κεκτημένα, να πάνε τον τόπο προς τα πίσω, να κάνουν τις προσδοκίες του ελληνικού λαού να ασφυκτιούν. Υπήρξε τέτοια πολιτική δύναμη; Μα, φυσικά υπήρξε: Την περασμένη δεκαετία, την περίοδο 1990-1993 με την ασφαλιστική ανατροπή η οποία επιχειρήθηκε, με τα μοντέλα αποκρατικοποιήσεων τα οποία εισήχθησαν, με την πολιτική η οποία ακολουθήθηκε στον τραπεζικό τομέα η ελληνική οικονομία πήγε πίσω, έμεινε στάσιμη σε μία περίοδο όπου σε όλη την άλλη Ευρώπη πήγαινε μπροστά. Οι ασφαλισμένοι υπέστησαν καθίζηση και των προσδοκιών τους και των συντάξεών τους και των δικαιωμάτων τους, γι’ αυτό ξεσηκώθηκαν και ανέτρεψαν μετά το 1993 όλα αυτά τα οποία έγιναν.
      Το μόνο το οποίο έχει μείνει σήμερα να ισχυρίζεται ο κ. Παυλόπουλος και η Νέα Δημοκρατία είναι το περίφημο θέμα της τριμερούς χρηματοδότησης για το οποίο εκφράζω τη λύπη μου. Το επανέφερε και ο ομιλητής του ΚΚΕ.
      ΑΓΓΕΛΟΣ ΤΖΕΚΗΣ: Εμείς μιλήσαμε για διμερή: εργοδοσία και προϋπολογισμό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Για τριμερή μιλήσατε όμως. 
      ΑΓΓΕΛΟΣ ΤΖΕΚΗΣ: Όσον αφορά τη χρηματοδότηση.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Προφανώς λησμονείτε, επειδή δεν πήρατε θέση όταν γινόταν η πραγματική ασφαλιστική μεταρρύθμιση δύο χρόνια πριν, δεν πήρατε θέση να την υποστηρίξετε διότι έλυνε μ’ ένα αναμφισβήτητο τρόπο τα προβλήματα βιωσιμότητας του ασφαλιστικού συστήματος.
      ΑΓΓΕΛΟΣ ΤΖΕΚΗΣ: Εμείς δεν πήραμε θέση; Μήπως δεν ήσασταν εδώ;
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τι θα έλεγε η τριμερής χρηματοδότηση από πλευράς οφειλών του κράτους, εάν εφαρμοζόταν ο νόμος της Νέας Δημοκρατίας; Ότι το 2004 -νομίζω και σήμερα ελέχθη- θα όφειλε το κράτος να δώσει στο ΙΚΑ περίπου 780 εκατομμύρια ευρώ. Πόσα θα δώσει φέτος το κράτος; Θα δώσει 1.467 εκατομμύρια ευρώ, σχεδόν διπλάσια. Πόσα θα έδινε του χρόνου; Θα έδινε 879 εκατομμύρια ευρώ.
      ΑΓΓΕΛΟΣ ΤΖΕΚΗΣ:  Ποιος τα λέει αυτά; Ο προϋπολογισμός λέει άλλα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Δεν σας διέκοψα.
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, προς Θεού. Αφήστε τον κύριο Υπουργό να μιλήσει. Αν τα στοιχεία είναι λανθασμένα, υπάρχουν στον προϋπολογισμό. Όποιος θέλει μπορεί να τα δει.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Είμαι σίγουρος ότι αν έχετε την υπομονή να με ακούσετε, θα συμφωνήσετε μαζί μου. 
      ΠΡΟΕΔΡΕΥΩΝ (Παναγιώτης Σγουρίδης): Κύριε Τζέκη, είναι δυνατόν ο Υπουργός Εθνικής Οικονομίας να φέρει στη Βουλή ψεύτικα στοιχεία;
      ΑΓΓΕΛΟΣ ΤΖΕΚΗΣ: Γιατί; Πρώτη φορά θα συμβεί αυτό;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Θα δώσει όμως 1,6 δισεκατομμύρια ευρώ. 
      ΑΓΓΕΛΟΣ ΤΖΕΚΗΣ: Έτσι θα είχαμε πλεονάσματα και δεν θα είχαμε ελλείμματα.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κοιτάξτε, η νευρικότητα προσθέτει ενδιαφέρον στη συζήτηση, αλλά δεν προσθέτει τίποτα στην αξία των επιχειρημάτων και του διαλόγου.
      ΑΓΓΕΛΟΣ ΤΖΕΚΗΣ: Αυτό δεν είναι νευρικότητα.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Τζέκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Εσείς έχετε καταδικάσει την ασφαλιστική μεταρρύθμιση. Όταν όμως δείτε πόσο ωφελείται το ΙΚΑ, οι ασφαλισμένοι και οι συνταξιούχοι, θα δείτε ότι είχε άδικο εκείνη η κριτική σας πριν από δύο χρόνια.  Σας λέω, λοιπόν, ότι όλα τα επόμενα χρόνια, όπως και πέρυσι, η χρηματοδότηση την οποία κάνουμε με βάση το δικό μας νόμο στο ΙΚΑ είναι κατά πολύ υπέρτερη της προβλεπόμενης από το νόμο της Νέας Δημοκρατίας τριμερούς χρηματοδότησης.
      Στην τριακονταπενταετία από το 2003 μέχρι το 2030 το ΙΚΑ θα εισπράξει 15 δισεκατομμύρια ευρώ παραπάνω, δηλαδή 5 τρισεκατομμύρια δραχμές παραπάνω με τη χρηματοδότηση που δίνουμε, από αυτήν που θα εισέπραττε μέσω της τριμερούς χρηματοδότησης. Αυτή είναι η μεγάλη προικοδότηση που κάνουμε στους ασφαλισμένους, αυτή είναι η μεγάλη συνεισφορά μας στη βιωσιμότητα του συστήματος, αυτή είναι η απόλυτη διασφάλιση για μια γενιά, για τριάντα χρόνια όλου του ασφαλιστικού και συνταξιοδοτικού συστήματος. Σε αυτό επάνω όλες οι πολιτικές δυνάμεις πρέπει να τοποθετηθούν.
      Και εγώ απευθύνω ένα ερώτημα και στη Νέα Δημοκρατία και στις άλλες δυνάμεις της Αντιπολίτευσης. Πρέπει ή δεν πρέπει να αφαιρεθεί αυτό που προτείνει η Νέα Δημοκρατία; Ναι ή όχι; Αν διαφωνείτε με αυτό που γράφηκε, πέστε το. Αν συμφωνείτε, τότε θα πρέπει να πείτε τις πραγματικές σας προθέσεις και να μην κρύβεστε πίσω από τα θέματα τριμερούς χρηματοδότησης διότι και σε αυτά αν επιμείνετε, το ασφαλιστικό σύστημα θα έχει ιδιαίτερα μεγάλη επιβάρυνση, αφού έτσι με τη δική μας μεταρρύθμιση εξασφαλίζει 5 τρισεκατομμύρια δραχμές παραπάνω από όσα η τριμερής χρηματοδότηση θα του έδινε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο για δύο λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ: Πάλι θέλετε να πιστέψουμε ότι αυτό απέναντι δεν είναι τοίχος, ούτε αυτή η Αίθουσα στην οποία βρισκόμαστε είναι Βουλή. Ήρθατε και μας είπατε τι θεσμοθετήσατε το 2003 για το μέλλον. Κάνετε ό,τι κάνετε πάντοτε. Αποποιηθήκατε τις ευθύνες σας για το παρελθόν και πετάξατε τα πράγματα στο μέλλον. Και εγώ ρωτάω πολύ απλά: τα χρήματα που χρωστάει το Κράτος…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τα έδωσε.
      ΠΡΟΚΟΠΗΣ ΠΑΥΛΟΠΟΥΛΟΣ: Τι λέτε; Σε ποιους τα λέτε;  Δεν τα έχετε δώσει.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κάνετε λάθος.
      ΠΡΟΚΟΠΗΣ ΠΑΥΛΟΠΟΥΛΟΣ: Δεν τα έχετε δώσει. Θα τα δώσετε, λέτε. Δεν τα δώσατε. Εφαρμόζετε αυτούς τους νόμους χρόνια. Αφήνω τον κ. Πάγκαλο, τον κ. Σπυρόπουλο και τον κ. Παπαδόπουλο που εξυμνούσαν αυτήν τη νομοθεσία. Εφαρμόσατε αυτήν τη νομοθεσία τόσα χρόνια και τώρα μας λέτε τι θα κάνετε στο μέλλον. Εν τω μεταξύ απαξιώσατε τα ταμεία. Δεν δώσατε το ποσοστό της τριμερούς χρηματοδότησης, τα πετάξατε βορά στις φούσκες του χρηματιστηρίου, υπεξαιρέσατε πόρους που εδικαιούντο. Και σας το είπα: Το Ταμείο Νομικών προχθές διεκδικούσε 120 δισεκατομμύρια δραχμές από πόρους που του πήρατε. Και ομολογούσε ο κ. Ρέππας και παρέπεμπε σε σας. Τι λέτε τώρα; Χρωστάτε παντού, είναι καταχρεωμένος ο Τόπος. Χρεώσατε τους πάντες και τα πάντα και τα ταμεία και έρχεσθε και πετάτε τις ευθύνες στο μέλλον; Και ύστερα μιλάτε για την περίοδο 1990-1993 και για τις αποκρατικοποιήσεις. Το ν. 2000 τον εφαρμόζατε μέχρι προχθές. Με αυτόν κάνατε αποκρατικοποιήσεις κύριε Χριστοδουλάκη.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Τον αλλάξαμε.
      ΠΡΟΚΟΠΗΣ ΠΑΥΛΟΠΟΥΛΟΣ: Σιγά μην τον αλλάξατε. Δεν τον αλλάξατε καθόλου, ούτε μυαλά δεν αλλάξατε αυτά τα χρόνια. Αλλά τι κάνετε; Όταν είσθε αντιπολίτευση, φωνάζετε. Όταν είστε κυβέρνηση, τρέχετε πίσω από τις επιλογές της Νέας Δημοκρατίας. Το γεγονός ότι φιγουράρατε ως Υπουργός εσείς και ο Πρωθυπουργός στις ελληνικές προεδρίες της Ευρωπαϊκής Ένωσης, που έγιναν επί των ημερών σας.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Όλες οι προεδρίες της Ευρωπαϊκής Ένωσης έγιναν επί ΠΑΣΟΚ.
      ΠΡΟΚΟΠΗΣ ΠΑΥΛΟΠΟΥΛΟΣ: Αυτό θέλω να σας πω. Το αν μπόρεσαν οι Υπουργοί σας και ο Πρωθυπουργός σας να φιγουράρουν σ’ επίπεδο Ευρωπαϊκής Ένωσης οφείλεται στην παράταξη της  Νέας Δημοκρατίας. Γιατί αν είχαμε ακούσει εσάς, ως επαναστατημένο νεανία, αλλά και διαφόρους άλλους, τότε η Ελλάδα ακόμη θα έκρουε τις θύρες της Ευρώπης. Και μιλάτε για τη Νέα Δημοκρατία και τις επιλογές της; Αν υπήρξε ένα κόμμα μεγάλων επιλογών σε αυτόν τον Τόπο, ήταν και είναι η Νέα Δημοκρατία. Και ευτυχώς που στις κρίσιμες στιγμές ήταν εκείνη που πήρε τις μεγάλες αποφάσεις, άσχετα αν υπήρχε κόστος. Κατά την εκτίμησή μου η στάση σας, να αμφισβητείτε θέσεις που έχει πάρει η Νέα Δημοκρατία για το θέμα του ασφαλιστικού εδώ και χρόνια, που είναι καταγεγραμμένες, υποβαθμίζει και το επίπεδο του Κοινοβουλίου αλλά και το επίπεδο της ποιότητας της Δημοκρατίας μας. Έχει όριο και η προπαγάνδα αλλά και η προσπάθεια  αποπροσανατολισμού της κοινής γνώμης. Την 7η Μαρτίου του 2004 θα μιλήσει ο ελληνικός λαός και θα πάρει ο καθένας την απάντησή του.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Το ότι η Νέα Δημοκρατία είναι υπόλογη για το 1990-1993 για τα ασφαλιστικά μέτρα και την ασφαλιστική της λεγόμενη μεταρρύθμιση την οποία ακόμη εξαίρει η ίδια και την οποία εφάρμοσε το ΠΑΣΟΚ παρ’ όλο ότι διαφωνούσε και εξήραν επιφανή στελέχη του μέχρι πρότινος, αυτό είναι βέβαιο. ‘Όμως δεν είναι άλλοθι για την κυβερνητική πολιτική και λυπάμαι που κάνετε μια ψευτοαντιπαράθεση αγνοώντας την ουσία της υπόθεσης. Αγνοείτε το πραξικόπημα το οποίο επιχειρήσατε στο ασφαλιστικό σύστημα, στα συνταξιοδοτικά θέματα. Το αγνοείτε; Ξέρετε πώς το πήρατε πίσω; Όταν ξεσηκώθηκαν και οι πέτρες στη χώρα. Στα μεγαλύτερα συλλαλητήρια που έχουν γίνει κατά τη Μεταπολίτευση στην Ελλάδα. Κατόπιν αυτών υπαναχωρήσατε, αλλιώς θα είχατε εφαρμόσει αυτό το πραξικόπημα το ασφαλιστικό και σήμερα θα μιλούσαμε για εξαθλίωση όλων των συνταξιούχων. Αν τα πήρατε πίσω, λοιπόν, γι’ αυτό το λόγο τα πήρατε αλλά τα σχέδιά σας παραμένουν και σας προκαλώ να μου πείτε αν συμφωνείτε με την τετραετή ανασφάλιστη εργασία των νέων του Γιώργου Παπανδρέου; Ξέρετε τι σημαίνουν αυτά για τα ταμεία; Διάλυση των ταμείων. Αυτό σημαίνει, απλό. Για ποιες συντάξεις μιλάτε μετεκλογικά αν γίνεται κυβέρνηση ελέω πάντοτε καλπονοθευτικού εκλογικού νόμου. Εγώ δεν το ξεχνάω ποτέ αυτό, γιατί αν γίνεται κυβέρνηση και ξεκινήσετε αυτό το πρόγραμμα που ούτε ο Ρήγκαν ούτε η Θάτσερ το διανοήθηκαν, της τετραετούς ανασφάλιστης εργασίας των νέων, νομιμοποίηση δηλαδή της μαύρης εργασίας των νέων, πού θα πάνε τα ταμεία; Κάθε χρόνο πενήντα χιλιάδες μπαίνουν στα ταμεία και πληρώνουν νέοι τις εισφορές τους. Αν χάσουν αυτούς τους πόρους τα ταμεία, δεν υπάρχει σύνταξη. Στα ογδόντα θα πάτε τα χρόνια που θα δίνετε τις συντάξεις. Αυτά θα κάνετε και αυτά ευαγγελίζεστε και κρύβεστε πίσω από την ψευτοαντιπαράθεση με τη Νέα Δημοκρατία για να δικαιολογήσετε τα αδικαιολόγητα και να κρύψετε το εφιαλτικό μέλλον που και τα δύο κόμματα ετοιμάζουν για την ασφάλιση και τα κοινωνικά δικαιώματα μετεκλογικά.
     Σας έκανα και μια ερώτηση αλλά δεν απαντάτε, σιωπάτε. Βάζετε αυτήν τη διάταξη για την Επιτροπή Κεφαλαιαγοράς. Εμείς διαφωνούμε. Δε θα ψηφίσουμε τη σχετική διάταξη που δίνει παράταση τριών μηνών. Όμως θα εισάγεται την «ΕΤΑ Α.Ε.» στο χρηματιστήριο; Επιμένετε σ’ αυτήν την εισαγωγή, έστω και δύο μέρες πριν τις εκλογές; Θέλω μια απάντηση γιατί είναι πολύ σοβαρό το θέμα. Ίσως είναι από τα καίρια θέματα για το μέλλον και την προοπτική αυτού του τόπου, γιατί αφορούν αμύθητη δημόσια περιουσία. Δεν μπορείτε να σιωπάτε επ’ αυτού. Η σιωπή δεν είναι χρυσός. Δεν μπορείτε να κρύβεστε πρέπει να πάρετε μια θέση στη Βουλή.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αναπροσαρμογή συντάξεων του Δημοσίου και άλλες διατάξεις».
     Ερωτάται το Σώμα: Γίνεται δεκτό το σχέδιο νόμου επί της αρχής, των άρθρων και στο σύνολό του με τις τροποποιήσεις του κυρίου Υπουργού και την τροπολογία με γενικό αριθμό 2250 και ειδικό 247, όπως τροποποιήθηκε από το κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
         ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
         ΑΓΓΕΛΟΣ ΤΖΕΚΗΣ: Κατά πλειοψηφία.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομίας και Οικονομικών: «Αναπροσαρμογή συντάξεων του δημοσίου και άλλες διατάξεις» έγινε δεκτό ενιαία επί της αρχής των άρθρων και στο σύνολο κατά πλειοψηφία με τις τροποποιήσεις του κυρίου Υπουργού και την τροπολογία με γενικό αριθμό 2250 και ειδικό 247 όπως τροποποιήθηκε από τον κύριο Υπουργό και έχει ως εξής:
    
    (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
    
    ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση του συνόλου του παραπάνω νομοσχεδίου.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Παναγιώτης Σγουρίδης): Το Σώμα παρεσχέθη η ζητηθείσα εξουσιοδότηση.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Σώματος και ώρα 16.41’, λύεται η συνεδρίαση για αύριο ημέρα Πέμπτη 5 Φεβρουαρίου 2004 και ώρα 10.30’, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση και ψήφιση ενιαία επί της αρχής των άρθρων και στο σύνολο του σχεδίου νόμου του Υπουργείου Υγείας και Πρόνοιας: «Πρωτοβάθμια φροντίδα υγείας» σύμφωνα με το άρθρο 72 παράγραφος 4 του Συντάγματος και 108 παράγραφος 7 του Κανονισμού της Βουλής», σύμφωνα με την ημερήσια διάταξη που έχει διανεμηθεί.

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 4-2-04 		ΣΕΛ.192

