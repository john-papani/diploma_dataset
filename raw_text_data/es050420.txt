      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΖ΄
      
      Τετάρτη 20 Απριλίου 2005
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας του Βουλευτή κ. Π. Αλαβιζάτου, σελ.
      3. Ανακοινώνεται ότι τη συνεδρίαση παρακολουθούν μαθητές από το 3ο Δημοτικό Σχολείο Ασπροπύργου, το 4ο Γυμνάσιο Αργυρούπολης, το Δημοτικό Σχολείο Κονίστρων Ευβοίας, το Δημοτικό Σχολείο Τυρίνθου Αργολίδος και το Δημοτικό Σχολείο Αγίας Τριάδος Αργολίδος, σελ.
      4. Απόφαση της Ολομέλειας της Βουλής με την οποία ρυθμίζονται θέματα πρώην Βουλευτών οι οποίοι μετά τη θέση σε ισχύ του επαγγελματικού ασυμβίβαστου του άρθρου 57 του Συντάγματος δεν έθεσαν υποψηφιότητα και δεν εξελέγησαν, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Πέμπτης 21 Απριλίου 2005, σελ.
      
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», σελ.
      
      ΟΜΙΛΗΤΕΣ
      
      Α. Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΚΡΙΒΑΚΗΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΒΑΣΙΛΕΙΟΥ Γ., σελ.
      ΒΕΝΙΖΕΛΟΣ Ε., σελ.
      ΒΕΡΕΛΗΣ Χ., σελ.
      ΓΕΙΤΟΝΑΣ Κ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΚΑΛΟΓΙΑΝΝΗΣ Σ., σελ.
      ΚΑΡΑΜΑΡΙΟΣ Α., σελ.
      ΚΑΤΣΙΓΙΑΝΝΗΣ Α., σελ.
      ΚΟΥΣΕΛΑΣ Δ., σελ.
      ΚΩΣΤΟΠΟΥΛΟΣ Α., σελ.
      ΜΑΚΡΥΠΙΔΗΣ Α., σελ.
      ΜΑΝΟΣ Σ., σελ.
      ΠΑΝΤΕΛΑΚΗ Ε., σελ.
      ΠΟΛΥΔΩΡΑΣ Β., σελ.
      ΣΑΛΑΓΚΟΥΔΗΣ Γ., σελ.
      ΣΓΟΥΡΙΔΗΣ Π., σελ.
      ΣΙΟΥΦΑΣ Δ., σελ.
      ΣΟΥΡΛΑΣ Γ., σελ.
      ΣΠΗΛΙΟΠΟΥΛΟΣ Κ., σελ.
      ΣΤΡΑΤΑΚΗΣ Ε., σελ.
      ΦΛΩΡΙΔΗΣ Γ., σελ.
      ΧΡΙΣΤΟΔΟΥΛΑΚΗΣ Ν., σελ.
      
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α’
      ΣΥΝΕΔΡΙΑΣΗ ΡΝΖ’
      Τετάρτη 20 Απριλίου 2005
      ----------
      Αθήνα, σήμερα στις 20 Απριλίου 2005, ημέρα Τετάρτη και ώρα 10.47’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β’ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 19.04.2005  εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΝΣΤ’ συνεδριάσεως του, της Τρίτης 19 Απριλίου 2005, σε ό,τι αφορά στην ψήφιση στο σύνολο των σχεδίων νόμων: 
      1. «Κύρωση του Πρωτοκόλλου τροποποίησης της Ευρωπαϊκής Σύμβασης για την προστασία των σπονδυλωτών ζώων που χρησιμοποιούνται για πειραματικούς και άλλους επιστημονικούς σκοπούς».
      2. «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές».
      3. «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνο-Τουρκικής Εφεδρικής Μονάδας Αντιμετώπισης Καταστροφών».
      4. «Κύρωση της Συνθήκης για τη θέσπιση Συντάγματος της Ευρώπης».)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΓΕΩΡΓΙΟΣ ΧΟΥΡΜΟΥΖΙΑΔΗς κατέθεσαν αναφορά με την οποία ο Εκπολιτιστικός Θεατρικός ’Ομιλος Καλλονής Λέσβου, ο Πολιτιστικός Σύλλογος «Αρχίλοχος» Πάρου, ο Σύλλογος Γυναικών Χίου,  οι Θεατρικές Ομάδες της Πάτμου, ο Θεατρικός Πολιτιστικός Όμιλος Σύρου «ΑΠΟΛΛΩΝ», η Θεατρική Ομάδα Σάμου, η Θεατρική Ομάδα Μυκόνου, ο Θεατρικός Όμιλος «ΣΟΥΡΗΣ» Σύρου, η Θεατρική Ομάδα Χίου, το Μουσικοχορευτικό Συγκρότημα «ΝΑΟΥΣΑ ΠΑΡΟΥ» και η Ομοσπονδία Ερασιτεχνικού Θεάτρου Αιγαίου ζητούν να μην καταργηθούν τα σεμινάρια θεατρικής παιδείας της Γενικής Γραμματείας Επιμόρφωσης Ενηλίκων.
2) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος Πολιχνίτου Λέσβου ζητεί την άμεση κατασκευή του έργου «Λιμενοδεξαμενή Βασιλικών».
3) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ κατέθεσαν αναφορά με την οποία ο Αγροτικός Σύλλογος Αιγίου Ν. Αχαϊας ζητεί να καλυφθεί στους παγετόπληκτους αγρότες της Αιγιαλείας το 100% της ζημιάς στο φυτικό και ζωϊκό κεφάλαιο κ.λπ..
4) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΑΓΓΕΛΟΣ ΤΖΕΚΗΣ κατάθεσαν αναφορά με την οποία ο Δήμος Αγίας Παρασκευής Λέσβου ζητεί την κατασκευή του έργου «Φράγμα Τσικνιά».
5) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία Φορείς του Δήμου Μουζακίου ζητούν την μεταφορά της έδρας του Τμήματος Δίωξης Λαθρομεταναστών από την Καρδίτσα στο Μουζάκι.
6) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Δήμαρχος Δήμου Καλύμνου ζητεί την οριστική ένταξη του έργου «Υποθαλάσσιο Καταδυτικό Κέντρο Καλύμνου».
7) Οι Βουλευτές κύριοι ΣΤΑΥΡΟΣ ΣΚΟΠΕΛΙΤΗΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Μορφωτικός Εκπολιτιστικός Αθλητικός Σύλλογος Λήμνου Νομού Λέσβου «Λήμνος» ζητεί να ενισχυθεί οικονομικά ο Σύλλογος, για να μπορέσει να συνεχίσει τη δραστηριότητά του.
8) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί την εργασιακή αποκατάσταση των συμβασιούχων πυροσβεστών.
9) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία συμβασιούχοι εργαζόμενοι στον τομέα καθαριότητας της ΑΤΕ ζητεί την επίλυση του προβλήματος των συμβασιούχων καθαριστριών της ΑΤΕ.
10) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατοϋπαλληλικό Κέντρο ’Αρτας ζητεί την ικανοποίηση εργασιακών, ασφαλιστικών και λοιπών αιτημάτων των μελών του.
11) Οι Βουλευτές κύριοι ΦΩΤΗΣ ΚΟΥΒΕΛΗΣ, ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» διαμαρτύρεται για τη μεγαλύτερη φορολόγηση των ελληνικών τσιγάρων, έναντι των εισαγομένων.
12) Ο Βουλευτής Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία το Σωματείο Εργαζομένων Καπνοβιομηχανίας «Θ.Δ. ΓΕΩΡΓΙΑΔΗΣ» «Ο ΣΠΑΡΤΑΚΟΣ» διαμαρτύρεται για τη μεγαλύτερη φορολόγηση των ελληνικών τσιγάρων, έναντι των εισαγομένων.
13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο Δήμος Δρυμαλίας, Νήσου Νάξου ζητεί την επισκευή του κυματοθραύστη και των υποδομών του κατά μήκος της παραλίας του Απόλλωνα Νάξου.
14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο κ. Γ. Δαμουλάκης, Νομαρχιακός Σύμβουλος Κυκλάδων ζητεί να κατασκευασθεί έργο αφαλάτωσης του νερού για την οριστική λύση της υδροδότησης της Νήσου Μήλου.
15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο κ. Γ. Δαμουλάκης, Νομαρχιακός Σύμβουλος Κυκλάδων ζητεί  την άμεση ολοκλήρωση του έργου της επέκτασης του διαδρόμου του αεροδρομίου της Νήσου Μήλου.
16) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο κ. Γ. Δαμουλάκης, Νομαρχιακός Σύμβουλος Κυκλάδων ζητεί  τη χρηματοδότηση του Δημοτικού Λιμενικού Ταμείου Σίφνου για τη φωτοσήμανση του υφάλου «ΚΑΤΕΡΓΟ» στη Νήσο Κίμωλο.
17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία η κ. Παγώνα Παπαγεωργάκη, Επιμελήτρια Α’ Γενικής Ιατρικής ζητεί την πρόσληψη ιατρικού και νοσηλευτικού προσωπικού, για την εύρυθμη λειτουργία του Περιφερειακού Ιατρείου της Νήσου Κέας.
18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία η Ένωση Ξενοδόχων Σαντορίνης «ΦΙΛΟΞΕΝΙΑ» ζητεί τη μείωση της τιμής του εισιτηρίου εισόδου στον αρχαιολογικό χώρο του Ακρωτηρίου Σαντορίνης.
19) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά  με την οποία ο ’Επαρχος Μήλου ζητεί την στελέχωση με προσωπικό του τμήματος επιθεώρησης Μήλου.
20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία η ’Ενωση Δικαστών και Εισαγγελέων ζητεί την απόσυρση των άρθρων 1 και 2 του Νομοσχεδίου «Επιτάχυνση της διαδικασίας ενώπιον των Πολιτικών και Ποινικών Δικαστηρίων».
21) Ο Βουλευτής Α΄ Θεσ/νίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία η Παμμηχανική ’Ενωση Συνταξιούχων Διπλωματούχων Πρακτικών Μηχανικών ζητεί την άμεση  καταβολή των αναδρομικών του ΛΑΦΚΑ.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Δημήτριος Μαρκάκης διαμαρτύρεται για ασφαλιστική υπόθεσή του από τον ΟΓΑ.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου ζητεί την άρση των οικονομικών μέτρων αύξησης του ΦΠΑ και λοιπών φόρων.
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Λασιθίου ζητεί την αναβάθμιση της παιδόπολης Νεάπολης κλπ..
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Τουρλωτιανών Αττικής ενόψει των νέων βελτιωτικών νομοθετικών ρυθμίσεων του Προγράμματος «Ι.ΚΑΠΟΔΙΣΤΡΙΑΣ» ζητεί τη σύσταση του Δήμου Τουρλωτής.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  δημοσίευμα εφημερίδας το οποίο αναφέρεται στους όρους για την καταβολή των ειδικών ενισχύσεων των ελαιώνων. 
27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε  δημοσίευμα εφημερίδας στο οποίο ζητείται η κατασκευή από τον ΟΣΚ, κλειστού κολυμβητηρίου στον ’Αγιο Νικόλαο Λασιθίου. 
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί να χρηματοδοτηθεί για να τοποθετήσει πλωτό φράγμα στην παραλιακή θέση ΑΝΑΛΟΥΚΑΣ Σητείας.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται να εφαρμοστεί η αρχική μελέτη στην κατασκευή του δρόμου προς Καλό Χωριό Λασιθίου.
      B. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 5827/7-12-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. ΤΚΕ/2/26870/17-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 5827/7-12-2004, που κατέθεσε στη Βουλή ο Βουλευτής κ. Φώτης Κουβέλης και αναφέρεται στη βαθμολογική και ιεραρχική εξέλιξη του ειδικού επιστημονικού προσωπικού, σας γνωρίζουμε τα εξής:
      Το ειδικό επιστημονικό προσωπικό προσλαμβάνεται σύμφωνα με την παρ. 3 του άρθρου 103 του Συντάγματος σε θέσεις με σύμβαση εργασίας ιδιωτικού δικαίου. Η υπαγωγή του προσωπικού αυτού σε βαθμολογική και ιεραρχική εξέλιξη προϋποθέτει τη μονιμοποίησή του, δεδομένου ότι μόνο το με σχέση δημοσίου δικαίου προσωπικό της Δημόσιας Διοίκησης έχει βαθμολογική εξέλιξη. Ωστόσο, σύμφωνα με την παρ.8 του άρθρου 103 του Συντάγματος, απαγορεύεται η από το νόμο μονιμοποίηση προσωπικού της παρ. 3 του ίδιου άρθρου.
      Σε κάθε περίπτωση, το θέμα της μονιμοποίησης του προσωπικού με σύμβαση εργασίας ιδιωτικού δικαίου αποτελεί γενικότερο θέμα και εξετάζεται στα πλαίσια κατάρτισης του νέου Υπαλληλικού Κώδικα από την Υπηρεσία μας.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      2. Στην με αριθμό 5764/3-12-04 ερώτηση των Βουλευτών κυρίων Μαρίας Δαμανάκη και Ευαγγελίας Σχοιναράκη -Ηλιάκη δόθηκε με το υπ’ αριθμ. 2/68458/0022/17-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της υπ’ αριθμ. 5764/3-12-2004 ερώτησης, που κατατέθηκε στη Βουλή των Ελλήνων από τους Βουλευτές κα Μαρία Δαμανάκη και κα Σχοιναράκη - Ηλιάκη Ευαγγελία, από πλευράς δικής μας αρμοδιότητας, σας πληροφορούμε ότι, κατόπιν του αριθμ. 2/65611/0022/25-11-2004 εγγράφου μας, το οποίο σας έχει ήδη κοινοποιηθεί, η αρμοδιότητα της επιστροφής τυχόν παρακρατηθέντων ποσών του κινήτρου απόδοσης ανήκει στους εκκαθαριστές αποδοχών των δικαιούχων εκπαιδευτικών.
      Ο Υφυπουργός
      Π. ΔΟΥΚΑΣ»
      3. Στην με αριθμό 5755/3-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1009/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Β. Κεγκέρογλου για τα θέματα της αρμοδιότητάς μας, σας πληροφορούμε τα εξής:
      1. Για την προώθηση συστημάτων ποιότητας και την πιστοποίηση των αγροτικών προϊόντων διαβιβάζεται συνημμένα το με αριθμ. πρωτ. 5950/9-12-2004 έγγραφο του προέδρου του ΟΠΕΓΕΠ που απαντάει σχετικά.
      2. Για την ενίσχυση της πιστοποίησης αγροτικών προϊόντων μέσω των μέτρων του Γ΄ Κ.Π.Σ., το Υπουργείο Αγροτικής Ανάπτυξης και Τροφίμων χειρίζεται το Μέτρο 4.3 του Επιχειρησιακού Προγράμματος Αγροτική Ανάπτυξη-Ανασυγκρότηση της Υπαίθρου (ΕΠΑΑ- ΑΥ) 2000-2006, το οποίο χρηματοδοτεί σε ποσοστό 75% ενέργειες στην αγορά της Ε.Ε. που αφορούν:
      - Προώθηση εξαγωγών γεωργικών προϊόντων (με κύρια ενέργεια τη συμμετοχή στις Διεθνείς Εκθέσεις στις χώρες της Ευρωπαϊκής Ένωσης).
      - Παραγωγή προϊόντων ποιότητας (εφαρμογή συστημάτων διασφάλισης της ποιότητας ή και περιβαλλοντικής διαχείρισης όπως ISO, ΗΑCCΡ, EMAS, AGR01, AGR02 κ.λπ).
      - Ετοιμασία φακέλων για αναγνώριση προϊόντων ως ΠΟΠ, ΠΓΕ και ΕΠΠΕ.
      Μετά την υπ' αριθμ. C(2004) 4571 της 19ης Νοεμβρίου 2004, Απόφαση της Ευρωπαϊκής Επιτροπής, εγκρίθηκε η Αναθεώρηση του Επιχειρησιακού Προγράμματος «Αγροτική Ανάπτυξη-Ανασυγκρότηση της Υπαίθρου (2000-2006)» με την οποία ενισχύθηκε το Μέτρο 4.3 με 10.192.259€. Έτσι το διαθέσιμο ποσό για νέα προκήρυξη ανέρχεται σε 22.000.000€ και ήδη έχουν ξεκινήσει οι απαραίτητες σχετικές διαδικασίες.
      3) Για τις εισαγωγές προϊόντων από Τρίτες Χώρες σημειώνεται ότι σε όλα τα αγροτικά προϊόντα, τα οποία εισάγονται στη χώρα μας από Τρίτες Χώρες πραγματοποιούνται , κατά το στάδιο της εισαγωγής, έλεγχοι όπως προβλέπει η Κοινοτική και Εθνική Νομοθεσία. Οι έλεγχοι εξασφαλίζουν τη συμμόρφωση των προϊόντων σύμφωνα με τις εμπορικές ποιοτικές προδιαγραφές. Στις προδιαγραφές αυτές περιλαμβάνεται μεταξύ των άλλων και η αναγραφή στη σήμανση της χώρας προέλευσης των εισαγόμενων προϊόντων, ώστε το καταναλωτικό κοινό να γνωρίζει τη χώρα προέλευσης του προϊόντος που αγοράζει και να μη «βαφτίζονται» τα ξένα προϊόντα ελληνικά.
      Σε περίπτωση που δεν τηρούνται οι όροι των εν λόγω Κοινοτικών Κανονισμών και εθνικών διατάξεων, επιβάλλονται οι προβλεπόμενες κυρώσεις.
      4) Για τον Ενιαίο Φορέα Ελέγχου Τροφίμων επισημαίνεται ότι τα ζητήματα αρμοδιότητας και συντονισμού της δράσης Υπουργείων και επί μέρους φορέων στο χώρο των τροφίμων, είναι θέματα γενικότερης κυβερνητικής πολιτικής και όχι ζητήματα που αφορούν κάθε ένα Υπουργείο ξεχωριστά.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 5736/3-12-04 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 1003/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής Κ. Δ. Κουσελάς, για τα θέματα της αρμοδιότητάς μας, σας πληροφορούμε τα εξής:
      α) Σύμφωνα με το άρθρο 1 παράγραφος 3 του ν. 2810/2000 «Αγροτικές Συν/κές Οργανώσεις», οι Α.Σ.Ο. όλων των βαθμίδων είναι νομικά πρόσωπα ιδιωτικού δικαίου και έχουν εμπορική ιδιότητα.
      β) Οι Συνεταιριστικές Οργανώσεις δεν ανήκουν, σύμφωνα με τις κείμενες διατάξεις, στον Δημόσιο ή τον ευρύτερο Δημόσιο Τομέα.
      γ) Με βάση την παράγραφο 4 του άρθρου 14 «Διοικητικό Συμβούλιο» του ίδιου νόμου, το διοικητικό συμβούλιο είναι αρμόδιο να αποφασίζει για κάθε θέμα που αφορά τη διοίκηση του Συνεταιρισμού, τη διαχείριση των υποθέσεων. κα την επιδίωξη του σκοπού του.
      δ) Στο άρθρο 43 του Κανονισμού Υπηρεσιακής Κατάστασης Προσωπικού Αγροτικών Συνεταιριστικών Οργανώσεων [(ΚΥΑ 27346/1990 (ΦΕΚ 700/Β΄)], αναφέρεται ότι για την κάλυψη των υπηρεσιακών της αναγκών η οργάνωση έχει πάντοτε το δικαίωμα να μεταθέτει υπαλλήλους από την κεντρική υπηρεσία στην περιφερειακή και αντίστροφα καθώς και από περιφερειακή υπηρεσία σε περιφερειακή.
      Ο Υπουργός
      Ε. ΜΠΑΣΙΑΚΟΣ»
      5. Στην με αριθμό 5654/1-12-04 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 988/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Παντούλας, σας πληροφορούμε τα εξής:
      1. Μετά τη σύσταση των Νομαρχιακών Αυτοδιοικήσεων με τις διατάξεις του ν. 2218/94 (ΦΕΚ 90/Α΄), όπως συμπληρώθηκαν με τις διατάξεις του ν. 2240/94 (ΦΕΚ 153/Α΄), οι υπηρεσίες του Υπουργείου Αγροτικής Ανάπτυξης και Τροφίμων των Νομαρχιών μεταφέρθηκαν στις αντίστοιχες Νομαρχιακές Αυτοδιοικήσεις, το δε προσωπικό που υπηρετούσε στις κατά τόπους υπηρεσίες του Υπ. Αγροτικής Ανάπτυξης και Τροφίμων μετατάχθηκε αντίστοιχα στις Νομαρχιακές Αυτοδιοικήσεις με τις διατάξεις του ν. 2910/01 (ΦΕΚ 91/Α΄).
      Ύστερα από τα ανωτέρω και σύμφωνα με τον Οργανισμό Οργάνωσης και Λειτουργίας των Νομαρχιακών Αυτοδιοικήσεων της χώρας (άρθρο 30 του ν. 2218/94), η πλήρωση των κενών οργανικών θέσεων των υπηρεσιών τους και κατά συνέπεια ο προγραμματισμός και η πρόσληψη Τεχνολόγων Γεωπονίας Φυτικής και Ζωικής Παραγωγής για τη στελέχωση των Διευθύνσεων Γεωργίας και Κτηνιατρικής , ανήκει στην αρμοδιότητά τους (άρθρο 31 του ανωτέρω νόμου) σε συνεργασία με το Υπουργείο Εσωτερικών Δημόσιας Διοίκησης και Αποκέντρωσης.
      2. Με την αριθμ. ΔΙΠΠ/Φ.ΕΓΚΡ. 6/319/21789/23-11-2004 απόφαση της Επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε για το έτος 2005 η πρόσληψη (650) ατόμων (Γεωπόνων, Κτηνιάτρων, Ιχθυολόγων, Γεωλόγων, Δασολόγων και Πτυχιούχων ΤΕΙ) με σχέση εργασίας ιδιωτικού δικαίου ορισμένου χρόνου, ένα (1) χρόνο, για λόγους πρακτικής άσκησης, μεταξύ των οποίων και (148) Τεχνολόγων Γεωπονίας, ήτοι αποφοίτων των Τμημάτων της Σχολής Τεχνολογίας Γεωπονίας των ΤΕΙ α. Διοίκησης Γεωργικών Εκμεταλλεύσεων β. Γεωργικών Μηχανών και Αρδεύσεων γ. Ζωϊκής Παραγωγής δ. Φυτικής Παραγωγής κ.λ.π., σε εφαρμογή των δ/ξεων 4 και 4α του ν. 2538/97 (ΦΕΚ 242/Α΄), όπως αντικαταστάθηκαν με τις διατάξεις του άρθρου 3 του ν. 2732/99, καθώς και των διατάξεων του άρθρου 19 του ν. 31472003.
      Η πρόσληψη του ανωτέρω προσωπικού θα γίνει σύμφωνα με τις διατάξεις του άρθρου 21 του ν. 2190/94, όπως τροποποιήθηκε και συμπληρώθηκε με το άρθρο 9 του ν. 3051/2002 και του άρθρου 2 παρ. 6 του ν.3260/2004 και θα τοποθετηθεί με απόφαση του Υπουργού Αγροτικής Ανάπτυξης και Τροφίμων σε υπηρεσίες του Υπουργείου και στον ΕΛΓΑ (Ν.Π.Ι.Δ.) και με κοινή απόφαση των Υπουργών Εσωτερικών Δημόσιας Διοίκησης και Αποκέντρωσης και Αγροτικής Ανάπτυξης και Τροφίμων στις υπηρεσίες των Ν.Α. και των Περιφερειών της Χώρας.
      3. Για την πρόσληψη προσωπικού στον ΕΛΓΑ, διαβιβάζεται συνημμένα το με αριθμ. πρωτ. 23069/8-12-2004 έγγραφο του προέδρου του ΕΛΓΑ που απαντάει σχετικά.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 5696/2-12-04 ερώτηση της Βουλευτού κ. Π Χριστοφιλοπούλου δόθηκε με το υπ’ αριθμ. Φ 900α/4355/648/20-12-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5696/2-12-2004 ερώτησης, που κατέθεσε η Βουλευτής κ. Εύη Χριστοφιλοπούλου, με θέμα την παραχώρηση στρατοπέδου «ΠΑΠΑΣΤΑΘΗ» στο Δήμο Αχαρνών, σας γνωρίζουμε τα ακόλουθα:
      Όπως προκύπτει από τα τηρούμενα στοιχεία του ΓΕΣ, το στρατόπεδο «ΠΑΠΑΣΤΑΘΗ», που βρίσκεται στα όρια του Δήμου Αχαρνών, δεν είναι μεταξύ των στρατοπέδων τα οποία πρόκειται να αποδεσμευτούν και δεν συμπεριλαμβάνεται στις διαδικασίες του Ν. 2745/99 περί ΥΑΜΣ.
      Επιπροσθέτως το στρατόπεδο είναι ιδιοκτησίας ΤΕΘΑ που δεν επιτρέπει την δωρεάν διάθεση ακινήτων σε άλλα Ν.Π.Δ.Δ. ενώ στο στρατόπεδο στρατωνίζονται μονάδες με μεγάλες ανάγκες σε αποθηκευτικούς χώρους.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      7. Στην με αριθμό 5624/30-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 985/16-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, σας πληροφορούμε τα εξής:
      1. Κατά τη φετινή αμπελοοινική περίοδο, οι ποσότητες σταφυλιών της ποικιλίας «Σουλτανίνα» οδηγήθηκαν στην οινοποίηση, με βάση την ισχύουσα νομοθεσία.
      2. Οι εισαγωγές οίνων από Τρίτες Χώρες πραγματοποιούνται σύμφωνα με την εθνική και Κοινοτική νομοθεσία και οι έλεγχοι που διεξάγονται από τις αρμόδιες υπηρεσίες, ως προς τη σωστή σήμανση των οίνων αυτών, έχουν ελαχιστοποιήσει το πρόβλημα.
      3. Οι εξαγωγές ελληνικών οίνων δεν παρουσιάζουν κάμψη αλλά μικρή αύξηση λόγω των υψηλών τιμών τους.
      4. Δεν ευσταθεί ότι κατά τη διάρκεια της Ολυμπιάδας υπήρξε μείωση της κατανάλωσης των ελληνικών οίνων έναντι των ξένων. απλά δεν πωλήθηκαν οι ποσότητες που είχαν υπολογιστεί αρχικά.
      Το Υπουργείο Αγροτικής Ανάπτυξης και Τροφίμων έχει εντατικοποιήσει όλους τους ελέγχους που προβλέπονται από την εθνική και Κοινοτική νομοθεσία, προκειμένου να αποτρέψει φαινόμενα παράνομης παραγωγής και διακίνησης οίνων στηρίζοντας με τον τρόπο αυτό και τον αμπελουργό και τον οινοποιό. Επίσης, έχει ενημερώσει την Ευρωπαϊκή Ένωση και πρόκειται να προχωρήσει στη διαδικασία «απόσταξης κρίσης» των αποθεμάτων των Συνεταιρισμών, με την οποία θα ενισχυθούν οικονομικά κυρίως οι Οινοποιητικοί Συνεταιρισμοί και κατ: επέκταση τα συνεταιρισμένα μέλη τους.
      Η διαδικασία αυτή προβλέπει εκτός της Κοινοτικής ενίσχυσης και εθνική ενίσχυση από τον Κρατικό Προϋπολογισμό.
      Όλες οι αποφάσεις μας έχουν ληφθεί μετά από εκτενή διάλογο και με τη σύμφωνη γνώμη των αρμοδίων φορέων, στα πλαίσια των δυνατοτήτων κρατικής παρέμβασης δεδομένου ότι οι κοινοτικοί κανονισμοί απαγορεύουν ης εθνικές ενισχύσεις.
      Συγκεκριμένα στις 21/09/2004, εξαγγέλθηκαν τα παρακάτω μέτρα που είναι σύμφωνα με τις προτάσεις των φορέων και εξαντλούν τις δυνατότητες κυβερνητικών χειρισμών, σύμφωνα με τις ισχύουσες Κοινοτικές και εθνικές διατάξεις:
      α. Εντατικοποίηση των ελέγχων από επιτροπές, σε επίπεδο Νομαρχιακών Αυτοδιοικήσεων καθώς και κλιμάκια υπαλλήλων των αρμοδίων Υπηρεσιών του Υπουργείου Αγροτικής Ανάπτυξης και Τροφίμων στα οινοποιεία και τις αμπελουργικές εκμεταλλεύσεις σε σχέση με την τήρηση της υποχρέωσης των οινοποιών και των αμπελουργών να υποβάλουν σύμφωνα με την ισχύουσα Κοινοτική νομοθεσία μέχρι 10/12 κάθε έτους δηλώσεις παραγωγής και συγκομιδής αντίστοιχα και τη σύγκρισή τους με τα στοιχεία του Αμπελουργικού Μητρώου.
      β. Όσον αφορά τη διακίνηση των οινικών προϊόντων από χώρες της Ε.Ε., εντατικοποιούνται οι έλεγχοι στα βιβλία αποθήκης και τις δεξαμενές των οινοποιείων καθώς και στην ετικετοποίηση, για να αποτραπούν φαινόμενα νοθείας.
      γ. Εντείνονται οι έλεγχοι στις πύλες εισόδου της χώρας κατά την εισαγωγή οινικών προϊόντων από τρίτες χώρες, με στόχο κυρίως τη διασφάλιση της διακίνησης και διάθεσης στην χώρα μας των προϊόντων αυτών ως προϊόντων τρίτων χωρών, την αποφυγή δημιουργίας συνθηκών αθέμιτου ανταγωνισμού και την προστασία του καταναλωτή. Επίσης εντείνονται οι έλεγχοι του προορισμού των εισαγόμενων από τρίτες χώρες επιτραπέζιων σταφυλιών ποικιλίας Σουλτανίνας για την εξασφάλιση της εγχώριας παραγωγής Σουλτανίνας. Ήδη έχουν αποτραπεί συγκεκριμένες εισαγωγές από άλλες χώρες.
      δ. Εφαρμογή διατάξεων του Κοινοτικού Κανονισμού που ψηφίστηκε πρόσφατα και παρέχει τη δυνατότητα απόσταξης μέρους της παραγωγής (με βάση το άρθρο 29 του Καν. 1493/99), σε ικανοποιητική τιμή (2,488 € ανά βαθμό και εκατόλιτρο).
      ε. Ενεργοποιείται η δυνατότητα παρέμβασης στα αρμόδια κοινοτικά όργανα για την εφαρμογή του άρθρου 30 (απόσταξη κρίσης) του Καν. 1493/99, σε συνδυασμό με παράλληλη εθνική ενίσχυση. Η διαδικασία αυτή είναι όμως χρονοβόρος.
      στ. Αύξηση της δυνατότητας κατανάλωσης σταφυλιών στην εσωτερική αγορά. Για το σκοπό αυτό και με πρωτοβουλία του Υπουργείου Αγροτικής Ανάπτυξης και Τροφίμων, έχουν ενεργοποιηθεί τα αρμόδια Υπουργεία στα οποία υπάγονται νοσοκομεία, μονάδες στρατού, ευαγή ιδρύματα κ.α.
      ζ. Προώθηση μέτρων πολιτικής για τη δυνατότητα αύξησης της απορρόφησης σταφυλιών για την παραγωγή χυμού σταφυλής, όπως είναι η άμεση ένταξη ίδρυσης ή εκσυγχρονισμού των μονάδων αυτών στις επενδύσεις του Γ΄ Κ.Π.Σ. Γενικότερα προωθούνται προγράμματα μεταποιητικών βιομηχανιών του κλάδου μέσω του Γ΄ Κ.Π.Σ.
      η. Τέλος επανεξετάζεται, εκσυγχρονίζεται και κωδικοποιείται η σχετική εθνική νομοθεσία σύμφωνα με τις προτάσεις των φορέων και το Κοινοτικό δίκαιο. Εξετάζεται ακόμη ο καθορισμός των εκτάσεων των αμπελώνων που καλλιεργούνται με ποικιλίες διπλής ή τριπλής χρήσης.
      Ο Υπουργός
      Ε. ΜΠΑΣΙΑΚΟΣ»
     8. Στην με αριθμό 5760/3-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 139374/ΙΗ/20-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5760/3-12-2004 την οποία κατέθεσε ο Βουλευτής κ. Στ. Ματζαπετάκης, σχετικά με την επισκευή και συντήρηση των σχολικών κτιρίων του Ηρακλείου, σας γνωρίζουμε ότι σύμφωνα με τον Ν. 2880/01 άρθρο 13 οι ΟΤΑ χρηματοδοτούνται από το ΥΠΕΣΔΔΑ για τις επισκευές των σχολικών μονάδων της περιφέρειάς τους.
      Το ΥΠ.Ε.Π.Θ. δεν διαθέτει σχετικό κωδικό στο Π.Δ.Ε. για χρηματοδότηση.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     9. Στην με αριθμό 5791/6-12-04 ερώτηση του Βουλευτού κ. Θαλασσινού Θαλασσινό δόθηκε με το υπ’ αριθμ. 14004/ΙΗ/20-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμ. 5791/6.12.04 την οποία κατέθεσε ο Βουλευτής κ. Θαλ. Θαλασσινός σχετικά με την αποκατάσταση ζημιών του Ι. Ν. Αγ. Νικολάου Κοκκαρίου, στη νήσο Σάμο, σας γνωρίζουμε ότι οι ιεροί ναοί είναι ΝΠΔΔ (Καν.8/1979,. άρθρο 2) και τελούν υπό την πνευματική και διοικητική δικαιοδοσία των οικείων Μητροπολιτών.
      Τέλος σας γνωρίζουμε ότι στον προϋπολογισμό του ΥΠΕΠΘ δεν παρέχεται η δυνατότητα εγγραφής πιστώσεων για την αντιμετώπιση τέτοιων δαπανών.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
     10. Στην με αριθμό 5808/6-12-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./482/13-12-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 5808/6-12-2004 ερώτησης του Βουλευτή κ Βασ. Κεγκέρογλου, σας πληροφορούμε τα εξής:
      Το έργο «Επέκταση και εκσυγχρονισμός του Αρχ/κού Μουσείου Ηρακλείου» που δημοπρατήθηκε στις 25-1-2001 σκοπό έχει την επισκευή, επέκταση, εκσυγχρονισμό του Μουσείου, ώστε να ανταποκριθεί στις σύγχρονες Μουσειακές απαιτήσεις και στα κτιριακά προβλήματα που αντιμετωπίζει. Κατά τη διάρκεια όμως των εργασιών ευρέθησαν αρχαιολογικά ευρήματα και συγκεκριμένα αποκαλύφθηκε ο Ναός του Αγίου Φραγκίσκου, με αποτέλεσμα οι εργασίες να σταματήσουν για αρκετό διάστημα έως ότου τελειώσουν οι ανασκαφές και τροποποιηθεί η μελέτη.
      Στα πλαίσια αυτής της εργολαβίας προβλέπεται και η αποκατάσταση της υγρομόνωσης της οροφής, που δημιούργησε την πρόσφατη κατάρρευση κονιαμάτων. Το έργο συνεχίζεται και προβλέπεται να ολοκληρωθεί μέσα στο 2006.
      Η αρμόδια Διεύθυνση πραγματοποίησε άμεσα αυτοψία και έχουν ήδη ξεκινήσει εργασίες επισκευής των ζημιών μεμονωμένης έκτασης προκειμένου να ασφαλιστούν τα εκθέματα του Μουσείου.
      Σημειώνεται ότι δεν προκλήθηκε καμιά μη αναστρέψιμη καταστροφή των εκθεμάτων. Διαπιστώθηκε κυρίως αποκόλληση των συγκολλημένων από όστρακα αγγείων της προθήκης και σε μικρότερο βαθμό θραύση. Ήδη πραγματοποιείται επανασυγκόλληση -αποκατάσταση - συντήρηση και υπολογίζεται ότι περίπου σε ένα δεκαπενθήμερο όλα τα αγγεία θα επανεκτεθούν στην ίδια θέση.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      11. Στην με αριθμό 4027/12-10-04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. ΓΠ/117137/17-12-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 4027/12-10-2004 ερώτηση που κατατέθηκε στη Βουλή από το Βουλευτή κ. Γ. Κοντογιάννη με θέμα «Χωρίς γιατρούς το ερασιτεχνικό πρωτάθλημα», σας γνωρίζουμε ότι το Υπουργείο Υγείας και Κοινωνικής Αλληλεγγύης δεν διαθέτει στοιχεία σχετικά με την εισήγηση του Ελληνικού Κέντρου Αθλητικής Έρευνας και Τεχνολογίας αναφορικά με τις παθήσεις και τις βλάβες που δεν επιτρέπουν τη συμμετοχή αθλητών σε προπονήσεις και αγώνες, τις απαιτούμενες ιατρικές εξετάσεις για τη θεώρηση του δελτίου υγείας, τις προϋποθέσεις, τη διαδικασία και τα αρμόδια όργανα για τη θεώρηση του δελτίου, ώστε να πρoβεί στις απαιτούμενες ενέργειες -όπως η γνωμοδότηση του ΚΕΣΥ- για την έκδοση της Κοινής Υπουργικής Απόφασης.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
     12. Στην με αριθμό 4344/20-10-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 794/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. M. Καρχιμάκης, σας πληροφορούμε τα εξής:
      1. Λόγω της παρουσίας στην περιοχή του Οροπεδίου Λασιθίου του επιβλαβούς οργανισμού Clavibacter michiganensis, που προκαλεί την ασθένεια της δακτυλιωτής σήψης της πατάτας, σύμφωνα με την αριθμ. 94837/11-5-2000 (ΦΕΚ Β΄654) απόφαση του Υφυπουργού κ. Αργύρη όπως αυτή τροποποιήθηκε με την αριθμ. 94014/25-4-2001 (ΦΕΚ Β'564) ομοία, απαγορεύεται η διακίνηση κονδύλων πατάτας που παρήχθησαν στην εν λόγω περιοχή στην υπόλοιπη χώρα.
      2. Για τα θέματα αποζημίωσης των πληγέντων από τον παγετό της 15ης Σεπτεμβρίου 2004 παραγωγών κηπευτικών και αμπελιών του Οροπεδίου Λασιθίου διαβιβάζεται συνημμένα το με αριθμ. πρωτ. 20122/27-10-04 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) .που απαντάει σχετικά.
      Ο Υφυπουργός
      Α. ΚΟΝΤΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 4492/26-10-04 ερώτηση των Βουλευτών κυρίων Τάκη Τσιόγκα, Νικολάου Γκατζή και Αντωνίου Σκυλλάκου, δόθηκε με το υπ’ αριθμ. 1308Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ανωτέρω σχετική ερώτηση, σας γνωρίζουμε τα εξής:
      Υπάρχει εγκεκριμένος Περιφερειακός Σχεδιασμός για τη Θεσσαλία με βασικούς άξονες:
      α) την υλοποίηση των υποδομών μεταφόρτωσης που περιλαμβάνει δίκτυο 10 Σταθμών Μεταφόρτωσης Αποβλήτων (ΣΜΑ), και συγκεκριμένα 3 στο Ν. Καρδίτσας, 3 στο Ν. Λάρισας, 2 στο Ν. Μαγνησίας και 2 στο Ν. Τρικάλων και
      β) την τελική διάθεση των αποβλήτων σε 6 ΧΥΤΑ (2 επεκτάσεις υφιστάμενων ΧΥΤΑ Λάρισας, Βόλου και κατασκευή 4 νέων ΧΥΤΑ Τρικάλων, Σκιάθου, Σκοπέλου, Αλοννήσου).
      γ) την κατασκευή Κέντρων Διαλογής Ανακυκλώσιμων Υλικών (ΚΔΑΥ) στους χώρους που λειτουργούν οι ΧΥΤΑ Βόλου και Λάρισας (υφίσταται ήδη ΚΔΑΥ), καθώς και στον υπό κατασκευή ΧΥΤΑ Τρικάλων.
      δ) σταδιακή παύση λειτουργίας και αποκατάσταση των Χώρων Ανεξέλεγκτης Διάθεσης Αποβλήτων (ΧΑΔΑ).
      Η υλοποίηση του συνόλου των έργων ΧΥΤΑ που περιλαμβάνει ο περιφερειακός σχεδιασμός έχει ήδη δρομολογηθεί, με συγχρηματοδότηση από Ταμείο Συνοχής ΙΙ και Γ΄ ΚΠΣ- ΠΕΠ Θεσσαλίας. Οι ΧΥΤΑ Τρικάλων και Λάρισας (3η φάση) έχουν συμβασιοποιηθεί, ενώ δημοπρατήθηκαν ο ΧΥΤΑ Αλοννήσου και ο ΧΥΤΑ Σκιάθου, όπως και ο ΣΜΑ Αλμυρού στο Ν. Μαγνησίας.
      Σημειώνεται ότι σε λειτουργία βρίσκονται οι ΧΥΤΑ Βόλου και Λάρισας. Επίσης έχει κατασκευασθεί αλλά δεν έχει ακόμη ολοκληρωθεί ο ΧΥΤΑ Αργαλαστής. Επιπλέον έχει γίνει προμήθεια μηχανολογικού εξοπλισμού ΣΜΑ για το Ανατολικό Πήλιο.
      Στα έργα που προβλέπονται στον Περιφερειακό Σχεδιασμό Θεσσαλίας είναι ακόμη και τρεις Εγκαταστάσεις Επεξεργασίας Απορριμμάτων.
      Στο πλαίσιο της εναλλακτικής διαχείρισης αποβλήτων συσκευασίας εγκρίθηκε το «Συλλογικό Σύστημα Εναλλακτικής Διαχείρισης (ΣΣΕΔ) - ΑΝΑΚΥΚΛΩΣΗ» συσκευασιών, με τη συμμετοχή των υπόχρεων διαχειριστών (βιομηχανίες παραγωγής και εισαγωγείς), καθώς και η ΚΕΔΚΕ. Το «ΣΣΕΔ - ΑΝΑΚΥΚΛΩΣΗ» συνεργάζεται με ΟΤΑ, μεταξύ των οποίων και ο Δήμος Λάρισας (έχει ήδη ΚΔΑΥ), με στόχο να προχωρήσει η ανακύκλωση των υλικών συσκευασίας.
      Μετά την υλοποίηση των εγκεκριμένων και των προγραμματισμένων έργων Διαχείρισης Στερεών Αποβλήτων (ΔΣΑ), εκτιμάται ότι στην Περιφέρεια Θεσσαλίας οι ενεργοί ΧΑΔΑ που θα παύσουν να λειτουργούν θα φθάσουν τους 220. Το αποτέλεσμα θα είναι να εξαλειφθεί πλήρως το φαινόμενο της ανεξέλεγκτης διάθεσης αστικών αποβλήτων σε περιφερειακό επίπεδο.
      Επισημαίνεται ότι λόγω της κρισιμότητας της κατάστασης με τους ΧΑΔΑ σε εθνικό επίπεδο έχει συσταθεί, με απόφαση του Υπουργού ΠΕΧΩΔΕ, επιστημονική ομάδα εργασίας για την προώθηση έργων αποκατάστασης ΧΑΔΑ. Βασικές εργασίες, μεταξύ άλλων, της εν λόγω ομάδας είναι:
      α) ή κατάρτιση εθνικού προγράμματος σταδιακής αποκατάστασης ΧΑΔΑ, σε συνάρτηση με την επικινδυνότητά τους, την ωριμότητά τους και την πορεία υλοποίησης των έργων Δ.Σ.Α. ενταγμένων στα ΠΕΠ και στο Ταμείο Συνοχής ΙΙ,
      β) η υποστήριξη των υπόχρεων φορέων για την ωρίμανση των έργων αποκατάστασης ΧΑΔΑ.
      Μετά το τελικό πόρισμα της ομάδας αυτής αναμένεται να προχωρήσει σύντομα και η χρηματοδότηση των έργων αποκατάστασης ΧΑΔΑ από πιστώσεις του Γ΄ ΚΠΣ. Εφόσον υπάρχουν ώριμα έργα αποκατάστασης ΧΑΔΑ από την Περιφέρεια Θεσσαλίας και οι προτάσεις αξιολογηθούν θετικά, αυτά θα προταθούν για ένταξη σε πρόγραμμα του ΓΚΠΣ (ΕΠΠΕΡ) για χρηματοδότηση.
      Σημειώνεται ότι ήδη έχει ενταχθεί στο ΕΠΠΕΡ το έργο της αποκατάστασης του ΧΑΔΑ της Ν. Σκοπέλου, προϋπολογισμού 700.000 ευρώ, ενώ σε φάση αξιολόγησης είναι η πρόταση για την αποκατάσταση του ανενεργού ΧΑΔΑ του Δήμου Λάρισας, επίσης από πιστώσεις του ΕΠΠΕΡ.
      Ο Υπουργός
      Γ. ΣΟΥΦΛΙΑΣ»
      14. Στην με αριθμό 4530/27-10-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1331Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ως άνω ερώτηση, σας γνωρίζουμε στο πλαίσιο των αρμοδιοτήτων του ΥΠΕΧΩΔΕ τα ακόλουθα:
      Οι συνθήκες διακίνησης κρεάτων και σφαγής ζώων ελέγχονται στην περίπτωση αυτή από τις υπηρεσίες Κτηνιατρικής της Νομαρχίας Ηρακλείου η οποία είναι αρμόδια και για τη τήρηση των όρων υγιεινής.
      Σε ότι αφορά τους Περιβαλλοντικούς όρους που τίθενται στα σφαγεία της Νομαρχιακής Αυτοδιοίκησης Ηρακλείου, αυτά, σύμφωνα με την κατάταξη δραστηριοτήτων της ΚΥΑ 15393/2332/ ΦΕΚ 1922 Β 2002, κατατάσσονται στην κατηγορία Β3 και Β4 (δυναμικότητα έως 20 τόνους κρέατος την ημέρα) και ενδεχομένως στην κατηγορία Α2 (δυναμικότητα 20-200 τόνοι κρέατος την ημέρα). Για τις κατηγορίες αυτές η περιβαλλοντική αδειοδότηση πραγματοποιείται από την Περιφέρεια Κρήτης και τη Νομαρχία Ηρακλείου που διαθέτουν και τα σχετικά στοιχεία ως προς τον αριθμό των σφαγείων που λειτουργούν. Επί πλέον, η άδεια λειτουργίας δίνεται από τη Δν/ση Βιομηχανίας της Νομαρχίας Ηρακλείου.
      Οι Αποφάσεις Έγκρισης των Περιβαλλοντικών όρων αναφέρουν όλα τα μέτρα, από περιβαλλοντικής πλευράς, που πρέπει να ικανοποιούν τα εν λόγω σφαγεία κατά την λειτουργία τους.
      Σε ότι αφορά τις περιπτώσεις μη συμμόρφωσης με τους περιβαλλοντικούς όρους και την κείμενη νομοθεσία, το άρθρο 30 του Ν 1650/86, όπως τροποποιήθηκε με το αρθ 4 του Ν. 3010/2002, καθορίζει τις κυρώσεις.
      Σε ό,τι αφορά στην περίπτωση των σφαγείων που παράγουν ή διαχειρίζονται ζωικά υποπροϊόντα που δεν προορίζονται για κατανάλωση από τον άνθρωπο, θα πρέπει να λαμβάνεται υπ’ όψη ο Κανονισμός 1774/2002/ΕΚ (όπως έχει τροποποιηθεί με τον Κανονισμό 808/2003/ΕΚ). Ο Κανονισμός αυτός είναι αμέσου εφαρμογής και αφορά θέματα Δημόσιας Υγείας και Κτηνιατρικού ενδιαφέροντος.
      Για τα περιβαλλοντικά θέματα, το ΥΠΕΧΩΔΕ έχει εκδώσει την υπ. αρ. 131529/7-4-2004, Εγκύκλιο με την οποία ζητά την επανεξέταση όλων των Αποφάσεων Έγκρισης Περιβαλλοντικών Όρων των μονάδων που εμπίπτουν στο πεδίο εφαρμογής του Κανονισμού 1774/2002/ΕΚ. Σύμφωνα με αυτήν, θα επανεξετασθούν όλες οι Αποφάσεις Έγκρισης Περιβαλλοντικών Όρων όσων μονάδων παράγουν διαχειρίζονται ή χρησιμοποιούν τέτοιου είδους υλικά ή απόβλητα, σε όλη τη χώρα, μέχρι 31/12/2004.
      Το πρόγραμμα επανεξέτασης και τροποποίησης των Αποφάσεων Έγκρισης Περιβαλλοντικών όρων περιλαμβάνει πρόσκληση των υπευθύνων των υφισταμένων δραστηριοτήτων εκ μέρους της υπηρεσίας που τις αδειοδοτεί περιβαλλοντικά , για υποβολή των απαιτουμένων στοιχείων ώστε να ικανοποιούνται οι απαιτήσεις της σχετικής Κοινοτικής Νομοθεσίας, δημοσιοποίηση των σχετικών Μελετών Περιβαλλοντικών Επιπτώσεων, τροποποίηση και ανανέωση των περιβαλλοντικών όρων σύμφωνα με την κείμενη νομοθεσία, με κατάργηση όλων των διατάξεων που αντίκεινται στον Κοινοτικό Κανονισμό, και εισαγωγή όλων των διατάξεων που προβλέπονται σε αυτόν.
      Στις νέες εγκρίσεις, θα υπάρχουν και όροι σχετικοί με τον τρόπο ελέγχου της τήρησης των περιβαλλοντικών όρων, και θα προβλέπεται συνεργασία με τις αρμόδιες Νομαρχιακές κτηνιατρικές υπηρεσίες οι οποίες και θα χορηγούν την τελική άδεια που προβλέπεται από τον Κανονισμό 1774/2002/ΕΚ, δεδομένου ότι η εποπτεία εφαρμογής του σχετικού Κανονισμού είναι αρμοδιότητα του Υπουργείου Αγροτικής Ανάπτυξης και Τροφίμων.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
     15. Στην με αριθμό 4891/8-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 879/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 101538/30-11-2004 έγγραφο του προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Β. Κεγκέρογλου.
      Ο Υφυπουργός
      Α. ΚΟΝΤΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      16. Στην με αριθμό 5955/9.12.04 ερώτηση της Βουλευτού κ. Έλενας Ράπτη δόθηκε με το υπ’ αριθμ. 7017/4/4778/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. ΡΑΠΤΗ, σας γνωρίζουμε ότι μια από τις τομές που προωθεί το Υπουργείο μας, για την αποτελεσματικότερη αντιμετώπιση των αστυνομικών προβλημάτων και την παροχή καλύτερων υπηρεσιών στον πολίτη, είναι και η αναδιάρθρωση-αναδιοργάνωση των περιφερειακών αστυνομικών Υπηρεσιών, με βάση τη χωροταξική κατανομή των Δήμων, τις σύγχρονες ανάγκες και τα νέα αστυνομικά δεδομένα.
      Όμως η συγκεκριμένη διαδικασία, λόγω της ευρύτητας του αντικειμένου της, απαιτεί, όπως είναι φυσικό, την προσεκτική, μεθοδική και υπεύθυνη αξιολόγηση όλων εκείνων των στοιχείων και δεδομένων, που κρίνονται απαραίτητα για τη μόρφωση της πληρέστερης δυνατής εικόνας των αστυνομικών προβλημάτων κάθε περιοχής, προκειμένου να προκριθούν οι πλέον ορθολογικές, αποτελεσματικές και με μακρόχρονη προοπτική καινοτόμες βελτιωτικές παρεμβάσεις, ενώ οι όποιες αποφάσεις ληφθούν θα επιδιωχθεί να συγκεντρώσουν την ευρύτερη δυνατή συναίνεση όλων των ενδιαφερομένων. Επισημαίνεται ότι, με την ολοκλήρωση του προαναφερόμενου σχεδιασμού, συναρτάται και η ανακατανομή της οργανικής δύναμης των αστυνομικών Υπηρεσιών, με βάση τα πληθυσμιακά δεδομένα και τα αστυνομικά προβλήματα που αντιμετωπίζει κάθε περιοχή.
      Στα πλαίσια δε αυτά θα αντιμετωπισθεί και το θέμα της αναδιάρθρωσης των Υπηρεσιών της Γενικής Αστυνομικής Διεύθυνσης Θεσσαλονίκης και της αναγκαιότητας ίδρυσης νέων Αστυνομικών Τμημάτων.
      Σε ό,τι αφορά τη χορήγηση στην ανωτέρω Διεύθυνση μοτοποδηλάτων, σας πληροφορούμε ότι, για την κάλυψη των αναγκών των αστυνομικών Υπηρεσιών, από το Υπουργείο μας, προτάθηκε στο Υπουργείο Ανάπτυξης η ένταξη στο Ενιαίο Πρόγραμμα Προμηθειών (Ε.Π.Π.) έτους 2004 η προμήθεια, μεταξύ άλλων ειδών και 500 μοτοποδηλάτων, τύπου «παπί», προϋπολογισμού 1.250.000 ευρώ. Αμέσως μετά την ένταξη του εν λόγω είδους στο Ε.Π.Π. θα επισπευστούν οι προβλεπόμενες από το νόμο διαδικασίες για την ταχύτερη υλοποίηση της προμήθειάς τους, οπότε ικανός αριθμός από τα μοτοποδήλατα αυτά θα χορηγηθεί και στις Υπηρεσίες της Γ.Α.Δ. Θεσσαλονίκης. Πάντως στο σημείο αυτό πρέπει να επισημάνουμε ότι στην εν λόγω Γ.Α.Δ., κατά το τρέχον έτος, χορηγήθηκαν συνολικά 148 οχήματα διαφόρων τύπων, από τα οποία 42 δίκυκλες μοτοσυκλέτες.
      Για την αστυνόμευση της ευρύτερης περιοχής της Θεσσαλονίκης, στα πλαίσια της αντεγκληματικής πολιτικής, το τελευταίο χρονικό διάστημα, με στόχο την πρόληψη και καταστολή, όχι μόνο της μικροεγκληματικότητας, αλλά γενικότερα της εγκληματικότητας και την παγίωση του αισθήματος ασφαλείας των πολιτών, από τη Γενική Αστυνομική Διεύθυνση Θεσσαλονίκης, καθορίσθηκαν και υλοποιούνται πρόσθετα αστυνομικά μέτρα. Ειδικότερα, συγκροτούνται σε κομβικά σημεία μεικτά συνεργεία ελέγχων από εποχούμενες περιπολίες των όμορων Αστυνομικών Τμημάτων, ενώ, σε καθημερινή βάση, συγκροτούνται 9 συνεργεία με επικεφαλής αξιωματικό της Διεύθυνσης Ασφάλειας Θεσσαλονίκης σε προκαθορισμένα σημεία και συγκεκριμένες ώρες, τα οποία διενεργούν ελέγχους σε ύποπτα άτομα και οχήματα.
      Επίσης, ενισχύθηκε με προσωπικό από άλλες Υπηρεσίες η Διεύθυνση Ασφάλειας Θεσσαλονίκης, προκειμένου να συγκροτηθεί και τέταρτη Ομάδα Πρόληψης και Καταστολής της Εγκληματικότητας, ενώ σχεδιάζεται συμπληρωματικά η καθιέρωση της αστυνόμευσης με δικυκλιστές με τη διάθεση δύο ζευγών δικυκλιστών σε κάθε Αστυνομικό Τμήμα του πολεοδομικού συγκροτήματος Θεσσαλονίκης.
      Ειδικότερα, για την αντιμετώπιση της μάστιγας των ναρκωτικών στη Θεσσαλονίκη, οι αρμόδιες Υπηρεσίες μας έχουν αποτυπώσει την υφιστάμενη κατάσταση και λαμβάνουν όλα τα αναγκαία μέτρα, εφαρμόζοντας σύγχρονες μεθόδους και πρακτικές αστυνόμευσης, όπως περιπολίες, ελέγxoυς, επιτήρηση ευαίσθητων περιοχών, ανάπτυξη πληροφοριακού δικτύου, ενημέρωση του κοινού, ανάπτυξη συνεργασίας με τους τοπικούς φορείς (Δήμους, Νομαρχία, ΟΚΑΝΑ, Κέντρα Πρόληψης, Οργανώσεις Νεολαίας κλπ.).
      Ιδιαίτερη βαρύτητα δίδεται στη λήψη μέτρων, που αφορούν την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν και αθλούνται οι νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία και να είναι δυνατή η άμεση και αποτελεσματική επέμβαση της Αστυνομίας, στις περιπτώσεις που απαιτείται.
      Για το σκοπό αυτό, έχουν δοθεί εντολές για άμεση επαφή των διοικητών των Υπηρεσιών, με διευθυντές και καθηγητές των σχολείων, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας, προκειμένου να ευαισθητοποιηθεί το κοινό για ενεργό συμμετοχή του στην καταπολέμηση των ναρκωτικών. Ιδιαίτερα η ενημέρωση των νέων για τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ), αλλά και τους τρόπους προστασίας τους από αυτά γίνεται από κατάλληλους αξιωματικούς σε σχολεία, καθώς και σε άλλους φορείς, στο πλαίσιο ομιλιών, διαλέξεων και σεμιναρίων με θέμα τα ναρκωτικά και τον αλκοολισμό. Από πολλές Υπηρεσίες μας διοργανώθηκαν ημερίδες, αθλητικές εκδηλώσεις και διανεμήθηκε έντυπο υλικό με θέμα την ενημέρωση των νέων, την αντίστασή τους και γενικά την προστασία τους από τα ναρκωτικά.
      Πέραν αυτών, στους χώρους γύρω από τις Μονάδες απεξάρτησης ασκείται έντονη και συστηματική αστυνόμευση από πλήγμα αστυνομικών περιπολιών και ειδικών συνεργείων με τη συμμετοχή διαφόρων αστυνομικών Υπηρεσιών, που διατίθενται αποκλειστικά για το σκοπό αυτό. Παράλληλα, στις περιοχές αυτές διενεργούν ελέγχους οι εποχούμενες περιπολίες των Ομάδων Πρόληψης και Καταστολής της Εγκληματικότητας, των Τμημάτων Συνοριακής Φύλαξης, των Υπηρεσιών Τροχαίας και Άμεσης Δράσης Θεσσαλονίκης, ενώ ειδικές ομάδες της Υποδιεύθυνσης Δίωξης Ναρκωτικών Θεσσαλονίκης δραστηριοποιούνται για τον εντοπισμό και τη σύλληψη προμηθευτών και διακινητών ναρκωτικών ουσιών.
      Τέλος, προς την Γενική Αστυνομική Θεσσαλονίκης, δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού της με στόχο την αποτελεσματικότερη αντιμετώπιση και την πάταξη του φαινομένου αυτού, καθώς και της ε-εγκληματικής δραστηριότητας που σχετίζεται με αυτό, με σκοπό την περαιτέρω ενίσχυση και εμπέδωση του αισθήματος ασφαλείας των πολιτών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      17. Στην με αριθμό 5979/10.12.04 ερώτηση της Βουλευτού κ. Έλσας Παπαδημητρίου δόθηκε με το υπ’ αριθμ. 7017/4/4782/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Ε. Παπαδημητρίου, σας γνωρίζουμε ότι έχει καθιερωθεί ευνοϊκό καθεστώς πρόσληψης στο Πυροσβεστικό Σώμα για όσους υπηρέτησαν στο παρελθόν ως εποχικοί υπάλληλοι και διαθέτουν ανάλογη πείρα, πολύτιμη για την εκτέλεση του πυροσβεστικού έργου, το οποίο με νομοθετική ρύθμιση που προωθούμε καθίσταται ευνοϊκότερο.
      Επισημαίνεται ότι, ήδη η Μόνιμη Νομοπαρασκευαστική Επιτροπή του Υπουργείου μας επεξεργάζεται την τροποποίηση του ισχύοντος νομοθετικού πλαισίου πρόσληψης του μόνιμου πυροσβεστικού προσωπικού, με στόχο την καθιέρωση αντικειμενικότερου και αξιοκρατικότερου συστήματος επιλογής και πρόσληψης του προσωπικού αυτού, το οποίο θα προάγει το δημόσιο συμφέρον προς όφελος του κοινωνικού συνόλου. Στις νέες αυτές ρυθμίσεις θα συμπεριλαμβάνεται και η αύξηση του ανώτατου επιτρεπόμενου ορίου ηλικίας των υποψηφίων.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      18. Στην με αριθμό 5998/13.12.04 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 7017/4/4783/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Καΐσερλης, σας γνωρίζουμε ότι, για τη μεταστέγαση της Αστυνομικής Υποδιεύθυνσης Κω και των υφισταμένων Υπηρεσιών της, βρίσκεται σε εξέλιξη διαδικασία μίσθωσης κατάλληλου κτιρίου. Ήδη, για το σκοπό αυτό, από την Κτηματική Υπηρεσία νομού Δωδεκανήσου, που είναι η καθ' ύλην αρμόδια Υπηρεσία για τη στέγαση των Δημοσίων Υπηρεσιών, από το έτος 2002 μέχρι πρόσφατα, διενεργήθηκαν τρεις μειοδοτικοί διαγωνισμοί, οι οποίοι όμως απέβησαν άγονοι.
      Κατόπιν των ανωτέρω, οι αρμόδιες Υπηρεσίες μας, σε συνεργασία με την Κτηματική Υπηρεσία, θα επαναπροσδιορίσουν τις απαιτήσεις για τη μίσθωση του νέου κτιρίου, προκειμένου να επιλυθεί το στεγαστικό πρόβλημα των αστυνομικών Υπηρεσιών της Κω.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 5692/2.12.04 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./476/23.12.04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ’ αριθμ. 5692/02.12.2004 ερώτηση του Βουλευτή Δωδεκανήσου κ. Κώστα Καΐσερλη αναφορικά με την ολοκλήρωση των έργων στη Μεσαιωνική πόλη της Ρόδου, έχουμε να σας γνωστοποιήσουμε τα εξής:
      Το Γραφείο της Προγραμματικής Σύμβασης ΥΠΠΟ- ΤΑΠΑ-Δήμου Ροδίων θα παρουσιάσει το συνολικό έργο του το Μάρτιο του 2005, θα διατυπωθούν συγκεκριμένες προτάσεις εκ μέρους του ως άνω Γραφείου και των αρμοδίων Εφορειών και θα προταθεί η σύνταξη ενός νέου σχεδίου προγραμματικής Σύμβασης που θα συζητηθεί σε επίπεδο κορυφής. Θα εξετασθούν όλες οι πιθανότητες με βάση τις πραγματικές δυνατότητες του ΥΠΠΟ με γνώμονα πάντα την ανάδειξη των μνημείων και τη σταδιακή ολοκλήρωση των έργων στη Μεσαιωνική πόλη της Ρόδου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      20. Στην με αριθμό 5443/24.11.04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1891/16.12.04 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σύμφωνα με τις διατάξεις του Ν.3270/2004, σκοπός της ΕΤΑΙΡΕΙΑΣ ΤΟΥΡΙΣΤΙΚΗΣ ΑΝΑΠΤΥΞΗΣ Α.Ε., είναι η διοίκηση, διαχείριση και αξιοποίηση των περιουσιακών στοιχείων του χαρτοφυλακίου της, σύμφωνα με τους στόχους και προτεραιότητες της τουριστικής πολιτικής της χώρας και με μακροχρόνιο αναπτυξιακό χαρακτήρα, και, στο πλαίσιο αυτό, η ανάπτυξη ειδικών μορφών τουρισμού (ιαματικός συνεδριακός κλπ) και η προώθηση έργων ειδικής τουριστικής υποδομής (μαρίνες, γήπεδα γκόλφ κλπ) σύμφωνα με τους στόχους του Υπουργείου Τουριστικής Ανάπτυξης.
      Απαραίτητη προϋπόθεση και κριτήριο για την κατάρτιση του Σχεδίου Δράσης της ΕΤΑ είναι η κατά τα παραπάνω αξιοποίηση των τουριστικών ακινήτων με τη συναίνεση των τοmκών κοινωνιών, σε πλαίσιο ήmας ανάπτυξης και με απόλυτο σεβασμό στην πολεοδομική και περιβαλλοντική ισορροπία. Άλλωστε, ο ίδιος ο χαρακτήρας των ειδικών μορφών τουρισμού διασφαλίζει την προστασία και την ανάδειξη του φυσικού και πολιτιστικού περιβάλλοντος.
      Μια τέτοια ανάπτυξη του τουριστικού χαρτοφυλακίου ακινήτων, αφενός θα συμβάλλει σημαντικά στην αναβάθμιση του τουριστικού προϊόντος της χώρας και αφετέρου θα αποφέρει σημαντικά οφέλη για την τουριστική ανάπτυξη της περιφέρειας και τις τοπικές κοινωνίες (νέες θέσεις εργασίας, αναβάθμιση του τουριστικού προϊόντος, επιμήκυνση της τουριστικής περιόδου, ενίσχυση της τoπικής οικονομίας, κλπ). Η νέα κυβέρνηση και φυσικά η νέα πολιτική ηγεσία του Υπουργείου Τουριστικής Ανάπτυξης έχει κληρονομήσει μια σειρά από συμβάσεις και συμφωνίες που αφορούν έργα στα οποία εμπλέκεται η Ε.Τ.Α., οι οποίες είχαν πραγματοποιηθεί κατά την θητεία της προηγούμενης κυβέρνησης. Σε πολλές περιπτώσεις, όπως και στην υπόθεση στην οποία αναφέρεται η συγκεκριμένη ερώτηση, υπήρξε αντίδραση των τοπικών κοινωνιών, περιβαλλοντικών οργανώσεων και άλλων ενδιαφερομένων. Στο πλαίσιο της αναδιοργάνωσης και αναβάθμισης της Ε.Τ.Α. από τη σημερινή πολιτική ηγεσία, οι νομικοί σύμβουλοι του Υπουργείου επανεξετάζουν όλες τις εν λόγω συμβάσεις και αναμένουν αποφάσεις της δικαιοσύνης, όπου αυτές εκκρεμούν, για να αποφασίσουν την έκβαση των συμβάσεων με γνώμονα πάντα την περιβαλλοντική ισορροπία και τις ανησυχίες των τοπικών κοινωνιών.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
     21. Στην με αριθμό 5637/30-11-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 257/20-12-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε την κυρία Βουλευτή ότι το θέμα της δωρεάν παραχώρησης από το Δήμο Γιαννιτσών προς το Ταμείο Χρηματοδότησης Δικαστικών Κτιρίων (εφεξής ΤΑ.Χ.ΔΙ.Κ.) ακινήτου συνολικής έκτασης 3.599,46 τ.μ για την ανέγερση Δικαστικού Μεγάρου ετέθη υπόψη του Διοικητικού Συμβουλίου του ΤΑ.Χ.ΔΙ.Κ., το οποίο: α) αποφάσισε την αποδοχή της δωρεάς παραχώρησης του εν λόγω ακινήτου και β) εξουσιοδότησε τον Πρόεδρο του Δ.Σ. του ΤΑ.Χ.ΔΙ.Κ. για την υπογραφή του συμβολαίου δωρεάς, με την προϋπόθεση ότι αυτό θα συνταχθεί και θα υπογραφεί μετά την έκδοση της σχετικής πράξης του Υπουργού Δικαιοσύνης, σύμφωνα με τις διατάξεις των άρθρων 3 και 17 του Ν.Δ. 1017/1971.
     Επίσης, επισημαίνεται ότι το Δ.Σ. του ΤΑ.Χ.ΔΙ.Κ. επιφυλάχθηκε ως προς το χρόνο ανέγερσης του εν λόγω Δικαστικού Μεγάρου, καθώς αφενός υπήρχαν ήδη σε προτεραιότητα άλλες πιο επείγουσες στεγαστικές ανάγκες και αφετέρου στο τριετές πρόγραμμα 2005 έως 2007 της Διεύθυνσης Τεχνικής Υπηρεσίας του Υπουργείου Δικαιοσύνης δεν έχει προβλεφθεί σχετική πίστωση για την ανέγερσή του.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     22. Στην με αριθμό 5236/17-11-04 ερώτηση του Βουλευτή κ. Ανδρέα Ανδριανόπουλου δόθηκε με το υπ’ αριθμ. 272/20-12-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να ενημερώσετε τον κύριο Βουλευτή ότι το Υπουργείο Δικαιοσύνης, κατά συνταγματική επιταγή, δεν μπορεί να επεμβαίνει για κανένα λόγο στο έργο της ανεξάρτητης και σεβαστής Δικαιοσύνης.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     23. Στην με αριθμό 5638/30-11-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 256/20-12-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε την κυρία Βουλευτή ότι σχετικά με την οργανική θέση Ειρηνοδίκη στο Ειρηνοδικείο Γιαννιτσών, επισημαίνεται ότι έχει ήδη υπογραφεί και σταλεί για επεξεργασία στο Συμβούλιο της Επικρατείας σχέδιο Προεδρικού Διατάγματος, σύμφωνα με το οποίο ανακατανέμεται μία (1) οργανική θέση Ειρηνοδίκη στο Ειρηνοδικείο Γιαννιτσών, του οποίου οι οργανικές θέσεις Ειρηνοδικών ορίζονται πλέον σε δύο (2).
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     24. Στην με αριθμό 5592/30-11-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 255/15-12-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε τον κύριο Βουλευτή τα εξής:
     1. Σύμφωνα με ρητή διάταξη νόμου (άρθρο 49 παρ. 1 του Ν. 1756/1988/ΦΕΚ Α' 35, «Κώδικας Οργανισμού Δικαστηρίων και Κατάστασης Δικαστικών Λειτουργών») «οι τοποθετήσεις των διοριζόμενων ή προαγόμενων δικαστικών λειτουργών, οι μεταθέσεις, μετατάξεις και αποσπάσεις τους ενεργούνται με προεδρικό διάταγμα, που εκδίδεται, ύστερα από απόφαση του οικείου Ανώτατου Δικαστικού Συμβουλίου» .
     Ειδικότερα δε για τις αποσπάσεις, σύμφωνα πάλι με ρητή διάταξη νόμου (άρθρο 51 παρ. 1 και 2 εδάφιο α του ιδίου νόμου) «επιτρέπεται η απόσπαση δικαστικών λειτουργών, αν υπάρχει υπηρεσιακή ανάγκη. Η διαπίστωση της υπηρεσιακής ανάγκης γίνεται με αιτιολογημένη έκθεση: α) του Προέδρου του Αρείου Πάγου, προκειμένου για δικαστές των πολιτικών και ποινικών δικαστηρίων».
     Η Ειρηνοδίκης Επιδαύρου Λιμηράς (Μολάων) αποσπάστηκε στο Ειρηνοδικείο Αχαρνών με απόφαση του Ανώτατου Δικαστικού Συμβουλίου του Αρείου Πάγου.
     2. Η δικαστική υπάλληλος που υπηρετούσε στο ανωτέρω Ειρηνοδικείο μετατέθηκε για προσωπικούς λόγους στο Πρωτοδικείο Σπάρτης με απόφαση του Υπηρεσιακού Συμβουλίου του Εφετείου Ναυπλίου, η οποία είναι δεσμευτική για τον Υπουργό Δικαιοσύνης (άρθρο 75 παρ. 3 του Ν.2812/2000, Κύρωση του Κώδικα Δικαστικών Υπαλλήλων).
     3. Η πλήρωση των κενών οργανικών θέσεων δικαστικών γραμματέων γίνεται είτε με μετάθεση υπαλλήλων από άλλες δικαστικές υπηρεσίες της χώρας είτε με διορισμό νέων υπαλλήλων.
     Σε περίπτωση που υπάρξει αίτηση υπαλλήλου για μετάθεση στο Ειρηνοδικείο Λιμηράς, το Υπουργείο Δικαιοσύνης θα αποστείλει σχετικό ερώτημα στο κατά νόμο αρμόδιο οικείο Υπηρεσιακό Συμβούλιο, προκειμένου να αποφανθεί.
     Αναφορικά δε με το διορισμό νέων υπαλλήλων, επισημαίνεται ότι το Υπουργείο Δικαιοσύνης με το υπ' αριθμ. 133155/4.11.2004 έγγραφό του προς το Υπουργείο Εσωτερικών, Δημόσιας Διοίκησης και Αποκέντρωσης ζήτησε την πλήρωση εννιακοσίων τριάντα (930) θέσεων στα Δικαστήρια μεταξύ των οποίων περιλαμβάνονται εκατό (100) θέσεις δικαστικών γραμματέων και διακόσιες πενήντα (250) θέσεις δακτυλογράφων-χειριστών ηλεκτρονικών υπολογιστών. Η έγκριση πλήρωσης των παραπάνω θέσεων θα εξαρτηθεί από την ύπαρξη ή μη των απαιτούμενων πιστώσεων, η οποία βεβαιώνεται από το Γενικό Λογιστήριο του Κράτους. Η εν λόγω βεβαίωση δεν έχει περιέλθει ακόμα στο αρμόδιο Υπουργείο Εσωτερικών, Δημόσιας Διοίκησης και Αποκέντρωσης.
     4. Τέλος, η Διεύθυνση Λειτουργίας Δικαστηρίων και Δικαστικών Λειτουργών του Υπουργείου Δικαιοσύνης θα εξετάσει τη δυνατότητα απόσπασης υπαλλήλου από τις δικαστικές υπηρεσίες του Πρωτοδικείου Σπάρτης. Για το σκοπό αυτό, είναι απαραίτητη η αποστολή στην εν λόγω υπηρεσία σχετικού έγγραφου αιτήματος από τον Πρόεδρο Πρωτοδικών Σπάρτης, το οποίο στη συνέχεια θα διαβιβαστεί στο αρμόδιο Υπηρεσιακό Συμβούλιο Εφετείου Ναυπλίου για να αποφανθεί, κατά νόμο.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     25. Στην με αριθμό 5697/2-12-04 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 8777/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5697/2004 ερώτηση, που κατατέθηκε στη Βουλή από το Βουλευτή κ. Μ. Βέρρα, σχετικά με τα προβλήματα εργαζομένων στο πρατήριο της βιομηχανίας Ζυμαρικών ΜΙΣΚΟ ΑΕ. στην Πάτρα, σας πληροφορούμε τα εξής:
     Σύμφωνα με τα στοιχεία της αρμόδιας Κοινωνικής Επιθεώρησης Αχαΐας, η επιχείρηση ΜΙΣΚΟ στις 18-11-2004 προέβη σε απόλυση δύο (2) εργαζομένων, ενώ σήμερα απασχολεί 27 άτομα. Μέχρι στιγμής κανένας από τους εργαζόμενους της επιχείρησης ΜΙΣΚΟ ΑΕ. δεν είναι σε διαθεσιμότητα, ούτε κάποιος από τους απολυθέντες προσέφυγε στην τοπική Υπηρεσία του Σ.ΕΠ.Ε., για να ζητήσει τη συνδρομή της.
     Συμπληρωματικά σας ενημερώνουμε ότι, στις 6-10-2004, πραγματοποιήθηκε σύσκεψη συμφιλίωσης στο Υπουργείο Απασχόλησης και Κοινωνικής Προστασίας, βάσει του άρθρου 13 του ν. 1876/1990, υπό την προεδρία του κ. Υφυπουργού και την παρουσία υπηρεσιακών παραγόντων, μεταξύ της εταιρείας ΜΙΣΚΟ ΑΕ. και του Σωματείου Προσωπικού ΜΙΣΚΟ - Η ΕΝΟΤΗΤΑ - με αντικείμενο συζήτησης: «Προβλήματα εργασιακών σχέσεων».
     Από την πλευρά των εργαζομένων παρέστησαν οι κ.κ. Γεωργακόπουλος Κ., Κανελλόπουλος Α, Πρόεδρος και Γ. Γραμματέας του Σωματείου αντίστοιχα. Μπάρλος Α, Παπαστεριανόπουλος Α, Πρόεδρος και Μέλος του Διοικητικού Συμβουλίου (Δ.Σ.) του Εργατικού Κέντρου Πάτρας αντίστοιχα, Μαρούλης Ν., Αναπληρωτής Γ. Γραμματέας Πανελλήνιας Ομοσπονδίας Μυλεργατοϋπαλλήλων και Μακαρονοτεχνιτών, δικηγόρος του Σωματείου, και από την πλευρά της εταιρείας παρέστη ο Διευθύνων Σύμβουλος.
     Ύστερα από διαλογική συζήτηση και αφού οι εργαζόμενοι εξέφρασαν την ανασφάλειά τους και τον φόβο τους για το ενδεχόμενο να βρεθούν στην ανεργία, ο κ. Υφυπουργός έθεσε το ερώτημα στον εκπρόσωπο της εταιρείας, αν στο πλάνο της επιχείρησης υπάρχουν απολύσεις, και εκείνος απάντησε κατηγορηματικά αρνητικά την ύπαρξη τέτοιου ενδεχόμενου.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     26. Στην με αριθμό 5751/13-12-04 ερώτηση των Βουλευτών κυρίων Παναγιώτου Κοσιώνη και Γεωργίου Χουρμουζιάδη δόθηκε με το υπ’ αριθμ. 8781/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5751/2004 ερώτηση, που κατατέθηκε στη Βουλή από τους Βουλευτές κ. κ. Π. Κοσιώνη και Γ. Χουρμουζιάδη, σχετικά με την καταβολή δεδουλευμένων σε εργαζόμενους του Πανεπιστημίου Πατρών , σας πληροφορούμε τα εξής:
     Στο Πανεπιστήμιο Πατρών απασχολούνται εκατόν πενήντα (150) εργαζόμενοι με σύμβαση ανάθεσης έργου, στους οποίους πράγματι οφείλονται δεδουλευμένες αποδοχές. Σε πρόσφατη σύσκεψη των Πρυτάνεων του Πανεπιστημίου αποφασίστηκε η καταβολή των δεδουλευμένων αποδοχών.
     Συμπληρωματικά σας γνωρίζουμε ότι, στην Υπηρεσία του Σώματος Επιθεώρησης Εργασίας Πάτρας, ουδείς εργαζόμενος προσήλθε διαμαρτυρόμενος για οφειλή δεδουλευμένων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     27. Στην με αριθμό 5821/7-12-04 ερώτηση του Βουλευτή κ. Αθανασίου Παπαγεωργίου δόθηκε με το υπ’ αριθμ. 8800/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5821/2004 ερώτηση, που κατατέθηκε στη Βουλή από το Βουλευτή κ. Θ. Παπαγεωργίου, σχετικά με τα προβλήματα εργαζομένων στην εταιρία Κόρταγκ Α.Ε. στον Κορινό Πιερίας, σας πληροφορούμε τα εξής:
     Στις 22-9-2004 το Τμήμα Κοινωνικής Επιθεώρησης Πιερίας διενήργησε έλεγχο στην εν λόγω επιχείρηση όπου διαπίστωσε την μη καταβολή των δεδουλευμένων μηνός Αυγούστου 2004 (ημερομηνία καταβολής ήταν η 10-9-2004). Από την επιχείρηση δηλώθηκε ότι υπήρχε πρόβλημα ρευστότητας και ότι τα οφειλόμενα θα καταβληθούν στις 27-9-2004. Σημειώνεται ότι το Σωματείο Εργαζομένων είχε πραγματοποιήσει 3ωρες στάσεις εργασίας στις 20 & 21-9-2004 για το θέμα αυτό. Τα δεδουλευμένα μηνός Σεπτεμβρίου 2004 καταβλήθηκαν σε 2 δόσεις στις 21-10-2004 και στις 27-10-2004.
     Στις 15-11-2004 το Τμήμα Κοινωνικής Επιθεώρησης Πιερίας διενήργησε εκ νέου έλεγχο στην επιχείρηση, παρουσία και εκπροσώπων του Σωματείου Εργαζομένων, καθώς και του Εργατικού Κέντρου Κατερίνης. Κατά τον έλεγχο διαπιστώθηκε η μη καταβολή δεδουλευμένων αποδοχών μηνός Οκτωβρίου 2004 και η χορήγηση άδειας άνευ αποδοχών στο προσωπικό έως 26-11-2004, επικαλούμενη προβλήματα λογιστικής φύσεως (καταγραφή έτοιμου προϊόντος).
     Η τοπική Υπηρεσία του Σ.ΕΠ.Ε. υπέβαλε κατά της επιχείρησης την αριθμ. 43/1495/24-11-2004 μήνυση για μη καταβολή δεδουλευμένων αποδοχών μηνός Οκτωβρίου 2004. Επίσης προέβη στη μετατροπή της άδειας άνευ αποδοχών σε άδεια μετ' αποδοχών του επομένου εργασιακού έτους των εργαζομένων (ν. 3227/2004).
     Οι εργαζόμενοι από 26-11-2004 βρίσκονται σε επίσχεση εργασίας για την μη καταβολή δεδουλευμένων αποδοχών μηνός Οκτωβρίου 2004.
     Στις 3-12-2004 πραγματοποιήθηκε συνάντηση της υπηρεσίας μας με τον κ. Εισαγγελέα Πλημμελειοδικών Κατερίνης και το Σωματείο Εργαζομένων για επίσπευση της εκδίκασης της ανωτέρω μήνυσης. Έγινε πρόσκληση του κ. Εισαγγελέα προς τον εργοδότη κ. Ηλιάδη για συζήτηση της υπόθεσης στις 7-12-2004.
     Στις 7-12-2004 έγινε συνάντηση στο Γραφείο του κ. Εισαγγελέα, στα πλαίσια της προαναφερθείσας πρόσκλησης του εργοδότου. Ο εργοδότης κ. Ηλιάδης δεν παρουσιάστηκε.
     Με την παρουσία εκπροσώπων του Σωματείου Εργαζομένων αυθημερόν (7-12-2004) έγινε εκ νέου έλεγχος στο εργοστάσιο της επιχείρησης ΚΟΡΤΑΓΚ ΑΕ. Κατά τον έλεγχο διαπιστώθηκε η μη καταβολή δεδουλευμένων μηνός Νοεμβρίου 2004 και αναδρομικών διαφορών των αποδοχών 2004. Κλήθηκε η επιχείρηση να καταβάλει άμεσα τα οφειλόμενα, άλλως να προσκομίσει καταστάσεις οφειλομένων αποδοχών μέχρι την 8-12-2004 προκειμένου η υπηρεσία να υποβάλλει μήνυση.
     Το εργοστάσιο βρίσκεται υπό κατάληψη από τους εργαζόμενους, προκειμένου να μην απομακρυνθούν μηχανήματα από αυτό. Διαπιστώθηκε ότι από το χώρο του εργοστασίου έλειπαν 8 μηχανές παραγωγής και τα μηχανήματα του ποιοτικού ελέγχου. Το Σωματείο Εργαζομένων πρότεινε στον εργοδότη όπως προβεί στην πώληση κάποιων μηχανών (αξίας περίπου 110.000 €) και να τους δοθούν έναντι της συνολικής οφειλής.
     Στις 8-12-2004 και ώρα 12η μ. ορίστηκε νέα συνάντηση στο Γραφείο του κ. Εισαγγελέα παρουσία του εργοδότου κ. Ηλιάδη και του Σωματείου Εργαζομένων, για να συζητηθεί η κατάσταση όπως έχει διαμορφωθεί.
     Στις 8.12.2004 το εργοστάσιο διέκοψε τη λειτουργία του. Ο εργοδότης κ. Ηλιάδης δήλωσε ότι αντιμετωπίζει πρόβλημα ρευστότητας καθόσον οι Τράπεζες (ΓΕΝΙΚΗ, ΑΛΦΑ ΒΑΝΚ και EUROBANK) δεν τον καλύπτουν. Δήλωσε ,επίσης, ότι θα προβεί στην εκποίηση περιουσιακών στοιχείων (προσωπικών και της επιχείρησης) προκειμένου να καταβάλει τις οφειλόμενες αποδοχές στους εργαζόμενους.
     Υποβλήθηκε από την τοπική Υπηρεσία του Σ.ΕΠ.Ε. και η αριθμ. 44/1557/9.12.2004 μήνυση για μη καταβολή οφειλομένων αποδοχών Νοεμβρίου και αναδρομικών αποδοχών τρέχοντος έτους (2004).
     Τέλος, σας πληροφορούμε ότι, στις 13-12-2004 ενημερώθηκε η Εθνική Αντιπροσωπεία κατά την συζήτηση της αριθμ. 514/7-12-2004 Επίκαιρης Ερώτησης, πρακτικά της οποίας σας αποστέλλουμε για ενημέρωσή σας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     28. Στην με αριθμό 6068/14-12-04 ερώτηση του Βουλευτή κ. Νικολάου Κορτσάρη δόθηκε με το υπ’ αριθμ. 8830/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 6068/2004 ερώτηση, που κατατέθηκε στη Βουλή από το Βουλευτή κ. Ν. Κορτσάρη, σχετικά με την παράδοση του οικισμού του Οργανισμού Εργατικής Κατοικίας (ΟΕΚ ) στη Φλώρινα, σας πληροφορούμε ότι για να παραδοθεί ο οικισμός στους δικαιούχους, πρέπει να γίνουν οι κάτωθι εργασίες:
     1. Κατασκευή εξωτερικού αγωγού αποχέτευσης, υδατοδεξαμενής και υδρευτικής γεώτρησης.
     2. Συμπληρωματικές εργασίες διαμόρφωσης του περιβάλλοντος χώρου του οικισμού (πλακοστρώσεις, ασφαλτικά, στύλοι ηλεκτροφωτισμού)
     Για τις ανωτέρω εργασίες, ο ΟΕΚ έχει συνάψει Προγραμματικές Συμβάσεις αντίστοιχα με την Δημοτική Επιχείρηση Ύδρευσης Αποχέτευσης Φλώρινας, ύψους 343.415 € και με τον Δήμο Φλώρινας ύψους 819.256 €.
     Κατόπιν τούτου, εντός του 2005 η ΔΕΥΑΦ Φλώρινας και ο Δήμος Φλώρινας, υπολογίζεται ότι θα έχουν ολοκληρώσει την κατασκευή των εν λόγω εργασιών, ώστε να καταστεί δυνατή εκ μέρους του ΟΕΚ η παράδοση του οικισμού στους δικαιούχους.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 21 Απριλίου 2005.
      Α. EΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 
      1. Η με αριθμό 880/18.4.2005 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καραμπίνα προς τον Υπουργό Δημόσιας Τάξης, σχετικά με την επαναφορά στην ενεργό υπηρεσία παραιτηθέντος από το Πυροσβεστικό Σώμα κλπ..
      2. Η με αριθμό 877/18.4.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Μακρυπίδη προς την Υπουργό Εθνικής Παιδείας και Θρησκευμάτων, σχετικά με την ίδρυση 4ου Τμήματος στην Πανεπιστημιακή Σχολή Αγρινίου.
      3. Η με αριθμό 884/18.4.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με την επίλυση προβλημάτων των κτηνοτρόφων κλπ..
      4. Η με αριθμό 871/18.4.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Νικολάου Κωνσταντόπουλου προς τον Υπουργό Ανάπτυξης, σχετικά με τη λήψη μέτρων για την ακρίβεια και την κερδοσκοπία στην αγορά κλπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του κανονισμού της Βουλής)
      1. Η με αριθμό 874/18.4.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Άγγελου Μανωλάκη προς τον Υπουργό Δημόσιας Τάξης, σχετικά με την επίλυση θεσμικών και οικονομικών αιτημάτων των υπηρετούντων στα Σώματα Ασφαλείας κλπ..
      2. Η με αριθμό 885/18.4.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ακύρωση δημοπράτησης του έργου επέκτασης του αεροδιαδρόμου στο αεροδρόμιο «ΜΑΚΕΔΟΝΙΑ».
     3. Η με αριθμό 883/18.4.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη  προς τον Υπουργό Ανάπτυξης, σχετικά με τη λήψη μέτρων ώστε να μη μετακυλιθούν τα πρόστιμα που επέβαλε η Επιτροπή Ανταγωνισμού στα σούπερ μάρκετ στον καταναλωτή κλπ..
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συνέχιση της συζήτηση επί της αρχής, των άρθρων και του συνόλου του σχεδίου νόμου: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
     Το νομοσχέδιο ψηφίστηκε επί της αρχής και απομένουν να μιλήσουν από τους εγγεγραμμένους στον κατάλογο ομιλητές οι κύριοι Κωστόπουλος, Σγουρίδης και Γεωργακόπουλος.
     Πριν από τους παραπάνω ομιλητές, θα λάβουν το λόγο οι εισηγητές και οι ειδικοί αγορητές, οι οποίοι θα δευτερολογήσουν επί της αρχής και θα πρωτολογήσουν επί των άρθρων. Τα άρθρα θα συζητηθούν σε μία ενότητα.  
     Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως Κοινοβουλευτικό Εκπρόσωπο του κόμματός του το Βουλευτή κ. Ιωάννη Δραγασάκη.
     Κύριε Υπουργέ, θέλετε να πάρετε το λόγο; Έχετε να κάνετε κάποιες τροποποιήσεις ή παρατηρήσεις επί των άρθρων που θα συζητήσουμε σήμερα;
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, υπάρχει η τροπολογία με γενικό αριθμό 312 που αφορά –νομίζω- τις δημοσιεύσεις στις εφημερίδες. Αυτή αποσύρεται από τον κύριο Υπουργό.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής της Νέας Δημοκρατίας κ. Κωνσταντίνος Αγοραστός.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κύριοι συνάδελφοι, ακούστηκε χθες εδώ από πολλούς συναδέλφους –και μάλιστα πολλοί χρησιμοποίησαν το επιχείρημα- ότι αυτό το νομοσχέδιο δεν θα θωράκιζε την κεφαλαιαγορά ούτε τους επενδυτές εάν ίσχυε την περίοδο εκείνη του 1999-2000.
      Αγαπητοί συνάδελφοι, για να τελειώνουμε μια και καλή με την περίοδο εκείνη, θα σας πω το εξής: Εκείνη την περίοδο, ο κυβερνητικός παρεμβατισμός εκδηλώθηκε με δύο τρόπους. Πρώτον, μέσω των δηλώσεων σημαινόντων κυβερνητικών παραγόντων –σας ανέφερα στην πρωτομιλία μου πότε και πώς έγιναν- και, δεύτερον, μέσω της χρησιμοποίησης των κρατικών χαρτοφυλακίων για τη διαμόρφωση της εκάστοτε επιθυμητής, πλην όμως πλασματικής, εικόνας σχετικά με την πορεία της χρηματιστηριακής αγοράς. 
      Αναφέρομαι συγκεκριμένα στην περίπτωση της εταιρείας «ΔΕΚΑ», η οποία στο κρίσιμο χρονικό διάστημα των εκλογών ξόδεψε 250.000.000.000 δραχμές για να μπορέσει να κρατήσει σταθερό το δείκτη του χρηματιστηρίου αγοράζοντας μετοχές συγκεκριμένων εταιρειών. 
      Αυτή η περίπτωση σήμερα, αν εξεταζόταν με το παρόν νομοσχέδιο, σίγουρα θα ήταν περίπτωση χειραγώγησης. Γιατί; Αναφέρθηκε εδώ ένας πρώην Υπουργός στο ότι πήγαν κάποιοι στον Κορυδαλλό, ότι κάποιοι καταδικάστηκαν. Γιατί καταδικάστηκαν αυτοί; Θα μπορούσαν να βγάλουν αβίαστα το συμπέρασμα, όταν τότε ήλθε η Επιτροπή Κεφαλαιαγοράς και σε δελτίο Τύπου έλεγε ότι οι συναλλαγές οι οποίες πραγματοποιήθηκαν από την εταιρεία «ΔΕΚΑ» και οι οποίες ήσαν αποκλειστικά αγορές, αποτελούσαν πολύ μικρό ποσοστό των εισηγμένων εταιρειών, των εισηγμένων στο Χρηματιστήριο Αθηνών διαπραγματεύσιμων τίτλων σε κάθε περίπτωση. 
      Συγκεκριμένα οι αγορές μετοχών της Εθνικής Τράπεζας ανήλθαν σε 2,98% των εισηγμένων τίτλων, όχι των free float. Του ΟΤΕ είναι ακόμα 74% των εισηγμένων τίτλων, των ΕΛΠΕ είναι 4,93%. Αυτό σημαίνει ότι σήμερα αυτό θα ήταν καθαρή χειραγώγηση, γιατί για χειραγώγηση κατηγορήθηκαν και δικάστηκαν σήμερα άνθρωποι οι οποίοι επένδυσαν στο χρηματιστήριο με λιγότερα ποσοστά. Συνεπώς να μη χρησιμοποιηθεί σαν επιχείρημα ξανά αυτό, διότι νομίζω ότι δεν ευσταθεί. 
      Κάποιοι είπαν ότι εμείς επανακαταθέσαμε το νομοσχέδιο, το οποίο είχε καταθέσει η προηγούμενη κυβέρνηση του ΠΑΣΟΚ. Ουδεμία σχέση. Μπορεί να είναι προς την ίδια κατεύθυνση, μπορεί να είναι προς την εφαρμογή μιας ερμηνείας μιας οδηγίας της Ευρωπαϊκής Ένωσης, αλλά θα σας πω το οξύμωρο το οποίο συζητήσατε και χρησιμοποιήσατε.
      Κάποιος συνάδελφος της Αντιπολίτευσης είπε ότι αργούν τα δικαστήρια. Μα, οι ίδιοι, με το νομοσχέδιο που κατέθεσαν το 2003, πήγαν σε αποποινικοποίηση. Το λέει η εισηγητική έκθεση καθαρά και γι’ αυτόν το λόγο και δεν το ψήφισαν. Το έφεραν στην αρμόδια επιτροπή, αλλά δεν το έφεραν προς ψήφιση. Γιατί; Γιατί στην εισηγητική έκθεση του Δεκεμβρίου του 2003 σημειώνεται ότι «το σχέδιο της οδηγίας προέβλεπε τις υποχρεώσεις των κρατών-μελών για τη θέσπιση των ποινικών διατάξεων, για την καταβολή της κατάχρησης της αγοράς. Η σχετική πρόβλεψη, όμως, απαλείφθηκε κατά τη συζήτηση και ψήφιση του τελικού κειμένου της οδηγίας». Δηλαδή, βγάλατε όλες τις ποινικές διατάξεις. Από τη μία λέτε ότι πάει αργά η ποινική δικαιοσύνη, αλλά από την άλλη αφαιρείτε τις ποινικές διατάξεις. Αγαπητοί συνάδελφοι, μετά από το 2000 ποιον νόμο ψηφίσατε πρώτο; Μήπως ψηφίσατε το νόμο της αποποινικοποίησης; 
      Ακόμα, ακούστηκε η άποψη ότι η προηγούμενη κυβέρνηση είχε θωρακίσει με πολλούς νόμους το χρηματιστήριο. Υπήρχε μία πολυνομία και μία σύγχυση. Αν θεωρείτε θωράκιση του χρηματιστηρίου το να δικάζονται υποθέσεις του χρηματιστηρίου από το ίδιο δικαστήριο που δικάζονται οι τροχαίες παραβάσεις, εγώ νομίζω ότι αυτό δεν ευσταθεί και γι’ αυτόν το λόγο έχουμε προβλήματα. Γι’ αυτό και ερχόμαστε εμείς, με το παρόν νομοσχέδιο, και αναβαθμίζουμε το θέμα της εποπτείας του χρηματιστηρίου και το δικαστήριο στο οποίο θα εξετάζονται οι διάφορες καταγγελίες και μηνύσεις για το χρηματιστήριο.
      Όλοι πρέπει να καταλάβουμε ότι είναι ένα νομοσχέδιο, το οποίο προέρχεται από την εναρμόνιση μίας οδηγίας, αλλά έχουν μπει και πινελιές απ’ αυτήν την Κυβέρνηση, όπως είναι η μαγνητοφώνηση. Δεν αργήσαμε να φέρουμε το νομοσχέδιο. Αν δείτε τις άλλες χώρες της Ευρωπαϊκής Ένωσης, θα παρατηρήσετε ότι μέσα στο ίδιο χρονικό διάστημα βαδίζουν για να φέρουν αυτό το νομοσχέδιο στις δική τους βουλή και να το ψηφίσουν.
      Επίσης, κάποιοι αναφέρθηκαν στο τραπεζικό απόρρητο. Κύριοι συνάδελφοι, η Κυβέρνηση έφερε την άρση του τραπεζικού απορρήτου με διόρθωση επάνω στο νομοσχέδιο κατά την ώρα συζήτησής του στην επιτροπή.
      Ακόμη ακούστηκε το εξής ερώτημα: Ποιος ελέγχει τους ελεγκτές; Αυτό είναι ένα σωστό ερώτημα που τέθηκε και στο οποίο θα πρέπει να απαντήσουμε. Ποιος ήλεγχε, όμως, τους ελεγκτές μέχρι σήμερα; Κανείς. Αυτή η Επιτροπή Κεφαλαιαγοράς αναβάθμισε τον εσωτερικό κανονισμό και την υπηρεσία εσωτερικού ελέγχου. Στο νέο νομοσχέδιο, που πρόκειται να φέρουμε σε ελάχιστο χρονικό διάστημα, θα μπορέσουμε να αναβαθμίσουμε ακόμα περισσότερο τον κανονισμό και να κάνουμε μία σωστή επιτροπή εσωτερικού ελέγχου των ελεγκτών.
      Επίσης, κάποιοι μίλησαν για «σινικά τείχη». Εμείς εφαρμόζουμε για πρώτη φορά τα «σινικά τείχη» μέσα από αυτό το νομοσχέδιο ως προς την έκδοση των τίτλων. Είναι το πρώτο βήμα. Πρέπει να σας πω ότι στην έρευνα που έχει γίνει μέχρι σήμερα στην Αμερική -σε συνεργασία με τον εισαγγελέα της Νέας Υόρκης- διαπιστώθηκε ότι υπάρχει αποτυχία της αποτελεσματικής λειτουργίας των σινικών τειχών σε ένα σημαντικό βαθμό γνωστών διεθνών χρηματοοικονομικών ομίλων. 
      Συνεπώς είναι εύκολο να λέμε «κάντε σινικά τείχη», αλλά είναι δύσκολο να εφαρμοστεί στην πράξη και εκεί που πήγε να εφαρμοστεί δεν εφαρμόστηκε σωστά. Εμείς ξεκινάμε το πρώτο βήμα από την έκδοση των τίτλων.
      Ακόμη, θα ήθελα να σας πω ότι υπάρχει ένα πρόβλημα σχετικά με τη νομοθεσία και τα χρηματιστήρια. Εγώ πιστεύω –το κατέθεσα και στην Επιτροπή των Οικονομικών- πως στα πλαίσια του εκσυγχρονισμού της κεφαλαιαγοράς είναι αναγκαία η θεσμοθέτηση ενός χρηματιστηριακού δικαστηρίου, αποτελούμενου από τακτικούς δικαστές με ειδικές γνώσεις σε χρηματιστηριακά και θέματα κεφαλαιαγοράς. Τέτοια παραδείγματα θεσμοθέτησης ειδικού τμήματος δικαστών έχουμε και για τα ναυτιλιακά ζητήματα και μπορεί και για κάποιες άλλες περιπτώσεις. Συνεπώς, για να μην έχουμε διάφορες τριβές ότι πάμε αργά ή γρήγορα και για να είμαστε υπεύθυνοι απέναντι στην ασφάλεια των επενδυτών αλλά και των χρηματιστών και της κεφαλαιαγοράς, μπορούμε να πάμε σε μία τέτοια θεσμοθέτηση ενός δικαστηρίου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μπορώ να έχω λίγο χρόνο ακόμα, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Βεβαίως, ευχαρίστως.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κυρίες και κύριοι συνάδελφοι, άκουσα τους συναδέλφους να μιλούν για το χρηματιστήριο, κάποιους να λένε ότι οι πολίτες έχουν μερίδιο ευθύνης, άκουσα για την ωριμότητα των επενδυτών. Νομίζω ότι δεν θα έπρεπε αυτά να ακούγονται, γιατί η ωριμότητα των επενδυτών εξαρτάται και από την ωριμότητα της πολιτείας, που θα πρέπει να μπορέσει, να δώσει το δικαίωμα και όλες τις απαραίτητες γνώσεις, τις πληροφορίες στους πολίτες, ώστε να έχουν αυτήν την ωριμότητα. Δυστυχώς, όταν οι πολίτες προκαλούνται και προσκαλούνται να επενδύσουν, να παίξουν, όπως έλεγαν παλιότερα στο χρηματιστήριο, δεν νομίζω ότι μπορούμε τώρα να ερχόμαστε και σαν ασφαλιστική δικλίδα των λαθών της προηγούμενης κυβέρνησης να λέμε «ας ήταν ώριμοι οι επενδυτές». Δεν νομίζω ότι αυτό συνάδει με τη σημερινή συζήτηση και δεν θα πρέπει να το χρησιμοποιήσουμε ξανά, αν θέλουμε να έχουμε μια σωστή διαδικασία στη χρηματαγορά και στην πρόληψη των φαινομένων αυτών.
      Επανερχόμενος στα άρθρα του νομοσχεδίου, θα ήθελα να σας πω ότι το νομοσχέδιο αυτό είναι ένα νομοσχέδιο προληπτικό και δίνει μια ολοκληρωμένη σειρά προληπτικών μέτρων που έχουν σαν στόχο την ενίσχυση της ορθής και έγκαιρης, επαρκούς πληροφόρησης του επενδυτικού κοινού. Πιστεύουμε ότι με τη σωστή εφαρμογή του και από ικανούς ανθρώπους θα συμβάλει στην ενίσχυση της διαφάνειας της αγοράς και θα συμβάλει στην αποτροπή φαινομένων κατάχρησης προνομιακών πληροφοριών και βεβαίως χειραγώγησης της αγοράς. Προσδιορίζονται με σαφήνεια οι έννοιες της χειραγώγησης της αγοράς.
      Με το νέο θεσμικό πλαίσιο δεν απαιτείται η ύπαρξη πρόθεσης από τον παραβάτη σε περίπτωση χειραγώγησης μέσω συναλλαγών ή σχετικών εντολών. Στην περίπτωση που έχουμε χειραγώγηση μέσω της διάδοσης ψευδών παραπλανητικών πληροφοριών, απαιτείται η απόδειξη ότι ο διαδίδων γνώριζε ή όφειλε να γνωρίζει την ψευδή πληροφορία. Υπάρχει μία σειρά παραδειγμάτων και ενδείξεων που περιλαμβάνονται στο νέο κοινοτικό δίκαιο και μπορούν να χρησιμοποιηθούν για να αξιολογηθεί η συμπεριφορά ως χειραγώγηση ή όχι, θα μεταφερθούν στο εθνικό δίκαιο με αποφάσεις της κεφαλαιαγοράς και έτσι θα έχουμε την εφαρμογή τους. Οι αποφάσεις της κεφαλαιαγοράς θα δοθούν προς διαβούλευση με τους φορείς και θα έχουμε έτσι -όταν αποφασιστούν- ένα ολοκληρωμένο θεσμικό πλαίσιο, που αφορά τη χειραγώγηση και κατάχρηση προνομιακών πληροφοριών. Ευχόμαστε να τεθεί σε ισχύ με την έναρξη ισχύος του παρόντος νόμου.
      Υπάρχουν διατάξεις με προληπτικό χαρακτήρα καθώς και οι προβλεπόμενες αναλυτικές ρυθμίσεις για την καταγραφή, αλλά και αρχειοθέτηση των εντολών που λαμβάνουν τα πρόσωπα που διαμεσολαβούν κατά επάγγελμα στη διενέργεια των συναλλαγών. 
      Κύριε Πρόεδρε, είναι ένα νομοσχέδιο το οποίο θωρακίζει στο πλαίσιο του δυνατού την κεφαλαιαγορά. Το θέμα είναι, όπως και οι άλλοι νόμοι, αν θα μπορέσει να εφαρμοστεί το νομοσχέδιο αυτό. Γι’ αυτό το στοίχημα είναι η σωστή, ορθή εφαρμογή του νομοσχεδίου αυτού. Γιατί με τη σωστή εφαρμογή του νομοσχεδίου θα έχουμε μία καλά λειτουργούσα αγορά με τον άριστο βαθμό εποπτείας, με τον καλύτερο βαθμό της έγκαιρης και έγκυρης πληροφόρησης του επενδυτή, που είναι και ο βασικός άξονας για τη λειτουργία της αγοράς, ούτως ώστε ο επενδυτής να μη στηρίζει την επιλογή του σε ελλιπή ή εσφαλμένα στοιχεία.
      Εμείς πιστεύουμε ότι αυτό το νομοσχέδιο, αν εφαρμοστεί σωστά, θα δώσει μια νέα ώθηση στο χρηματιστήριο και θα δημιουργήσει μια ασφάλεια στους επενδυτές, μιας και αυτό είναι το ζητούμενο στη σημερινή εποχή. Γιατί σ’ αυτήν την εποχή το έργο της νέας διακυβέρνησης είναι δυο φορές πιο δύσκολο στον τομέα των χρηματαγορών. Και όπως πολύ σωστά επισημαίνει ο λαός μας «όποιος καεί στο κουρκούτι, φυσάει και το γιαούρτι».
       Συνεπώς σήμερα οι επενδυτές που ακούν τη λέξη χρηματιστήριο φεύγουν μακριά τρέχοντας, γιατί η εμπιστοσύνη τους στο θεσμό αυτόν έχει τρωθεί σημαντικά και γι’ αυτό υπάρχουν ευθύνες. 
      Καλώ, λοιπόν, όλους σας να υπερψηφίσετε και τα άρθρα του νομοσχεδίου αυτού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Στο άρθρο 14, στη δεύτερη παράγραφο και στην τρίτη γραμμή, από εκεί που αρχίζουν οι λέξεις «οι οποίες προορίζονται για δημοσιοποίηση….» θα πάνε σε επόμενη παράγραφο….
      ΠΡΟΕΔΡΕΥΩΝ (Γεώργιος Σούρλας):  Πρόκειται περί αναδιατύπωσης. 
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Δεν αφορούν μόνο την παράγραφο β’ αλλά και την α’ και τη β’. Απλώς αλλάζει η γραμμή. 
      Το ίδιο γίνεται και στο άρθρο 23, στην τρίτη παράγραφο, στο τρίτο μέρος της, στην περίπτωση γ’ και στην πέμπτη γραμμή, από εκεί που λέει «η Επιτροπή Κεφαλαιαγοράς», και αυτό αρχίζει σε νέα γραμμή. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο εισηγητής του ΠΑΣΟΚ κ. Μακρυπίδης.
      ΑΝΔΡΕΑΣ ΜΑΚΡΙΠΙΔΗΣ: Κύριοι συνάδελφοι, συζητούμε σήμερα το νομοσχέδιο που στόχο έχει την εναρμόνιση του θεσμικού πλαισίου της χώρας μας με αυτό που ισχύει στην Ευρωπαϊκή Ένωση, σχετικά με την κεφαλαιαγορά και το Χρηματιστήριο. 
      Θα ήθελα για μια ακόμα φορά να τονίσω ότι αυτό το νομοσχέδιο σχεδόν στο σύνολό του είναι εναρμόνιση, είναι κάτι το οποίο ήδη είχε προετοιμαστεί σε επίπεδο Ευρωπαϊκής Ένωσης και πλέον ισχύει για όλα τα κράτη-μέλη της Ευρωπαϊκής Ένωσης μετά την κρίση του 1999-2001 που δεν ήταν κρίση μόνο ελληνική με τα χρηματιστήρια αλλά και ευρωπαϊκή και διεθνής, κάτι το οποίο γνωρίζουν οι πάντες. Και σ’ αυτήν την κατεύθυνση η Ευρωπαϊκή Ένωση αποδέχτηκε τη σύσταση της συγκεκριμένης επιτροπής, ούτως ώστε να δημιουργήσει ένα σύγχρονο θεσμικό πλαίσιο για την κεφαλαιαγορά και τα χρηματιστήρια των κρατών-μελών.
      Θα ήθελα, λοιπόν, με την ευκαιρία αυτή να πω ότι στις υπηρεσίες του Υπουργείου Οικονομικών αυτό ήταν έτοιμο από το 2004. Και ερωτώ, γιατί από τότε μέχρι σήμερα δεν έφερε έγκαιρα η Κυβέρνηση της Νέας Δημοκρατίας αυτό το θεσμικό πλαίσιο για να επέλθει εναρμόνιση με την Ευρωπαϊκή Ένωση; 
      Αν λάβουμε υπ’ όψιν μας, όπως αναφέρεται στο τελευταίο άρθρο ότι θα είναι σε ισχύ δύο μήνες μετά την ψήφιση, μιλάμε για ένα μεγάλο χρονικό διάστημα, πλέον των δέκα μηνών, που θα είναι χαμένο ή θα ισχύει το υπάρχον μέχρι 7 Μαρτίου θεσμικό πλαίσιο, γιατί από τότε δεν κάνατε καμία παρέμβαση. 
      Και ρωτώ, κύριοι της Κυβέρνησης της Νέας Δημοκρατίας, είχατε δέκα χρόνια Αντιπολίτευση, είσαστε δεκατέσσερις μήνες στην Κυβέρνηση της χώρας, είχατε έτοιμη πρόταση για το θεσμικό πλαίσιο που πρέπει να διέπει την κεφαλαιαγορά και το Χρηματιστήριο στη χώρα μας; Και αν ναι, δέκα χρόνια που ετοιμαζόσασταν και δεκατέσσερις μήνες που κυβερνάτε, ποιο ήταν το θεσμικό πλαίσιο που φέρατε; Κανένα. Γιατί αυτό που φέρνετε επαναλαμβάνω ότι είναι εναρμόνιση. Είχατε όμως προεκλογικά σηκώσει σημαία και είχατε εγκλωβίσει τον ελληνικό λαό γύρω από το ότι δεξάγετε έναν σκληρό αγώνα σχετικά με το χρηματιστήριο και τα προβλήματα τα υπαρκτά της περιόδου 1999-2001.
Κι όμως δεν είχατε προετοιμαστεί, όταν έρθετε στην κυβέρνηση, να φέρετε κάποιο τέτοιο νομοσχέδιο που θα αλλάξει, θα βελτιώσει, θα εκσυγχρονίσει το μέχρι τότε υφιστάμενο θεσμικό πλαίσιο. 
    Σήμερα τι βλέπουμε; Φέρνετε ένα νομοσχέδιο ταυτισμένο με την οδηγία της Ευρωπαϊκής Ένωσης και μάλιστα πάρα πολλές τροπολογίες, σχετικές και άσχετες. Και τίθεται ένα θέμα: Αυτές τις σχετικές με το αντικείμενο τροπολογίες δεν μπορούσατε δεκατέσσερις μήνες να τις επεξεργαστείτε και να ενσωματωθούν στο νομοσχέδιο;  Γιατί έρχονται με τη μορφή τροπολογιών, κύριε Υπουργέ; Μάλιστα άκουσα προηγουμένως ότι ήδη μία, άσχετη με το νομοσχέδιο, την αποσύρατε. 
    Όπως δεν είχατε πρόταση, κύριοι συνάδελφοι της Νέας Δημοκρατίας, για την κεφαλαιαγορά και το χρηματιστήριο, έτσι δεν είχατε και πρόταση για την οικονομία της χώρας. Κι αν δεχτούμε –επαναλαμβάνω- τον ισχυρισμό σας ως αληθινό, ότι στις 7 Μαρτίου του 2004 η οικονομία της χώρας ήταν στο χείλος του γκρεμού, όπως εσείς λέτε, τότε εσείς τι κάνατε δεκατέσσερις μήνες; Σπρώξατε την οικονομία ένα βήμα μπροστά, τη ρίξατε δηλαδή στο γκρεμό. Κι αυτό φαίνεται πρώτα και κύρια με την πολιτική ενέργεια, πρωτοβουλία, που πήρατε για τη δήθεν περιβόητη απογραφή, η οποία είχε σαν αποτέλεσμα να οδηγήσετε για πρώτη φορά, και τη μόνη χώρα στην Ευρωπαϊκή Ένωση, σε επιτήρηση. 
    Το δεύτερο που πετύχατε ήταν να οδηγήσετε την οικονομία σε ένα δημοσιονομικό εκτροχιασμό. Είναι δεδομένο πλέον ότι έχουμε υπέρβαση στις δαπάνες και στο 2004 που έκλεισε αλλά και στο πρώτο τρίμηνο του 2005, έχουμε τρομερή υστέρηση των εσόδων στο αντίστοιχο χρονικό διάστημα και του 2004 και του 2005, έχουμε διόγκωση των ελλειμμάτων, έχουμε μείωση του ρυθμού αύξησης του Ακαθάριστου Εγχώριου Προϊόντος. Η δέσμευση του Πρωθυπουργού κ. Καραμανλή προεκλογικά ότι θα τρέχει ο ρυθμός αύξησης με 5% έγινε στον προϋπολογισμό 3,9% και σήμερα στο αναθεωρημένο πρόγραμμα σταθερότητας και ανάπτυξης είναι 2,9%. 
    Γι’ αυτά λοιπόν έχετε ευθύνες, γιατί με την πολιτική σας οδηγήσατε τη χώρα σε ύφεση, σε στασιμότητα, όχι σε ανάπτυξη, όχι σε βελτίωση της ανταγωνιστικότητας. Ακολουθείτε πιστά την πολιτική του κ. Μπαρόζο και φαίνεται ότι έχετε αποδεχθεί την πολιτική που εφήρμοσε όταν ήταν πρωθυπουργός στην Πορτογαλία και όσον αφορά την απογραφή και όσον αφορά μια σειρά αντιλαϊκά, αντικοινωνικά και σκληρά μέτρα. Έτσι, με αυτήν την αντιγραφή που κάνετε του κ. Μπαρόζο, πριν από ένα μήνα πήρατε τα πρώτα μέτρα.
    Και ρωτώ, κύριε Υπουργέ και κύριοι της Κυβέρνησης: Αυτά τα μέτρα στοχεύουν στην ανάπτυξη, στοχεύουν στην ανταγωνιστικότητα; Τα καθαρά φοροεισπρακτικά μέτρα, η αύξηση της έμμεσης φορολογίας, είναι στην κατεύθυνση μείωσης του διαθέσιμου εισοδήματος των εργαζομένων, ναι ή όχι; Η φοροεπιδρομή που κάνετε τελευταία στους μικρομεσαίους πού στοχεύει; Στην αύξηση της ανταγωνιστικότητας, στη βελτίωση και στη δημιουργία νέας αναπτυξιακής προσπάθειας της ραχοκοκαλιάς της ελληνικής κοινωνίας και οικονομίας, πού είναι οι μικρομεσαίοι; 
    Τα αναφέρετε όλα αυτά, κύριοι της Νέας Δημοκρατίας, και συγχρόνως ζητάτε στήριξη και συναίνεση. Απευθυνθήκατε και ζητήσατε κατ’ επανάληψη και στην Επιτροπή Οικονομικών Υποθέσεων και στην ολομέλεια για συναίνεση και στήριξη. Σε ποια πολιτική; Με ποιο στόχο; Σε ποια κατεύθυνση; Συναίνεση και στήριξη και συνενόχους σ’ αυτήν την πολιτική που επιδεινώνει την κατάσταση των εργαζομένων, σ’ αυτήν την πολιτική που στοχεύει στη μείωση των εισοδημάτων των εργαζομένων, σ’ αυτή την πολιτική που επιτίθεται στους εργαζόμενους, που φαλκιδεύει εργασιακά και ασφαλιστικά και συνταξιοδοτικά δικαιώματα, σ’ αυτήν την πολιτική που αποδιαρθρώνει τις εργασιακές σχέσεις, δεν θα βρείτε συμμάχους στη μεριά του ΠΑΣΟΚ. Θα πρέπει αλλού να αναζητήσετε τέτοιους συμμάχους.
    Θα ήθελα όμως, κύριε Πρόεδρε, να σταθώ και σε δύο-τρία ζητήματα που είναι κατά τη γνώμη μου ενδεικτικά της προχειρότητας, με την οποία αντιμετωπίζετε το υπαρκτό πρόβλημα όσον αφορά το πλαίσιο για την κεφαλαιαγορά και για το χρηματιστήριο.
Δεν θα αναφερθώ στο θέμα της μαγνητοφώνησης των εντολών, κάτι το οποίο ήδη είπα και στην επί της αρχής τοποθέτησή μου. 
      Θα ήθελα όμως να τονίσω για μια ακόμη φορά, κύριε Υπουργέ, το θέμα του τραπεζικού απορρήτου, το οποίο θέσαμε έντονα στην επιτροπή. Αποδεχτήκατε εν μέρει την πρότασή μας και φέρατε τροπολογία, η οποία όμως δεν λύνει το ζήτημα, γιατί επιμένει στη διάκριση του τραπεζικού απορρήτου των χρηματιστηριακών εταιρειών σε σχέση με αυτό που έχουν οι τράπεζες και οι χρηαμτιστηριακές τους εταιρείες 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα και ένα μέρος από τη δευτερολογία μου.
      Δηλαδή, ενώ για τις άλλες ισχύει η άρση του τραπεζικού απορρήτου, για τις εταιρείες των τραπεζών θα πρέπει, προκειμένου η Επιτροπή Κεφαλαιαγοράς να προχωρήσει σε άρση του τραπεζικού απορρήτου, να πάρει την έγκριση της Τράπεζας της Ελλάδας και καταλαβαίνετε τι σημαίνει αυτό και τι προβλήματα μπορεί να δημιουργήσει στο μέλλον. Θα είναι δέσμιοι της διάθεσης της κάθε διοίκησης ή του διοικητή της Τραπέζης της Ελλάδας. 
      Επίσης, θα ήθελα να τονίσω κάποιες αδυναμίες στο άρθρο 22, κύριε Υπουργέ, σχετικά με την έκθεση ελέγχου. Κατά τη γνώμη μου θα πρέπει να προστεθεί παράγραφος, που στο τέλος του άρθρου να προβλέπει ότι στην επιστολή που αποστέλλει η Επιτροπή Κεφαλαιαγοράς στις ελεγχόμενες ΑΧΕΠΕΥ για την άσκηση δικαιώματος ακρόασης στα πρόσωπα που έχουν κάνει παραβάσεις, να επισυνάπτεται υποχρεωτικά και η έκθεση ελέγχου με όλα τα στοιχεία του φακέλου. 
      Επίσης, να υποβάλλεται στην ελεγχόμενη ΑΧΕΠΕΥ για να κάνει δηλαδή παρατηρήσεις και ενστάσεις εντός τριών εργάσιμων ημερών και η τελική πρόταση-εισήγηση που κάνει το αρμόδιο όργανο του διοικητικού συμβουλίου της Επιτροπής Κεφαλαιαγοράς, γιατί με αυτόν τον τρόπο θα μπορεί ο διοικούμενος να αντικρούει επαρκώς το περιεχόμενο της έκθεσης. 
      Σχετικά με το θέμα των τριγωνικών συναλλαγών αναφέρθηκε προηγουμένως ο εισηγητής της Πλειοψηφίας. Στα άρθρα 29 και 30 ορίζονται οι ποινικές κυρώσεις για προνομιακή εκμετάλλευση των πληροφοριών και χειραγώγηση της αγοράς, οι οποίες προβλέπονται εφόσον η αξία των παράνομων συναλλαγών υπερβαίνει ένα ύψος, για παράδειγμα 1.000.000 ευρώ. Επειδή αυτό το χρηματικό ποσό δεν αντιπροσωπεύει την πρόθεση παρανομίας –για παράδειγμα μπορεί κάποιος να χειραγωγήσει μετοχές, αλλά στο τέλος να έχει ζημιά- θα πρέπει οι ποινές να ορίζονται με βάση και κάποια άλλα πρόσθετα μετρήσιμα μεγέθη, όπως είναι το μέγεθος των συναλλαγών, η συχνότητα και η διάρκεια των συναλλαγών, ο αριθμός και οι ιδιότητες των συμμετεχόντων. 
      Θα πρέπει αν θέλουμε πραγματικά να περιορίσουμε αυτήν την καταστρατήγηση που γίνεται μέσα από τη μορφή των τριγωνικών συναλλαγών, να οριοθετήσουμε αυτά τα συγκεκριμένα μετρήσιμα μεγέθη. 
      Θα ήθελα όμως να τελειώσω με κάτι το οποίο κατά τη γνώμη μας είναι σοβαρή παράλειψη και αυτό έχει να κάνει με την Υπηρεσία Εσωτερικού Ελέγχου της Επιτροπής Κεφαλαιαγοράς. Το τονίσαμε και αυτό στη διάρκεια της συζήτησης στην επιτροπή. 
      Κατά τη γνώμη μας, υπάρχει έλλειμμα όσον αφορά τον έλεγχο και τις δυνατότητες που πρέπει να δώσουμε στην Επιτροπή Κεφαλαιαγοράς. Η απάντηση που δώσατε στη συζήτηση στην επιτροπή ήταν ότι στελεχώνεται με πρόσθετα άτομα το συγκεκριμένο τμήμα. Δεν μιλάμε για το υπάρχον τμήμα και δεν μιλάμε για πρόσθετα άτομα που θα λειτουργούν σε επίπεδο τμήματος. Μιλάμε για μία Υπηρεσία Εσωτερικού Ελέγχου της Επιτροπής Κεφαλαιαγοράς, αναβαθμισμένη, ανεξάρτητη, με αρμοδιότητες, με δυνατότητες, ούτως ώστε αυτό που όλοι λέμε -αλλά δυστυχώς φαίνεται ότι δεν το πιστεύετε από τη μεριά της Κυβέρνησης της Νέας Δημοκρατίας- δεν το υλοποιείτε. 
      Δεν προχωρείτε σ’ αυτήν τη ρηξικέλευθη πρόταση που είναι η δημιουργία της Υπηρεσίας Εσωτερικού Ελέγχου της Επιτροπής Κεφαλαιαγοράς. Εμείς, λοιπόν, καταθέσαμε συγκεκριμένη τροπολογία –και απ’ ό,τι είμαι σε θέση να γνωρίζω και οι συνάδελφοι των άλλων κομμάτων της Αντιπολίτευσης- και περιμένουμε σήμερα από εσάς να κάνετε το τόλμημα, κύριοι της Κυβέρνησης της Νέας Δημοκρατίας, να αποδεχτείτε τη συγκεκριμένη πρότασή μας, τη συγκεκριμένη τροπολογία. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μακρυπίδη. 
      Το λόγο έχει η κ. Ελπίδα Παντελάκη, η Κοινοβουλευτική Εκπρόσωπος του Κομμουνιστικού Κόμματος Ελλάδος. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Τώρα συζητάμε σ’ αυτό το διάστημα των οκτώ λεπτών με βάση τον Κανονισμό –εντάξει, υπάρχει μια ελαστικότητα- για τα άρθρα φαντάζομαι. Εγώ -για να συνεννοηθούμε- δεν θα μπω στη λογική να αρχίσω ξανά τη συζήτηση επί της αρχής. 
      ΠΡΟΕΔΡΕΥΩΝ (Γεώργιος Σούρλας): Αυτή είναι και η ορθόδοξη τακτική!
      ΕΛΠΙΔΑ ΠΑΝΤΕΛΑΚΗ: Κοιτάξτε, εγώ δεν έχω ξανασυναντήσει –βέβαια τώρα έχω κοινοβουλευτική εμπειρία, είμαι σε άλλα θεσμικά όργανα- αυτό το πράγμα, να μη χρησιμοποιούμε δηλαδή τεκμηριωμένη επιχειρηματολογία αντιπαράθεσης, είτε γιατί συμφωνούμε είτε γιατί διαφωνούμε επί των άρθρων ή επί των νομοσχεδίων.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, θα ήθελα να κάνω μία παρέμβαση. 
      Επειδή χθες δεν δευτερολόγησαν οι εισηγητές επί της αρχής, γι’ αυτό παρατηρείται αυτό το φαινόμενο. Όμως, το ορθόδοξο είναι να αποφεύγουμε να μιλάμε επί της αρχής όταν συζητάμε για τα άρθρα. 
      ΕΛΠΙΔΑ ΠΑΝΤΕΛΑΚΗ: Σύμφωνοι, κύριε Πρόεδρε. Έχετε δίκιο. Άλλωστε, ποτέ δεν κάνω κύριο ζήτημα τα ζητήματα της διαδικασίας. 
    Έκανα αυτήν την αναφορά γιατί θέλω και εγώ τώρα να απαντήσω στα πολιτικά ζητήματα. Όταν παίρνουν το λόγο –εγώ θα το κάνω και να το κάνουν και οι ίδιοι οι κύριοι Βουλευτές απέναντί μας, απέναντι στο Κομμουνιστικό Κόμμα- ιδιαίτερα από την πλευρά του ΠΑΣΟΚ και βάζουν ζητήματα και κλαίγονται για την κατάσταση και τη δυστυχία του κόσμου, επιτέλους εγώ τουλάχιστον το θεωρώ και προσβολή και ντροπή. Μάλιστα, θα κάνω ανάγνωση των δεικτών που υπάρχουν αυτή τη στιγμή.
    Αναφέρομαι στις συντάξεις πείνας. Ποιος ευθύνεται γι’ αυτό; Ποιος ευθύνεται για το 64% των συνταξιούχων που παίρνουν σύνταξη 499 ευρώ; Ποιος ευθύνεται για το 84% των συντάξεων που είναι σύνταξη 799 ευρώ; Ποιος ευθύνεται για το 45% των εργαζομένων που είναι δύο εκατομμύρια τετρακόσιες πενήντα χιλιάδες τετρακόσια τρία άτομα και παίρνει μισθό μέχρι 500 ευρώ; Όχι ότι δεν ευθύνεται γι’ αυτό η Νέα Δημοκρατία. Σαφώς και ευθύνεται. Έγινε Κυβέρνηση η οποία όχι μόνο συνεχίζει την πολιτική του ΠΑΣΟΚ, αλλά ακολουθεί τα ίδια και χειρότερα. Όμως μαζί ψηφίσατε, κυρίες και κύριοι Βουλευτές, την ευρωσυνθήκη, η οποία στο άρθρο 91 παράγραφος 2 –όπου βρεθώ και όπου σταθώ θα σας το θυμίζω- λέγει για τη διευθέτηση του χρόνου εργασίας ότι ουσιαστικά θα δουλεύουν κατά το δοκούν της εργοδοσίας. Συμφωνήσατε και οι δυο σας σ’ αυτό. Να είναι δηλαδή η ζωή των εργαζομένων λάστιχο. Αυτό λέει η ευρωσυνθήκη. Τώρα, τα μεγάλα λόγια ότι ο κόσμος δεν μπορεί να ζήσει, ότι δεν έχει δουλειά, αφήστε τα. Αυτό είναι το μοντέλο της Ευρωπαϊκής Ένωσης και αυτή είναι η κοινωνική πρόοδος που υπάρχει. Συμφωνείτε στο κύριο και κάνετε αντιπαράθεση στις παρωνυχίδες. Και κάνετε  έτσι κριτική ο ένας στον άλλον για να πείσετε και να συσπειρώσετε τον κόσμο κοντά σας. Τίποτα περισσότερο. 
    Θα μου πείτε: Αφού τα λέτε εσείς καλά και έχετε δίκιο, γιατί εσείς δεν έχετε μεγαλύτερη δυνατότητα να πείσετε τον κόσμο; Μα, το ξέρω και αυτό είναι το πρόβλημα. Πρέπει ο κόσμος να λύσει αυτήν την αντίφαση με τον εαυτό του και να πειστεί ότι έχει τη δύναμη να αλλάξει τα πράγματα. 
    Εδώ, κύριε Πρόεδρε, θέλω να κάνω μία ερώτηση για τις τροπολογίες μερικές από τις οποίες κάνουμε δεκτές. Θα γίνει τώρα η συζήτησή τους ή θα γίνει μετά;
    ΠΡΟΕΔΡΕΥΩΝ (Γεώργιος Σούρλας): Η συζήτησή τους θα γίνει ξεχωριστά, κυρία Παντελάκη. Περιοριστείτε στα άρθρα.
    ΕΛΠΙΔΑ ΠΑΝΤΕΛΑΚΗ: Καλώς. 
    Αναφορικά με τα άρθρα, είπα και στην επιτροπή ότι στα άρθρα φαίνεται η αυτοαναίρεση των ίδιων των  άρθρων. Το ένα αναιρεί το άλλο. Υπάρχουν αντιφάσεις και ασάφειες, αλλά και δίοδοι διαφυγής μέσα από αόριστες νομικές έννοιες. Αυτό χαρακτηρίζει πέρα από την ουσία και το περιεχόμενο του νομοσχεδίου. Εξειδικεύεται αυτό σε κάθε άρθρο χωριστά, γι’ αυτό και καταψηφίζουμε όλα τα άρθρα. Θα πούμε όμως μερικά παραδείγματα για να στοιχειοθετήσω και αυτό που λέγω και να μην είναι γενικό. 
    Στο άρθρο 2 για τους σκοπούς του νόμου και συγκεκριμένα στην παράγραφο 1 αναφέρεται: «Αποδεκτές πρακτικές αγοράς νοούνται πρακτικές οι οποίες αναμένονται ευλόγως σε μια ή περισσότερες αγορές είτε είναι οργανωμένες είτε δεν είναι οργανωμένες και είναι αποδεκτές σύμφωνα με τα οριζόμενα στην απόφαση που προβλέπεται στην παράγραφο 10». Για να δούμε τι λέει η παράγραφος 10. Ποια πρακτική συνιστά χειραγώγηση; Απαντά. «Με απόφαση του Δ.Σ. της Επιτροπής Κεφαλαιαγοράς καθορίζονται τα επί μέρους κριτήρια» -γιατί έχουμε πει τα κύρια κριτήρια ποιος τα καθορίζει;- «που πρέπει να λαμβάνονται υπόψη κατά την εξέταση του αποδεκτού ή μη χαρακτήρα πρακτικών της αγοράς καθώς και διαδικασίες διαβούλευσης και δημοσιοποίησης των αποφάσεων σύμφωνα με την οδηγία 2003/6 του Ευρωπαϊκού Κοινοβουλίου». Δηλαδή η παράγραφος 1 και η παράγραφος 10 του άρθρου 2 αναιρούνται μεταξύ τους. 
    Έρχεται τώρα η παράγραφος 4 του άρθρου 21 και λέει: «Κατάχρηση της αγοράς νοείται η κατάχρηση προνομιακών πληροφοριών, άρθρα 3 έως 6 του νόμου αυτού και η χειραγώγηση της αγοράς όπως ορίζεται στο άρθρο 7». Κάνει ορισμένες ευχές. Υπάρχει καμιά ασφαλιστική δικλίδα; Αποδείξαμε και στη συζήτηση επί της αρχής ότι δεν μπορεί να υπάρχει ασφαλιστική δικλίδα. Αποδεικνύεται τώρα μέσα από αυτό;  
    Οι αντιφάσεις συνεχίζονται. Το άρθρο 3 μιλάει για την προνομιακή πληροφόρηση. Πότε απαγορεύεται; Λέει το άρθρο 3. «Απαγορεύει σε πρόσωπα που λόγω της ιδιότητάς των αν είναι μέλη διοικητικών συμβουλίων ή εταιρειών κ.λπ…. να κάνουν χρήση πληροφοριών είτε για λογαριασμό δικό τους είτε των άλλων». Έχει καλώς.
      Έρχεται μετά, ακριβώς στο επόμενο άρθρο –το άρθρο 4- και το αναιρεί. Λέει ότι προνομιακή πληροφορία σε άλλο πρόσωπο είναι επιτρεπτή, εφόσον ενεργείται στο σύνηθες πλαίσιο άσκησης της εργασίας, του επαγγέλματος ή των καθηκόντων τους. Δηλαδή με ποιο από τα δύο συμφωνεί, όποιος συμφωνεί, με αυτό; Γι’ αυτό, λοιπόν, λέμε ότι υπάρχουν αντιφάσεις. 
      Στο άρθρο 6 –τα ανέφερα επί της αρχής και γι’ αυτό δεν θα τα διαβάσω- οι παράγραφοι 1, 2 και 3 κυρώνουν επί της ουσίας αυτό που λέει το ίδιο το άρθρο. Βεβαίως, ποιος καθορίζει τα επιμέρους κριτήρια; Είναι η Επιτροπή Κεφαλαιαγοράς. Ποιος την ελέγχει; Υπάρχει αυτοέλεγχος. Ελέγχεται μόνη της. Και το διοικητικό συμβούλιο του χρηματιστηρίου και την Επιτροπή Κεφαλαιαγοράς ουσιαστικά τους ελέγχουν οι τράπεζες που έχουν πάνω από το 60%. Δεν ξέρω ακριβώς το ποσοστό. Οι τράπεζες ελέγχουν –αυτές είναι ο μοχλός της οικονομίας- και τις κυβερνήσεις και άμα δεν τους κάνουν το χατίρι, θα τις κατεβάσουν και από εκεί που είναι. Αυτή είναι η ιστορία. Αυτές, λοιπόν, ελέγχουν. Οι κυβερνήσεις ανεβοκατεβαίνουν και ρυθμίζουν τις επιθυμίες τους. 
      Στο Κεφάλαιο Γ΄ που αναφέρεται στην απαγόρευση χειραγώγησης της αγοράς είναι ιδιαίτερα αποκαλυπτικό το άρθρο 7 παράγραφος 2α. Μέσα σε αυτήν την παράγραφο, αφού λέει τι είναι απαγόρευση χειραγώγησης της αγοράς, συνεχίζει –χωρίς τελεία- ως εξής: «εκτός εάν το πρόσωπο που κατήρτισε τις συναλλαγές ή το πρόσωπο για λογαριασμό του οποίου καταρτίσθηκαν οι συναλλαγές ή το πρόσωπο που έδωσε τις εντολές για τη διενέργεια συναλλαγών αποδείξει τόσο ότι οι συναλλαγές αυτές καταρτίσθηκαν ή ότι έδωσε τις εντολές για τη διενέργεια των συναλλαγών αυτών για θεμιτούς λόγους όσο και ότι οι συναλλαγές ή εντολές είναι σύμφωνες με τις αποδεκτές πρακτικές της σχετικής αγοράς». 
      Εγώ λέω: Κοροϊδευόμαστε ή όχι; Ειλικρινά σας το λέω. Είναι, βέβαια, αυτός δόκιμος κοινοβουλευτικός όρος: «για θεμιτούς λόγους». Ποιος είναι αυτός που δεν θα χρησιμοποιήσει «θεμιτούς λόγους»; Το ίδιο συμβαίνει και στις παρακάτω παραγράφους. 
      Άρθρο 9. Ακόμα και οι παραπάνω αυτοαναιρούμενες απαγορεύσεις δεν έχουν ισχύ σε πράξεις επί ιδίων μετοχών, που δεν διενεργούνται στο πλαίσιο προγραμμάτων αγοράς. Εξαιρεί τους ιδιοκτήτες των μετοχών. Μπράβο, αυτό είναι! Γιατί τους εξαιρεί; Είναι σαφέστατο. Ο καθένας βγάζει μόνος του τα συμπεράσματα. 
      Στο Κεφάλαιο Δ΄ στα προληπτικά μέτρα, εδώ και αν η ελληνική γλώσσα έχει υποστεί τρομερές αλλοιώσεις! 
      Άρθρο 10. Χρησιμοποιεί την έκφραση «χωρίς υπαίτια βραδύτητα». Ποιος θα καθορίσει την υπαίτια βραδύτητα σε σχέση με το χρόνο; Φιλοσοφικά, πρακτικά; Τι είναι αυτό το πράγμα;
      Άρθρο 11. Ό,τι ακριβώς αναφέρει το άρθρο 11 ακυρώνεται από το άρθρο 10. 
      Το άρθρο 12 χρησιμοποιεί την έκφραση –έγινε μεγάλη κουβέντα γι’ αυτό και στην επιτροπή- «είτε άλλως», αν στον κατάλογο δεν βάλει άλλα πρόσωπα. Ποιος θα το ελέγξει αυτό; Ουδείς. 
      Άρθρο 13. Αναφέρει άτομα που να έχουν στενό δεσμό. Ποιος είναι ο στενός δεσμός; 
      Στα άρθρα 14 έως 17 αναφέρονται οι εκφράσεις: «ευλόγως υποπτεύονται», «σοβαρές υπόνοιες». Είναι εκφράσεις που ο καθένας ερμηνεύει κατά το δοκούν και εδώ ψάχνει το νομοσχέδιο «ψύλλους στα άχυρα». Αυτή είναι η όλη ιστορία. 
      Για το τραπεζικό απόρρητο τώρα. Εγώ επανέρχομαι σε αυτό το ζήτημα. Το έθεσα και στη συζήτηση επί της αρχής. Η παράγραφος 17 του άρθρου 22 δεν εξασφαλίζει την άρση του τραπεζικού απορρήτου. «Δύναται». Το «δύναται» πρέπει να αλλάξει. Έστω κρατήστε τα προσχήματα, κύριε Υπουργέ. Να λέτε: «είναι υποχρεωμένη η Επιτροπή Κεφαλαιαγοράς» ή «είναι υποχρεωμένη να δίνει η Τράπεζα Ελλάδας». Αν και να σας πω κάτι; Είτε τους υποχρεώσουμε είτε όχι, «στου κουφού την πόρτα όσο θέλεις βρόντα»! 
      Κάνω μια μικρή παρένθεση. Όσες δικαστικές αποφάσεις υπάρχουν εναντίον των τραπεζών –αυτά τα ψιλά γραμματάκια- ποια τύχη είχαν; Καμία. Λοιπόν, τότε τι συζητούμε; Έτσι δεν είναι; Απλώς έτσι για την ιστορία και για τα προσχήματα. 
      Γι’ αυτούς τους λόγους, κύριε Πρόεδρε, καταψηφίζουμε όλα τα άρθρα, ένα-ένα ξεχωριστά και όλα μαζί. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη. 
      Το λόγο τώρα έχει ο Κοινοβουλευτικός Εκπρόσωπος του Συνασπισμού κ. Ιωάννης Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, όπως είχα την ευκαιρία να πω και να εξηγήσω χθες, το νομοσχέδιο αυτό αναφέρεται σ’ ένα πολύ σοβαρό και σημαντικό πρόβλημα, το κεντρικό –θα έλεγε κανείς- για όλα τα χρηματιστήρια, δηλαδή το πρόβλημα της κατάχρησης της αγοράς, το πρόβλημα των προνομιακών πληροφοριών και της ιδιοτελούς αξιοποίησής τους. Το νομοσχέδιο, όμως, αυτό με τις ρυθμίσεις που έχει, δεν μας εμπνέει εμπιστοσύνη ότι μπορεί, έστω να αντιμετωπίσει –όχι να λύσει- το πρόβλημα αυτό.
      Πρόσθεσα, επίσης, χθες ότι όχι μόνο υπάρχει θέμα ως προς την αντιμετώπιση του προβλήματος, αλλά υπάρχουν και κίνδυνοι από την εφαρμογή του νόμου αυτού. Υπάρχει κίνδυνος, δηλαδή, καταχρηστικής και διακριτικής εφαρμογής των διατάξεων του νόμου. Ο λόγος ενδεχομένως να είναι και αντικειμενικός, δηλαδή ότι υπάρχουν πάρα πολλά θέματα ερμηνείας διαφόρων καταστάσεων και επομένως την ερμηνεία θα την κάνει κατ’ αρχήν η Επιτροπή Κεφαλαιαγοράς. 
      Θα αναφέρω ενδεικτικά μερικά παραδείγματα, αν και όλο το νομοσχέδιο το χαρακτηρίζει αυτό το πρόβλημα.
      Άρθρο 13: Προβλέπει ότι τα πρόσωπα που ασκούν διευθυντικά καθήκοντα σε εκδότη και οι έχοντες στενό δεσμό με αυτά τα πρόσωπα, οφείλουν να γνωστοποιούν στον εκδότη τις συναλλαγές που διενεργούνται για δικό τους λογαριασμό.
      Πρώτον, ποια είναι η έννοια του στενού δεσμού; Εννοεί οικογενειακό δεσμό; Εννοεί φιλικό δεσμό; Εννοεί επαγγελματικό δεσμό;
      ΑΓΓΕΛΟΣ ΤΖΕΚΗΣ: Ερωτικό, τα πάντα.
      ΙΩΑΝΝΗΣ ΔΡΑΓΑΣΑΚΗΣ: Ναι, τα πάντα μπορεί να είναι εδώ.
      Επίσης στο άρθρο 16 υποχρεούνται τα πρόσωπα, τα οποία εκδίδουν στατιστικά στοιχεία, τα οποία δύναται να έχουν σημαντικό αντίκτυπο στις αγορές, να εκδίδουν τα στοιχεία αυτά με αντικειμενικό και διαφανή τρόπο. Τι θα πει αντικειμενικός τρόπος; Αναλύει κάποιος μία εταιρεία και με βάση τα δικά του κριτήρια αποφαίνεται ότι αυτή η εταιρεία έχει λαμπρές προοπτικές. Έτσι, παρασύρει το επενδυτικό κοινό να αγοράσει τη μετοχή κλπ. και στη συνέχεια αποδεικνύονται λανθασμένες οι επιλογές αυτές. Υποθέτω ότι ο αναλυτής αυτός, εφόσον η υπόθεση φτάσει σε διαδικασία επίλυσης, θα πει «Αυτή ήταν η εκτίμησή μου. Πίστευα ότι αυτή η εταιρεία έχει λαμπρές προοπτικές». Υπάρχουν, βεβαίως, κάποια αντικειμενικά κριτήρια, αλλά είναι πολύ σχετικά τα κριτήρια αυτά.
      Στο άρθρο 17 επιβάλλεται στα πρόσωπα που διαμεσολαβούν κατ’ επάγγελμα στην κατάρτιση συναλλαγών, να ειδοποιούν την Επιτροπή Κεφαλαιαγοράς, όταν υπάρχουν σοβαρές υπόνοιες, ότι οι συναλλαγές που έχουν καταρτιστεί, θα μπορούσαν να συνιστούν κατάχρηση της αγοράς. Υποθέτω ότι η Επιτροπή Κεφαλαιαγοράς σε κάποια από τα θέματα αυτά θα βγάλει επεξηγηματικές εγκυκλίους. Το πρόβλημα όμως,παραμένει.
      Επομένως ποια είναι η διέξοδος; Ποια είναι η λύση, εάν υπάρχει λύση; Η φύση του πράγματος επιβάλλει να συγκεντρώσουμε την προσοχή μας στο πώς λειτουργεί η Επιτροπή Κεφαλαιαγοράς. Όπως επεσήμανε σωστά και ο εισηγητής της Πλειοψηφίας κ. Αγοραστός, το θέμα είναι πώς θα εφαρμοστεί ο νόμος αυτός στην πράξη. Ακριβώς από αυτήν την άποψη έχει μεγάλη σημασία πώς λειτουργεί και πώς πρέπει να λειτουργεί  η Επιτροπή Κεφαλαιαγοράς. Με αυτήν την έννοια, εμείς επιμείναμε και επιμένουμε να ξαναδεί η Κυβέρνηση το θέμα του εσωτερικού ελέγχου.
      Στο π.δ. 25/2003, που διέπει τη λειτουργία της Επιτροπής Κεφαλαιαγοράς, γίνεται μία αναφορά σ’ ένα γραφείο εσωτερικού ελέγχου, η οποία αναφορά, όμως, θα ήταν η ίδια, σαν να μιλούσαμε για ένα γραφείο εσωτερικού ελέγχου μιας κοινής επιχείρησης. 
      Είναι προφανές ότι αυτό δεν αρκεί στην περίπτωση αυτή.
     Η τροπολογία που έχουμε καταθέσει, και εμείς –νομίζω και οι συνάδελφοι από το ΠΑΣΟΚ- και οι προτάσεις φορέων της αγοράς, βοηθούν στο να διευρυνθεί κατ’ αρχήν η έννοια του εσωτερικού ελέγχου, να αντικειμενικοποιηθεί, να υπάρχει μια αναφορά σε ανεξάρτητα μέλη του διοικητικού συμβουλίου και εν πάση περιπτώσει ό,τι άλλο μπορεί να διασφαλίσει, να δημιουργήσει ασπίδες προστασίας στο ενδεχόμενο εκείνο, όχι απλώς κάποιος κατώτερος υπάλληλος της Επιτροπής Κεφαλαιαγοράς, αλλά η ίδια η Επιτροπή Κεφαλαιαγοράς από αδυναμία ή από λάθος ή οτιδήποτε να κάνει διακριτική μεταχείριση της ισχύος του νόμου αυτού. Δηλαδή αφήνει κάποιον να περάσει και κάποιον άλλο τον τιμωρεί βάναυσα.
     Θα ήθελα να προσθέσω ότι αυτή η προσπάθεια για έναν εσωτερικό έλεγχο 
-που θα έχει περισσότερο τη λογική του ελέγχου των εσωτερικών υποθέσεων, όπως λέγεται καμιά φορά, παρά ενός κοινού εσωτερικού ελέγχου- πιστεύω ότι βοηθάει και προστατεύει κάπως και τα πρόσωπα που ασκούν τη διοίκηση της Επιτροπής Κεφαλαιαγοράς.
      Ακούγονται διάφορα, τα οποία ούτε μπορώ να ελέγξω. Όμως η Επιτροπή Κεφαλαιαγοράς πολλές φορές βρίσκεται ενδεχομένως και άδικα στο στόχαστρο της κριτικής, ακριβώς γιατί ο κόσμος θεωρεί την Επιτροπή Κεφαλαιαγοράς υπεύθυνη για όλα, και γι’ αυτά που κάνουν οι ανάδοχοι και γι’ αυτά που κάνουν οι επιχειρηματίες που θέλουν να εισαχθούν κλπ.
     Επομένως αυτό είναι ένα θέμα στο οποίο νομίζω ότι αξίζει να επιμείνουμε και με αυτό το νομοσχέδιο και με επόμενα νομοσχέδιο που η Κυβέρνηση λέει ότι θα φέρει. Αυτό το πρόβλημα συνδέεται με το όλο πλέγμα, την όλη λειτουργία του χρηματιστηρίου και της διαφάνειας κλπ..
     Επίσης έχουμε την άποψη ότι το θέμα των προστίμων θέλει μία προσοχή. Τα πρόστιμα μπορεί να είναι εξουθενωτικά. Προσωπικά θεωρώ ότι σε τέτοιες ευαίσθητες αγορές η κύρια τιμωρία δεν είναι το πρόστιμο, είναι η φήμη. Αν βγει η φήμη ότι η τάδε χρηματιστηριακή εταιρεία κάνει παιχνίδια, αυτό είναι η μεγαλύτερη τιμωρία της. Επομένως το πρόστιμο θέλει μία προσοχή, να είναι ανάλογο και με τις δυνατότητες των διαφόρων εταιρειών. 
     (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, δεν θα δευτερολογήσω. Θα χρειαστώ ένα λεπτό για να ολοκληρώσω με μία γενικότερη παρατήρηση, που αφορά αυτό το νομοσχέδιο και τη συζήτηση που κάνουμε.
     Θυμάμαι, όπως θυμάστε όλοι, το 1999, εκείνη την περίοδο της ευφορίας. Για μένα το μεγάλο έγκλημα των πολιτικών και της πολιτικής της περιόδου εκείνης ήταν αυτό, ότι δηλαδή δεν βοηθήθηκε ο κόσμος, ώστε να καταλάβει τι είναι χρηματιστήριο, ότι το χρηματιστήριο είναι μία αγορά κεφαλαίων, αφορά κατά κύριο λόγο τους κεφαλαιούχους, διέπεται από συγκεκριμένους κανόνες, έχει ανόδους, έχει κρίσεις, έχει καταρρεύσεις. Αντιθέτως υπήρξε μία φιλολογία ότι μέσω του χρηματιστηρίου μπορεί να δημιουργηθεί ένας λαϊκός καπιταλισμός, μία δημοκρατία των μετόχων, έφτασαν ορισμένοι να λένε. 
     Θα ήθελα, λοιπόν, να σας αναφέρω από τη μελέτη δύο καθηγητών πανεπιστημίου του εξωτερικού, σ’ ένα άρθρο τους που δημοσιεύθηκε στο «New Lefter Review», ένα αγγλικό περιοδικό, το Νοέμβριο του 2004, ορισμένα στοιχεία που αναφέρονται στην Αμερική, τη θεωρούμενη –και όντως είναι- ως η πιο ώριμη, χρηματιστηριακά, χώρα. 
     Η μελέτη συσχετίζει δύο στοιχεία. Τι μέρος των αποδοχών ενός ατόμου είναι από μισθούς από εργασία και τι μέρος είναι από κέρδη κεφαλαίου, μερίσματα, χρηματιστήριο κλπ. Το εντυπωσιακό, λοιπόν, στοιχείο είναι το εξής: Μέχρι και εισοδήματα 200.000 δολαρίων το χρόνο -δηλαδή άτομα που έχουν μέχρι 200.000 δολάρια το χρόνο- το μέρος του εισοδήματος που προέρχεται από κεφάλαια ή χρηματιστήριο είναι ελάχιστο, είναι κάτω του 3%. 
     Μόνο μετά τα 200.000 δολάρια και το 1.000.000 δολάρια αρχίζουν τα κέρδη από χρηματιστήριο, μετοχές κλπ. να αντιπροσωπεύουν ένα αξιοπρόσεκτο ποσοστό που αρχίζει από 7%, φτάνει στο 13% και μόνο σε όσους έχουν από 1.000.000 δολάρια και πάνω φτάνει στο 30%. 
     Τα στοιχεία, λοιπόν, αυτά μαρτυρούν ότι το χρηματιστήριο ήταν, είναι και θα είναι μία υπόθεση των ολίγων, των πολύ πλούσιων ή των πολύ απελπισμένων, των τυχερών, των επαγγελματικών διαχειριστικών κεφαλαίων, αυτών που έχουν προνομιακές πληροφορίες ή αυτών που θεωρούν ότι μπορεί να έχουν προνομιακές πληροφορίες. Από αυτήν την άποψη νομίζω ότι πραγματικά θέλει προσοχή και είναι θέμα ευθύνης όλων μας –ανεξάρτητα από την άποψη που έχει ο καθένας για το χρηματιστήριο- να μην καλλιεργούνται αυταπάτες ως προς το χαρακτήρα που αντικειμενικά έχει το χρηματιστήριο.
     Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στον κατάλογο των συναδέλφων που είχαν εγγραφεί χθες επί της αρχής. Μπορούν να μιλήσουν τώρα και επί της αρχής και επί των άρθρων. 
      Το λόγο έχει ο κ. Απόστολος Κωστόπουλος.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, πιστεύω ότι κάθε φορά που εμείς οι πολιτικοί μιλάμε εδώ στη Βουλή για το χρηματιστήριο πρέπει να είμαστε πολύ προσεκτικοί. Και αυτό μας το υπαγορεύει το πρόσφατο χρηματιστηριακό παρελθόν, κατά το οποίο από τη μια μεριά το σύνολο σχεδόν των μικροεπενδυτών έχασε το «πορτοφόλι» του στη Σοφοκλέους και από την άλλη απαξιώθηκε ένας θεσμός, ο οποίος είναι αναγκαίος σε μία ελεύθερη και ανταγωνιστική οικονομία.
      Καλώς ή κακώς, κύριε Πρόεδρε, ενάμισι εκατομμύριο μικροεπενδυτές έχουν την εντύπωση ότι για τη διαχείριση, που έγινε στην τριετία 1999-2001 την ευθύνη φέρει αποκλειστικά η πολιτική διαχείριση. Η πολιτική τακτική των τότε κυβερνήσεων αυτόν τον απλησίαστο «ναό των κολασμένων καπιταλιστών», όπως ελέγετο κάποτε, τον ανήγαγε σε περιούσιο χώρο προσοχής και προσευχής για το 70% περίπου του ενεργού πληθυσμού της χώρας. Στην τριετία 1999-2001 απέκτησε το χρηματιστήριο τόσους θιασώτες και ζηλωτές, που σχεδόν κανένας δεν τολμούσε να είναι αρνητής. Οι επτά στους δέκα προσέτρεχαν στο χρηματιστήριο χωρίς να γνωρίζουν τι είναι μετοχή, τι είναι ανώνυμος εταιρεία, τι είναι ισολογισμός, τι είναι κεφαλαιαγορά, τι είναι αμοιβαία κεφάλαια και, το σπουδαιότερο, τι είναι χρηματιστήριο: Τι οργάνωση έχει, ποιοι κανόνες το διέπουν, πως λειτουργεί τι προσφέρει και τι προσδοκά. Όλοι το διαφήμιζαν σαν μια πηγή εύκολου πλουτισμού. Ο επενδυτικός ρόλος του χρηματιστηρίου, δυστυχώς, μετατράπηκε σε κερδοσκοπικό. Κανένας δεν επένδυε: Ούτε οι εταιρείες, ούτε οι επενδυτές, ούτε οι αγοραστές, ούτε οι πωλητές. Όλοι «έπαιζαν». Η λέξη ήταν χαρακτηριστική: «Παίζω» στο χρηματιστήριο.
      Διατυπώθηκε από κάποιους ομιλητές, συναδέλφους από το ΠΑΣΟΚ, πως παρ’ ότι η Νέα Δημοκρατία κυβερνά ένα χρόνο, δεν έχει ακόμα απαντήσει για το πού πήγαν τα λεφτά, δεν έχει ακόμα τιμωρηθεί κανείς. Εάν το ερώτημα αυτό δεν είναι υποκριτικό, θα μου επιτρέψετε, κύριοι συνάδελφοι, να σας πω ότι είναι  ολίγον αφελές. Και το λέω αυτό, κυρίες και κύριοι συνάδελφοι, γιατί η «νάρκη» έσκασε το 2001 και τότε ήταν κυβέρνηση το ΠΑΣΟΚ. Τίποτα δεν ξέρετε για τους μικροκαταθέτες, που έχασαν το «πορτοφόλι» τους στο χρηματιστήριο; Δεν έχετε ακούσει τίποτα για την κατάρρευση του χρηματιστηρίου; Καμία ευθύνη δεν έχετε; Στα τέσσερα-πέντε χρόνια μετά από την ολική κατάρρευση, πήρατε κανένα μέτρο, και, αν ναι,  ποιο είναι αυτό και ποιο είναι το αποτέλεσμα; Και ρωτάτε τώρα εμάς; Νομίζω, ειλικρινά, ότι υπερβάλλετε. 
      Κύριε Πρόεδρε, κυρία και κύριοι συνάδελφοι, με το συζητούμενο νομοσχέδιο «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς» κατά πρώτον ενσωματώνεται στο εσωτερικό μας δίκαιο η υπ’ αριθμόν 6/2003 αντίστοιχη οδηγία του Ευρωπαϊκού Κοινοβουλίου και κατά δεύτερο λόγο ενσωματώνεται μέρος άλλων τριών οδηγιών του Ευρωπαϊκού Κοινοβουλίου που αφορούν: τον ορισμό και τη δημοσιοποίηση των προνομιακών -θα έλεγα «των εμπιστευτικών- πληροφοριών, τον ορισμό των πράξεων χειραγώγησης -θα έλεγα των πράξεων κατάχρησης- της αγοράς, τις πρακτικές της αγοράς και διακίνησης των πληροφοριών, καθώς και τη γνωστοποίηση των συναλλαγών ή υπόπτων, αν θέλετε, συναλλαγών από πρόσωπα που έχουν διευθυντικά καθήκοντα. 
      Δυστυχώς, η ελληνική χρηματιστηριακή αγορά κάτι ξέρει από αυτά. Στην τριετία 1999-2001 μυθοποιήθηκαν εξωθεσμικοί παράγοντες. Τα «παπαγαλάκια» διοχέτευαν περίεργες φημολογίες, που ανεβοκατέβαζαν τον πήχη και καθόριζαν το ύψος του γενικού δείκτη τιμών. Παρουσίαζαν τη Σοφοκλέους ως παράδεισο οικονομικής ευρωστίας και ανάπτυξης, ως πηγή εύκολων και χρυσών κερδών. Και κανείς δεν μπορούσε να αντιτάξει σ’ αυτό το ήρεμο πρόσωπο, που παρουσιάζει αυτός ο χώρος, πως ο κύκλος των ενάρετων συναλλαγών είναι αυστηρά περιορισμένος και πως αυτό που επιθυμεί να κερδίσει ο καθένας πρέπει να το χάσει κάποιος άλλος. 
      Κανένας δεν σκεφτόταν πως κερδισμένοι στο xρηματιστήριο είναι εκείνοι που αφήνουν και τους άλλους να κερδίσουν. Γνωρίζοντες και μη γνωρίζοντες μέσα σε μία βραδιά έγιναν επαΐοντες χρηματιστηριακών αγορών και με την ανοχή, την παρότρυνση και τη βοήθεια των τότε kυβερνήσεων ξεφύτρωναν σε όλες τις γειτονιές των μεγαλουπόλεων και των πόλεων οι περίφημες ΕΛΔΕ, που συναγωνίζονταν ακόμα και τα ΠΡΟ-ΠΟτζίδικα. Το αμόκ των Νεοελλήνων να παίξουν στο xρηματιστήριο ήταν πρωτοφανές. 
      Κανένας δεν μιλούσε για επένδυση και κανένας μέχρι τώρα δεν μας έχει πει πόσες ήταν οι εισηγμένες εταιρείες την 31.12.98, πόσες ήταν στις 31.12.2001, με ποιες προϋποθέσεις είχαν εισαχθεί στο xρηματιστήριο και αν τότε η Διεύθυνση Εποπτείας και ακόμη η Επιτροπή Κεφαλαιαγοράς έκανε τον οφειλόμενο έλεγχο. Είπε ο κ. Παπαντωνίου ότι ψηφίστηκαν πάρα πολλοί νόμοι. Όμως, εφαρμόστηκαν; Ελέγχθηκαν ποιες εταιρείες μπήκαν μέσα, και αν αυτές είχαν την οικονομική δυνατότητα ή την ευρωστία να είναι εισηγμένες στο χρηματιστήριο; Αυτήν την απάντηση ακόμα την περιμένει η Βουλή και ο ελληνικός λαός. 
      ΑΓΓΕΛΟΣ ΤΖΕΚΗΣ: Φέρτε τα εδώ, πάρτε τις πολιτικές ευθύνες. 
      ΑΠΟΣΤΟΛΟΣ ΚΩΣΤΟΠΟΥΛΟΣ: Δεν αντιλέγω, κύριε συνάδελφε, ότι κάποτε και αυτά τα στοιχεία, αφού υπάρχουν και το κράτος έχει συνέχεια, θα πρέπει να κατατεθούν στη Βουλή. 
      Το χρηματιστήριο από χώρος επένδυσης και ενίσχυσης των επιχειρήσεων για χρηματιστηριακές δραστηριότητες έγινε χώρος εκσυγχρονισμένου καζίνο. Βλέπετε ο εκσυγχρονισμός τότε ήταν της μόδας. Δυστυχώς, άσπρο – μαύρο παιζόταν στη Σοφοκλέους, κάτω από τα ορθάνοιχτα μάτια της τότε Επιτροπής Κεφαλαιαγοράς, της Διεύθυνσης Εποπτείας, των τότε Υπουργών Οικονομίας, της τότε κυβέρνησης του κ. Σημίτη, που έφθασε μάλιστα να χορηγεί και δάνεια για να παίζουν στο χρηματιστήριο. Κι όχι μόνο αυτό, ακόμα και στις προεκλογικές αφίσες διαφημιζόταν, όπως σήμερα διαφημίζονται τα καζίνο. Όλοι εξέλαβαν το χρηματιστήριο σαν ένα δωμάτιο με λεφτά, που θα μπορούσε ο καθένας να πάρει όσα ήθελε και όποτε ήθελε. Και την ώρα που έμπαινε στο δωμάτιο και έσκυβε να πάρει όσα χρήματα ήθελε, του έπαιρναν το πορτοφόλι από την τσέπη. Αυτή είναι η πραγματικότητα είτε μας αρέσει είτε όχι. 
      Κύριε Πρόεδρε, με τις διατάξεις του παρόντος νομοσχεδίου δημιουργείται ένα νέο πλαίσιο διοικητικής φύσεως, που στοχεύει να προστατευτεί η ομαλή λειτουργία των αγορών, των κινητών αξιών και να επανακτηθεί η εμπιστοσύνη των επενδυτών. Δεν έχασε μόνο την επιθετική του αξία το Χρηματιστήριο, δεν κάηκαν μόνο μικροκαταθέτες και μικροεπενδυτές, αλλά απαξιώθηκε στο σύνολό του ένας θεσμός τροφοδότησης επιθετικών δραστηριοτήτων. Γι’ αυτό με τις θεσπιζόμενες διατάξεις από τη μια μεριά απαγορεύεται και μάλιστα με μεγάλες κυρωτικές εκτελεστικές θα έλεγα πράξεις η κατάχρηση προνομιακών πληροφοριών και η χειραγώγηση της αγοράς, και από την άλλη ενισχύεται και διασφαλίζεται η εμπιστοσύνη του επενδυτικού κοινού. Θεσμοθετείται μία πάγια αρχή της οικονομικής θεωρίας, που λέει πως για να λειτουργήσουν συνθήκες ανταγωνισμού στην αγορά απαιτείται πάνω απ’ όλα διαφανής και ξεκάθαρη πληροφόρηση όλων των τιμών, αγαθών και υπηρεσιών των παραγόντων που δραστηριοποιούνται στην αγορά. Το προνόμιο της πληροφόρησης για τέτοιου είδους παιχνίδια δεν μπορεί να ανήκει σε μεμονωμένα άτομα, σε ειδικούς αγοραστές και πωλητές, σε κατευθυνόμενους θεσμούς τύπου ΔΕΚΑ, που αναμφίβολα καταδολίευσαν τη χρηματιστηριακή αγορά την περίοδο 1999-2001. 
      Στα τριάντα τρία άρθρα του παρόντος νομοσχεδίου φιλοδοξείται να επανακτήσει το χρηματιστήριο το θεσμικό του ρόλο και το επενδυτικό κοινό την εμπιστοσύνη στον υγιή και αποτελεσματικό ανταγωνισμό. Σήμερα το χρηματιστήριο, η αγορά, η κοινωνία, η οικονομία χρειάζονται πάνω απ’ όλα κλίμα εμπιστοσύνης. Θέλει σοβαρότητα και υπευθυνότητα, θέλει κανόνες διαφάνειας και απελευθέρωσης επιχειρηματικών δραστηριοτήτων. Εγγύηση γι’ αυτά αποτελεί και το παρόν νομοσχέδιο και η πολιτική διαχείριση της χώρας από την Κυβέρνηση της Νέας Δημοκρατίας.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, το νομοσχέδιο που σήμερα συζητάμε κινείται προς τη σωστή κατεύθυνση. Κινείται στους στόχους της οδηγίας 2003/6 της Ευρωπαϊκής Κοινότητας.
      Το ΠΑΣΟΚ βάσει αυτής της οδηγίας αυτής είχε προετοιμάσει σχέδιο, όμως, δεν το κατέβασε προς ψήφιση. Εσείς καθυστερήσατε, αλλά δεν είναι ποτέ αργά. Εμείς το ψηφίζουμε. Θα μπορούσε, όμως, να είναι και πιο βελτιωμένο σε ορισμένα σημεία. 
      Ένα σημείο είναι το απόρρητο των τραπεζών. Θεωρούμε ότι δεν μπορεί να άρεται το απόρρητο σε όλες τις επιχειρήσεις και για τις τράπεζες να χρειάζεται η άδεια της Τραπέζης της Ελλάδος για να αρθεί το απόρρητο. Θα μπορούσαμε εκ των προτέρων, για να μπορεί η κεφαλαιαγορά να είναι χωρίς βάρη, χωρίς δεσμεύσεις, χωρίς περιορισμούς, να μη χρειάζεται για την άρση του απορρήτου των τραπεζών η άδεια της Τραπέζης της Ελλάδος.
      Παράλληλα θα μπορούσατε να κάνετε δεκτή την τροπολογία που έχει καταθέσει ο κ. Φλωρίδης, ο κ. Μακρυπίδης και ο κ. Σπηλιόπουλος για τη Διεύθυνση Εσωτερικού ελέγχου της Επιτροπής Κεφαλαιαγοράς. Καμία κεφαλαιαγορά, που σέβεται τον εαυτό της, δεν πορεύεται χωρίς υπηρεσία εσωτερικού ελέγχου. Νομίζω, λοιπόν, ότι θα μπορούσατε να την κάνετε δεκτή και όχι να δεσμευτείτε απλώς να την κατεβάσετε σ΄ ένα άλλο νομοσχέδιο. 
      Με αυτές τις παρατηρήσεις εμείς ψηφίζουμε το νομοσχέδιο. Επειδή όμως όλοι οι συνάδελφοι της κυβερνητικής παράταξης όταν ανέβηκαν στο Βήμα αναφέρθηκαν στην πορεία του χρηματιστηρίου κατά την περίοδο διακυβέρνησης του ΠΑΣΟΚ, θέλω να πω τα εξής.
      Αγαπητοί συνάδελφοι, εξυγίανση της κεφαλαιαγοράς δεν σημαίνει ότι αυτομάτως θα υπάρχουν και επενδύσεις σε αυτήν. Για να υπάρχουν επενδύσεις, χρειάζεται να υπάρχει θετικό κλίμα, το οποίο να δημιουργεί προσδοκίες, να υπάρχει αισιοδοξία. Εάν δεν υπάρχει αισιοδοξία, δεν γίνονται επενδύσεις στην κεφαλαιαγορά. 
      Δυστυχώς, εσείς πάψατε να δίνετε αισιοδοξία στην αγορά με τους άστοχους οικονομικούς σας χειρισμούς, με το θέμα του «Βασικού Μετόχου», της απογραφής. Δημιουργήσατε μία αίσθηση ότι κάτι δεν πάει καλά. Παγώσατε την οικονομία, παγώσατε τις επιχειρήσεις, παγώσατε τα κέρδη των επιχειρήσεων. Έτσι, οι επιχειρήσεις δεν επενδύουν στη χρηματαγορά. 
      Παράλληλα και σήμερα ακόμη αποδεικνύετε τους άστοχους χειρισμούς σας με την τροπολογία που κατεβάζετε εδώ του κ. Σουφλιά, με την οποία αναστέλλετε την ισχύ των διατάξεων μέχρι τις 30 Σεπτεμβρίου 2005 του ν. 3212/2003. Ποιους εξυπηρετεί αυτό το πάγωμα; Τι κρύβεται πίσω από αυτό; Ποιοι ωφελούνται γύρω από αυτήν την τροπολογία; 
      Ακούστε την έκθεση του Γενικού Λογιστηρίου του Κράτους. Λέει: Πρώτον, θα έχουμε απώλεια εσόδων επί του κρατικού προϋπολογισμού με τη μη επιβολή των προστίμων. «Τα ανωτέρω έσοδα θα αναπληρωθούν από άλλες πηγές εσόδων του κρατικού προϋπολογισμού. Θα έχουμε, επίσης, απώλεια εσόδων επί του κρατικού προϋπολογισμού και των προϋπολογισμών του ΤΑΧΔΥΚ και των λοιπών αναφερομένων στην παράγραφο 2 του άρθρου 4 του ν. 663/77 φορέων. Από τη μη είσπραξη αυξημένων χρηματικών ποινών τα ανωτέρω έσοδα θα αναπληρωθούν κλπ.. Θα έχουμε μείωση επί του προϋπολογισμού των ΟΤΑ Α΄ βαθμού επί του ετησίου προστίμου, που υπήρχε και δεν επιβάλλεται. Τα έσοδα αυτά θα αναπληρωθούν κλπ..». 
      Αυτή η αλλοπρόσαλλη πολιτική είναι δυνατόν να δίνει κλίμα θετικό και κλίμα αισιοδοξίας στην αγορά; Για να δώσεις θετικό κλίμα στην αγορά, πρέπει να έχεις όραμα. Πρέπει να δίνεις κατεύθυνση, να υπάρχει ένας οδικός χάρτης με ενδιάμεσους σταθμούς, να ξέρουν οι επιχειρηματίες ότι θα επενδύσουν και τι θα προσδοκούν από αυτό, να ξέρουν τι θα αποδώσουν πίσω στην αγορά, να ξέρουν τι θα δώσουν στους εργαζόμενους. Δυστυχώς, αυτά δεν τα κάνετε!
      Ακούστηκαν επίσης πολλά για τη «λεηλασία» των προηγούμενων χρόνων. Όμως τότε η κεφαλαιαγορά κινείτο, γιατί υπήρχε ένας στόχος, υπήρχε ο στόχος της ΟΝΕ, υπήρχε η ολυμπιακή προετοιμασία. Η κεφαλαιαγορά τότε πήγαινε να αναδυθεί και από τις αναδυόμενες αγορές να γίνει ώριμη αγορά. 
      Όμως, επειδή η φήμη τρέχει πιο γρήγορα –και τρέχει με την ταχύτητα του φωτός- είχαμε την παράβαση του επόμενου κανόνα, που πρέπει να ισχύει στην κεφαλαιαγορά. Ποιος είναι ο επόμενος κανόνας; Η κεφαλαιαγορά είναι η κατεξοχήν έκφραση της ελεύθερης αγοράς και δεν μπορούν να κερδίζουν όλοι και εσαεί. 
      Σε αυτό επάνω πολλοί μικροεπενδυτές, βλέποντας τα κεφάλαια υψηλού ρίσκου να αποδίδουν –γιατί προσδοκούσαν κατά τη φάση της ωρίμανσης της ελληνικής κεφαλαιαγοράς να φύγουν- ακολούθησαν, με αποτέλεσμα να μην μπορούν να επιστρέψουν πίσω και έτσι υπήρξε η μεγάλη απώλεια. Αλλά σ’ αυτό δεν ευθύνεται καμία κυβέρνηση, όπως θέλετε να πείτε εσείς. Δεν υπήρχαν κατευθύνσεις. Το καλό κλίμα υπήρχε. Και βάσει του καλού κλίματος δημιουργήθηκε αυτή η φήμη.
      Υπάρχει και ένας τρίτος κανόνας, τον οποίο δεν θα πρέπει να αγνοούμε, ότι δηλαδή η δική μας χρηματιστηριακή αγορά είναι αλληλένδετη με τις υπόλοιπες. Υπάρχει μια διεθνής αλληλοσύνδεση. Δεν υπάρχουν αγορές που όλες πηγαίνουν πάνω και κάποιες άλλες που πηγαίνουν κάτω. Όλες ακολουθούν σ΄ ένα μεσοπρόθεσμο διάστημα ένα συγκεκριμένο σκαμπανέβασμα. Τα δικά μας ιστογράμματα είναι απολύτως συμβατά μέσα στα ιστογράμματα που ακολούθησαν οι διεθνείς κεφαλαιαγορές. 
      Θα κλείσω με τα εξής στοιχεία. Σήμερα το 63,3% των επενδυτών στο χρηματιστήριο, δηλαδή οκτακόσιες εννιά χιλιάδες χαρτοφυλάκια, είναι κάτω από 3.000 ευρώ. Το 16% του χρηματιστηρίου, δηλαδή διακόσιες τέσσερις χιλιάδες χαρτοφυλάκια, είναι κάτω από 9.000 ευρώ. Το 6% του χρηματιστηρίου, δηλαδή περίπου ενενήντα χιλιάδες χαρτοφυλάκια, είναι κάτω από 15.000 ευρώ. Μόνο το 0,3%, δηλαδή τρεις χιλιάδες διακόσια χαρτοφυλάκια, είναι 1.000.000 ευρώ και πάνω!
      ΕΛΠΙΔΑ ΠΑΝΤΕΛΑΚΗ: Γι’ αυτούς γίνεται το νομοσχέδιο!
      ΠΑΝΑΓΙΩΤΗΣ ΣΓΟΥΡΙΔΗΣ: Εδώ αυτά τα στοιχεία θα πρέπει να τα λάβουμε υπόψη μας. Περί αυτού μιλάμε. Ας αφήσουμε, λοιπόν, την κεφαλαιαγορά να λειτουργήσει ελεύθερη, ας αφήσουμε το θέμα στο απυρόβλητο των πολιτικών αντιπαραθέσεων. 
      Πιστεύω ότι κακώς κάνετε να αναμοχλεύετε τα παλιά, γιατί αυτά μόνο για λαϊκή κατανάλωση είναι. Κοιτάξτε, λοιπόν, μέσα από την εξυγίανση της κεφαλαιαγοράς, αλλά και μέσα από το θετικό κλίμα, το οποίο θα δώσετε –και το οποίο δεν δίνετε στην αγορά- να μπορέσετε να βοηθήσετε και τους μικροεπενδυτές.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι οκτώ μαθητές και δύο συνοδοί δάσκαλοι του 3ου Δημοτικού Σχολείου Ασπροπύργου.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο συνάδελφος κ. Χρίστος Βερελής.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, στη συζήτηση που είχαμε κάνει στην επιτροπή είχα κάνει μια σειρά προτάσεων, τις οποίες είδα ότι η Κυβέρνηση δεν εξέτασε. Θα ήθελα να τις επαναλάβω εδώ στην Ολομέλεια.
      Θεωρώ ότι αυτό το νομοσχέδιο δεν λύνει τα θέματα. Θεωρώ ότι δεν εξασφαλίζει τη διαφάνεια και δεν εξασφαλίζει κυρίως την πληροφόρηση από την πλευρά των μικρομετόχων, προκειμένου να μπορούν να λαμβάνουν αποφάσεις και να προστατεύονται. 
      Θα δώσω συγκεκριμένα παραδείγματα. Το πρώτο το οποίο ήθελα να παρατηρήσω είναι ότι το μεγάλο πρόβλημα στα χρηματιστήρια και ιδιαίτερα σ΄ ένα αναδυόμενο χρηματιστήριο, όπως ήταν το 1999 το δικό μας, ήταν οι αθρόες εισαγωγές και αυξήσεις μετοχικών κεφαλαίων.
      Αυτό δημιούργησε το μεγάλο πρόβλημα. Έγινε κατάχρηση τότε στις εισαγωγές και στις αυξήσεις. Υπάρχει ένα θέμα χωρητικότητας και το θέμα αυτό θα πρέπει να αναχθεί ως έννοια στα πράγματα του χρηματιστηρίου. Γι’ αυτό πρότεινα στη συζήτησή μας στην επιτροπή μεταξύ δύο διαδοχικών αυξήσεων μετοχικού κεφαλαίου να πρέπει υποχρεωτικά να μεσολαβούν δύο δημοσιευμένοι ισολογισμοί μιας εταιρείας.
      Ένα δεύτερο θέμα, το οποίο θεωρώ μεγάλης σημασίας είναι αυτό το οποίο συμβαίνει με τα ενημερωτικά δελτία. Εισάγονται εταιρείες μ’ ένα ενημερωτικό δελτίο, κάνουν αυξήσεις μετοχικού κεφαλαίου μ’ ένα ενημερωτικό δελτίο και υπάρχουν τράπεζες, που είναι σύμβουλοι της έκδοσης και στην πορεία λαμβάνονται αποφάσεις στην εταιρεία, που καταστρατηγούν ή παροχετεύουν τα χρήματα αυτά σε άλλους σκοπούς. Πρέπει να υπάρχει υποχρέωση από τη μεριά των τραπεζών, που ήταν σύμβουλοι της έκδοσης προκειμένου να παρακολουθούν την πορεία της τοποθέτησης των χρημάτων, τα οποία εισπράττονται από τις αυξήσεις μετοχικού κεφαλαίου ή από την εισαγωγή και να ενημερώνουν υπευθύνως και με δημοσιότητα τόσο τις χρηματιστηριακές αρχές όσο και το επενδυτικό κοινό. Αυτό, αν δεν γίνει, θα αποτελεί μία μόνιμη πληγή και πιστεύω ότι η Κυβέρνηση πρέπει να το σκεφθεί και να πράξει αντιστοίχως.
      Αντίστοιχο θέμα είναι η δυνατότητα των μετόχων να λαμβάνουν γνώση των αποφάσεων των διοικητικών συμβουλίων των εισηγμένων εταιρειών ιδιαίτερα σε θέματα, τα οποία έχουν να κάνουν με χρήση των κεφαλαίων που αντλήθηκαν από το χρηματιστήριο. Αυτό πρέπει να είναι μία υποχρέωση και θα πρέπει να βρεθεί τρόπος, προκειμένου να εξασφαλιστεί αυτή η ελάχιστη διαφάνεια. 
      Πιστεύω ότι αν δεν συμβεί αυτό, θα υπάρχει μονίμως μία διαδικασία, η οποία δεν θα είναι διαφανής και η οποία θα δημιουργεί προϋποθέσεις προκειμένου να εξαπατώνται οι μέτοχοι του χρηματιστηρίου.
      Κύριε Πρόεδρε, πολλά έχουν συμβεί σ’ αυτήν τη χώρα. Δυστυχώς, οι δυνατότητες που έχει ένας άνθρωπος, που έχει κάποιες οικονομίες να τις διοχετεύσει κάπου και να τις αποταμιεύσει, είναι ελάχιστες πια. Είναι τα τούβλα των πολυκατοικιών, είναι μικρά οικόπεδα. Το χρηματιστήριο με τη μορφή που έχει διεθνώς, εδώ, λόγω των κινδύνων που έχει, δεν έχει αξιοποιηθεί και δεν μπορεί να αξιοποιηθεί ουσιωδώς. 
      Ένα τρίτο, το οποίο ήθελα να παρατηρήσω πάλι για τη μέθοδο προστασίας των ανθρώπων, οι οποίοι θέλουν να τοποθετήσουν μέρος των οικονομιών τους στο χρηματιστήριο, είναι τα θέματα των χρηματιστηριακών εταιρειών. Εδώ υπάρχει μία σειρά από θεσμοθετημένες ποινές που έχουν να κάνουν με παραβάσεις που κάνουν οι χρηματιστηριακές εταιρείες. 
      Όμως, κύριε Πρόεδρε, οι άνθρωποι κάνουν τα πράγματα. Δεν είναι δυνατόν κάποιος, ο οποίος είναι ο έχων το γενικό πρόσταγμα σε μία χρηματιστηριακή, ο έχων τη δυνατότητα και το δικαίωμα της υπογραφής, να παραμένει αλώβητος και απλώς να τιμωρείται μία εταιρεία ενδεχομένως μ’ ένα πρόστιμο ή με άλλες ποινές, οι οποίες μπορεί να είναι πιο μεγάλες, άρα και δεν επιβάλλονται συχνά, διότι θα δημιουργούσαν γενικότερο πρόβλημα. Θα πρέπει να υπάρχει εξατομικευμένη, προσωπική ευθύνη των ατόμων, τα οποία διαχειρίζονται αυτές τις χρηματιστηριακές. 
      Βεβαίως όλα αυτά, τα οποία συζητούμε σήμερα, τα συζητούμε σ’ ένα σημείο όπου η οικονομία έχει τεράστια προβλήματα. Υπάρχουν κλάδοι, οι οποίοι βρίσκονται στο χρηματιστήριο και οι οποίοι παραπαίουν. Όπως ο κλάδος της Πληροφορικής: Είδαμε εξαιρετικά δυσάρεστα γεγονότα. Είδαμε αυτοκτονίες διευθυνόντων συμβούλων εισηγμένων εταιρειών. Ο κατασκευαστικός τομέας: Οι εισηγμένες εταιρείες στον κατασκευαστικό τομέα παραπαίουν και αυτό είναι αποτέλεσμα μιας κυβερνητικής πολιτικής, που εδώ κι ένα πολύ μεγάλο χρονικό διάστημα δεν έχει προχωρήσει δημόσια έργα. Και αυτές οι εισηγμένες εταιρείες έχουν φθάσει να έχουν κεφαλαιοποιημένες υποχρεώσεις προς τράπεζες που κοντεύουν να ακουμπήσουν τα 2.000.000.000 ευρώ. Είναι ιλιγγιώδη ποσά. Βεβαίως, το μέλλον είναι άδηλο. Εδώ απ’ όλη αυτήν τη διαδικασία των έργων, τα οποία έγιναν το τελευταίο διάστημα, το μόνο το οποίο είδαμε είναι ότι ορισμένα από τα έργα, τα οποία έχουν ξεκινήσει, να συνεχίζονται. Κανένα έργο δεν προχώρησε παραπέρα. Μόνο ελάχιστοι και ο κυβερνητικός εργολάβος βρέθηκε να είναι από αυτήν τη διαδικασία ευνοημένος και πήρε το ανεκτέλεστο υπόλοιπο από πάρα πολλούς άλλους. Με ποια διαδικασία; Ας το βρουν οι κύριοι που είναι υπεύθυνοι. Ας βρουν με ποια διαδικασία εκχωρήθηκαν ανεκτέλεστα έργα διαφόρων άλλων εργολαβιών. Αυτά, γιατί νομίζω ότι οι πάντες γνωρίζουν και πρέπει αυτή η Αίθουσα να τα συζητήσει. 
      Ο αναπτυξιακός σας νόμος δεν λειτουργεί ακόμη. Έχω ζητήσει από το Υπουργείο Εθνικής Οικονομίας, από τον αρμόδιο Υφυπουργό να μας φέρει εδώ και ενάμιση μήνα μία λίστα που να μας λέει ποιες είναι οι αιτήσεις που έγιναν στον αναπτυξιακό νόμο καθ’ όλη τη διάρκεια του 2004 και ακόμα περιμένω. 
      Τα πανωτόκια, τα οποία είπατε ότι θα ρυθμίσετε, δεν ρυθμίζονται. Ελάχιστα έχουν ρυθμιστεί.
Σας ζητά η Ομοσπονδία των Δανειοληπτών να τους δώσετε εξηγήσεις και έχουμε ζητήσει να μας φέρετε έναν πλήρη τεκμηριωμένο κατάλογο με το τι έχουν κάνει οι τράπεζες σ’ αυτό το θέμα.
      Ο μόνος ο οποίος βλέπει θετικά την ελληνική οικονομία είναι ο κ. Μπαρόζο, ο οποίος κατάφερε στην Πορτογαλία, αυτά τα οποία κατάφερε, και τώρα βρίσκεται ξαπλωμένος στις δάφνες του, προκειμένου να ρυθμίσει και τα οικονομικά όλης της Ευρώπης.
      Θα κάνω και δύο σχόλια για μία τροπολογία που κατατέθηκε, κύριε Πρόεδρε, η οποία αφορά ένα εξαιρετικά σημαντικό κομμάτι, τα βιοκαύσιμα, το Bio-diesel.
      ΠΡΟΕΔΡΕΥΩΝ (Γεώργιος Σούρλας): Κύριε Βερελή, θα γίνει συζήτηση γι’ αυτήν την τροπολογία.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, δύο λέξεις θέλω να πω μόνο, επειδή είναι πολύ σημαντικό το ζήτημα και ενδεχομένως δεν θα έχω τη δυνατότητα να μιλήσω εκείνη τη στιγμή.
      Εδώ, λοιπόν, ρυθμίζονται τα βιοκαύσιμα, προκειμένου να έχουν μηδενικό συντελεστή ειδικού φόρου κατανάλωσης για μία τριετία, από τον Ιανουάριο του 2005 έως το Δεκέμβριο του 2007. 
      Είναι δυνατόν μόνο για μία τριετία να δίδεται ένα πλαίσιο σταθερότητας, προκειμένου η ελληνική οικονομία και η αγροτική-γεωργική παραγωγή να κάνουν ένα μεγάλο βήμα και να μπουν στην καλλιέργεια ενεργειακών φυτών ή στη δημιουργία ειδικών διυλιστηρίων τα οποία θα παράγουν bio diesel; Ποιος είναι αυτός ο οποίος θα επενδύσει προκειμένου να υπάρξει αυτή η εξέλιξη; 
      Η χώρα μας θέλει έναν ορίζοντα σταθερότητας σ’ αυτά τα θέματα και αυτό το οποίο θα παρακαλέσω το Υπουργείο Ανάπτυξης να συζητήσει με το Υπουργείο Εθνικής Οικονομίας είναι να δώσετε μία περίοδο μεγαλύτερη, προκειμένου να γίνουν επενδύσεις. Τα επόμενα χρόνια θα είναι εξαιρετικά δύσκολα στο θέμα των καυσίμων. Θα έχουμε θέματα τα οποία θα δημιουργήσουν προβλήματα και, όπως ξέρετε, αυτή τη στιγμή η χώρα μας έχει μεγαλύτερη εξάρτηση από καύσιμα, τα οποία είναι εισαγόμενα, από τα κλασικά συμβατικά καύσιμα.
      Είναι μία μοναδική ευκαιρία, την οποία έχουμε για να δημιουργήσουμε ένα σταθερό, ευοίωνο, αισιόδοξο μέλλον για τα βιοκαύσιμα, τα οποία χρειάζεται να αναπτύξει η χώρα.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο Υπουργός Οικονομίας και Οικονομικών κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, συζητάμε σήμερα και ψηφίζουμε ένα νομοσχέδιο για  την προστασία της Κεφαλαιαγοράς από πράξεις χειραγώγησης και από πράξεις κατάχρησης προνομιακών πληροφοριών. Είναι ένα νομοσχέδιο, με το οποίο επιχειρείται η δημιουργία ενός σύγχρονου, αποτελεσματικού, αλλά και λειτουργικού θεσμικού πλαισίου, ισορροπημένου, για να προστατεύσουμε τους επενδυτές από αθέμιτες πράξεις.
      Εάν ένας τέτοιος νόμος ίσχυε την επίμαχη περίοδο 1999-2000, δεν θα είχαμε τα φαινόμενα που υπήρξαν στο χρηματιστήριο, με τεράστιες κυβερνητικές ευθύνες εκείνη την εποχή.
      Το νέο θεσμικό πλαίσιο στηρίζεται στην ενσωμάτωση της κοινοτικής οδηγίας 6/2003 για την κατάχρηση της αγοράς στην ελληνική νομοθεσία, καθώς και των σχετικών εκτελεστικών μέτρων, όπως προβλέπονται στις κοινοτικές οδηγίες 124, 125/2003 και 72/2004. 
      Μ’ αυτό το νομοθετικό πλαίσιο, αποκρυσταλλώνεται σ’ ένα νομοθετικό κείμενο ό,τι αφορά στις περιπτώσεις κατάχρησης της αγοράς και στις υποχρεώσεις των συμμετεχόντων στην αγορά, οι οποίες είχαν αναγκαστικά διαμορφωθεί από τα δικαστήρια, λόγω του ότι οι υφιστάμενες ρυθμίσεις ήταν πεπαλαιωμένες και δεν κάλυπταν αναλυτικά τις περιπτώσεις κατάχρησης της αγοράς, που εμφανίστηκαν τα τελευταία χρόνια.
      Μ’ αυτόν τον τρόπο, επιτυγχάνουμε ασφάλεια δικαίου, προστατεύουμε τη λειτουργία της αγοράς, αλλά και οι συμμετέχοντες στην αγορά γνωρίζουν πια ποιες θα είναι εκείνες οι πρακτικές που επιτρέπονται και ποιες είναι εκείνες που απαγορεύονται.
      Αυτό το νομοσχέδιο υιοθετεί μία νέα προσέγγιση για την αντιμετώπιση της κατάχρησης της αγοράς και αυτή η προσέγγιση ανταποκρίνεται στις σύγχρονες αντιλήψεις για την αποτελεσματική άσκηση εποπτείας επί των κεφαλαιαγορών. Στηρίζεται στην εισαγωγή και στην εφαρμογή ενός θεσμικού πλαισίου, που χαρακτηρίζεται από πληρότητα, ευελιξία, συνοχή, αποτελεσματικότητα και, κυρίως, από δικαιοσύνη.
      Είναι τολμηρή η προσπάθεια, αλλά είναι και ισορροπημένη, γιατί η αγορά δεν χρειάζεται υπερ-ρύθμιση. Χρειάζεται μία αποτελεσματική ρύθμιση, απλή. Έπρεπε να καλυφθούν σημαντικά κενά στο υφιστάμενο νομοθετικό πλαίσιο και να υπάρξει αποτελεσματική αποτροπή, γιατί όλα αυτά τα χρόνια η απουσία του κατάλληλου πλαισίου οδήγησε σε πρακτικές που τις αντιμετωπίζει σε καθημερινή βάση η Επιτροπή Κεφαλαιαγοράς, πρακτικές που ζημίωσαν τους επενδυτές και έβλαψαν σημαντικά τη φήμη του Χρηματιστηρίου Αξιών Αθηνών, κάτι που είχε αρνητικές επιπτώσεις και στη χρηματοδότηση των επενδύσεων από τις επιχειρήσεις, δηλαδή στην οικονομική ανάπτυξη.
    Ορίζεται για πρώτη φορά η έννοια της χειραγώγησης της αγοράς και εισάγονται ειδικές ρυθμίσεις για την απαγόρευσή της. Οι νέες διατάξεις απαγορεύουν ρητά μια σειρά από μορφές χειραγώγησης μέσω συναλλαγών ή εντολών για διενέργεια συναλλαγών, καθώς και τη χειραγώγηση μέσω της διάδοσης ψευδών και παραπλανητικών πληροφοριών, μια πρακτική που δυστυχώς χρησιμοποιήθηκε σε πολύ μεγάλη έκταση στο παρελθόν, ιδιαίτερα την περίοδο 1999-2000.
    Επιπρόσθετα, για να εξασφαλιστεί η αναγκαία ευελιξία του νέου θεσμικού πλαισίου και η προσαρμοστικότητά του στις εξελίξεις της αγοράς εισάγεται ξεχωριστή κατηγορία χειραγώγησης, η οποία περιλαμβάνει συναλλαγές ή εντολές για συναλλαγές, οι οποίες χρησιμοποιούν παραπλανητικές μεθοδεύσεις ή τεχνάσματα. Και αυτό χρησιμοποιήθηκε, δυστυχώς, στην ελληνική αγορά για πολλά χρόνια.
    Το νέο θεσμικό πλαίσιο εισάγει μια ακόμη καινοτομία. Δεν απαιτεί –είναι προσαρμογή και με τη βούληση του κοινοτικού νομοθέτη- την ύπαρξη πρόθεσης από τον παραβάτη σε περίπτωση χειραγώγησης. Δεν χρειάζεται να αποδειχθεί η πρόθεση. Και όλοι γνωρίζουμε ότι είναι πάρα πολύ δύσκολο να αποδειχθεί η πρόθεση. Δίνει τη δυνατότητα βεβαίως άμυνας στον παραβάτη, εφόσον αποδείξει ότι οι συναλλαγές έγιναν για νόμιμους λόγους ή, αν συνάδουν με τις αποδεκτές πρακτικές της αγοράς, μπορεί να αποδείξει την αθωότητά του, ακόμη και αν έχει προχωρήσει σε κάποιες πράξεις, οι οποίες είναι επίμαχες.
    Παρόμοια, όμως, δυνατότητα δεν δίνεται σε περιπτώσεις χειραγώγησης μέσω συναλλαγών που χρησιμοποιούν παραπλανητικές μεθοδεύσεις ή τεχνάσματα. Στην περίπτωση δε της χειραγώγησης μέσω της διάδοσης ψευδών και παραπλανητικών πληροφοριών, απαιτείται απόδειξη για το ότι ο διαδίδων γνώριζε ή όφειλε να γνωρίζει τον ψευδή ή παραπλανητικό χαρακτήρα των πληροφοριών. Υπάρχει μια προστασία και εκεί. 
    Στην τελευταία περίπτωση, υπάρχει και μια ειδική πρόβλεψη για τους δημοσιογράφους. Εφόσον αυτοί ενεργούν στο πλαίσιο της επαγγελματικής τους ιδιότητας, τότε η διάδοση πληροφοριών κρίνεται, λαμβάνοντας υπόψη και τους κανόνες του επαγγέλματός τους, εκτός και αν αποδειχθεί ότι κάποιος δημοσιογράφος, που διαδίδει ψευδείς ή πλαστές πληροφορίες, αντλεί άμεσα ή έμμεσα οφέλη ή κέρδη από τη διάδοση των εν λόγω πληροφοριών, στην οποία περίπτωση βέβαια εφαρμόζεται η οικεία διάταξη του νομοσχεδίου περί χειραγώγησης.
    Παράλληλα, το νομοσχέδιο εισάγει νέες διατάξεις για την κατάχρηση προνομιακών πληροφοριών. Με τις διατάξεις αυτές περιγράφεται για πρώτη φορά με σαφήνεια και πληρότητα η έννοια της προνομιακής πληροφορίας και εισάγονται κατά τρόπο σαφή και ολοκληρωμένο οι σχετικές απαγορεύσεις. Αναφέρεται δε το νομοσχέδιο σε προνομιακές, αντί για εμπιστευτικές, πληροφορίες, διευρύνοντας το πεδίο εφαρμογής της απαγόρευσης ως προς τα πρόσωπα και ως προς τις πληροφορίες που καλύπτονται από την απαγόρευση.
    Κυρίες και κύριοι συνάδελφοι, ανταποκρινόμενο στις σύγχρονες αντιλήψεις για την αποτελεσματική άσκηση εποπτείας στις κεφαλαιαγορές, το νομοσχέδιο δίνει ιδιαίτερη βαρύτητα, όχι μόνο στην κατασταλτική εποπτεία μέσω της εισαγωγής διατάξεων για την κατάχρηση της αγοράς και κυρώσεων σε περίπτωση παράβασής τους, αλλά και στην προληπτική εποπτεία. Αυτό είναι το σημαντικό και προς αυτήν την κατεύθυνση το νομοσχέδιο υιοθετεί μια σειρά από διατάξεις, τα επονομαζόμενα προληπτικά μέτρα, τα οποία στοχεύουν στην ενίσχυση της έγκυρης και έγκαιρης διάχυσης πληροφοριών στην αγορά, προκειμένου να ισχυροποιηθεί η διαφάνεια της αγοράς και κατ’ αυτόν τον τρόπο να αποτραπεί η εμφάνιση φαινομένων κατάχρησής της.
    Ποια είναι αυτά τα προληπτικά μέτρα: Καταρχάς, η υποχρέωση των εκδοτών να δημοσιοποιούν, χωρίς καθυστέρηση, τις προνομιακές πληροφορίες που τους αφορούν άμεσα. 
    Δεύτερον, η υποχρέωση κατάρτισης καταλόγου με τα πρόσωπα που απασχολούνται από εκδότες μετοχών και τα οποία έχουν πρόσβαση σε προνομιακές πληροφορίες. Η υποχρέωση δημοσιοποίησης όλων ανεξαιρέτως των συναλλαγών, που πραγματοποιούν πρόσωπα που ασκούν διευθυντικά καθήκοντα για εκδότες μετοχών –όχι εφημερίδων- και πρόσωπα που έχουν στενό δεσμό μ΄ αυτά τα πρόσωπα. Τέλος, η υποχρέωση ορθής και αμερόληπτης παρουσίασης αναλύσεων συστάσεων ή προτάσεων επενδυτικής στρατηγικής.
    Εισάγονται ειδικές υποχρεώσεις για τα πρόσωπα που διαμεσολαβούν κατ’ επάγγελμα στην κατάρτιση συναλλαγών, όπως για παράδειγμα οι ανώνυμες χρηματιστηριακές εταιρείες και ειδικότερα εισάγεται η υποχρέωση υιοθέτησης αποτελεσματικών μηχανισμών και διαδικασιών εντοπισμού περιπτώσεων κατάχρησης της αγοράς, καθώς και άμεσης γνωστοποίησης προς την Επιτροπή Κεφαλαιαγοράς, όταν υπάρχουν σοβαρές υπόνοιες ότι οι εντολές για την κατάρτιση συναλλαγών ή συναλλαγές που έχουν καταρτιστεί, θα μπορούσαν να συνιστούν κατάχρηση της αγοράς.
    Εισάγονται επίσης συγκεκριμένες υποχρεώσεις σε ό,τι αφορά την καταγραφή, αρχειοθέτηση και διατήρηση των εντολών, που δίνουν πελάτες για κατάρτιση συναλλαγών επί χρηματοπιστωτικών μέσων.
    Η εμπειρία που έχουμε αποκομίσει πια σε εθνικό, αλλά και σε κοινοτικό επίπεδο, είναι ότι η αποτελεσματικότητα του θεσμικού πλαισίου εξαρτάται, λόγω του εξειδικευμένου και τεχνικού χαρακτήρα των αδικημάτων και της ευκολίας παραποίησης ή καταστροφής αποδεικτικών στοιχείων, από το είδος και το εύρος των εποπτικών εξουσιών της αρμόδιας αρχής. Γι’ αυτόν το λόγο τόσο ο κοινοτικός όσο και ο εθνικός νομοθέτης προσδίδουν στις αρμόδιες ελληνικές αρχές, εν προκειμένω στην Επιτροπή Κεφαλαιαγοράς που λειτουργεί πολύ αποτελεσματικά τον τελευταίο χρόνο, ευρείες ελεγκτικές αρμοδιότητες για την πρόληψη και την καταστολή φαινομένων κατάχρησης της αγοράς οι οποίες, ωστόσο, ρητώς υπόκεινται στις προβλεπόμενες συνταγματικές επιφυλάξεις. 
    Η παράβαση των διατάξεων του νομοσχεδίου μπορεί να επισύρει τόσο διοικητικής φύσεως κυρώσεις όσο και ποινικές κυρώσεις. Οι διοικητικές κυρώσεις και τα διοικητικής φύσεως μέτρα καλύπτουν τις σχετικές διατάξεις για την κατάχρηση της αγοράς, αλλά και τα προληπτικά μέτρα. Ειδικές κυρώσεις επιβάλλονται σε περίπτωση παρακώλυσης του εποπτικού έργου της Επιτροπής Κεφαλαιαγοράς ή άμεσης συνεργασίας μ΄ αυτήν. 
    Ταυτόχρονα, ενόψει της σοβαρότητας των περιπτώσεων κατάχρησης της αγοράς, αλλά και της αυστηρότητας των απειλούμενων διοικητικών κυρώσεων και μέτρων, το νομοσχέδιο προβλέπει ειδική διαδικασία για την ταχεία και ουσιαστική δικαστική εξέταση τυχόν προσφυγών. 
    Το νομοσχέδιο προσαρμόζει το υφιστάμενο πλαίσιο ποινικών κυρώσεων στη νέα προσέγγιση που παρουσιάζει. Οι νέες ποινικές κυρώσεις δεν καταργούν τις ήδη υφιστάμενες ποινικές διατάξεις για την κατάχρηση της αγοράς, αλλά αντίθετα οι υφιστάμενες ποινικές διατάξεις παραμένουν σε ισχύ και μετά από τη θέση του παρόντος νομοσχεδίου σε ισχύ, διατηρώντας την αυτοτέλεια του πεδίου εφαρμογής τους τόσο ως προς την αντικειμενική όσο και ως προς την υποκειμενική υπόσταση των καλυπτομένων συμπεριφορών και πρακτικών. 
    Συνεπώς, είναι αυτονόητο ότι η επιλογή του νομοσχεδίου ως προς την ποινική αντιμετώπιση της κατάχρησης της αγοράς επιτρέπει τη δίχως προσκόμματα εξακολούθηση των ποινικών υποθέσεων, που εκκρεμούν, μέχρι την περάτωσή τους. Δεν σταματά μ΄ αυτό το νομοσχέδιο καμία διαδικασία από αυτές που έχουν ξεκινήσει στο παρελθόν και αφορούν υποθέσεις του παρελθόντος. 
    Κυρίες και κύριοι συνάδελφοι, βιώσαμε όλα τα προηγούμενα χρόνια στο χρηματιστήριο μία κατάσταση δυσάρεστη, θα έλεγα μία κατάσταση όζουσα, που χαρακτηρίστηκε από πρακτικές που οδήγησαν στην απώλεια πολλών κεφαλαίων των μικροεπενδυτών και που συνέτεινε στην απαξίωση του θεσμού του χρηματιστηρίου για τους επενδυτές. Έτσι το χρηματιστήριο, από μηχανισμός για την αποτελεσματικότερη κατανομή των επενδυτικών κεφαλαίων και την εναλλακτική αποταμίευση, κατέληξε να είναι σε πολλές περιπτώσεις ένα κερδοσκοπικό παιχνίδι για ορισμένα συγκεκριμένα συμφέροντα, τα οποία είτε είχαν προνομιακή πληροφόρηση είτε επιδίδονταν σε πρακτικές χειραγώγησης μετοχών, διαμορφώνοντας κατά το δοκούν τις τιμές των μετοχών, ιδίως μετοχών που είχαν χαμηλή εμπορευσιμότητα. 
    (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
    Μ΄ αυτό το νομοσχέδιο, λοιπόν, αυτές οι πρακτικές σταματούν, καταδικάζονται, προλαμβάνονται και αυτό είναι το σημαντικό. Καταβάλλεται πια μια συστηματική προσπάθεια να σταματήσει το χρηματιστήριο να είναι ένα καζίνο, να είναι ένας μηχανισμός όχι κατανομής επενδύσεων και αποταμιεύσεων, αλλά ένας μηχανισμός κερδοσκοπίας και παρέχονται στην Επιτροπή Κεφαλαιαγοράς οι δυνατότητες που χρειάζεται, για να επιτελεί με ακεραιότητα και ευσυνειδησία το καθήκον της για την προστασία των επενδυτών. 
    Κλείνοντας, θέλω να πω ότι δεν θα σταματήσουμε εδώ, διότι η θωράκιση του χρηματιστηρίου χρειάζεται και άλλα μέτρα, μέτρα τα οποία θα ενισχύσουν την ανεξαρτησία της Επιτροπής Κεφαλαιαγοράς και γι’ αυτό θα έρθει πολύ σύντομα στη Βουλή νομοσχέδιο, το οποίο θα καθιερώνει την ανεξαρτησία της Επιτροπής Κεφαλαιαγοράς και θα δίνει επίσης τη δυνατότητα στους όποιους συμμετέχοντες στο χρηματιστήριο να λειτουργούν με μεγαλύτερη ευελιξία κάτω από τους κανόνες που έχουν θεσπιστεί. Θα λυθούν, δηλαδή, πολλά από τα χρονίζοντα θέματα της αγοράς μ΄ αυτό το νομοσχέδιο που θα έρθει. 
    Βεβαίως, όλα αυτά απαιτούν μία διαφορετική οικονομική πολιτική, μία πολιτική που έχει ήδη δρομολογήσει η Κυβέρνηση για την ενίσχυση των επενδύσεων, της ανάπτυξης στη χώρα, μία πολιτική που δεν θα στηρίζεται μόνο στις δημόσιες επενδύσεις, αλλά και στις ιδιωτικές. Προς αυτήν την κατεύθυνση έχουν ήδη ψηφιστεί από τη Βουλή σημαντικά νομοθετήματα της Κυβέρνησης, όπως ο καινούργιος φορολογικός νόμος που μειώνει σταδιακά τη φορολογία των επιχειρήσεων και δημιουργεί συνθήκες για περισσότερες επενδύσεις και ανάπτυξη και ο νέος επενδυτικός νόμος για την ανάπτυξη και την περιφερειακή σύγκλιση, ο οποίος εφαρμόζεται με τεράστια επιτυχία. 
     Ανέφερε χθες ο Πρωθυπουργός στην ομιλία του στο συνέδριο του «ECONOMIST» ότι τριάντα επενδύσεις είχαν υποβληθεί μέχρι το τέλος της προηγούμενης εβδομάδας, τριάντα νέα περιοδικά σχέδια ύψους 80.000.000 ευρώ. Τις προηγούμενες δύο ημέρες υποβλήθηκαν επιπλέον επτά επενδυτικά σχέδια, ύψους επιπλέον 35.000.000 ευρώ. Δηλαδή έχουμε ένα σύνολο αιτήσεων αυτήν τη στιγμή, που αξιολογούνται από το Υπουργείο Οικονομίας και Οικονομικών. Δεν αναφέρομαι στα τελευταία στοιχεία για τις περιφέρειες, γιατί από τις περιφέρειες έρχονται με μεγαλύτερη καθυστέρηση τα στοιχεία. Άρα έχουμε αυτήν τη στιγμή συνολικά τριάντα επτά επενδυτικά σχέδια, μ΄ αυτά που υποβλήθηκαν τις τελευταίες δύο ημέρες, ύψους 115.000.000 ευρώ, που αξιολογούνται από τις υπηρεσίες του Υπουργείου Οικονομίας και Οικονομικών για υπαγωγή στο νέο επενδυτικό νόμο. 
     Ξέρετε ότι αυτή η αξιολόγηση, σύμφωνα με τα διαλαμβανόμενα στον επενδυτικό νόμο, γίνεται συνεχώς. Δεν θα περιμένουμε, δηλαδή, το Σεπτέμβριο, για να εγκρίνουμε τα επενδυτικά σχέδια. Τα εγκρίνουμε, καθώς προχωράει η αξιολόγηση σε συνεχή βάση ώστε πραγματικά να ενισχυθούν οι ιδιωτικές επενδύσεις. Ήδη έχουμε σημαντικές ενδείξεις και για την ανάκαμψη της ιδιωτικής οικοδομικής δραστηριότητας. Από το Σεπτέμβριο και μετά η ιδιωτική επενδυτική δραστηριότητα στις οικοδομές, η οποία είχε παρουσιάσει μία κόπωση από το τελευταίο τρίμηνο του 2003, ήδη παρουσιάζει από το τελευταίο τρίμηνο του 2004 σημεία ανάκαμψης, η οποία ανάκαμψη συνεχίζεται και στο πρώτο τρίμηνο του 2005. Υπάρχουν, λοιπόν και ενθαρρυντικά στοιχεία από την ιδιωτική οικοδομική δραστηριότητα. 
     Η Κυβέρνηση, παρ΄ότι δεν παρέλαβε έτοιμα και προκηρυγμένα δημόσια έργα από την προηγούμενη κυβέρνηση, έχει προχωρήσει και στην εξυγίανση του θεσμικού πλαισίου ανάθεσης των δημοσίων έργων και στην προκήρυξη με πολύ γρήγορες, αλλά διαφανείς –γιατί αυτό έχει σημασία- διαδικασίες καινούργιων δημοσίων έργων. Έχουν προκηρυχθεί και τα μεγάλα συγχρηματοδοτούμενα έργα. Γενικά η πορεία και του κατασκευαστικού τομέα, για τον οποίο ανησύχησε ένας από τους προηγούμενους συναδέλφους, διαγράφεται θετική, αλλά –κυρίως- αυτό που έχει σημασία για μας, είναι να επιτευχθεί μέσα στο 2005 η ολοκλήρωση στην οικονομική δραστηριότητα. 
     Να μη μένουμε, όμως, μόνο στον τομέα της οικοδομής. Να υπάρξει ενίσχυση και όλων των άλλων τομέων, στους οποίους η χώρα έχει συγκριτικά πλεονεκτήματα, όπως στον τουρισμό όπου τα μηνύματα είναι καλά, στο εμπόριο, στη βιομηχανία, διότι πραγματικά η ελληνική οικονομία θα πρέπει να στραφεί προς τα έξω. Βρισκόμαστε σε μια περιοχή της Ευρώπης, στη Νοτιοανατολική Ευρώπη, όπου υπάρχουν και δημιουργούνται μεγάλες ευκαιρίες. Μόνο μέσα από την εξωστρέφεια και την ενίσχυση της ανταγωνιστικότητας –έχουμε άλλωστε κηρύξει το 2005 ως «έτος ανταγωνιστικότητας»- θα προχωρήσουμε, για να επιτύχουμε αυτήν την αντιστροφή του κλίματος. 
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε Υπουργέ. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Να αλλάξει η ελληνική οικονομία, να πάψει να είναι μια κρατικοδίαιτη οικονομία, όπως ήταν τα τελευταία χρόνια. Να γίνει μια οικονομία, η οποία θα στηρίζει την ανάπτυξή της στην επιχειρηματικότητα, στις πρωτοβουλίες των Ελλήνων.
     Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο συνάδελφος Βουλευτής Κεφαλληνίας και Ιθάκης κ. Πέτρος-Παύλος Αλιβιζάτος ζητά από τη Βουλή να του εγκρίνει άδεια απουσίας στη Νότιο Αφρική από την Παρασκευή 6.5.2005 έως την Τετάρτη 11.5.2005, για να λάβει μέρος στις εργασίες του Συνδέσμου Ιθακησίων Νοτίου Αφρικής.
     Εγκρίνει η Βουλή;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε, τη ζητηθείσα άδεια.
     Επίσης θα ήθελα να σας θέσω υπόψη, κυρίες και κύριοι συνάδελφοι, την από 14.4.2005 ομόφωνη απόφαση της Διασκέψεως των Προέδρων και να παρακαλέσω να συμφωνήσετε να εισηγηθεί στο Σώμα σχέδιο απόφασης, με το οποίο ρυθμίζονται θέματα πρώην Βουλευτών, οι οποίοι, μετά τη θέση σε ισχύ του επαγγελματικού ασυμβιβάστου του άρθρου 57 του Συντάγματος, δεν έθεσαν υποψηφιότητα και δεν εξελέγησαν. 
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το Σώμα συμφώνησε ομόφωνα.
     Ο κ. Βασιλείου έχει το λόγο.
    ΓΕΩΡΓΙΟΣ ΒΑΣΙΛΕΙΟΥ: Κύριε Πρόεδρε, κύριοι Υπουργοί, κυρίες και κύριοι συνάδελφοι, επιτρέψτε μου να ξεκινήσω αυτήν τη σύντομη εισήγησή μου μ΄ ένα σύγχρονο θλιβερό παραμύθι Μπρεχτικού χαρακτήρα. Συγχωρήστε μου την έκφραση, όσο και αν αυτό ακούγεται σαν οξύμωρο σχήμα, αλλά είναι απόλυτα δικαιολογημένη αυτή η έκφραση. 
    Παρά το ότι κάποιοι συνάδελφοι του ΠΑΣΟΚ ισχυρίζονται ότι όλα αυτά είναι τερτίπια προς λαϊκή κατανάλωση, είναι αλήθειες και πρέπει να ακούγονται. Να μην ξεχνάμε τι σημαίνει Δεξιά, αλλά να μην ξεχνάμε και τι σημαίνει ΠΑΣΟΚ. Μιλάω για πριν από δεκατρία χρόνια, το έχω ξαναπεί. Γιατί εδώ παρουσιάζεται και ένα άλλο θεατρικό είδος. Το θέατρο του παραλόγου. Από τη μια να ψηφίζουν νομοσχέδιο και από την άλλη να κατηγορούν την Κυβέρνηση για απραξία. Αυτό και αν είναι σχήμα οξύμωρο. Εδώ έχουμε Ιονέσκο και οι πρωταγωνιστές είστε εσείς, κυρίες και κύριοι συνάδελφοι του ΠΑΣΟΚ.
    Πάμε, λοιπόν, στο θλιβερό παραμύθι. Ήταν ένα πλούσιο κράτος, που το έλεγαν Ελλάδα και είχε ένα υπερσύγχρονο χρηματιστηριακό σύστημα αξιών, που άρχισε από το 1997 να αυξάνεται, να αυξάνεται και αυξήθηκε κατά 600% μέσα σε τρία χρόνια. Άκουσον, άκουσον! Το κράτος αυτό, βεβαίως, είχε και πολύ καλά κυβερνητικά στελέχη, που οδήγησαν σ’ αυτόν τον οικονομικό εκσυγχρονισμό, πείθοντας το φτωχό λαό να επενδύσει το υστέρημά του στο χρηματιστήριο για να έχει τεράστια κέρδη, ώστε να εξασφαλίσει και τα παιδιά του και τα στερνά του.
    Διά στόματος δε Κυβέρνησης λεγόταν: «Πάρτε δάνεια και παίξτε στο χρηματιστήριο». Μετά όμως από το ζενίθ, έρχεται το ναδίρ, δηλαδή το απόλυτο χάος. Γκρεμίστηκε συθέμελα ο πύργος της Βαβέλ, λες και ήταν καμωμένος από τραπουλόχαρτα. Και πώς τελειώνει το παραμύθι; 
    Τα κυβερνητικά στελέχη της περιόδου εκείνης, που απέδιδε ο ένας στον άλλον τιμές, σιώπησαν και κρύφτηκαν και αυτοί έζησαν καλά, αλλά ο λαός όχι καλύτερα, τρις χειρότερα. Γιατί; Γιατί τελικά δεν επένδυσαν στο χρηματιστήριο, αλλά σε μια κλωνοποιημένη μορφή του, στο καζίνο της Σοφοκλέους. 
    Κυρίες και κύριοι συνάδελφοι, και μόνο η λέξη «χρηματιστήριο» ξυπνάει στον απλό λαό εφιαλτικές μνήμες του παρελθόντος. Το ελληνικό χρηματιστηριακό σύστημα αποδείχτηκε παντελώς αδύναμο να αντέξει τους ιούς, που το περιτριγύριζαν καιρό και οι ιθύνοντες, όχι μόνο παρέμειναν αμέτοχοι στην παραζάλη των δεικτών, αλλά κυρίως ανίκανοι να προστατεύσουν το θεσμό και τον απλό λαό, στον οποίο έταξαν όνειρα και παρέδωσαν «φούσκες». 
    Η ολοκληρωτική αποσάθρωση και πτώση του χρηματιστηριακού συστήματος δεν επήλθε βεβαίως από μόνη της. Είναι συνέπεια της ασυνέπειας επιλογών. Και τις επιλογές αυτές τις έκανε το ΠΑΣΟΚ, κυρίες και κύριοι συνάδελφοι και τις έκανε στις πλάτες του ελληνικού λαού και παρά τις σαφείς υποδείξεις και οδηγίες σοφών της Ευρωπαϊκής Επιτροπής από το 2000. Ακόμα και όταν στο Ευρωπαϊκό Συμβούλιο της Λισαβόνας το 2000, αλλά και στο Συμβούλιο της Στοκχόλμης το 2001, το ΠΑΣΟΚ είχε συμφωνήσει να λάβει μέτρα, για να μην παρασύρεται ο λαός σε γκρίζες επενδύσεις και σε «φούσκες» μεγαλοκαρχαριών, που τον εξαπατούσαν καθημερινά, χανόντουσαν περιουσίες καθημερινά, καταστρεφόντουσαν οικογένειες και αυτοκτονούσαν άνθρωποι, τι έκανε τελικά το ΠΑΣΟΚ; Πώς προστάτευσε τότε τον πολίτη; Απολύτως τίποτα δεν έκανε. Για να μην πω εδώ ότι η σιωπή και η αδιαφορία, όχι μόνο δεν συγχωρείται, αλλά τους καθιστά υπεύθυνους και αδιαφανείς, για να μην πω ότι θεωρείται συνέργεια. 
    Τάξη στο λαβύρινθο αυτό και συμμόρφωση με το Κοινοτικό Δίκαιο έρχεται να φέρει το σχέδιο νόμου του Υπουργείου Οικονομικών. Ενσωματώνεται στο εσωτερικό δίκαιο κυρίως η οδηγία 6 του 2003 του Ευρωπαϊκού Κοινοβουλίου για τις πράξεις προσώπων που κατέχουν προνομιακές πληροφορίες και τις πράξεις χειραγώγησης της αγοράς. 
    Το νομοσχέδιο στοχεύει στην προστασία του επενδυτικού κοινού από την κατάχρηση προνομιακών πληροφοριών και στην απαγόρευση χειραγώγησης της χρηματιστηριακής αγοράς. Πρόκειται για ένα σύγχρονο, θα έλεγα, διοικητικό πλέγμα κανόνων και διαδικασιών, οι οποίες δένουν αρμονικά μεταξύ τους, ξεκινώντας από τον εννοιολογικό προσδιορισμό βασικών εννοιών του νόμου.
    Η επιχειρηματική δραστηριότητα γύρω από το Χρηματιστήριο είναι βέβαιο ότι κρύβει μυστικά και πληροφορίες σημαντικές. Αυτές τις γνωρίζουν λίγα πρόσωπα, που βρίσκονται κοντά στην πηγή των πληροφοριών. Οι πληροφορίες αυτές, εάν παράνομα ή σκόπιμα διοχετευτούν στην αγορά, τότε μερικοί θα κερδίσουν και πολλοί θα χάσουν. Πρέπει συνεπώς να απαγορεύεται η διοχέτευση τέτοιων πληροφοριών από συγκεκριμένες ομάδες ατόμων στη χρηματιστηριακή αγορά και ο νομοθέτης να εισάγει τόσο προληπτικές όσο και κατασταλτικές δικλίδες.
    Σημαντική καινοτομία είναι η εισαγωγή του αντικειμενικού κριτηρίου για την περίπτωση της παράβασης, ακόμα και σε επίπεδο απόπειρας, σε αντίθεση με το υποκειμενικό που ίσχυε. 
      Το τι είναι προνομιακή πληροφορία, ορίζεται λεπτομερώς και με σαφήνεια στις διατάξεις του σχεδίου νόμου, με ρητά καθοριζόμενα και εξειδικευμένα εννοιολογικά κριτήρια, τόσο ποσοτικά όσο και ποιοτικά.
      Το δεύτερο κεφάλαιο του νομοσχεδίου εισάγει αποτελεσματικές και καινοτόμες, θα έλεγα, ρυθμίσεις για το δυσμενέστατο κοινωνικά, δημοσιονομικά και οικονομικά φαινόμενo της χειραγώγησης της αγοράς.
      Η κυβερνητική προσπάθεια συνίσταται στην προληπτική λήψη μέτρων και ρυθμίσεων, που στοχεύουν στην πάταξη της παραοικονομίας. Πρέπει κάποτε οι «φούσκες» να εξαφανιστούν από το Χρηματιστήριο και την οικονομία της χώρας μας, κυρίες και κύριοι συνάδελφοι.
      Ολοκληρώνεται με την ανάθεση ουσιωδών, αποφασιστικών και ελεγκτικών αρμοδιοτήτων το πλέγμα λειτουργίας της Επιτροπής Κεφαλαιαγοράς. Χωρίς αυτές τις αρμοδιότητες, η Επιτροπή Κεφαλαιαγοράς αποδείχτηκε λίγη στην αντιμετώπιση των «παραφαινομένων» που καθημερινά φύτρωναν και θέριευαν στη χρηματιστηριακή αγορά. Η τήρηση των παραπάνω και η αποτελεσματική λειτουργία του νόμου ενισχύεται με προληπτικά και κατασταλτικά μέτρα. Και η ενίσχυση εδώ σημαίνει δημόσιο συμφέρον, σημαίνει προστασία του επενδυτικού κοινού και της χρηματιστηριακής αγοράς, μέτρα που είναι αναγκαία για τη διαφάνεια και την ομαλή και ισορροπημένη λειτουργία της χρηματιστηριακής αγοράς.
      Ειδικότερα προβλέπονται τόσο διοικητικά κατασταλτικά μέτρα και αυστηρότατες κυρώσεις, αλλά και ποινικός κολασμός για τους παραβάτες του νόμου. Τα εχέγγυα, οι όροι, τα προστατευτικά μέτρα που η Κυβέρνηση παίρνει για την προστασία της χρηματιστηριακής αγοράς, τη διαφάνεια και την προστασία των επενδυτών, όλα αυτά, αποτελούν ένα πλέγμα διατάξεων που καταπολεμά το πρόβλημα στην καρδιά του και επί της ουσίας. 
      Για μια ακόμη φορά, πιστή στις εξαγγελίες της η Κυβέρνηση της Νέας Δημοκρατίας, τηρώντας ευλαβικά, θα έλεγα, το πρόγραμμά της, έρχεται να εξορθολογίσει και να βάλει τάξη σ΄ έναν ακόμη λαβύρινθο. 
      Για να επανέλθω στην αρχική ιστορία: Την ημέρα, κυρίες και κύριοι συνάδελφοι, που η Ελλάδα υπέβαλε αίτηση για την ένταξή της στην ΟΝΕ και ο τότε Πρωθυπουργός και ο τότε Υπουργός Οικονομίας πανηγύριζαν, μέσω διθυράμβων, θα έλεγα, στο Ζάππειο για το τέχνασμα του χρηματιστηρίου, ο δείκτης άρχισε να πέφτει. Και ξαφνικά η μαζική ευφορία του ΠΑΣΟΚ έγινε μαζική αδιαφορία. 
      Να σας θυμίσω, τελειώνοντας, τα λόγια του Κώστα Καραμανλή, όταν το πρόβλημα είχε παντελώς ξεφύγει από τον έλεγχο του ΠΑΣΟΚ: «Καλούμε τους ανευθυνοϋπεύθυνους της συντελούμενης αθλιότητας να συνέλθουν από τον πανικό τους και να σεβαστούν τον κόσμο που επένδυσε στο χρηματιστήριο». 
      Δυστυχώς, κυρίες και κύριοι συνάδελφοι, τα λόγια του ήταν προφητικά για τον ελληνικό λαό. Ευτυχώς για τον ελληνικό λαό που σήμερα είναι Πρωθυπουργός. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο συνάδελφος κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, θεωρώ θετική την πρωτοβουλία να εισαχθεί το συζητούμενο νομοσχέδιο στη Βουλή, πράγμα το οποίο, άλλωστε, αποτελούσε από μακρού αναμενόμενη ενέργεια για δύο λόγους. Πρώτα απ’ όλα, διότι ουσιαστικά το νομοσχέδιο εισάγει και στη δική μας νομοθεσία μία ήδη συμφωνημένη κοινοτική οδηγία της Ευρωπαϊκής Ένωσης, η οποία μάλιστα διαμορφώθηκε και αποφασίστηκε επί Ελληνικής Προεδρίας. 
      Ο δεύτερος λόγος είναι ότι αυτή ακριβώς η εξειδίκευση της κοινοτικής οδηγίας είχε πάρει ήδη τη μορφή νομοσχεδίου και είχε κατατεθεί στη Βουλή τον Ιανουάριο του 2004. Ουσιαστικά το παρόν νομοσχέδιο σε μεγάλο βαθμό, να μην πω σχεδόν εξ ολοκλήρου, βασίζεται σ΄ εκείνο το νομοθέτημα, το οποίο όμως και πάλι καθυστέρησε να φέρει η Κυβέρνηση της Νέας Δημοκρατίας. Θα μπορούσε να το έχει φέρει πολύ νωρίτερα, χωρίς να αφήσει να παρέλθει ένας χρόνος και πλέον, απλώς και μόνο για να ξεχαστεί η τότε κατάθεση και να εμφανιστεί ως δικό της νομοθετικό έργο. Παρ’ όλα αυτά όμως, θεωρώ, θετική αυτήν την ενέργεια και πιστεύω ότι θα συναντήσει μια υποστήριξη, πέραν της κυβερνητικής Πλειοψηφίας. 
      Το συζητούμενο νομοσχέδιο, θέτει ζητήματα, τα οποία συζητούνται στην Ευρωπαϊκή Ένωση εδώ και πολλά χρόνια.
Τα τελευταία χρόνια είδαμε την πτώση των διεθνών αγορών και στις Ηνωμένες Πολιτείες και στην Ευρωπαϊκή Ένωση και σχεδόν σε όλες τις χώρες του κόσμου. Παράλληλα, όμως, βγήκε στην επιφάνεια μια σειρά από σοβαρά επιχειρηματικά σκάνδαλα, τα οποία το προηγούμενο ελεγκτικό πλαίσιο δεν μπορούσε να τα αντιμετωπίσει αποτελεσματικά. Είναι χαρακτηριστικά και πασίγνωστα τα κρούσματα που σημειώθηκαν στην Αμερική, όπως επίσης και σε αρκετές, δυστυχώς, μεγάλες ευρωπαϊκές επιχειρήσεις.
      Απέναντι σ’ αυτή την εμφάνιση εκτεταμένων επιχειρηματικών σκανδάλων, η ευρωπαϊκή νομοθεσία απεδείχθη πολύ ασθενέστερη της αμερικανικής. Στην Αμερική ήταν πιο αυστηρά τα πράγματα και γι’ αυτό αντιμετωπίστηκε με κάπως μεγαλύτερη αποτελεσματικότητα αυτό το φαινόμενο. Τώρα που έχουμε τη νέα οδηγία στα χέρια μας, μπορούμε να πούμε ότι και στην Ευρώπη δημιουργείται πια για όλες τις αγορές, σε όλες τις χώρες της Ευρωπαϊκής Ένωσης, ένα καθεστώς το οποίο είναι από άποψη αυστηρότητας εφάμιλλο και από άποψη αποτελεσματικότητας παρόμοιο μ΄ αυτό της Αμερικής, έτσι ώστε να μη θεωρείται πια η Ευρώπη ένας προνομιακός χώρος, όπου κάποιος μπορεί να έχει κακές πρακτικές, σε αντίθεση μ’ αυτά που μπορεί να κάνει σε άλλες πιο αυστηρές αγορές.
      Όλα αυτά έρχονται σε μία περίοδο, που η διεθνής επενδυτική κοινή γνώμη επιζητεί μία αυστηροποίηση των διατάξεων που διέπουν τη λειτουργία των αγορών. Πιστεύω ότι στο ίδιο κλίμα τα τελευταία χρόνια στη χώρα μας έχει αναληφθεί μία σειρά από πολύ σημαντικές πρωτοβουλίες, οι οποίες αποδεικνύεται εκ των υστέρων ότι είναι απολύτως ενταγμένες και συμβατές με το πνεύμα του νομοσχεδίου που συζητούμε σήμερα, πρωτοβουλίες οι οποίες, όταν εισήχθησαν πριν από δυο-τρία χρόνια, συνάντησαν την έντονη αντίδραση του τότε κόμματος της Αξιωματικής Αντιπολίτευσης και σημερινής Κυβέρνησης. Αποδεικνύεται όμως, εφόσον τις διατηρεί και τις εφαρμόζει και πολύ περισσότερο επειδή φέρνει το νομοσχέδιο σήμερα, ότι ήταν πολύ καλές, απόλυτα στοχευμένες και αποτελεσματικές παρεμβάσεις.
       Πρώτα απ’ όλα, σας αναφέρω το πλαίσιο της εταιρικής διακυβέρνησης, που θεσπίστηκε από τις κυβερνήσεις του ΠΑΣΟΚ, το οποίο απέτρεπε σε μεγάλο βαθμό την εσωτερική πληροφόρηση, δημιούργησε για πρώτη φορά στη χώρα μας σοβαρούς μηχανισμούς εσωτερικού ελέγχου στις επιχειρήσεις και διαχώρισε οριστικά και αμετάκλητα το ρόλο του οικονομικού συμβούλου της επιχείρησης από το ρόλο του λογιστή της επιχείρησης. Διότι όταν συνέπιπταν αυτοί οι δύο ρόλοι, αυτό απετέλεσε σε πολλές περιπτώσεις πηγή σκανδάλων και παραπλάνησης του επενδυτικού κοινού.
      Δημιουργήθηκε επίσης ο μεσολαβητής της κεφαλαιαγοράς, έτσι ώστε να υπάρχει μεσολάβηση και διαπραγμάτευση μεταξύ επενδυτών και επιχειρήσεων, για να διερευνάται η πιθανή κατάχρηση της εμπιστοσύνης των μικροεπενδυτών. Αποφασίσαμε και πραγματοποιήσαμε, παρά την αντίδραση που συναντήσαμε από την τότε Αντιπολίτευση, την πλήρη αποκρατικοποίηση του Χρηματιστηρίου Αξιών Αθηνών, έτσι ώστε να είναι μία δραστηριότητα εντελώς αποκομμένη από το ελληνικό δημόσιο, αλλά και από οποιαδήποτε επιρροή ή πειρασμό επιρροής, που θα μπορούσε να ασκήσει η πολιτεία. Δώσαμε ισχυρότατες αρμοδιότητες ελέγχου στην Επιτροπή Κεφαλαιαγοράς, με αποτέλεσμα σήμερα η ελληνική Επιτροπή Κεφαλαιαγοράς να διακρίνεται για τις πολύ ισχυρές κυρώσεις που έχει επιβάλει σε καταχραστές, σε υπεύθυνους παραπλάνησης των επενδυτών και σε όσους προέβησαν σε ενέργειες που δεν συνάδουν με τον ανταγωνισμό και τη λειτουργία της αγοράς, σύμφωνα με τους κανόνες.
      Ανάμεσα στις πρωτοβουλίες που πήραμε τα προηγούμενα χρόνια, ήταν και μία η οποία, όμως, δεν ευοδώθηκε: Είχα προτείνει τότε απ’ αυτό το Βήμα της Βουλής να συσταθεί ένα ειδικό δικαστικό σώμα, το οποίο θα έχει εξειδίκευση στις χρηματοπιστωτικές συναλλαγές κάθε επιπέδου. Πιστεύω πως η ύπαρξη ενός τέτοιου ειδικού δικαστικού σώματος, όχι μόνο θα επιλύσει προβλήματα τεχνογνωσίας, τα οποία συχνά καθιστούν δυσχερή τη διερεύνηση πολλών υποθέσεων, αλλά, προπάντων, θα επιταχύνει την απονομή δικαιοσύνης και την επιβολή κυρώσεων σε παθογενείς καταστάσεις των αγορών.
      Με χαρά άκουσα σήμερα τον εισηγητή της Νέας Δημοκρατίας να υπερασπίζεται αυτήν την πρόταση και -αν θυμάμαι καλά- νομίζω πως και ο σημερινός Υπουργός Οικονομίας είχε μιλήσει προ μηνών θετικά για μία τέτοια κατεύθυνση, χωρίς όμως να έχει σημειωθεί κανένα πρακτικό βήμα υλοποίησης. Η δημιουργία ενός τέτοιου σώματος, πιστεύω ότι θα μπορούσε να επιταχύνει σημαντικά τις διαδικασίες και να δώσει ένα σήμα αποτελεσματικότητος και αυστηρότητος στις αγορές.
      Είδαμε πριν από λίγες μέρες να τελειώνει η δίκη που έγινε για φαινόμενα χειραγώγησης και κατάχρησης της αγοράς. Σας θυμίζω ότι αυτή ήταν μία παραπομπή, που είχε ξεκινήσει πριν από τρία χρόνια από την τότε Επιτροπή Κεφαλαιαγοράς και από την κυβέρνηση του ΠΑΣΟΚ. Πέρασε, όμως, μεγάλο χρονικό διάστημα, για να φθάσουν να εκδικαστούν αυτά τα φαινόμενα. Εάν  υπήρχε μια ειδική διαδικασία, πιστεύω ότι η απονομή της δικαιοσύνης θα ήταν πιο γρήγορη και η συμπεριφορά των αγορών συνολικά θα ήταν καλύτερη. 
      Θέλω να αναφερθώ στο νομοσχέδιο, επισημαίνοντας ότι ξενίζει  η ανάγκη ότι προκειμένου να εφαρμοστεί το νομοθέτημα που έχουμε μπροστά μας, θα χρειαστεί η έκδοση εγκυκλίων και ερμηνευτικών πράξεων. Αυτό δεν το προβλέπει η ευρωπαϊκή οδηγία και πολύ φοβάμαι ότι αν μείνουμε σ΄ αυτήν τη διάταξη, τότε θα καθυστερήσει πολύ η ουσιαστική εφαρμογή αυτού του νομοθετικού πλαισίου.
      Σας θυμίζω ότι και στον αναπτυξιακό νόμο είχατε βάλει πολλές ερμηνευτικές εγκυκλίους και όταν σας είπαμε ότι αυτό θα οδηγήσει σε μεγάλη καθυστέρηση εφαρμογής του, μας είπατε: «Μην ανησυχείτε, πέντε μέρες θα πάρει». Έχουν περάσει πέντε μήνες, οι εγκύκλιοι δεν έχουν βγει και δεν εφαρμόζεται επί της ουσίας ο αναπτυξιακός νόμος. Πιστεύω ότι αυτό θα μπορούσε να αποφευχθεί. 
      Επιπλέον αναφέρω εδώ ότι η οδηγία της Ευρωπαϊκής ΄Ενωσης έχει σχέση με διοικητικές κυρώσεις. Εσείς επιπλέον βάζετε και μια διαδικασία επιβολής ποινικών κυρώσεων και νομίζω ότι αυτό θα μπορέσει να οδηγήσει σε μια αυστηρότερη αντιμετώπιση των παραβατικών και καταχρηστικών συμπεριφορών. Πλην, όμως, πιστεύω ότι αυτή η διαδικασία των ποινικών κυρώσεων θα πρέπει να είναι ανεξάρτητη, παράλληλη και να μη σχετίζεται, ούτε να εμπλέκεται με τη διαδικασία των διοικητικών κυρώσεων, που είναι μια περισσότερο ευέλικτη διαδικασία, μπορεί να μεταδώσει το σήμα αυστηρότητος και να οδηγήσει σε επιβολή ποινών και κυρώσεων ταχύτερα από οποιαδήποτε άλλη. 
      Τέλος, κυρίες και κύριοι συνάδελφοι, θέλω να πω σ΄ εκείνους που μίλησαν προηγουμένως, αναφερόμενοι σε άλλα θέματα και καταστάσεις, ότι το σημερινό νομοσχέδιο που ψηφίζουμε, δεν προσφέρεται για συγκυριακή δημαγωγία. Θέλω να πω ότι η αυστηρότερη νομοθεσία δεν μας διασφαλίζει καθόλου για το ότι αποτρέπονται οι χρηματιστηριακές κρίσεις. Σας θυμίζω ότι στις ΗΠΑ η χρηματιστηριακή νομοθεσία, εδώ και πολλές δεκαετίες, είναι πολύ πιο αυστηρή από αυτήν που σήμερα είναι νομοθετημένη στην Ευρωπαίκή ΄Ενωση. Όχι μόνο υπήρξε και εκεί πτώση των αγορών, αλλά πολλές φορές ήταν μεγαλύτερη, με εντονότερες διακυμάνσεις, με πολύ περισσότερα αρνητικά φαινόμενα και συνέπειες από αντίστοιχα που συνέβησαν στην Ευρωπαϊκή Ένωση. 
      Δεύτερον, η κοινοτική οδηγία που ψηφίζουμε σήμερα, έγινε για να αντιμετωπίσει την καταχρηστική συμπεριφορά των επιχειρήσεων και από αυτήν την άποψη, δεν νομίζω ότι είναι ενδεδειγμένη η αξιοποίησή της, έτσι ώστε να ξαναφέρουμε στην ημερήσια διάταξη άλλες πολιτικές καταγγελίες, οι οποίες είχαν κατά κόρον γίνει στο παρελθόν χωρίς ποτέ να επαληθευτούν. 
      Πιστεύω ότι καλό θα είναι για την ελληνική οικονομία, τους επενδυτές και μικροεπενδυτές, για το οικονομικό κλίμα συνολικά, να στρέψουμε την προσπάθειά μας σ’ εκείνους που ήταν ή θα είναι υπαίτιοι της κακοδαιμονίας και της κερδοσκοπίας στις αγορές, σε όσους συνειδητά παραπλανούν ή παραπλάνησαν τον κόσμο και παρουσίασαν ψευδή στοιχεία για την πραγματική κατάσταση των επιχειρήσεών τους. Να σταματήσουμε να αναζητούμε, για επικοινωνιακούς και συγκυριακούς λόγους, εξιλαστήριους στόχους σε όσους έκαναν το καθήκον τους, προστατεύοντας και βοηθώντας τους μικροεπενδυτές από το κύμα οργανωμένης κερδοσκοπίας, που πολύ συχνά έπληττε και πλήττει τις ελληνικές και διεθνείς αγορές. Να μην ενοχοποιούμε θεσμούς, αλλά να κοιτάμε να τους κάνουμε πιο αποτελεσματικούς και έγκαιρους στην παρέμβασή τους, έτσι ώστε να είναι πιο χρήσιμοι για την ελληνική οικονομία, τους επενδυτές, τις επιχειρήσεις και την Ελλάδα συνολικά. 
      Σας ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση για τα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων σαράντα πέντε μαθητές και μαθήτριες και δύο συνοδοί καθηγητές από το 4ο Γυμνάσιο Αργυρούπολης. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Ο κ. Κουσελάς έχει το λόγο. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, σήμερα συζητάμε ένα νομοσχέδιο που μετά τα μεγάλα προβλήματα της περιόδου 1999-2002, προβλήματα που σημειώθηκαν και στην Ελλάδα και στην Ευρώπη και στην Αμερική -και καλό είναι, κύριε Υπουργέ, να μην υπάρχει επιλεκτική μνήμη σε ό,τι αφορά αυτά τα προβλήματα- οφείλει να συμβάλει αποφασιστικά στην κατεύθυνση αποκατάστασης της αξιοπιστίας του χρηματιστηρίου.
      Το λέω αυτό γιατί το χρηματιστηρίο είναι πρώτα απ’ όλα ψυχολογία, αξιοπιστία και δεν πρέπει να μετατρέπεται σε πεδίο πολιτικής αντιπαράθεσης- όπως δυστυχώς επιχείρησαν ορισμένοι να πράξουν και σήμερα- ούτε βέβαια και εκμετάλλευσης στη μια ή στην άλλη κατεύθυνση. 
      Βασική προϋπόθεση βέβαια γι’ αυτήν την αξιοπιστία είναι η δημιουργία ενός αποτελεσματικού πλαισίου προστασίας των επενδυτών, ενός ξεκάθαρου θεσμικού πλαισίου που κατά τη γνώμη μου πρέπει να διασφαλίζει τρία πράγματα. 
      Πρώτον, τη διαφάνεια σε όλες τις ακολουθούμενες διαδικασίες, δεύτερον, την ίση μεταχείριση όλων των συμμετεχόντων στις χρηματιστηριακές αγορές και τρίτον, την εύρυθμη λειτουργία των τελευταίων, των χρηματιστηριακών αγορών. 
      Παρά όμως την ανάγκη για την έγκαιρη δημιουργία ενός τέτοιου θεσμικού πλαισίου, η Κυβέρνηση καθυστέρησε, όπως σημείωσαν πολλοί ομιλητές από το ΠΑΣΟΚ, εδώ και ένα χρόνο τώρα να φέρει προς ψήφιση τις διατάξεις αυτού του νομοσχεδίου και μάλιστα τη στιγμή που ήταν υποχρεωμένη από το ίδιο το ευρωπαϊκό δίκαιο, να ενσωματώσει το ευρωπαϊκό δίκαιο στην εσωτερική μας αγορά. 
      Άλλωστε, η Κυβέρνηση δεν επεξεργάστηκε αυτό το σχέδιο νόμου της Νέας Δημοκρατίας από μηδενική βάση. Οι οδηγίες από τις οποίες προέκυψε διαμορφώθηκαν σε πολλαπλά επίπεδα και θέλω εδώ να σημειώσω ότι είναι σαφής η βούληση του κοινοτικού νομοθέτη να υπάρχει ευρεία διαβούλευση με τους παράγοντες της αγοράς καθ’ όλη τη διάρκεια εφαρμογής του συγκεκριμένου νομοσχεδίου, ούτως ώστε οι διατάξεις του να λειτουργήσουν πλήρως, ισότιμα και αποτελεσματικά. 
      Με αυτό το δεδομένο, οι διαδικασίες διαβούλευσης με τους φορείς της κεφαλαιαγοράς και η σύσταση των αντίστοιχων επιτροπών που προβλέπονται από το άρθρο 21, θα πρέπει να τεθούν σαν υποχρέωση στην Επιτροπή Κεφαλαιαγοράς και μάλιστα για όλα τα σημαντικά θέματα που απασχολούν και ενδιαφέρουν τους φορείς τους. 
      Κυρίες και κύριοι συνάδελφοι, οι διατάξεις για την κατάχρηση της αγοράς της κοινοτικής νομοθεσίας που μεταφέρονται στο ελληνικό δίκαιο μ’ αυτό το νομοσχέδιο, εφαρμόζονται για πρώτη φορά και στον ευρωπαϊκό αλλά και στον εθνικό μας χώρο. Σε σχέση μ’ αυτά τα ζητήματα, δεν υπάρχει ούτε ευρωπαϊκή ούτε εθνική νομολογία. Πολλά, λοιπόν, θα εξαρτηθούν από τις αποφάσεις που εξουσιοδοτείται να πάρει η Επιτροπή Κεφαλαιαγοράς για επιμέρους θέματα εφαρμογής αυτού του σχεδίου νόμου. 
      Δεν θα πρέπει, λοιπόν, να επιτρέψουμε στα όργανα της Επιτροπής Κεφαλαιαγοράς να παρεμβαίνουν ή να αδρανούν κατά το δοκούν. Θα προκληθούν στρεβλώσεις που θα θέσουν σε κίνδυνο την εύρυθμη λειτουργία της αγοράς, την αξιοπιστία της, αλλά και την ίση αντιμετώπιση των φορέων της. 
      Κυρίες και κύριοι συνάδελφοι, τα εκτελεστικά μέτρα αποτελούν το κρίσιμο τμήμα των οδηγιών που μεταφέρουμε στο εσωτερικό μας δίκαιο μ΄ αυτό το νομοσχέδιο. Από αυτά θα κριθεί η δυνατότητα εφαρμογής της οδηγίας-πλαίσιο με σαφήνεια, με διαφάνεια και πληρότητα προς όφελος όλων των εμπλεκομένων χωρίς παρερμηνείες ή αυθαίρετες διακρίσεις. 
      Δυστυχώς, όμως, αυτά τα εκτελεστικά μέτρα δεν ενσωματώνονται στο σύνολό τους στις διατάξεις του νομοσχεδίου που συζητάμε, όπως ήταν η βούληση του κοινοτικού νομοθέτη. 
      Επιλέξατε, κύριε Υπουργέ, όπως και άλλες ευρωπαϊκές χώρες, τη μεταφορά των εκτελεστικών μέτρων μέσω κανονικών αποφάσεων που θα εκδώσει η Επιτροπή Κεφαλαιαγοράς με εξουσιοδότηση που της δίνεται από το άρθρο 19. Για το ζήτημα αυτό χρειάζεται πάρα πολύ μεγάλη προσοχή για τους λόγους που ανέφερα πριν. 
      Θέλω να κάνω δύο πολύ βασικές παρατηρήσεις–προτάσεις, στις οποίες αναφέρθηκαν και άλλοι συνάδελφοί μας, με μία διάσταση, με το μάτι ενός ανθρώπου που έχει ζήσει από κοντά τις εξελίξεις.
      Το πρώτο είναι η πλήρης διασφάλιση σχετικά με την άρση του τραπεζικού απορρήτου, όχι όπως το αποδέχτηκε η Κυβέρνηση μετά από τις επισημάνσεις που κάναμε στην επιτροπή. Το λέω αυτό, γιατί στον τραπεζικό τομέα έχουμε τράπεζες που οι ίδιες διαθέτουν χρηματιστηριακές εταιρείες και κάνουν μέσω αυτών των εταιρειών τις χρηματιστηριακές τους συναλλαγές. Αυτές οι χρηματιστηριακές εταιρείες, με βάση το νομοσχέδιο, θα ελέγχονται άμεσα με άρση του τραπεζικού απορρήτου από την Επιτροπή Κεφαλαιαγοράς.
      Έχουμε, όμως, και Τράπεζες που δεν έχουν χρηματιστηριακές εταιρείες. Λειτουργούν οι ίδιες αυτές καθαυτές οι τράπεζες σαν ΕΠΕΥ και κάνουν μόνες τους τις χρηματιστηριακές συναλλαγές. Γι’ αυτές, λοιπόν, τις τράπεζες προβλέπεται ένας διαγωνισμός, ότι για να γίνει άρση του απορρήτου θα πρέπει να υπάρξει συνδρομή της Τράπεζας της Ελλάδας. Όσοι παροικούν στην Ιερουσαλήμ γνωρίζουν πάρα πολύ καλά ότι οι σχέσεις της Επιτροπής Κεφαλαιαγοράς από τη μια μεριά και της Τράπεζας της Ελλάδος από την άλλη δεν είναι κατά καιρούς οι καλύτερες δυνατές.
      Δεν μπορεί, λοιπόν, να υπάρχουν δύο μέτρα και δύο σταθμά σχετικά με την άρση του τραπεζικού απορρήτου. Θα πρέπει να κατοχυρωθεί, επιτέλους, το «ενιαίο» σε ό,τι αφορά τον έλεγχο. Θα πρέπει να υπάρχουν ίδια μέτρα και ίδια σταθμά, να δοθεί, δηλαδή, η δυνατότητα να αίρεται το απόρρητο με τον ίδιο τρόπο και στις τράπεζες -αυτό είναι νομοθετικό θέμα, γιατί είναι κατοχυρωμένη νομοθετικά η ύπαρξη του απορρήτου για τις τράπεζες-  όπως γίνεται και για τις χρηματιστηριακές εταιρείες. Διαφορετικά θα έχουμε πρόβλημα αθέμιτου ανταγωνισμού σχετικά με τη μεταχείριση των μεν και των δε. 
      Η δεύτερη παρατήρηση αφορά την τροπολογία που ήδη κατέθεσε το ΠΑΣΟΚ και τα κόμματα συνολικότερα της Αντιπολίτευσης. Σήμερα υπάρχουν δύο διαδικασίες ελέγχου της χρηματιστηριακής αγοράς από την Επιτροπή Κεφαλαιαγοράς. Η μία είναι εκείνη που αφορά τις συναλλαγές. Η άλλη είναι εκείνη που αφορά τον έλεγχο αυτών καθαυτών των εταιρειών, κατά πόσο, δηλαδή, έχουν τη κεφαλαιακή επάρκεια, λειτουργούν σύννομα κλπ.. Και στις δύο αυτές περιπτώσεις έχουμε ελεγκτικά σώματα. Δεν υπάρχει, όμως, κανένας έλεγχος αν αυτά τα ελεγκτικά σώματα κάνουν σωστά ή όχι τη δουλειά τους. 
      Η πρόταση την οποία κάνουμε, γιατί μιλάμε –και δεν πρέπει να το ξεχνάμε- όχι μόνο για ένα χώρο που είναι ευαίσθητος αλλά για ένα χώρο με εκατομμύρια ευρώ τζίρο την ημέρα. Η πρόταση, λοιπόν, που κάνουμε είναι να υπάρξει, επιτέλους, μία ανεξάρτητη –το τονίζω αυτό- διεύθυνση εσωτερικού ελέγχου, ούτως ώστε οι ελεγκτές να ελέγχονται αν κάνουν σωστά τη δουλειά τους. Αυτή η διεύθυνση ελέγχου θα πρέπει να στελεχωθεί με κατάλληλα εκπαιδευμένο προσωπικό. Θα πρέπει αυτό το προσωπικό να έχει θητεία. Θα πρέπει να υπάρχει «πόθεν έσχες» και θα πρέπει ο επικεφαλής αυτής της επιτροπής να διορίζεται όχι από τον Πρόεδρο της Επιτροπής Κεφαλαιαγοράς, αλλά από την Επιτροπή Θεσμών και Διαφάνειας της Βουλής, η οποία μπορεί και πρέπει να ελέγχει περιοδικά και τα πορίσματα αυτής της επιτροπής, αν θέλουμε πραγματικά να υπάρξει διαφάνεια και ίση μεταχείριση σχετικά με τη λειτουργία της. 
      Είναι αδιανόητο, κύριε Υπουργέ, να μιλάτε για διαφάνεια, για προστασία των επενδυτών και να μην αποδέχεστε αυτήν την πρόταση. Αν πραγματικά πιστεύετε στη διαφάνεια και σ΄ αυτά που λέτε, ορίστε, μπορείτε τώρα να το αποδείξετε! Ψηφίστε την τροπολογία την οποία καταθέσαμε, προκειμένου να υπάρξει πραγματική διαφάνεια και όχι μόνο στα λόγια. 
      Σας ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουσελά.
      Το λόγο έχει ο κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, το νομοσχέδιο που συζητούμε, αφορά, σύμφωνα με τις υποσχέσεις του τίτλου του, την προστασία και άρα την αξιοπιστία της κεφαλαιαγοράς. Πρόκειται πράγματι για ένα νομοσχέδιο, που στα βασικά του σημεία το διαπραγματεύτηκε στο επίπεδο της Ευρωπαϊκής Ένωσης και το επεξεργάστηκε η προηγούμενη κυβέρνηση, η κυβέρνηση του ΠΑΣΟΚ. 
      Πρόκειται για ένα νομοσχέδιο συμβατικού περιεχομένου. Τέτοιες ρυθμίσεις υπάρχουν, πρέπει να υπάρχουν και να λειτουργούν. Αλλά είναι δυνατόν να μιλούμε για προστασία και αξιοπιστία ενός τμήματος της οικονομίας, της κεφαλαιαγοράς, εάν δεν έχουμε ένα κλίμα αξιοπιστίας και εμπιστοσύνης συνολικά στην εθνική οικονομία; 
      Προφανώς και ματαιοπονούμε όταν ασχολούμαστε με τέτοιου επιπέδου ρυθμίσεις, όταν, δηλαδή, διυλίζουμε τον κώνωπα και έχουμε καταπιεί και καταπίνουμε καθημερινά την κάμηλο του προβλήματος αναξιοπιστίας, δυσπιστίας, απαισιοδοξίας και απογοήτευσης, που έχει διαμορφωθεί στο χώρο της ελληνικής οικονομίας.
      Κυρίες και κύριοι Βουλευτές, παρακολούθησα και εγώ χθες από τα Μέσα Ενημέρωσης τη βαρυσήμαντη, υποτίθεται, ομιλία του κυρίου Πρωθυπουργού στο συνέδριο του «ECONOMIST». Άκουσα μία ομιλία που ήταν η επιτομή των ίδιων και των ίδιων πραγμάτων. Άκουσα έναν Πρωθυπουργό να επαναλαμβάνει για πολλοστή φορά τα ίδια αόριστα, γενικόλογα, κοινότοπα πράγματα, τις ίδιες διαπιστώσεις που κάνει οποιοσδήποτε Έλληνας συζητά με τους φίλους του στο σαλόνι του σπιτιού του ή στο καφενείο. Άκουσα τις ίδιες και τις ίδιες εξαγγελίες, αλλά δεν άκουσα τον ενσυνείδητο, συγκεκριμένο και υπεύθυνο λόγο ενός Πρωθυπουργού, που αντιλαμβάνεται τι συμβαίνει στη χώρα που έχει υποχρέωση να κυβερνήσει και στην οποία έχει την υποχρέωση να προσφέρει κάτι, σεβόμενος αυτό που παρέλαβε από την προηγούμενη κυβέρνηση.
      Ο κ. Καραμανλής, δυστυχώς, ως Αρχηγός της Αντιπολίτευσης, δεν κατανόησε και δεν σεβάστηκε τις δυσκολίες των κυβερνήσεων του ΠΑΣΟΚ, που είχαν μεγάλους στόχους και ως Πρωθυπουργός δεν κατανόησε τι παρέλαβε και βεβαίως ούτε σέβεται ούτε διασφαλίζει το κεκτημένο της χώρας, γιατί εάν οικοδομούσε πάνω σ’ αυτό, θα είχε προόδους και η Κυβέρνησή του και ο ίδιος, ενώ εδώ κινδυνεύει με καταρράκωση η Κυβέρνηση του, αλλά και με υποβάθμιση και με έκπτωση, που θα κοστίσει πολλά χρόνια δουλειάς, η εθνική οικονομία και η χώρα.
      Αναρωτιέμαι: Ο επιχειρηματικός κόσμος, που άκουσε τη χθεσινή ομιλία του κ. Καραμανλή, τι αντελήφθη; Αντελήφθη ότι υπάρχει μία κυβέρνηση, η οποία μπορεί να διαμορφώσει ένα πλαίσιο αναπτυξιακής λειτουργίας της οικονομίας; Όχι βεβαίως! Νομίζω ότι όλα αυτά προκαλούν απλώς ανία, αμηχανία και φοβία στην ελληνική οικονομία. 
      Ο καταναλωτής, ο απλός πολίτης, το νοικοκυριό, τι μήνυμα εισέπραξε από την τοποθέτηση του κ. Καραμανλή; Ότι υπάρχει μία κυβέρνηση που δίνει τη μάχη της ακρίβειας, που δίνει τη μάχη για το πραγματικό εισόδημα του κάθε νοικοκυριού; Όχι βεβαίως! Εδώ ο καθένας είναι δύσπιστος απέναντι στα δεδομένα της Στατιστικής Υπηρεσίας, γιατί κανείς δεν πιστεύει ότι οι τιμές του πληθωρισμού, που εμφανίζονται επισήμως, έχουν κάποια σχέση με την πραγματικότητα της αγοράς, με την πραγματικότητα της ακρίβειας. 
      Ο μισθωτός, ο εργαζόμενος, ο συνταξιούχος, ο ασφαλισμένος τι εισέπραξε από την ομιλία του κ. Καραμανλή ή και από την τοποθέτηση του κ. Αλογοσκούφη διά των εφημερίδων τις τελευταίες μέρες, μέσω της διαμάχης του με τον κ. Παναγιωτόπουλο και με τη σημερινή του αγόρευση πριν από λίγο εδώ, από το Βήμα αυτό; Ότι η μείζον διαρθρωτική αλλαγή της εθνικής οικονομίας, είναι να ανοίξει η Κυβέρνηση ξανά τη μακρόπνοη συζήτηση για το ασφαλιστικό, δηλαδή, να δημιουργήσει αίσθημα βαθιάς ανασφάλειας στους ασφαλισμένους και να ανοίξει και τη συζήτηση για τη διευθέτηση του χρόνου εργασίας, για την ελαστικοποίηση των εργασιακών σχέσεων, δηλαδή, για την επιδείνωση των όρων εργασίας.
      Εάν αυτά είναι οι βασικές παραδοχές του κ. Καραμανλή και του κ. Αλογοσκούφη, ότι το πρόβλημα του αδιεξόδου της οικονομικής πολιτικής της Κυβέρνησης, που επιδεινώθηκε με την περιβόητη απογραφή και με τη μάχη του «Βασικού Μετόχου», θα το λύσει ο κ. Καραμανλής μειώνοντας τις αποδοχές, ή επιδεινώντας τους όρους εργασίας ή δημιουργώντας ανασφάλεια στους εργαζομένους, τότε και ο κ. Καραμανλής και το οικονομικό του επιτελείο είναι μακριά νυχτωμένοι και πάρα πολύ γελασμένοι.
      Φαίνεται η διβουλία, η αμφιθυμία και η αμηχανία της Κυβέρνησης. Η Κυβέρνηση θέλει να συνεχίζει τον ωραίο προεκλογικό της λόγο που υπόσχεται κοινωνικές παροχές, θέλει, δηλαδή, να εμφανίζεται ως ένα κόμμα της λαϊκής δεξιάς, ενώ βεβαίως οι βαθύτερες σκέψεις, οι βαθύτερες πεποιθήσεις και οι ουσιαστικοί σχεδιασμοί σε όλα τα πεδία -φορολογικό, ασφαλιστικό, εργασιακά- είναι σχεδιασμοί βαθύτατοι νεοφιλελεύθεροι. 
      Η νεοφιλελεύθερη απειλή υπάρχει. Τη συγκαλύπτει ο κ. Καραμανλής. Προσπαθεί να διασφαλίσει τη ρητορεία ενός φιλολαϊκού συντηρητικού ηθικίζοντος προσώπου της δεξιάς, αλλά τα γενετικά χαρακτηριστικά της ελληνικής συντηρητικής παράταξης υπάρχουν, αποκαλύπτονται και θέλουν να αναδυθούν, θέλουν να έρθουν στην επιφάνεια και έρχονται στην επιφάνεια με αυτού του είδους τις πρωτοβουλίες και αυτού του είδους τις εξαγγελίες. 
      (Χειροκροτήματα από την πτέρυγα του ΠΑΣΟΚ)
      Άρα λοιπόν, κύριοι της Κυβέρνησης, ασχοληθείτε μ΄ αυτό που σας λείπει. Σας λείπει αναπτυξιακό μοντέλο, σας λείπει σχέδιο και σας λείπει κυρίως η πολιτική ικανότητα αποτελεσματικής διαχείρισης των καταστάσεων και των κρίσεων. Η αγορά έχει ένστικτο. Ο πολίτης έχει ένστικτο. Η κοινωνία αντιλαμβάνεται ότι το μεγάλο πρόβλημα της ελληνικής πολιτικής, της ελληνικής κοινωνίας και της ελληνικής οικονομίας, είναι η πολιτική ανεπάρκεια της Κυβέρνησης. Όταν μια κυβέρνηση δεν έχει σχέδιο, δεν έχει χρονοδιάγραμμα, δεν έχει έλεγχο των χειρισμών της, δεν έχει έλεγχο του εαυτού της και των εσωτερικών της σχέσεων, δεν μπορεί να εμπνεύσει εμπιστοσύνη, όχι στην κεφαλαιαγορά, αλλά φυσικά εμπιστοσύνη στην πραγματική οικονομία και στους κοινωνικούς εταίρους.
      Διότι, τι μας λέει η Κυβέρνηση; Υπό το πρόσχημα του δήθεν κοινωνικού διαλόγου και της δήθεν αλληλογραφίας του κ. Αλογοσκούφη με την Οικονομική και Κοινωνική Επιτροπή, έρχεται και εκφράζει όχι απλώς τη δυσπιστία του αλλά την απέχθειά του προς τα αποτελέσματα του κοινωνικού διαλόγου και της συλλογικής διαπραγμάτευσης. 
      Αντί να σεβαστεί και να εφαρμόσει συγκεκριμένους όρους της ισχύουσας Εθνικής Γενικής Συλλογικής Σύμβασης Εργασίας, τα αγνοεί όλα αυτά και ανοίγει συζητήσεις και μέτωπα, τα οποία δεν λαμβάνουν υπόψη ένα βασικό δεδομένο, ότι χωρίς κοινωνική ειρήνη δεν διασφαλίζεις την εφαρμογή καμιάς μεγάλης απόφασης. Και αυτό που κινδυνεύει να πάθει ο κ. Καραμανλής είναι να χάσει αυτό το νήμα της κοινωνικής ειρήνης στη χώρα μας. Γιατί όλα αυτά, κυρίες και κύριοι συνάδελφοι, αφορούν φυσικά τον πυρήνα της πραγματικής οικονομίας.   
      Ο κ. Αλογοσκούφης έκανε μια συμβατική ομιλία δεκαπέντε λεπτών προηγουμένως, δήθεν για να παρουσιάσει τα πλεονεκτήματα και τα κύρια σημεία του νομοσχεδίου που εισηγείται, ενώ αυτό που θέλησε να κάνει είναι να απαντήσει στις δηλώσεις του κ. Σουφλιά στη χθεσινή ομιλία του στο Τεχνικό Επιμελητήριο. 
      Ο κ. Σουφλιάς, που χειρίζεται τον κύριο όγκο των δημοσίων επενδύσεων, που ξέρει τι σημαίνει ροή χρηματοδοτήσεων από την Ευρωπαϊκή Ένωση, που νιώθει στο πετσί του τις επιπτώσεις από την αδιέξοδη τακτική της Κυβέρνησης και στην απογραφή και στο λεγόμενο «Βασικό Μέτοχο», ουσιαστικά είπε χθες, μιλώντας στη νύφη για να το ακούσει η πεθερά ή το αντίστροφο, ότι φυσικά το πρόβλημά του είναι η έλλειψη μακροοικονομικού σχεδιασμού, η έλλειψη σχεδίου ανάπτυξης. Δηλαδή, ουσιαστικά το πρόβλημά του στο ΥΠΕΧΩΔΕ είναι η σχέση του με το οικονομικό επιτελείο της Κυβέρνησης, με έναν Πρωθυπουργό απόντα, ο οποίος θεωρεί ότι είναι Πρόεδρος της Δημοκρατίας και μπορεί να κάνει ψυχωφελείς και ηθικολογικές παρατηρήσεις ή να εκφράζει κατά καιρούς, άμεσα ή έμμεσα, την ψυχική του κατάσταση και τις αντιδράσεις του απέναντι στα φαινόμενα, ωσάν να είναι τουρίστας που επισκέπτεται τη χώρα. 
      (Χειροκροτήματα από την πτέρυγα του ΠΑΣΟΚ)
      Ο Πρωθυπουργός όμως δεν είναι στη θέση του προκειμένου να καταγράφει και να εκδηλώνει με ρητορικό τρόπο την ψυχική του κατάσταση σε σχέση με τα συμβαίνοντα στη χώρα, αλλά είναι εκεί που είναι ως εντολοδόχος του ελληνικού λαού προκειμένου να διαμορφώνει καταστάσεις και όχι να περιγράφει καταστάσεις. 
Είναι μέσα στο γήπεδο. Δεν είναι ένας συντάκτης που περιγράφει τον αγώνα που δίνει η χώρα στην οικονομία, στην κοινωνία, στην Ευρωπαϊκή Ένωση. Νομίζω ότι υπάρχει, λοιπόν, ένα τέτοιο πρόβλημα ρόλου και αίσθησης ρόλου της Κυβέρνησης και βεβαίως αντιλαμβάνομαι με πολύ μεγάλη συμπάθεια το πρόβλημα του κ. Σουφλιά, το πρόβλημα του κ. Αλογοσκούφη, τα αδιέξοδα τα οποία έχει ο κάθε Υπουργός. Αλλά το πρόβλημα, κυρίες και κύριοι συνάδελφοι, της οικονομίας και το πρόβλημα του κοινού αισθήματος της χώρας είναι ότι ο Πρωθυπουργός παρέλαβε μια χώρα αισιόδοξη, με ρυθμό ανάπτυξης, πριν από δεκατέσσερις μήνες, είχε μπροστά του εκπληκτικές, μοναδικές  δυνατότητες, όπως οι Ολυμπιακοί Αγώνες, είχε μια εκτεταμένη και γενναιόδωρη περίοδο χάριτος στα χέρια του και κατάφερε μετά από δεκατέσσερις μήνες να έχει μία χώρα η οποία είναι βαθιά απαισιόδοξη, βαθιά απογοητευμένη, χωρίς ορίζοντα, χωρίς προοπτική. Δεν υπάρχει χειρότερο πολιτικό ζήτημα, πιο επικίνδυνο για μια κυβέρνηση, απ΄ αυτήν τη διάχυτη απαισιοδοξία και απογοήτευση. Αυτό είναι ένα πρόβλημα ουσιαστικής κοινωνικής και πολιτικής νομιμοποίησης της Κυβέρνησης.
      ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Τα δικά σας λάθη πληρώνει η Νέα Δημοκρατία.
	ΕΥΑΓΓΕΛΟΣ ΒΕΝΙΖΕΛΟΣ: Το αίσθημα του κόσμου είναι πολύ ισχυρότερο και πολύ πιο σαρωτικό, όταν εκδηλωθεί…
	ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βενιζέλο.
	ΕΥΑΓΓΕΛΟΣ ΒΕΝΙΖΕΛΟΣ:…από την πολιτική και εκλογική βούληση της κοινωνίας. 
      Κυρίες και κύριοι της Κυβέρνησης, το πρόβλημα είναι πρόβλημα δικό σας, πρόβλημα σχεδίου,  πρόβλημα ικανότητας, πρόβλημα αίσθησης ευθύνης. Αν αυτά δεν τα διορθώσετε –που δεν μπορείτε να τα διορθώσετε- μην ασχολείστε με την κεφαλαιαγορά και με δευτερεύοντα πράγματα. 
      (Χειροκροτήματα από την  πτέρυγα του ΠΑΣΟΚ)
      Το πρόβλημα είναι πρωτεύον. Αφορά τον Πρωθυπουργό, την πολιτική του, την αίσθηση ευθύνης που δυστυχώς δεν έχει. Το πρόβλημα δεν είναι συμβατικές ρυθμίσεις, όπως αυτές που ψηφίζουμε με το παρόν νομοσχέδιο. 
      Ευχαριστώ.
(Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Βενιζέλο. Έχει ζητήσει, κυρίες και κύριοι συνάδελφοι, το λόγο ο Κοινοβουλευτικός Εκπρόσωπος της Νέας Δημοκρατίας, ο κ. Πολύδωρας.
      Ορίστε, κύριε Πολύδωρα, έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Γιατί να μην εξαντληθεί πρώτα ο κατάλογος των ομιλητών; 
      ΒΥΡΩΝ ΠΟΛΥΔΩΡΑΣ: Είναι καλύτερα εντός της κοινοβουλευτικής τάξης και ίσως και εντός των επιθυμιών του κ. Βενιζέλου, εάν λάβω τώρα το λόγο για να απαντήσω. Ο κ. Βενιζέλος, είπαμε, επιλέγει το επίπεδό του. Ασχολείται με τον Πρωθυπουργό, τον Κώστα Καραμανλή, άλλες φορές ασχολείται με τον Γιώργο Παπανδρέου, και φυσικά διαμορφώνει ένα πλαίσιο, από το οποίο…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εσείς ψάξτε να βρείτε…
      ΒΥΡΩΝ ΠΟΛΥΔΩΡΑΣ: Και φυσικά δεν μπορώ να φανταστώ ότι χρειάζεται την κεκρακτική συνηγορία του κ. Καΐσερλη!
      Εδώ ας βάλουμε τα πράγματα στη θέση τους. Δεν δύναται ο κ. Βενιζέλος να κατανοήσει την έννοια της πολιτικής σταθερότητας και της προγραμματικής σταθερότητας. Παραδείγματος χάρη, το γεγονός ότι ο Πρωθυπουργός χθες στο συνέδριο…
      ΑΠΟΣΤΟΛΟΣ ΚΑΚΛΑΜΑΝΗΣ: Μάλλον προγραμματική αστάθεια είναι.
      ΒΥΡΩΝ ΠΟΛΥΔΩΡΑΣ: Θα ευχόσασταν, κύριε Πρόεδρε,…
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ όχι. Φοβάμαι όμως ότι είναι αστάθεια.
      ΒΥΡΩΝ ΠΟΛΥΔΩΡΑΣ:…αλλά εγώ θα σας το αποδείξω αυτό που σας λέω. Ο κ. Βενιζέλος λέει, παραδείγματος χάρη, ότι είπε μονότονα τα ίδια πράγματα σε τίτλους -έτσι το περιέγραψε- ο κ. Καραμανλής, ο Πρωθυπουργός, χθες στο συνέδριο του «ECONOMIST». Αυτό είναι δείγμα πολιτικής σταθερότητας. Επαναλαμβάνει τις προγραμματικές θέσεις και τις τηρεί.
      (Χειροκροτήματα από την πτέρυγα του ΠΑΣΟΚ)
      ΕΥΑΓΓΕΛΟΣ ΒΕΝΙΖΕΛΟΣ: Βελτιώσατε το επιχείρημά μου!
      ΒΥΡΩΝ ΠΟΛΥΔΩΡΑΣ: Δεν είναι του επιπέδου σας.
      Επαναλαμβάνει τις πολιτικές θέσεις και τις τηρεί. Δεν είναι η πολιτική ζωή για ευφυολογήματα, ούτε για ειρωνείες με χειροκροτήματα!
      Εγώ σας λέω συγκεκριμένα πράγματα: Ότι όταν κοιτάμε την αναπτυξιακή παράγραφο που έθιξε ο κ. Βενιζέλος, πρέπει να ντρέπεστε για τα αποτελέσματα και τους απολογισμούς της ανάπτυξης τα προηγούμενα χρόνια, τα δέκα τελευταία χρόνια, όταν ήσασταν κυβέρνηση. Δηλαδή 52.000.000 δολάρια επενδυτικό συνάλλαγμα εισέρευσε το 2002 και 47.000.000 δολάρια επενδυτικό συνάλλαγμα εισέρευσε το 2003. 
    Και οι εισροές από την ΕΟΚ ήταν της τάξεως του 10% για το Υπουργείο Πολιτισμού, που ήταν πολιτικός προϊστάμενος ο κ. Βενιζέλος, δεκαπέντε και  άλλα δραματικά παρόμοια ποσοστά. Τώρα εσείς προκαλείτε. Γιατί; Προκαλούσατε με την ίδια αλαζονεία και το 2004 προ των εκλογών όταν περίπου ισχυριζόσαστε ότι εδώ τα κάνουμε τόσο ωραία και μας παραπέμπατε σε εκείνο του Βίσμαρκ ότι «εάν δεν καταλαβαίνει ο λαός να αλλάξουμε λαό». Δεν αλλάζει ο λαός. Εσείς αλλάξατε και ήρθατε στην Αντιπολίτευση. Σας έφερε ο λαός στην Αντιπολίτευση και παρακαλώ το υστερόγραφο είναι «ηρεμήστε». Ασκηθείτε, δείξτε την υπευθυνότητά σας, κάποτε να τη θυμηθείτε και ελάτε να μιλήσουμε σοβαρά και για τα νομοσχέδια και για εκείνα που είπε ο κ. Αλογοσκούφης τα προγράμματα τα επενδυτικά και τα σχέδια που είναι τώρα για να υπαχθούν και είναι τριάντα επτά μονάδες της τάξεως των 500.000.000 ευρώ συνολικά για να υπαχθούν στο αναπτυξιακό πρόγραμμα. Αυτά είναι δεδομένα ενός έτους. Ούτε να υποτιμάτε την τέλεση των Ολυμπιακών Αγώνων μαζί με την τελευταία φάση της προετοιμασίας των έργων που έπρεπε να εκτελεστούν και τα οποία είχατε αφήσει μέχρι που λένε οι καχύποπτοι για να μην μπορούμε εμείς να τα ολοκληρώσουμε για να γίνει το διεθνές ρεζίλι. Είναι υπερχειλής ο δόλος σας –εγώ δεν τον ακολουθώ- αλλά σας λέω ότι η κατάστασή σας…
    ΑΠΟΣΤΟΛΟΣ ΚΑΚΛΑΜΑΝΗΣ: Και εσείς τα τελειώσατε τάκα-τάκα.
    ΒΥΡΩΝ ΠΟΛΥΔΩΡΑΣ: Και τα προχωρήσαμε και τα τελειώσαμε και διεξαγάγαμε τους Ολυμπιακούς Αγώνες τους πλέον επιτυχημένους και τους πλέον ασφαλείς κατά παγκόσμια παραδοχή και ομολογία εκτός από τη δική σας χαιρέκακη στάση. Δεν θέλατε να πετύχουν, δεν θέλατε να γίνουν, δεν θέλατε να ολοκληρωθούν τα έργα. Έτσι είναι ο μικρός απολογισμός του ενός έτους, των δεκατριών μηνών, αν θέλετε. Και προχωρούμε θέτοντας τις βάσεις με σταθερότητα και για την ανάπτυξη και για την οικονομία. 
    Παραπονούνται ρήτορες του ΠΑΣΟΚ –σας το έχω πει πολλές φορές- ότι δεν τακτοποιήθηκαν όλα τα πανωτόκια. 
    Αρχίζω από το τέλος. Για την εκκρεμότητα που υπάρχει, θα το ξαναδούμε αλλά εμείς τακτοποιήσαμε τα πανωτόκια. Οι είκοσι χιλιάδες, τριάντα χιλιάδες πενήντα χιλιάδες, όσοι είναι οι ευεργετηθέντες από τη ρύθμιση, εμείς τα τακτοποιήσαμε και όχι εσείς που τους είχατε μετέωρους και υπό το κράτος υπό τη δαμόκλειο σπάθη των πλειστηριασμών. 
    Εμείς τακτοποιήσαμε τους συμβασιούχους. Προχωρήσαμε. Εσείς τους είχατε εν ομηρία και μετέωρους. Εμείς προχωρήσαμε στη ρύθμιση των αγροτικών χρεών και των χρεών των μικρομεσαίων. Εμείς προχωρήσαμε στο ΛΑΦΚΑ και βγήκατε να πανηγυρίζετε σαν τους ινδιάνους γύρω από τη φωτιά για τα αναδρομικά του ΛΑΦΚΑ τα οποία επίσης έχουμε ρυθμίσει και είναι δουλειές οικονομικής τάξεως αυτά. 
    Και δεν θέλω να συμμερίζομαι τη ρητορική του κ. Βενιζέλου, ό,τι αναγιγνώσκει από τις εφημερίδες το μεταφέρει ως πολιτικό ζήτημα, διότι οι εφημερίδες λένε πολλά. Λένε παραδείγματος χάρη για τον κ. Βενιζέλο, ότι παραπονείται ο άνθρωπος διότι έπρεπε να είναι πρωθυπουργός της Ελλάδος εδώ και δέκα χρόνια και δεν τον έκαναν ακόμη. Συνεπώς μη μεταφέρετε αυτά, γιατί εδώ είμαι εγώ για τα πάντα, δηλαδή, για τον ελεύθερο δημοκρατικό διάλογο, λόγος και αντίλογος επιχείρημα. 
    Νομοσχέδιο. Δεν θέλετε το νομοσχέδιο; Δηλαδή δεν πρέπει να εφαρμόσουμε τις οδηγίες της Ευρώπης για να κατασφαλίσουμε την κεφαλαιαγορά, ώστε να είναι χώρος και εστία εμπιστοσύνης και φερεγγυότητας και αξιοπιστίας; Τι θέλετε; Την πειρατεία του 1999-2000; Αυτό θέλετε; Αυτό προτείνετε; Αμετανόητοι είστε; Διότι εγώ θέλω να σας πω ότι εκτός απ’ αυτό υπάρχουν και οι ποινικές εκκρεμότητες και ας έχουν παραγραφεί. Διότι η προνομιακή πληροφορία…
    ΚΩΝΣΤΑΝΤΙΝΟΣ ΓΕΙΤΟΝΑΣ: Αφήστε τους παλικαρισμούς!
    ΒΥΡΩΝ ΠΟΛΥΔΩΡΑΣ: Δεν είναι παλικαρισμοί, κύριε Γείτονα. Είναι ηθικές και ποινικές ευθύνες. 
      Ακούστε να δείτε τι γίνεται. Λένε ότι το οικονομικό έγκλημα είναι δυσαπόδεικτο. Υπάρχει ένα οικονομικό έγκλημα, η εισαγωγή, που δεν είναι δυσαπόδεικτο και δεν έχει καμία ανακριτική δυσκολία. 
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Σας εφιστώ την προσοχή σας, κύριε Υπουργέ, και όχι μόνο στον Υπουργό, αλλά και στους εισαγγελείς που μας ακούν. Η εισαγωγή είναι ιερή πράξη. Μας έλεγε ο Ζολώτας με στόμφο ότι ο άλλος δίνει λεφτά και του δίνεις χαρτιά. Είναι ιερή πράξη η στιγμή της εισαγωγής, δηλαδή, της εκδόσεως των μετοχών, υπό την έννοια ότι ο επενδυτής παίρνει έναν παραστατικό τίτλο δικαιώματος, το αξιόγραφο, και έχει καταθέσει πραγματικό χρήμα.
      Σας λέω, λοιπόν: Πόσες είναι οι μονάδες, κύριε Υπουργέ; Τριακόσιες εισηγμένες και διακόσιες με αύξηση κεφαλαίου, σύνολο πεντακόσιες. Αυτοί υπέβαλαν επενδυτικό φάκελο ότι κάτι θα κάνουν τα λεφτά που θα πάρουν από τους λαϊκούς επενδυτές, από τους μετόχους. Αυτόν το φάκελο ποιος τον κοίταξε στην εξέλιξη και στην πορεία του; Δεν έχει ανακριτικές δυσκολίες το οικονομικό έγκλημα της εισαγωγής, της αυξήσεως κεφαλαίου και της αγοράς της τεθνεώσας μονάδος την οποία παίρνει για να είναι αυτομάτως εισηγμένος και κάνει ύστερα τις υπόλοιπες πράξεις!
      Θεωρώ σημαντικό βήμα αυτό νομοσχέδιο –ο φόβος φυλά τα έρημα- για την προνομιακή ή εμπιστευτική πληροφορία και το επικροτώ και είναι πολύ σοβαρό ανάχωμα. Να φροντίσετε μαζί με την προνομιακή πληροφορία να κοιτάξετε, πρώτον, την εισαγωγή, ποιες είναι εισηγμένες μετοχές στο διάστημα 1998-1999, δεύτερον, ποιες είναι αγορασμένες, «πεθαμένες», δηλαδή, μέσα στη ζωή του χρηματιστηρίου και κάποιος τις αγόρασε –έτσι είναι οι «φούσκες»- και, τρίτον, να δείτε ποιες έκαναν αύξηση κεφαλαίου. 
      Αυτά έχουν τρεις συνενόχους, τρεις συνεργούς! Να σας τους θυμίσω: Ο υποβάλλων το φάκελο, ο εγγυητής –συνήθως, ο συχωρεμένος ο Καρατζάς- ο ανάδοχος –ξέρω τι λέω- και, τρίτον, η Επιτροπή Κεφαλαιαγοράς. Δεν έχει ανακριτικές δυσκολίες το πράγμα! Αυτοί έφαγαν τα λεφτά μαζί με την πολιτική κηδεμονία από εκείνους τους Υπουργούς του ΠΑΣΟΚ που έλεγαν ότι το χρηματιστήριο θα φθάσει στο 7% και ότι εδώ θα είναι η γη της επαγγελίας. 
      Αυτό είναι το έγκλημα του χρηματιστηρίου! Θέλετε να είναι παραγεγραμμένο; Ας είναι! Όμως, το έγκλημα έχει γίνει θέμα του ποινικού νόμου, έχει ηθική και πολιτική υπόσταση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε.
      ΒΥΡΩΝ ΠΟΛΥΔΩΡΑΣ: Σε αυτήν την ηθική υπόσταση εγώ κάνω ειδική αναφορά και λέω «κύριοι του ΠΑΣΟΚ, να είστε συγκρατημένοι και στην κριτική και στην ορμή σας για δομική και μηδενιστική αντιπολίτευση και τα παρόμοια». Το χρηματιστήριο είναι το magnum opus, το μέγα έργο, της οικονομικής σας αναισχυντίας! Και πρέπει να δίνετε λόγο και λογαριασμό σ’ αυτήν τη γενιά, σε αυτούς τους επενδυτές –ενάμισι εκατομμύριο- στην εθνική Βουλή και να μιλάτε για χρηματιστήριο μετά συστολής. Βεβαίως να μιλάτε, αλλά την αξιοπιστία σας διακυβεύετε και παίζετε στα ζάρια όταν μιλάτε σαν να είστε αθώες περιστερές στην υπόθεση του χρηματιστηρίου.
      Συνοπτικά: Η Κυβέρνηση φέρνει το νόμο για το Χρηματιστήριο, όσον αφορά τις προνομιακές πληροφορίες κλπ. –καλό ανάχωμα- και παραμένει η δραματική εκκρεμότης –και για το παρόν μιλάω- ποιος εισήγαγε μετοχές, ποιος έκανε αύξηση κεφαλαίου και ποιος αγόρασε «πεθαμένες» μετοχές, εταιρείες μέσα από το χρηματιστήριο. Σας είπα επίσης και ποια είναι τα τρία κέντρα, οι τρεις εστίες, της συνέργιας του εγκλήματος. 
      Σας ευχαριστώ για την προσοχή σας.
      (Ζωηρά χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο Κοινοβουλευτικός Εκπρόσωπος του ΠΑΣΟΚ, κ. Φλωρίδης, έχει το λόγο.
      ΓΕΩΡΓΙΟΣ ΦΛΩΡΙΔΗΣ: Αγαπητοί συνάδελφοι, πρέπει να πούμε ότι θα είναι μία από τις σπάνιες περιπτώσεις όπου στα Πρακτικά της Βουλής κατά τη διάρκεια της ομιλίας του Κοινοβουλευτικού Εκπροσώπου της Νέας Δημοκρατίας θα αναγραφεί κάποια στιγμή η φράση «Ζωηρά χειροκροτήματα από την πτέρυγα του ΠΑΣΟΚ»!
      (Θόρυβος και χειροκροτήματα από την πτέρυγα της Νέας Δημοκρατίας)
       ΑΝΔΡΕΑΣ ΛΥΚΟΥΡΕΝΤΖΟΣ: Μεγάλη εξυπνάδα αυτή!
    ΓΕΩΡΓΙΟΣ ΦΛΩΡΙΔΗΣ: Λοιπόν, είναι ακριβώς το περιστατικό το οποίο ζήσαμε. Σας χειροκροτήσαμε προηγουμένως και αυτό θα καταγραφεί στην ιστορία, θα καταγραφεί στα Πρακτικά. Θα έχετε να το λέτε …
    (Θόρυβος στην Αίθουσα)
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ μη διακόπτετε. 
    ΓΕΩΡΓΙΟΣ ΦΛΩΡΙΔΗΣ: … ότι ενώ δεν αποσπάσατε τα χειροκροτήματα των συναδέλφων σας της Νέας Δημοκρατίας, αποσπάσατε τα χειροκροτήματα των συναδέλφων σας του ΠΑΣΟΚ. 
      Και βέβαια, αγαπητέ Κοινοβουλευτικέ Εκπρόσωπε της Νέας Δημοκρατίας, ήταν πολύ σημαντική, επιτέλους, η αποδοχή από τη δική σας πλευρά μ’ έναν πολύ πανηγυρικό τρόπο ότι ο κύριος Πρωθυπουργός δεκατέσσερις μήνες μετά από την ανάληψη των καθηκόντων του ως Πρωθυπουργού, επαναλαμβάνει τις προεκλογικές του δηλώσεις και τις προγραμματικές του δεσμεύσεις στη Βουλή.
      Είναι πάρα πολύ σημαντικό γιατί αυτό λέμε και εμείς τόσον καιρό: Ότι δεν είναι δυνατόν να κυβερνάται μία χώρα με τη διαρκή επανάληψη από τον κύριο Πρωθυπουργό των προγραμματικών δηλώσεων της Κυβέρνησης που επισυνέβη πριν από δεκατέσσερις μήνες. Αυτό δεν γίνεται σε καμία σοβαρή χώρα του κόσμου και δεν είναι ενσωματωμένο σε κανένα κυβερνητικό μοντέλο. Εν πάση περιπτώσει, το ζήτημα είναι ότι εσείς μεν το παραδέχεστε, αλλά αυτό έχει δραματικές συνέπειες για τη χώρα.
    Και το γεγονός, κύριε Πολύδωρα, ότι η Νέα Δημοκρατία διαθέτει στο πρόσωπό σας έναν καλό συνήγορο –όπως λέει και ο συνάδελφος κ. Βρεττός-  αυτό δεν σημαίνει ότι μπορεί να απαλλαγεί από τις επαπειλούμενες ποινές από το λαό για όλα όσα διαπράττει σε βάρος του.
    ΒΥΡΩΝ ΠΟΛΥΔΩΡΑΣ: Μη βιάζεστε.
    ΓΕΩΡΓΙΟΣ ΦΛΩΡΙΔΗΣ: Κυρίες και κύριοι συνάδελφοι, επειδή ο κ. Πολύδωρας μας προκάλεσε στο ζήτημα των πανωτοκίων, ήρθε η ώρα –νομίζω- να αποκαλυφθεί και αυτή η μεγάλη πολιτική απάτη, η οποία διεπράχθη από τη Νέα Δημοκρατία σε βάρος κυρίως των αγροτών. 
    Οι αγρότες είχαν ακούσει προεκλογικά, είχαν ακούσει μετεκλογικά ότι στην Ελλάδα θα επέλθει η νέα «σεισάχθεια» και ότι ο νέος «Σόλων» της χώρας μετά από μερικές χιλιάδες χρόνια είναι ο κ. Καραμανλής. Και ήρθε η περίφημη ρύθμιση εδώ για το ζήτημα των πανωτοκίων των αγροτών που θα επέφερε τη «σεισάχθεια» στον αγροτικό κόσμο. 
    Πρέπει να υπενθυμίσω στην Αίθουσα, για όσους δεν το γνωρίζουν, ότι οι αγρότες –αυτοί οι οποίοι συναλλάσσονται με την Αγροτική Τράπεζα- είναι περίπου ενάμισι εκατομμύριο άνθρωποι. 
    Αγαπητοί συνάδελφοι, τα στοιχεία της ρύθμισης στα οποία καταλήγει η Αγροτική Τράπεζα αφορούν μετά βίας το 1% έως 1,5% των αγροτών. Εάν εσείς νομίζετε ότι μπορείτε να παραπλανείτε μία τόσο μεγάλη κοινωνική ομάδα με το γεγονός ότι κάνατε μία ρύθμιση, η οποία αφορά το 1,5% του συνόλου των αγροτών, αντιλαμβάνεστε ότι αυτοί οι οποίοι θα παραπλανηθούν δεν είναι οι αγρότες, αλλά πολύ γρήγορα θα εισπράξετε εσείς τα αποτελέσματα αυτής της απάτης που διαπράξατε σε βάρος τους …
    ΒΥΡΩΝ ΠΟΛΥΔΩΡΑΣ: Κύριε συνάδελφε, επιτρέπετε μία διακοπή ενός λεπτού;
    ΓΕΩΡΓΙΟΣ ΦΛΩΡΙΔΗΣ: Παρακαλώ.
    ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Πολύδωρα …
    ΒΥΡΩΝ ΠΟΛΥΔΩΡΑΣ: Κύριε Πρόεδρε, ο ομιλών μου έδωσε την άδεια.
    ΠΡΟΕΔΡΕΥΩΝ (Ιωάννης Τραγάκης): Ωραία, αλλά θα ζητήσετε την άδεια πρώτα από το Προεδρείο και μετά. 
    ΒΥΡΩΝ ΠΟΛΥΔΩΡΑΣ: Κύριε Πρόεδρε, με την άδειά σας μία διακοπή.
    ΠΡΟΕΔΡΕΥΩΝ (Ιωάννης Τραγάκης): Σας δίνω την άδεια να μιλήσετε, παρά το γεγονός ότι αναφέρεστε και οι δύο σε άσχετο θέμα.
    ΒΥΡΩΝ ΠΟΛΥΔΩΡΑΣ: Στο ίδιο θέμα.
    ΠΡΟΕΔΡΕΥΩΝ (Ιωάννης Τραγάκης): Σε άσχετο θέμα με το νομοσχέδιο. 
    ΒΥΡΩΝ ΠΟΛΥΔΩΡΑΣ: Στο ίδιο θέμα ... 
    ΠΡΟΕΔΡΕΥΩΝ (Ιωάννης Τραγάκης): Η ουσία είναι αυτή.
    Ορίστε, έχετε το λόγο.
    ΒΥΡΩΝ ΠΟΛΥΔΩΡΑΣ: Αν επιτρέπετε, κύριε Φλωρίδη, εγώ θέλω να πω ότι ο αριθμός ενάμισι εκατομμύριο συναλλασσόμενοι δεν είναι αντικείμενο των πανωτοκίων εν τω συνόλω του. Να το συμφωνήσουμε αυτό.
    ΓΕΩΡΓΙΟΣ ΦΛΩΡΙΔΗΣ: Ενάμισι εκατομμύριο αγρότες.
    ΒΥΡΩΝ ΠΟΛΥΔΩΡΑΣ: Ναι, αγροτών.
    ΓΕΩΡΓΙΟΣ ΦΛΩΡΙΔΗΣ: Οι αγρότες είναι ενάμισι εκατομμύριο στην Ελλάδα. 
    ΒΥΡΩΝ ΠΟΛΥΔΩΡΑΣ: Να σας πω εγώ τη σκέψη μου. 
    Δεν είναι αντικείμενο το ενάμισι εκατομμύριο των αγροτών. Είναι ενάμισι εκατομμύριο αγρότες, αλλά δεν είναι συναλλασσόμενοι και μάλιστα υπαγόμενοι στην περίπτωση των πανωτοκίων.
    Εγώ ισχυρίζομαι ότι υπάρχουν εκκρεμότητες –το είπα και από του Βήματος- οι οποίες θα επανεξεταστούν, αλλά έχουμε θεραπεύσει έναν ικανό αριθμό…
    (Διαμαρτυρίες από την πτέρυγα του ΠΑΣΟΚ)
      Να σας πω ποια είναι η περίπτωση. Τα ξέρετε. Παραδείγματος χάρη, έχει καταβάλει ένας δύο και τρεις φορές το χρέος του και υπάρχει μία «ουρά». Αυτό είναι θέμα που πρέπει να το αντιμετωπίσουμε και δεσμεύτηκε και ο Καραμανλής σ΄ αυτό. 
      Έχουμε όμως θεραπεύσει και τακτοποιήσει είκοσι έως τριάντα χιλιάδες αγρότες, οι οποίοι ευεργετήθηκαν από το όριο του πλειστηριασμού και βαρέων χρεών εκ των πανωτοκίων. Αυτή είναι η βάση της συζητήσεως. 
      Μη μου λέτε για ενάμισι εκατομμύριο συναλλασσομένους αγρότες. Μιλάμε ότι ευεργετήσαμε εμείς, κατά «σεισάχθεια», είκοσι έως τριάντα χιλιάδες αγρότες και απομένει να δούμε κι εκείνο το υπόλοιπο όπου είναι κατάφωρες οι αδικίες. 
    ΠΡΟΕΔΡΕΥΩΝ (Ιωάννης Τραγάκης): Ωραία, θα μας δοθεί η ευκαιρία να μιλήσουμε για τους αγρότες. Ας μιλήσουμε για το χρηματιστήριο. 
    ΒΥΡΩΝ ΠΟΛΥΔΩΡΑΣ: Σας παρακαλώ, λοιπόν, αν θέλετε να απαντήσετε στο ερώτημα. Εμείς ευεργετήσαμε αυτούς τους είκοσι έως τριάντα χιλιάδες και δεσμευόμαστε και για την «ουρά». Εσείς τι κάνατε; 
    ΑΠΟΣΤΟΛΟΣ ΚΑΚΛΑΜΑΝΗΣ: Οι πλειστηριασμοί ανεστάλησαν επί ΠΑΣΟΚ. 
    ΒΥΡΩΝ ΠΟΛΥΔΩΡΑΣ: Ήρθε δεύτερο κύμα το οποίο το αντιμετωπίσαμε εμείς. 
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ.
    Συνεχίστε, κύριε Φλωρίδη.
    ΓΕΩΡΓΙΟΣ ΦΛΩΡΙΔΗΣ: Σας λέω, λοιπόν, ότι ούτε ένας πλειστηριασμός είχε διενεργηθεί επί ΠΑΣΟΚ που να κατέληξε σε αφαίρεση σπιτιών, όπως μας πληροφορήσατε. 
    Θέλω όμως να σας πληροφορήσω σε τι συνίσταται η εξαπάτηση. Αυτοί οι οποίοι ωφελήθηκαν, αγαπητοί συνάδελφοι της Νέας Δημοκρατίας, είναι μόνο εκείνοι οι οποίοι κάποια στιγμή πήγαν και πήραν ένα δάνειο από την Αγροτική Τράπεζα και ουδέποτε ενδιαφέρθηκαν να πληρώσουν έστω και μία δραχμή. 
    ΒΥΡΩΝ ΠΟΛΥΔΩΡΑΣ: Αληθώς. 
    ΓΕΩΡΓΙΟΣ ΦΛΩΡΙΔΗΣ: Όσοι άνθρωποι κατά τη διάρκεια δεκαετιών κατέβαλαν μεγάλες προσπάθειες, ίδρωσαν, μάτωσαν, πούλησαν περιουσιακά τους στοιχεία, για να μπορέσουν να ανταποκριθούν στα πανωτόκια τα οποία επήλθαν την περίοδο 1992-1993, όπου τα επιτόκια εκτινάχθηκαν από το 16% στο 23%…
    ΒΥΡΩΝ ΠΟΛΥΔΩΡΑΣ: Θα το ξαναδούμε αυτό. 
     ΓΕΩΡΓΙΟΣ ΦΛΩΡΙΔΗΣ: …και σε μία βραδιά οι αγρότες επιβαρύνθηκαν τότε με 200.000.000.000 δραχμές, όσοι, λοιπόν, προσπάθησαν να ανταποκριθούν σ’ αυτό το βάρος που τους επιβάλατε, αυτοί δεν μπορεί να υπαχθούν στη ρύθμιση που κάνετε. 
    ΠΡΟΕΔΡΕΥΩΝ (Ιωάννης Τραγάκης): Ας αφήσουμε τους αγρότες τώρα. Υποτίθεται ότι μιλάμε για το χρηματιστήριο. 
    ΓΕΩΡΓΙΟΣ ΦΛΩΡΙΔΗΣ: Άρα, λοιπόν, φροντίσατε για εκείνους οι οποίοι δεν έδειξαν κανένα ενδιαφέρον για να ξεπληρώσουν τις υποχρεώσεις τους προς την τράπεζα και, αντίθετα, δημιουργήσατε τεράστιες δυσκολίες σε εκείνους που κατέβαλαν μεγάλες προσπάθειες όλα τα προηγούμενα χρόνια για να ανταποκριθούν. 
    Εδώ συνίσταται η πολιτική εξαπάτηση μιας μεγάλης κοινωνικής ομάδας που είναι οι αγρότες και, τελικώς, λέμε ότι αυτή η περίφημη σεισάχθεια αφορά το 1% των αγροτών. 
    Και τώρα έρχεστε και μας λέτε ότι θα το ξαναδείτε. 
    Άρα όσα είπατε το προηγούμενο διάστημα ήταν ψέματα. 
    ΒΥΡΩΝ ΠΟΛΥΔΩΡΑΣ: Όχι. 
    ΓΕΩΡΓΙΟΣ ΦΛΩΡΙΔΗΣ: Όλη η διαφήμιση της Αγροτικής Τράπεζας, η οποία κόστισε πολλές εκατοντάδες εκατομμύρια που έλεγε «φέρνει τα πάνω - κάτω», ήταν ψέματα. Αυτό ομολογείτε τώρα. 
    ΒΥΡΩΝ ΠΟΛΥΔΩΡΑΣ: Όχι ήταν αλήθεια και θέλει συμπλήρωμα. 
    ΓΕΩΡΓΙΟΣ ΦΛΩΡΙΔΗΣ: Όλη αυτή η προπαγάνδα στα κανάλια με όλους εκείνους τους δήθεν ταλαίπωρους αγρότες να λένε «επιτέλους σωθήκαμε» ήταν ψέματα. Γι’ αυτό σας κατηγορούμε. 
    ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, με συγχωρείτε, αλλά εγώ είμαι σε σύγχυση. Για το αγροτικό μιλάμε σήμερα; Για να ξέρω και εγώ, διότι έχετε καταναλώσει ήδη πεντέμισι λεπτά, φοβάμαι ότι δεν θα σας φθάσει ο χρόνος και δεν θέλω να γίνω δυσάρεστος, ειδικά σε σας. 
    Συνεχίστε. 
    ΓΕΩΡΓΙΟΣ ΦΛΩΡΙΔΗΣ: Βεβαίως αλλά θέλω να σας πω το εξής: Θέλω να σας πω ότι το θέμα στην Αίθουσα αυτή το εισήγαγε ο κ. Πολύδωρας. 
    ΒΥΡΩΝ ΠΟΛΥΔΩΡΑΣ: Μια λέξη είπα εγώ.
    ΓΕΩΡΓΙΟΣ ΦΛΩΡΙΔΗΣ: Κατά συνέπεια, λοιπόν, όπως αντιλαμβάνεστε, στα πλαίσια του κοινοβουλευτικού διαλόγου αυτό δεν μπορούσε να μείνει αναπάντητο. 
    ΠΡΟΕΔΡΕΥΩΝ (Ιωάννης Τραγάκης): Έχετε απόλυτο δίκιο, αλλά είπε μία λέξη. Πείτε και σεις άλλη μία να τελειώνουμε. Εδώ το θέμα έχει τραβήξει πολύ. 
    ΒΥΡΩΝ ΠΟΛΥΔΩΡΑΣ: Εγώ είπα μια λέξη, εσείς κάνατε μία διάλεξη και μάλιστα κακή.
    ΓΕΩΡΓΙΟΣ ΦΛΩΡΙΔΗΣ: Έκλεισε το θέμα αυτό επί του παρόντος. 
    Κύριοι συνάδελφοι, ομιλούμε περί του χρηματιστηρίου, αλλά πρέπει να έχουμε όλοι υπ΄ όψιν μας ότι στο χρηματιστήριο υπάρχουν εισηγμένες εταιρείες και επειδή από την οικονομική δραστηριότητα αυτών των εταιρειών και από τα οικονομικά τους αποτελέσματα εξαρτάται η λειτουργία αυτού του θεσμού, καλό θα είναι να ρίξετε μια ματιά στο τεύχος του Ινστιτούτου των Οικονομικών και Βιομηχανικών Ερευνών, το ΙΟΒΕ, που δόθηκε στη δημοσιότητα τον περασμένο μήνα από τον Πρόεδρο του ΣΕΒ τον κ. Κυριακόπουλο. 
    Λέει εκεί πέρα, λοιπόν, ότι οι επιχειρηματικές προσδοκίες σ’ αυτόν το χρόνο κατέρρευσαν δραματικά. Αυτό προκύπτει από έρευνα που έκανε το ινστιτούτο με όλες τις ελληνικές επιχειρήσεις ρωτώντας τες ποιες προοπτικές βλέπουν για τον εαυτό τους στο μέλλον. 
    Οι προσδοκίες, λοιπόν, με βάση τον ευρωπαϊκό δείκτη κατέρρευσαν από το εκατόν δεκάξι στο ενενήντα και στον τομέα των κατασκευών από το εκατόν δεκαοκτώ στο εξήντα δύο. Δεν υπάρχει μεγαλύτερη και πιο δραματική πτώση σε όλη την Ευρώπη. 
    Αντιλαμβάνεστε, λοιπόν, ότι αυτή η συζήτηση περί του χρηματιστηρίου και όλων αυτών των τεχνικών ζητημάτων που θα ρυθμίσουν τη λειτουργία του και θα εξασφαλίσουν τους μικροεπενδυτές, είναι εν κενώ όταν δεν λαμβάνει υπ΄ όψιν της το τι, ακριβώς, συμβαίνει στην πραγματική οικονομία. Και αυτό που συμβαίνει στην πραγματική οικονομία είναι το αποτέλεσμα μιας πολιτικής, η οποία είναι καταστροφική. 
    Ο κόσμος, μάλιστα, έχει μείνει με ανοικτό το στόμα κυριολεκτικά να παρακολουθεί τη διαμάχη των δύο πιο σημαντικών Υπουργών –από την άποψη του χαρτοφυλακίου τους- του Υπουργού Οικονομίας και Οικονομικών του κ. Αλογοσκούφη με τον Υπουργό ΠΕΧΩΔΕ τον κ. Σουφλιά, όπου ο ένας ο Υπουργός Οικονομίας κατηγορεί για την οικονομική δυσπραγία τον κ. Σουφλιά ότι δεν έχει ξεκινήσει ούτε ένα έργο και ο κ. Σουφλιάς του απαντά δημοσίως ότι σ’ αυτό φταίνε τα περί «Βασικού Μετόχου» και δε συμμαζεύεται.
    Εν πάση περιπτώσει, αυτός ο τόπος παρακολουθεί να εξελίσσεται η οικονομική δραστηριότητα της χώρας με ρυθμούς αρνητικούς, τα έσοδα να καταρρέουν και όταν σας τα λέγαμε αυτά εμείς πριν από λίγο καιρό, μας λέγατε ότι εδώ λέμε υπερβολές. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, σας παρακαλώ για μία μικρή ανοχή. 
    Αντί, λοιπόν, να ασχοληθείτε με αυτά τα ζητήματα, έρχεστε εδώ και εμφανίζετε ως ένα μεγάλο πόνημα της κυβερνητικής σας θητείας αυτό το τεχνικό νομοσχέδιο και μας λέτε ότι αν το είχαμε αυτό, δεν θα επισυνέβαιναν όσα συνέβησαν την περίοδο του 1999. 
    Βεβαίως πρέπει να σας πω ότι αυτό το οποίο εκπέμπετε διαρκώς ως Κυβέρνηση προς την ελληνική κοινωνία είναι μια μεγάλη ανασφάλεια και ξέρετε πάρα πολύ καλά εσείς ότι αυτά καθορίζουν και το κλίμα στην οικονομία, εάν δηλαδή ο άλλος αισθάνεται ασφαλής ή αν αισθάνεται να έχει ή να μην έχει προοπτικές.
     Βεβαίως, το έχετε ρίξει τώρα όλοι στην αναμονή επενδύσεων. Αγαπητοί συνάδελφοι, για να μη μιλάτε θεωρητικά, σας παρακαλώ πάλι να ρίξετε μια ματιά σ’ αυτό το τεύχος του ΙΟΒΕ. 
      Οι επιχειρηματίες, λοιπόν, εκεί δηλώνουν –και θα τελειώσω με αυτό- ότι για να κάνουν επενδύσεις, ο πρώτος παράγοντας που λαμβάνουν υπ΄ όψιν τους είναι εάν υπάρχει προσδοκία αύξησης των πωλήσεων των προϊόντων που παράγουν αυτές. Λένε, λοιπόν, όλοι ότι αυτός ο παράγων στις εκτιμήσεις τους υποχωρεί, λόγω των εκτιμήσεων που κάνει και η Κυβέρνησή σας ότι τα επόμενα δύο - τρία χρόνια θα είναι δύσκολα, επομένως η ζήτηση θα περιοριστεί και επομένως αυτοί δεν μπορούν να προσδοκούν με περιορισμό της ζήτησης, δημόσιας και ιδιωτικής, ότι μπορεί να πουλήσουν περισσότερα προϊόντα. 
      ΒΥΡΩΝ ΠΟΛΥΔΩΡΑΣ: Παρά ταύτα θα έχουμε επενδύσεις. 
      ΓΕΩΡΓΙΟΣ ΦΛΩΡΙΔΗΣ: Άρα, λοιπόν, εκλείπει ο βασικός λόγος για να κάνουν επενδύσεις. Και αυτή η απόφαση που πήρατε –και την επαναφέρω- να μειώσετε τη φορολογία σε μία περίοδο που υποχωρούν οι επιχειρηματικές προσδοκίες, υποχωρεί η πιθανότητα ζήτησης, σημαίνει ότι τους οδηγείτε με μεγαλύτερη ασφάλεια στο να μην κάνουν επενδύσεις, για τον απλούστατο λόγο ότι χωρίς να κουραστούν καθόλου, θα μεγαλώσουν τα κέρδη τους από τη μείωση της φορολογίας. 
      Σε ένα τέτοιο, λοιπόν, δύσκολο περιβάλλον δεν προχωρεί κανείς σε τέτοιες επιλογές και από την άλλη μεριά μάλιστα να προσπαθεί να βρει χρήματα να χρηματοδοτήσει τους εικονικούς αριθμούς του ελλείμματος που ανακαλύψατε, επιβάλλοντας νέα φορολογία στον ελληνικό λαό. Αυτά είναι τα ζητήματα που πρέπει να σας απασχολήσουν. 
      Και θα κλείσω με αυτό, κύριε Πρόεδρε, και ευχαριστώ για την ανοχή σας. 
      Αγαπητοί συνάδελφοι, δεν είναι εικόνα κυβέρνησης αυτή, η οποία ψελλίζει τους τίτλους των μεγάλων μεταρρυθμίσεων και να εμφανίζονται πάλι δύο βασικοί Υπουργοί, ο Υπουργός Οικονομίας και ο Υπουργός Απασχόλησης και να αναπτύσσουν έναν απέραντο κατάλογο για το τι δεν θα κάνουν, για το τι δεν θα θίξουν. Αυτή είναι μια Κυβέρνηση που φοβάται τον ίσκιο της. Και μια κυβέρνηση που φοβάται τον ίσκιο της δεν μπορεί να κυβερνήσει τη χώρα. Αυτό πάρτε απόφαση. 
      Σας βλέπω να χαμογελάτε συγκαταβατικά. Ξέρω ότι συμφωνείτε με αυτά που λέω, αλλά αντί να τα λέτε σε εμάς εδώ, πείτε τα στην Κυβέρνησή σας για να μπορέσει επιτέλους...
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε παρακαλώ, κύριε Φλωρίδη. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Φλωρίδη, επιείκεια. Είναι στο Κέντρο Εκπαιδεύσεως Νεοσυλλέκτων. Όταν θα βγουν θα είναι ετοιμοπόλεμη Κυβέρνηση. 
      (Χειροκροτήματα από την πτέρυγα του ΠΑΣΟΚ )
       ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, από εσάς σκωπτικά σχόλια; 
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Φλωρίδης απ’ ό,τι βλέπω χαμογελά. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ. Δεν ήθελα να αναπαραγάγω αυτά που είπατε εσείς, γιατί οι άλλοι συνάδελφοι από την άλλη πλευρά είπαν «γιατί δεν ζητάτε εκλογές». Αν αρχίσουμε και ακούμε το τι λέει ο καθένας από κάτω!
      Κύριε Φλωρίδη, ολοκληρώστε παρακαλώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν ενοχλήθηκε ο κ. Φλωρίδης. 
      ΓΕΩΡΓΙΟΣ ΦΛΩΡΙΔΗΣ: Κλείνω με μία φράση. Χθες μίλησα περί της επαναφοράς του ιστορικού γεγονότος της ενόπλου επαιτείας, ακούγοντας τον κ. Καραμανλή να κηρύσσει για πολλοστή φορά τον πόλεμο. Δείτε αυτό το ιστορικό γεγονός του Δεληγιάννη και θα καταλάβετε τι εννοώ. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Ιωάννης Τραγάκης): Πάντως δεν είδα να ασχοληθείτε καθόλου με το νομοσχέδιο και δεν νομίζω ότι έτσι θα γίνει εποικοδομητική συζήτηση. 
      Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
      Καταρχήν, θα ήθελα να πω ότι εάν υπάρχουν τόσες σοβαρές ενστάσεις και διαφωνίες από την Αντιπολίτευση, όπως ακούω, για το νομοσχέδιο που συζητάμε σήμερα για τη χρηματαγορά, ότι δεν λύνει θέματα διαφάνειας, δεν είναι αποτελεσματικό, δεν δημιουργεί εγγυήσεις, για πρακτικούς λόγους νομίζω, εάν θέλουν να είναι αξιόπιστοι εν πάση περιπτώσει σε αυτήν την Αίθουσα, ας καταψηφίσουν το νομοσχέδιο. Και θα ήθελα να το πω, έστω και εάν υπάρχει έστω ένας άνθρωπος που να μας ακούει εκτός Αιθούσης, ότι αυτή η φασαρία που γίνεται αυτήν τη στιγμή στα έδρανα της Βουλής έχει ως αποτέλεσμα, ΠΑΣΟΚ και Νέα Δημοκρατία να ψηφίσουν αυτό το νομοσχέδιο για τη χρηματαγορά. Αυτό είναι το πρώτο. 
      Το δεύτερο ζήτημα που θα ήθελα να θέσω έχει να κάνει με τα ζητήματα που κουβεντιάζουμε της πραγματικής οικονομίας και σχετίζεται –και ανοίχτηκε κουβέντα- με τη χρηματαγορά. 
      Κυρίες και κύριοι Βουλευτές, εδώ δεν ήταν ακριβώς πριν από μία μέρα που σηκώθηκαν από τα έδρανα της Βουλής και οι Βουλευτές της Νέας Δημοκρατίας και οι Βουλευτές του ΠΑΣΟΚ και χειροκροτούσαν και πανηγύριζαν; Και πραγματικά αυτό γράφεται στην ιστορία. Όλα γράφονται, αλλά αυτό είναι κάτι πιο σημαντικό, ότι ψήφισαν τα δύο κόμματα, η Κυβέρνηση και η Αξιωματική Αντιπολίτευση την Ευρωσυνθήκη. Αυτή δεν είναι η πιο λαμπρή απόδειξη ότι έχετε την ίδια στρατηγική και τον ίδιο δρόμο για το πώς θα αναπτυχθεί η Ελλάδα τα επόμενα χρόνια σαν χώρα και σε επίπεδο Ευρωπαϊκής Ένωσης; Νομίζω ότι θα συμφωνήσετε σε αυτό. 
      Επομένως γιατί μπαίνει το ερώτημα αυτό ότι δεν έχει η Κυβέρνηση πολιτική, ότι δεν έχει σχέδιο, ότι δεν έχει αναπτυξιακό μοντέλο; Επιτέλους, ας μιλήσουμε επί της ουσίας, ας αντιπαρατεθούμε για το αναπτυξιακό μοντέλο που προτείνει ο καθένας και ας πει ο ένας στον άλλον «αυτά που λες δεν γίνονται». Αλλά να μην λέμε ότι δεν έχει αναπτυξιακό πρότυπο και μοντέλο. 
      Αναφέρθηκε ο κ. Βενιζέλος στον Πρωθυπουργό της χώρας γι’ αυτά που είπε στο «ECONOMIST» χθες. 
      Μα δεν θα πει κάτι καινούργιο. Αυτά που έχει πει η Κυβέρνηση τα ξαναπρόσθεσε στην εαρινή σύνοδο που έγινε πριν από λίγες ημέρες, από την οποία είμαστε σε απόσταση αναπνοής. 
      Ως προς τις προτεραιότητες που θέτει η Ελλάδα, νομίζω πως θα συμφωνείτε ότι αυτές είναι συνέχεια των προτεραιοτήτων που έθετε και η προηγούμενη κυβέρνηση και αφορούσαν τη δημοσιονομική πειθαρχεία και πολιτική ως προς τα οικονομικά ζητήματα, ενώ το δεύτερο σκέλος αφορούσε τη βιώσιμη ανάπτυξη. Τα θέματα που προχωρεί η σημερινή Κυβέρνηση τα προχωρούσε και η προηγούμενη. Στη βιώσιμη ανάπτυξη έβαλε τα ζητήματα του φορολογικού και του αναπτυξιακού νόμου, προχωρεί σε αδειοδοτήσεις και φέρνει τη χρηματοαγορά. Αυτές είναι δεσμεύσεις της Κυβέρνησης στα πλαίσια αυτής της πολιτικής και ως προς τους γενικούς άξονες η Αξιωματική Αντιπολίτευση δεν έχει κάποια διαφωνία. Γιατί γίνεται, λοιπόν, αυτός ο ντόρος; Περισσότερο γίνεται για να απευθυνθούμε, τελικά, σε ανθρώπους που είναι εκτός Αιθούσης, σ’ αυτόν τον κόσμο που παρακολουθεί. 
      Κυρίες και κύριοι Βουλευτές, όταν εσείς μιλάτε για κλίμα της οικονομίας, εννοείτε το κλίμα που έχει η χρηματοαγορά, αν είναι έτοιμος ο άλλος να τζιράρει ή όχι μία μετοχή. Αυτό θεωρείτε ως κλίμα. Όμως το πραγματικό κλίμα και η πραγματική οικονομία είναι σ’ αυτό που βιώνει ο κόσμος.
      Η Αντιπολίτευση έρχεται και θέτει όλα αυτά τα ζητήματα που πραγματικά είναι έτσι για τον κόσμο. Όμως ποιος ευθύνεται για την κατάσταση που έχουμε φθάσει; Δεν ευθύνεται η Αξιωματική Αντιπολίτευση που πρέπει να βγάλει συμπεράσματα, έστω και λεκτικά, έστω για τα προσχήματα, για το ότι ο ένας στους δύο περίπου Έλληνες παίρνει μέχρι 500 ευρώ; Το 45% παίρνει μέχρι 500 ευρώ και το 35% παίρνει από 500 έως 1000 ευρώ. Δηλαδή, το 80%  του πληθυσμού στο σύνολό του παίρνει αυτά τα χρήματα. Από πού τα παίρνει;
      Βεβαίως, η Νέα Δημοκρατία έρχεται, συνεχίζει αυτήν την πολιτική και έχει ευθύνη. Τελικά, ο καυγάς γίνεται για το ποιος θα είναι στην κυβέρνηση για να υλοποιήσει αυτήν την πολιτική, αφού συμφωνείτε και τα στελέχη σας τα βρίσκουν και στη ΓΣΕΕ και στην ΑΔΕΔΥ. Ήδη ο πρόεδρος της ΓΣΕΕ κ. Πολυζωγόπουλος έδωσε πάσα στην Κυβέρνηση για να ανοίξει το ζήτημα του ασφαλιστικού με την ιδέα να πληρώνουν οι εργαζόμενοι από το μισθό τους. Αυτή είναι η πραγματική αντιπαράθεση και γίνεται για το ότι θέλουμε να πείσουμε τον κόσμο, τελικά, ποιος είναι ο καλύτερος διαχειριστής αυτής της πολιτικής. 
      Επίσης ανοίγει η κουβέντα για την αγροτική πολιτική. Επιτέλους, δεν ξέρω αν συμφωνείτε στην κοινή αγροτική πολιτική, στη νέα αγροτική πολιτική. Έχετε διαφωνία σ’ αυτό το θέμα; Αν διαφωνείτε, πρέπει να μας το πείτε. 
      Κυρίες και κύριοι Βουλευτές, βλέπω ότι η Αξιωματική Αντιπολίτευση κάνει κριτική στην Κυβέρνηση για τα πανωτόκια. Το καλοκαίρι, όμως, ήμασταν εδώ και είδαμε ότι ψηφίσατε από κοινού με την Κυβέρνηση αυτό το νομοσχέδιο. Μόνο εμείς δεν το ψηφίσαμε. Για ποιο λόγο; Όχι επειδή δεν θέλαμε να ρυθμιστούν τα χρέη των αγροτών, αλλά γιατί θέσαμε το ζήτημα και τελικά επαληθευτήκαμε. Είδατε τι έγινε. Η ρύθμιση άφηνε ανοιχτό το ζήτημα για όσους χρωστούσαν μέχρι το 1990 και οι άνθρωποι πλήρωσαν τετραπλάσιο σε σχέση με το αρχικό κεφάλαιο. Αυτό το ζήτημα είπαμε να ρυθμίσει η Κυβέρνηση και, αν θέλετε να μιλάμε με επιχειρήματα, η Κυβέρνηση έλεγε ότι οι τράπεζες έχασαν τα χαρτιά τους και είμαστε υποχρεωμένοι να κάνουμε τη ρύθμιση από το 1990 και μετά. Το ΠΑΣΟΚ συμφώνησε με τα πανωτόκια και κάνει κριτική σ’ αυτό το θέμα. 
      Το αποτέλεσμα είναι ότι οι αγρότες απ’ αυτό το ποσοστό τώρα θα πάνε στον πάτο. Το ποσοστό μειώνεται συνολικότερα, η γη συγκεντρώνεται σε λίγα χέρια και η χώρα μας δεν μπορεί να παραγάγει αυτά που της είναι απαραίτητα για να ζει ο πληθυσμός της με βάση την κατεύθυνση και το περιεχόμενο της ανάπτυξης στην Ελλάδα. Το ποιος θα αναπτύξει τι και το τι θα παράγει καθορίζεται από την Ευρωπαϊκή Ένωση που, με τις αποκλειστικές αρμοδιότητες που γράφει η Ευρωσυνθήκη, της έχετε παραχωρήσει το δικαίωμα και οι δύο, γιατί έχετε συμφωνήσει και έρχεσθε και κάνετε τώρα κριτική ο ένας στον άλλον.
      Κλείνοντας, επειδή λόγω του νομοσχεδίου για τη χρηματοαγορά έγινε πολλή συζήτηση για το κρίσιμο διάστημα που πέρασε από τη ληστεία αυτού του κόσμου που έχασε τα λεφτά του στο χρηματιστήριο, εγώ, τελικώς, δεν κατάλαβα τι λέει η Κυβέρνηση επ’ αυτού του θέματος. Εγώ έκανα κριτική και στην επί της αρχής συζήτηση, όταν μίλησα ως εισηγήτρια του κόμματός μου, για την Κυβέρνηση που έλεγε ότι θα πέσει άπλετο φως, ότι θα πάρει μέτρα, όταν θα έρθει στην εξουσία. Ποια μέτρα παίρνει η Κυβέρνηση τώρα; Το άλλοθι της παραγραφής του αδικήματος; Αν είναι αυτό, πείτε το για να το καταλάβουμε. Γιατί ο κόσμος αυτό καταλαβαίνει και γι’ αυτό λέω ότι το ζήτημα έχει κουκουλωθεί. Δεν υπάρχει ηθικό θέμα, δεν υπάρχουν άλλοι νόμοι για να ανατρέψουν τους προηγούμενους και να έχουν αναδρομική ισχύ; 
      Επίσης θέλετε να σας πω και κάτι άλλο; Υπάρχουν μερικοί που είναι καπνός και κανένας νόμος δεν μπορεί να τους πιάσει. Τουλάχιστον, ας είμαστε ειλικρινείς.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Το λόγο έχει ο κ. Γείτονας για οκτώ λεπτά.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μπορώ να κάνω μία ερώτηση.
      ΠΡΟΕΔΡΕΥΩΝ (Ιωάννης Τραγάκης): Αφού είστε Κοινοβουλευτικός Εκπρόσωπος, έχετε την άδεια του Προεδρείου για να κάνετε την ερώτησή σας.
     ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ, έχει δημιουργηθεί μία σύγχυση σχετικά με δύο τροπολογίες που αφορούσαν εφημερίδες. Ανακαλούνται και οι δύο τροπολογίες ή η μία από τις δύο; Αυτό ήθελα να διευκρινίσω.
     ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Όπως δηλώσαμε πριν, αποσύρεται η τροπολογία με γενικό αριθμό 312 και ειδικό 85 που αφορά τη δημοσιοποίηση ισολογισμών στην έδρα της εταιρείας. Η άλλη τροπολογία με γενικό αριθμό 313, που αφορά την εκλογίκευση γενικά του πλαισίου δημοσίευσης των ισολογισμών, δεν αποσύρεται. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Γείτονα έχετε το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, μιας και ακούστηκε για τις τροπολογίες η άποψη του κ. Υπουργού, θα ήθελα να πω απλώς διαδικαστικά ότι η Κυβέρνηση συνεχίζει τον κατήφορο που ξεκίνησε από τα πρώτα της βήματα, σε σχέση με τον τρόπο που νομοθετεί. Και πρόχειρα και καταχρηστικά ασκεί τα δικαιώματά της.
     Κύριε Υπουργέ, αναφέρομαι πρώτον σε άσχετη τροπολογία με το νομοσχέδιο, την τροπολογία που έχει υπογράψει ο κ. Σουφλιάς για την παράταση της αναστολής του νόμου περί έκδοσης οικοδομικών αδειών. Δε μπαίνω στην ουσία της τροπολογίας αυτής γιατί θα συζητηθεί μετά, αλλά διερωτώμαι. Αυτός ο διάλογος, που λέγατε ότι θα κάνετε όταν είχατε αναστείλει το νόμο, δεν μπορούσε να τελειώσει σε δεκατέσσερις μήνες, και φέρνετε νέα παράταση; Η τροπολογία πάντως είναι άσχετη με το νομοσχέδιο.
     Δεύτερον, όταν αναφέρομαι σε καταχρηστικό δικαίωμα θα πω για μια άλλη τροπολογία. Πριν από λίγες μέρες σε νομοσχέδιο συζητήσαμε την τροπολογία σχετική με τη νέα φορολογία, τα μέτρα της Κυβέρνησης την αύξηση του ΦΠΑ, που αναφερόταν και στα καύσιμα. Σήμερα μας έρχεται τροπολογία σχετική με τη φορολογία των βιοκαυσίμων. Δεν υπάρχει στην Κυβέρνηση σχεδιασμός; Δεν υπάρχουν προτεραιότητες;
     Κύριε Πρόεδρε, προηγουμένως κάνατε εσείς σχετική παρατήρηση. Παρακολούθησα  από τα έδρανα τη συζήτηση η οποία εξετράπη. Την εξέτρεψε ο Κοινοβουλευτικός Εκπρόσωπος της Νέας Δημοκρατίας κ. Πολύδωρας, με την ανοχή του Προεδρείου. Ο κ. Πολύδωρας έφθασε στο σημείο να μας πει ούτε λίγο ούτε πολύ ότι δεν δικαιούμαστε να ομιλούμε. Επιβεβαίωσε τον πανικό της Κυβέρνησης ιδιαίτερα μετά την πρόσφατη δημοσκόπηση. Πανικός που εκδηλώθηκε με τα περί πολέμου από τον κ. Πρωθυπουργός, πανικός που εκδηλώθηκε με τα περί συνοδοιπόρων των διαπλεκομένων από τον κ. Ρουσσόπουλο. Και ήλθε σήμερα ο κ. Πολύδωρας να μας πει ότι δεν δικαιούμεθα να ομιλούμε. 
     Δεν υπάρχουν εχθροί σας, ούτε στους αντιπάλους ούτε στους παράγοντες της δημόσιας και επιχειρηματικής ζωής. Εχθρός σας, όπως αποδείχθηκε είναι η ίδια η πολιτική σας και ιδιαίτερα η οικονομική σας πολιτική. 
     ΠΑΝΑΓΙΩΤΗΣ ΑΔΡΑΚΤΑΣ: Λίγη αυτοκριτική ζητάμε από εσάς....
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε συνάδελφε, νομίζω ότι πολλές φορές κοιτάτε τον εαυτό σας στον καθρέφτη και νομίζετε ότι βλέπετε εμάς. Αυτό είναι το μεγάλο σας λάθος. Ο πανικός και η σύγχυση που έδειξε συνολικά η Κυβέρνηση και τα στελέχη της μετά τη δημοσκόπηση δείχνει, πραγματικά, ότι ζούσατε σε ψευδαισθήσεις....
     ΠΑΝΑΓΙΩΤΗΣ ΑΔΡΑΚΤΑΣ: Να κάνετε λίγη αυτοκριτική....
     ΚΩΝΣΤΑΝΤΙΝΟΣ ΓΕΙΤΟΝΑΣ: Σας είχαμε επισημάνει επανειλημμένα ότι δεν πάει καλά η οικονομία. Έπρεπε να έλθει η επιβεβαίωση από την κοινή γνώμη για τη δυσαρέσκεια; 
     Θα επανέλθω στο νομοσχέδιο. Συζητούμε για την κεφαλαιαγορά, την προστασία της και την ανάπτυξή της, και σας λέμε απλά ότι η ανάπτυξη της κεφαλαιαγοράς έχει σχέση με το πλαίσιο λειτουργίας της, τους κανόνες της εποπτείας, αλλά, κυρίως, έχει σχέση με το επενδυτικό κλίμα, το κλίμα στην οικονομία. Η δημοσκόπηση επιβεβαίωσε και τα όσα ειπώθηκαν προηγουμένως από τους κυρίους συναδέλφους. Υπάρχει αβεβαιότητα και ανασφάλεια από τον απλό άνθρωπο μέχρι τον επιχειρηματία. 
     Είναι δυνατόν, λοιπόν, να μιλάμε για ανάπτυξη; Εχθρός σας, λοιπόν, είναι η οικονομική σας πολιτική, η οποία οδήγησε σε αδιέξοδα τον τόπο. Εχθρός σας είναι η απραξία σας όσον αφορά την ανάπτυξη. Φθάσαμε στο σημείο να διαπληκτίζονται και δημοσίως –και σήμερα εδώ στο Βήμα υπήρξαν σχετικοί υπαινιγμοί από τον κ. Αλογοσκούφη- Υπουργοί της Κυβέρνησης για το ποιος φταίει από τους Υπουργούς για την επενδυτική άπνοια που υπάρχει στον τόπο, για την καθυστέρηση των έργων.
      Ποιος φταίει για τη συρρίκνωση της όλης οικονομικής δραστηριότητας στη χώρα; Ποιος φταίει, πραγματικά, για το ότι βρίσκεται σε καθεστώς φόβου για το μέλλον ο ελληνικός λαός; Η ευθύνη της Κυβέρνησης είναι συνολική. Μέσα σε ένα τέτοιο πλαίσιο μπορεί να αναπτυχθεί και η κεφαλαιαγορά; Όχι. 
      Κι έρχομαι τώρα στα άρθρα, αφού η συζήτηση σήμερα είναι επί των άρθρων. Προηγουμένως ο κ. Αλογοσκούφης, διερωτήθηκε από αυτό το Βήμα, λέγοντας ότι εάν αυτά τα μέτρα τα οποία προβλέπονται με τις κοινοτικές οδηγίες ίσχυαν το 1999, δεν θα είχαμε ενδεχομένως τα φαινόμενα που είχαμε τότε στο χρηματιστήριο.
      Αν πιστεύει ότι αυτά τα μέτρα είναι πανάκεια –εμείς δεν το πιστεύουμε. Χωρίς να θέλω να πω ότι αυτές οι οδηγίες δεν προσθέτουν μια υπεραξία σε σχέση με την προστασία των επενδυτών, όσον αφορά, ιδιαίτερα, τα θέματα χειραγώγησης ή κατάχρησης προνομιακών πληροφοριών, δεν θέλω να το μηδενίσω- εφόσον όμως το πιστεύει ο κύριος Υπουργός Οικονομίας, τότε θα τον κατηγορήσω ευθέως, γιατί καθυστέρησε επί δεκατέσσερις μήνες να φέρει τις ρυθμίσεις αυτές οι οποίες με πρωτοβουλία της προηγούμενης κυβέρνησης στο πλαίσιο της Ευρωπαϊκής Ένωσης είχαν οριστικοποιηθεί. Είχε κατατεθεί από την κυβέρνηση του ΠΑΣΟΚ και σχετικό νομοσχέδιο. Διαλέξτε, λοιπόν, τα επιχειρήματά σας. 
      Είχα πει χθες, κύριε Πρόεδρε, ομιλώντας επί της αρχής, ότι υπάρχουν στο νομοσχέδιο «γκρίζες ζώνες». Είχαμε μία καλή συζήτηση στην επιτροπή. Ακροαστήκαμε φορείς. Και απ’ αυτήν τη συζήτηση και από τη μελέτη του νομοσχεδίου προέκυψαν ότι υπάρχουν ασάφειες στις ρυθμίσεις. 
      Πρώτον, όσον αφορά ορισμένα άρθρα, του νομοσχεδίου υπάρχουν ζητήματα που πρέπει να ξεκαθαριστούν. Για παράδειγμα το άρθρο 17, που αφορά τη γνωστοποίηση υπόπτων συναλλαγών. Δεν δίνεται κανένας ορισμός για το τι μπορεί να είναι «ύποπτη συναλλαγή». Το είπαν και όλοι οι φορείς του Χρηματιστηρίου. 
      Άλλο παράδειγμα το άρθρο 7 παράγραφος 3δ΄, που αναφέρεται στην παραπλανητική δημοσίευση πληροφοριών. Λέγω, λοιπόν, ένα παράδειγμα και θέλω να μου απαντήσει, ο κύριος Υπουργός. 
      Μια τεχνική εταιρεία υπάρχει η πληροφορία ότι θα πάρει ένα έργο σε δημοπρασία, εφόσον κατ’ αρχήν είναι ο μειοδότης. Αλλά υπάρχει, όπως ξέρετε, μία ολόκληρη διαδικασία στην περίπτωση των δημοσίων έργων. Οι διαδικασίες στα δημόσια έργα είναι περίπλοκες, υπάρχουν ενστάσεις και η εν λόγω εταιρεία για λόγους τυπικούς ή ουσιαστικούς μπορεί να μην πάρει τελικώς το έργο. Συνιστά αυτό παραπλανητική ή ανακριβή δημοσίευση; 
      Γιατί τα λέγω αυτά; Τα λέγω γιατί αυτές οι διατάξεις –ειπώθηκε και από άλλους κυρίους συναδέλφους και από τον κ. Ακριβάκη- πολύ λίγο θα προσφέρουν. Αν μάλιστα δεν μπορούν να εφαρμοστούν στην πράξη, τότε, πραγματικά, το αποτέλεσμα θα είναι μηδαμινό. 
      Ένα δεύτερο θέμα που συζητήσαμε και στην επιτροπή. Εγώ θεωρώ ότι το τραπεζικό σύστημα παίρνει το «πάνω χέρι» στην κεφαλαιαγορά και στο χρηματιστήριο. Εδώ υπάρχει έμμεσα ένας αθέμιτος ανταγωνισμός, μια προνομιακή μεταχείριση. Είχατε εξαιρέσει σχετικές εταιρείες από το τραπεζικό απόρρητο. Καταργήσατε τελικά αυτήν τη διάταξη και φέρατε συμπληρωματική διάταξη την παράγραφο 17. 
      Λέγω, λοιπόν, ότι στην προκειμένη περίπτωση έγινε μία βελτίωση εν μέρει σε σχέση με το τραπεζικό απόρρητο και την άρση του για τις επιχειρήσεις, μέσα φυσικά από την Τράπεζα της Ελλάδος. Αυτό κάνετε.  Αν και εμείς, κύριε Υπουργέ, ισχυριζόμαστε ότι θα έπρεπε να μεσολαβεί η Τράπεζα της Ελλάδος. Βέβαια, υπάρχουν επιχειρήματα και από την δική σας πλευρά. Θέλω να είμαι δίκαιος στην προκειμένη περίπτωση. 
      Το τρίτο θέμα…
      Συγνώμη, κύριοι συνάδελφοι, για το βήχα. Δεν πιστεύω να είναι «γλωσσοφαγιά» του κ. Πολύδωρα που του ανέφερα προηγουμένως. 
      ΠΡΟΕΔΡΕΥΩΝ (Ιωάννης Τραγάκης): Γιατί ο κ. Πολύδωρας; Είναι και απών ο άνθρωπος. Να πείτε, του κ. Αδρακτά, που είναι και γιατρός και σας βλέπει και σας κάνει και νόημα να κατεβείτε από το Βήμα.
	ΚΩΝΣΤΑΝΤΙΝΟΣ ΓΕΙΤΟΝΑΣ: Ο κ. Αδρακτάς είναι παρών. Συνήθως «γλωσσοτρώνε» οι απόντες. Συνεχίζω.
      Το τρίτο θέμα, λοιπόν, είναι για τη διεύθυνση εσωτερικού ελέγχου. Επιμείναμε και χθες δεσμεύθηκε, ο κύριος Υπουργός, ότι θα έλθει σε νομοσχέδιο. Είναι απαραίτητο να γίνει, διότι η Επιτροπή Κεφαλαιαγοράς αποκτά –και καλώς- αυξημένες αρμοδιότητες. Άρα δεν μπορεί να είναι στο απυρόβλητο. Χρειάζεται ένας ανεξάρτητος έλεγχος εν προκειμένω.
      Τελειώνω, κύριε Πρόεδρε, με το ζήτημα της μαγνητοφώνησης των εντολών. Το είχα θίξει στην επιτροπή, είδα και την Επιστημονική Επιτροπή της Βουλής να το θίγει γιατί άπτεται του άρθρου 19, παράγραφος 1, του Συντάγματος περί προστασίας του απορρήτου των επικοινωνιών. Και δεν το λέω από την τεχνική σκοπιά που το έθεσαν οι φορείς της κεφαλαιαγοράς, ότι θα υπάρχουν δηλαδή τεχνικές δυσκολίες. Εγώ πρώτον φοβάμαι ότι θα έχουμε προβλήματα με το Σύνταγμα και δεύτερον φοβάμαι ότι θα αναπτυχθεί κύκλωμα υποκλοπών, διότι νομιμοποιούμε εν προκειμένω μαγνητοφωνήσεις. Και απάντησε το Υπουργείο και ο Πρόεδρος της Επιτροπής Κεφαλαιαγοράς ότι θα μαγνητοφωνείται μόνο το σκέλος της εντολής. Όταν όμως επιτρέπεις και νομιμοποιείς μαγνητοφώνηση, συζήτησης από κει και πέρα δεν ξέρεις πού θα φθάσει…
      ΑΛΕΞΑΝΔΡΟΣ ΑΚΡΙΒΑΚΗΣ: Δεν μπορεί να γίνει αλλιώς.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ορίστε, κύριε συνάδελφε;
      ΠΡΟΕΔΡΕΥΩΝ (Ιωάννης Τραγάκης): Δεν μπορεί να γίνει αλλιώς λέει ο κ. Ακριβάκης, γνώστης περί των χρηματιστηριακών. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Ακριβάκη, εγώ θέτω ένα ζήτημα, το οποίο θα βρούμε μπροστά μας. Διότι φοβάμαι ότι θα «πουλιούνται» στην πιάτσα κασέτες. Κι ενώ θέλουμε να προστατεύσουμε την αγορά από κατάχρηση προνομιακών πληροφοριών, ουσιαστικά ανοίγουμε μία νέα ρωγμή σ΄αυτό το ευαίσθητο θέμα. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Γείτονα.
      Ο κύριος Υφυπουργός έχει το λόγο για οκτώ λεπτά. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, κυρία και κύριοι συνάδελφοι, συζητάμε το νομοσχέδιο για την Κεφαλαιαγορά, αλλά με κατάπληξη βλέπω ότι πολλοί συνάδελφοι από την Αξιωματική Αντιπολίτευση –όχι όλοι, αλλά πολλοί- θεώρησαν πως το νομοσχέδιο αυτό είναι δευτερεύουσας σημασίας. Μάλιστα πριν από μισή περίπου ώρα ένας συνάδελφος χρησιμοποίησε αυτόν ακριβώς τον όρο: «Δευτερεύοντα πράγματα αυτά». Μίλησε, κατήγγειλε και αποχώρησε από την Αίθουσα. 
      Και εμείς όλοι εδώ τι κάνουμε, κύριε εισηγητά της Αξιωματικής Αντιπολίτευσης; Είμαστε εδώ για να συζητήσουμε δευτερεύοντα θέματα ή επειδή δεν έχουμε τίποτα άλλο καλύτερο να κάνουμε; Είμαστε εδώ για να σχολιάσουμε την επικαιρότητα γενικά ή για να βγάλουμε σωστούς νόμους; Είμαστε εδώ για να συζητήσουμε για τις φορολογικές εισπράξεις, για τις δημοσκοπήσεις, για τις δηλώσεις και τις ερμηνείες των δηλώσεων του κ. Σουφλιά ή για να συζητήσουμε ορθολογικά και να βγάλουμε τον πιο σωστό, δυνατό νόμο; 
      Μίλησαν κάποιοι κύριοι συνάδελφοι για την οικονομική αξιοπιστία, την αξιοπιστία της οικονομικής πολιτικής της Κυβέρνησης. 
      Κύριοι συνάδελφοι, πρέπει να συμμαζέψουμε αυτά που μας παραδώσατε. Μόνο το 2004 είχαμε 10.000.000.000 ευρώ άνοιγμα στον προϋπολογισμό. Τα τελευταία χρόνια έχουμε 40.000.000.000 ευρώ περισσότερο χρέος απ’ αυτό που φαινόταν από τα σωρευτικά ελλείμματα. Θέλετε να μας πείτε τι Ελλάδα μας παραδώσατε και τι είναι αυτό που προσπαθούμε να συμμαζέψουμε; 
      Ήμουν πολύ προσεκτικός στην χθεσινή αγόρευσή μου. Μίλησα μόνο και μόνο γι’ αυτό το «δευτερεύουσας σημασίας», όπως θεωρήσατε, νομοσχέδιο για την κεφαλαιαγορά. Θέλετε να συζητήσουμε ποια Ελλάδα μας παραδώσατε; Θέλετε να συζητήσουμε αν ήταν η τελευταία χώρα στην Ευρώπη από πλευράς κατά κεφαλήν εισοδήματος; Θέλετε να συζητήσουμε αν ήταν η τελευταία χώρα στην Ευρώπη από πλευράς δημόσιου χρέους; Εβδομήντα δύο χιλιάδες ευρώ χρέος κληρονομήσαμε για κάθε τετραμελή οικογένεια, 18.000 ευρώ χρωστάει κάθε ελληνόπουλο που γεννιέται σήμερα. Θέλετε να μας πείτε αν είμαστε τελευταίοι ή όχι στην Ευρώπη στις εξαγωγές; Αν αυτά, τα οποία εισάγει η Ελλάδα είναι τρεισήμισι φορές περισσότερα από αυτά, τα οποία εξάγει; Είναι έτσι ή δεν είναι;
    Είναι ή δεν είναι σωστή αυτή η βίβλος της ντροπής που έβγαλε το Υπουργείο Ανάπτυξης και αναφέρει όλα τα διεθνή στοιχεία για την ανταγωνιστικότητα της χώρας μας; Είναι ένας δείκτης για τον οποίο μπορούμε να είμαστε υπερήφανοι; Λίγο πολύ είμαστε η χειρότερη χώρα στην Ευρώπη από πλευράς διαφάνειας ή αδιαφάνειας, όπως θέλετε πάρτε το. Έχουμε την τελευταία θέση σε ό,τι αφορά την έρευνα και την τεχνολογία. Έχουμε ακόμα τον περίφημο διαγωνισμό του οργανισμού «Πίζα» που βγάζει τα ελληνόπουλα τελευταία στην έκθεση, τη σύνθετη σκέψη, τα μαθηματικά και τη φυσική. Και είμαστε τελευταίοι στην απορροφητικότητα των κοινοτικών κονδυλίων και τα γράμματα που μας στέλνουν οι Ευρωπαίοι είναι για να ντρέπεται κανείς. Συνεχώς τα ίδια γράμματα παίρναμε για κακοτεχνίες στα έργα και για διαγωνισμούς που δεν ήταν σύμφωνοι με τις προδιαγραφές της Ευρωπαϊκής Ένωσης, για συνεχείς τροποποιήσεις στο φυσικό αντικείμενο του έργου, για καθυστερήσεις, για συνεχείς υπερβάσεις και κακές μελέτες για πολύ περίεργες αναθέσεις. ‘Όλα αυτά τα έγραφαν οι Ευρωπαίοι από το 1994 μέχρι το 2003, όλα τα γράμματα που σας έστελναν ήταν τα ίδια, λες και δεν υπήρχε καμία βελτίωση όλη αυτήν την περίοδο.
    Τρέχουμε να συμμαζέψουμε αυτό το δημοσιονομικό τσουνάμι το οποίο μας κληροδοτήσατε, κύριοι συνάδελφοι. Είμαστε προσεκτικοί και κοιτάμε μπροστά λοιπόν. Συνέχεια όμως μας προκαλείτε και μας ζητάτε και τα ρέστα. 
    Έρχομαι τώρα στο θέμα της μαγνητοφώνησης. Ναι συνεπάγεται μεγαλύτερο κόστος λειτουργίας για όλους όσους ασχολούνται με τα θέματα της κεφαλαιαγοράς και τις εντολές στο χρηματιστήριο. Όμως θεωρούμε πως είναι ένα αναγκαίο κακό ώστε να υπάρχει προστασία και εμπιστοσύνη του επενδυτή ότι αυτά θα γίνουν και θα εκτελεστούν όπως έχει δώσει τις σχετικές εντολές.
    Είχατε επίσης αναφέρει το θέμα της άρσης του τραπεζικού απορρήτου. Ξέρετε, κύριε συνάδελφε, έχετε κάνει και τραπεζικός υπάλληλος, πόσο σημαντικό είναι το θέμα και πόσο προσεκτικοί πρέπει να είμαστε σε κάθε θέμα που αφορά το τραπεζικό απόρρητο. Η Επιτροπή Κεφαλαιαγοράς μπορεί να ζητάει στοιχεία από την Τράπεζα της Ελλάδος και η Τράπεζα θα τα δίνει αυτά. 
    Τώρα στο θέμα της δημιουργίας της διεύθυνσης εσωτερικού ελέγχου είπαμε ότι αυτές οι σκέψεις είναι προς τη σωστή κατεύθυνση και θα πάμε προς τα εκεί στο επόμενο νομοσχέδιο με προεδρικό διάταγμα ή με όποιο τρόπο κριθεί πρόσφορο. 
    Στα θέματα που έθεσε ο συνάδελφος κ. Βερελής, ως προς το θέμα της ενημέρωσης των μετόχων, για τη χρήση των αντληθέντων κεφαλαίων σύμφωνα με το άρθρο 9 του ν. 3016/02 σημαντικές αποκλίσεις στη χρήση των αντληθέντων από αυτή που προβλέπεται στο ενημερωτικό δελτίο μπορούν να αποφασιστούν από το Δ.Σ. της εταιρείας με πλειοψηφία ? και συνέχεια υπόκεινται σε έγκριση ενώπιον της γενικής συνέλευσης που συγκαλείται προς τον σκοπό αυτό. 
    Στο άρθρο 4 της υπ’ αριθμόν απόφασης 5/204/2000 της Επιτροπής Κεφαλαιαγοράς υπάρχει ειδική πρόβλεψη για την ενημέρωση του επενδυτικού κοινού σε περίπτωση ουσιώδους αλλαγής των στοιχείων που περιέχονται στο ενημερωτικό δελτίο. Επίσης υπάρχει η γενική υποχρέωση του άρθρου 5 του π.δ. 350/85 για την υποχρέωση της εκδότριας εταιρείας να ενημερώνει το καταναλωτικό κοινό για κάθε σημαντικό γεγονός που μπορεί να επηρεάσει την περιουσιακή και εν γένει οικονομική της κατάσταση.
    Ως προς το θέμα του ελάχιστου χρονικού διαστήματος που πρέπει να μεσολαβήσει ανάμεσα σε διαδοχικές αυξήσεις του μετοχικού κεφαλαίου των εισηγμένων εταιρειών στον κανονισμό του χρηματιστηρίου στο άρθρο 310 υπάρχουν ειδικές προβλέψεις για τον απολογισμό της χρήσης κεφαλαίων στις περιπτώσεις όπου δεν έχει παρέλθει τριετία από τη γενική συνέλευση που αποφάσισε την προηγούμενη αύξηση του μετοχικού κεφαλαίου.
    Ως προς το θέμα της επιβολής κυρώσεων σε πρόσωπα που έχουν θέσει ευθύνης σε χρηματιστηριακές εταιρείες, υπάρχει και εκεί ειδική πρόβλεψη στο άρθρο 24 του νομοσχεδίου που προβλέπει εκτός από την επιβολή προστίμων και την απαγόρευση άσκησης επαγγελματικής δραστηριότητας στα φυσικά πρόσωπα όταν αυτά παραβαίνουν τις διατάξεις του νόμου. 
    Ευχαριστώ, κύριε Πρόεδρε.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ο κ. Φλωρίδης έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ειλικρινά μου προκαλεί κατάπληξη το εξής: Η κυβέρνηση αισθάνεται ότι πρέπει να σταματήσει να παριστάνει το δημοσιογράφο; Η κυβέρνηση αντιλαμβάνεται ότι ένα από τα βασικά της καθήκοντα είναι να εμπνέει εμπιστοσύνη και αισιοδοξία στο λαό; Η κυβέρνηση έχει αντιληφθεί ότι είναι κυβέρνηση; Έχει αντιληφθεί ότι το χειρότερο που μπορεί να κάνει στον τόπο αυτή τη στιγμή είναι να επιτίθεται εναντίον του λαού με τα χειρότερα λόγια, κατηγορώντας τον ότι πρόκειται για ένα λαό ακαμάτηδων που δεν κατάφερε τίποτα, αλλά και να κατηγορεί τη νεολαία ως την πιο αγράμματη στον κόσμο; Είναι δυνατόν να ακούγονται αυτά από υπουργικά χείλη σήμερα και κάθε τόσο εδώ μέσα; 
      Έχει αντιληφθεί η κυβέρνηση επιτέλους ότι δεν είναι πλέον αντιπολίτευση, που αισθανόταν μεγάλη υποχρέωση να τα βάφει όλα μαύρα στην Ελλάδα για να μπορεί έτσι να πείθει τον κόσμο ότι θα έλθουν νέες μέρες, πιο φωτεινές, πιο αισιόδοξες και ότι υπάρχει μία άλλη Ελλάδα που την ξέρουμε; Αυτή την Ελλάδα, επιτέλους, θα την ανακαλύψετε ποτέ για να τη μάθουμε και εμείς; Λέγατε ότι υπάρχει μια άλλη Ελλάδα που την ξέρατε μόνο εσείς και δεν την ήξερε ο ελληνικός λαός και ότι θα την αποκαλύπτατε επιτέλους στον ελληνικό λαό.
      ΠΑΝΑΓΙΩΤΗΣ ΑΔΡΑΚΤΑΣ: Μας λέτε για την Ελλάδα που παραδώσατε, κύριε συνάδελφε; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι!
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Κύριε Πρόεδρε, αντί να είναι κατηγορούμενοι, είναι και τιμητές!
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι! 
      Κύριε Φλωρίδη, ολοκληρώστε σας παρακαλώ.
      ΓΕΩΡΓΙΟΣ ΦΛΩΡΙΔΗΣ: Αν προσέξετε, κύριοι συνάδελφοι, όλες τις παρεμβάσεις μας, ακόμα και την κριτική που σας ασκήσαμε προηγουμένως για ζητήματα, πράγματι, εκτός νομοσχεδίου και τα οποία ήρθαν με αφορμή την παρέμβαση του κ. Πολύδωρα, περιλαμβάνουν και τις προτάσεις μας για την αντιμετώπισή τους. 
      Αυτό που σας είπαμε προηγουμένως για τη ρύθμιση των πανωτοκίων των αγροτών ήταν και η απάντησή μας, για το τι πρέπει να κάνει η κυβέρνησή σας, γιατί δε νοείται μία κυβέρνηση να επιχειρεί ρυθμίσεις που τελικά δεν αφορούν κανέναν ή ρυθμίσεις που αφορούν μόνο τα μεγάλα εισοδήματα και να κωφεύει και να παραπέμπει στο μέλλον ρυθμίσεις, που τελικά έκανε και τις οποίες πανηγύρισε και προπαγάνδισε και οι οποίες τελικά αποδεικνύονται φρούδες ελπίδες για όλον τον ελληνικό λαό.
       Αυτά τα οποία σας λέμε μέσα από την κριτική που σας ασκούμε είναι η στροφή προς μια άλλη πολιτική εάν πράγματι έχετε τα κότσια. Αυτό σας λέμε! 
      ΚΩΝΣΤΑΝΤΙΝΟΣ ΖΑΧΑΡΑΚΗΣ: Εσείς τα είχατε; 
      ΠΡΟΕΔΡΕΥΩΝ (Ιωάννης Τραγάκης): Κύριε Φλωρίδη, θα ήθελα να σας παρακαλέσω να μείνετε για λίγο στο νομοσχέδιο. Δεν μας είπατε τίποτα για το νομοσχέδιο. Αυτά που μας λέτε είναι γενικά. 
      ΠΑΝΑΓΙΩΤΗΣ ΑΔΡΑΚΤΑΣ: Αφού ξέρατε τη στροφή, γιατί δεν την κάνατε; 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι! Υπάρχει Προεδρείο που διευθύνει τη συζήτηση και σας παρακαλώ να μην ακούω φωνές για εκλογές εδώ μέσα! 
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, κάθε φορά που παραθέτει στοιχεία ο κ. Δούκας, την επόμενη μέρα δυστυχώς αντιλαμβανόμαστε, ότι μια σειρά από αυτά είναι τελείως ψευδή. 
      Και την προηγούμενη φορά, σας είπαμε εδώ πέρα να είστε λίγο πιο προσεκτικοί, γιατί αυτό δεν ωφελεί. Οι κυβερνήσεις εκλέγονται με το βλέμμα στραμμένο στο μέλλον. Δεν εκλέγονται με το βλέμμα στραμμένο στο παρελθόν ως μία δικαιολογία της απραξίας τους και της διαχειριστικής τους ανεπάρκειας. Δεν μπορεί αυτό το πράγμα να συνεχίζεται εσαεί και το καταλαβαίνετε!
      ΠΑΝΑΓΙΩΤΗΣ ΑΔΡΑΚΤΑΣ: Αυτό το έλλειμμα αφήσατε!
      ΓΕΩΡΓΙΟΣ ΦΛΩΡΙΔΗΣ: Εγώ δεν αναφέρομαι στις δημοσκοπήσεις γιατί δεν με ενδιαφέρουν οι δημοσκοπήσεις. Αυτό που ξέρουμε όλοι μας πολύ καλά είναι η ζωντανή επαφή με τον κόσμο που αποτυπώνει αυτή την κατάσταση, η οποία δυστυχώς δείχνει διαρκώς μία φοβισμένη κυβέρνηση, μία κυβέρνηση σκιαγμένη, όπως λένε στο χωριό μου, που ανακοινώνει τίτλους μεγάλων θεμάτων και στη συνέχεια παραθέτει καταλόγους για το τι δεν θα κάνει. 
      Επιτέλους, όμως, πρέπει να αντιληφθείτε ότι ο λαός σας εξέλεξε να του πείτε το σχέδιο τού τι ακριβώς θα κάνετε και όχι τι δεν θα κάνετε. Αυτό είναι το πολιτικό πρόβλημα αυτών των ημερών. Και είναι το πολιτικό πρόβλημα της κυβερνητικής θητείας αυτής της παράταξης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, είκοσι δύο μαθητές και μαθήτριες και δύο συνοδοί καθηγητές από το Δημοτικό Σχολείο Κονίστρων Ευβοίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κύριος Υφυπουργός για μία σύντομη απάντηση για να ψηφίσουμε και τις τροπολογίες. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Ούτε είκοσι δευτερόλεπτα δεν θα κάνω, κύριε Πρόεδρε.
      Κύριε Πρόεδρε, είναι εξαιρετικά ενθαρρυντικό και ευχάριστο ότι ο κύριος συνάδελφος έχει αρχίσει να αντιλαμβάνεται, ότι πρέπει να ντρέπεται για την κατάσταση στην οποία μας παρέδωσε την ελληνική οικονομία και δείχνει κατάπληκτος για τους αριθμούς, τους οποίους θα έπρεπε να ξέρει απ’ έξω και ανακατωτά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ. 
      Το λόγο έχει ο κ. Στρατάκης ως προτασσόμενος δευτερολογών. 
      ΕΜΜΑΝΟΥΗΛ ΣΤΡΑΤΑΚΗΣ: Κύριοι συνάδελφοι, δεν θα ήθελα να συνεχίσω στο μοτίβο που ξεκίνησε ο κ. Πολύδωρας εδώ, μπαίνοντας σε άλλα θέματα. Όμως, και μετά την τοποθέτηση του κυρίου Υφυπουργού είμαι υποχρεωμένος να κάνω μια μικρή αναφορά, γιατί είπε ότι μόνο το έλλειμμα το 2004 ήταν 10.000.000.000 ευρώ. Βέβαια, αμέσως και όχι εμμέσως αναγνωρίζει τις τεράστιες ευθύνες της κυβέρνησης, όταν είναι γνωστό ότι οι ρυθμοί είσπραξης το πρώτο τρίμηνο ήταν πάνω από το 10% και μόλις ανέλαβαν κυβέρνηση κατέβηκε κάτω από το 5%. Φθάσαμε στο τέλος να έχουμε αυτό το αποτέλεσμα. 
      Όσον αφορά τα δανεικά, τα οποία υποτίθεται ότι μεγεθύνονται, γνωρίζει ο ίδιος καλύτερα παντός άλλου ότι το τελευταίο διάστημα τα δανεικά αυτά πολλαπλασιάζονται και μάλιστα με επαχθείς όρους, παρά το ότι εμείς φροντίσαμε να βάλουμε τη χώρα στην Οικονομική Νομισματική Ένωση. Αυτό έχει ως αποτέλεσμα να έχει τη δυνατότητα να δανείζεται με χαμηλά επιτόκια, πράγμα, βέβαια, για το οποίο είμαστε υπερήφανοι που μπορούμε να είμαστε στον σκληρό πυρήνα της Ευρωπαϊκής Ένωσης. 
      Αν αυτό δεν ικανοποιεί τους συναδέλφους της Νέας Δημοκρατίας, τον κ. Αδρακτά, που διατείνεται ότι πρέπει να κάνουμε αυτοκριτική γιατί φέραμε τη χώρα σε αυτό το σημείο, είναι ένα θέμα για το πως αντιλαμβάνεται την πρόοδο και την εξέλιξη η Νέα Δημοκρατία και οι Βουλευτές της και, βέβαια, η κυβέρνηση η οποία καθημερινά με τις πράξεις της αποδεικνύει ότι δεν έχει καταλάβει ακόμη, ότι πρέπει να κυβερνήσει και ότι έχει μεγάλες ευθύνες έναντι της πορείας του τόπου. 
      Κυρίες και κύριοι συνάδελφοι, προεκλογικά η Νέα Δημοκρατία έκανε πολύ μεγάλη αντιπολίτευση σε σχέση με τα χρηματιστηριακά και σε σχέση με τις καταστάσεις που διαμορφώθηκαν εκείνη την περίοδο. Βέβαια, διαπιστώνουμε σήμερα ότι με πολύ μεγάλη καθυστέρηση φέρνει προσαρμογή σε οδηγίες της Ευρωπαϊκής Ένωσης, που από το 2002 ουσιαστικά έχουν ξεκινήσει να διατυπώνονται και να παίρνουν σάρκα και οστά. Βέβαια, σε σχέση με αυτά που έλεγε προεκλογικά δεν κάνει καμιά αναφορά. Το μόνο που συνεχίζει να κάνει είναι οι απειλές και τίποτα περισσότερο και να επιρρίπτει ευθύνες, ενώ την ευθύνη ουσιαστικά, την έχει εκείνη.
      Βέβαια, ταυτόχρονα αγνοεί ή προσπαθεί να αγνοήσει ότι όλο εκείνο το πρόβλημα που δημιουργήθηκε την περίοδο που δημιουργήθηκε, βασίστηκε στη νομολογία που υπήρχε από τις κυβερνήσεις της Νέας Δημοκρατίας του 1990-1993. Το π.δ. 53 είναι του 1992. Ο ν.1969 είναι του 1991. Σήμερα προσπαθεί, βέβαια, να κάνει κάποιες αλλαγές προσαρμοζόμενη στα νέα πλαίσια. Όμως, εκείνο που κάνει είναι ότι αποδέχεται μεν ουσιαστικά την οδηγία που αναφέρεται στο πρώτο επίπεδο και αφορά το πλαίσιο. Δεν κάνει, όμως, την πλήρη προσαρμογή στις οδηγίες που αφορούν την προσαρμογή στο δεύτερο επίπεδο το οποίο περιλαμβάνει τα εκτελεστικά μέτρα που πρέπει να παρθούν, για να τιθασευτούν ορισμένα πράγματα σε σχέση με το χρηματιστήριο και την κεφαλαιαγορά.
      Κύριε Πρόεδρε, πάνω σε αυτό το σημείο πραγματικά θα ήθελα να πω ότι είναι μεγάλη ανάγκη, αν θέλουμε να έχουμε αποτέλεσμα -γιατί αποτέλεσμα δεν μπορούμε να έχουμε μόνο με την αυστηροποίηση των ποινών- να δημιουργήσουμε τους μηχανισμούς ελέγχου που χρειάζονται, προκειμένου να πετύχουμε αυτό το αποτέλεσμα. Θεωρώ ότι η πρόταση του ΠΑΣΟΚ, η τροπολογία που έχει κατατεθεί, λύνει πραγματικά αυτό το μείζον πρόβλημα, αν θέλουμε να χτυπήσουμε αυτό το φαινόμενο, που μπορεί να παρατηρηθεί ανά πάσα στιγμή, ιδιαίτερα, μετά την κατοχύρωση της ενιαίας αγοράς, μετά το Μάαστριχτ, γιατί η κυκλοφορία των κεφαλαίων, των προσώπων και των αγαθών σε επίπεδο Ευρώπης είναι ελεύθερη, όπως είναι γνωστό σε όλους μας. 
      Κύριε Πρόεδρε, θέλω να πω ακόμη το εξής: Λείπει από το νομοσχέδιο –και αυτό είναι μια ειδική αναφορά που θέλω να κάνω- ένα άρθρο που να αναφέρεται στην κωδικοποίηση. Αναφερόμαστε σε ένα σημαντικό κομμάτι της ελληνικής οικονομίας, σε ένα σημαντικό κεφάλαιο που αφορά την κεφαλαιαγορά. Νομίζω ότι η κωδικοποίηση της νομολογίας που υπάρχει σήμερα είναι μια ανάγκη, αφενός, γιατί μπορούν να εμπλακούν ανά πάσα στιγμή και άνθρωποι που δεν είναι ειδικοί σε αυτά τα θέματα και καλό είναι να γνωρίζουν τι συμβαίνει και, αφετέρου, είναι γνωστό, εν πάση περιπτώσει, σε κάθε περίπτωση ότι η κωδικοποίηση διευκολύνει όλη αυτή την κατάσταση. Κυρίως, διευκολύνει την εφαρμογή του υφιστάμενου νομικού πλαισίου. Νομίζω, λοιπόν, ότι είναι ανάγκη και γι’ αυτό θέλω να παρακαλέσω τον κύριο Υπουργό να δεχθεί τη διατύπωση ενός τέτοιου άρθρου, γιατί πιστεύω πραγματικά ότι είναι πολύ σημαντικό. 
      Ευχαριστώ πολύ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ. Έχετε το λόγο για τέσσερα λεπτά.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, πριν από λίγο συνάδελφος από την Αξιωματική Αντιπολίτευση αναφέρθηκε στην ποιότητα του πολιτικού λόγου του Πρωθυπουργού. Μάλιστα είπε ότι ομιλίες και οι τοποθετήσεις του Πρωθυπουργού είναι ομιλίες «καφενείου». Γιατί αυτή η περιφρόνηση, κύριοι συνάδελφοι, στο ελληνικό καφενείο; Εκεί οι πολίτες μαζεύονται και κουβεντιάζουν τα καθημερινά τους προβλήματα, το πανεπιστήμιο της πολιτικής, ο χώρος της πραγματικής δημοκρατικής ζύμωσης για το ελληνικό λαό. Αυτό, βέβαια, μου θυμίζει αυτό που έλεγε ο πρώην Πρωθυπουργός ο κ. Σημίτης, πάλι με κάποια τέτοια ευκαιρία: «τι είναι αυτά που λέει;» η τότε Αξιωματική Αντιπολίτευση, η Νέα Δημοκρατία «αυτά τα κουβεντιάζουν στους καφενέδες». Ναι, κύριοι συνάδελφοι, εμείς απηχούμε την καθημερινότητα του Έλληνα εκεί που γίνεται η πραγματική ζύμωση.
      (Χειροκροτήματα από την πτέρυγα της Νέας Δημοκρατίας)
      Και δεν θα περιμέναμε μέσα σ’ αυτή την Αίθουσα να θεωρείται ότι μόνο ο διάλογος μεταξύ των επωνύμων στην τηλεόραση είναι πραγματικό στοιχείο της Δημοκρατίας. Για μας που προερχόμαστε από την ελληνική περιφέρεια, το καφενείο και στην περιφέρεια και εδώ είναι αυτό το οποίο σας είπα πριν: η Βουλή του λαού, η πραγματική Βουλή εκεί που γίνεται η ζύμωση η δημοκρατική, η καθημερινή για να μιλάμε με τέτοια περιφρόνηση για τον τρόπο με τον οποίο ο Πρωθυπουργός της χώρας εκφράζει τα μύχια προβλήματα του ελληνικού λαού και με ρεαλισμό και με υπευθυνότητα. Εμείς δεν ήρθαμε ποτέ να εξωραΐσουμε καταστάσεις. Θα το ακούσατε και χθες τον Πρωθυπουργό να λέει: «ναι, υπάρχουν προβλήματα» σε ομάδες του πληθυσμού, στους αγρότες, στους συνταξιούχους, στους χαμηλόμισθους. Αλλά δεν υπάρχει κανένα μαγικό ραβδί που να τα λύσει μέσε σε εικοσιτέσσερις ώρες.
      Και θέλω να αναφερθώ σ’ αυτό το οποίο είπε πριν ο συνάδελφος μου ο κ. Δούκας. Γιατί σας ενοχλεί τόσο πολύ ότι από το 1981 που το δημόσιο χρέος ήταν το 25% του ΑΕΠ σήμερα ξεπερνάει το 110% του Ακαθάριστου Εγχώριου Προϊόντος και ότι για τον κάθε Έλληνα, την κάθε Ελληνίδα, το κάθε παιδί που γεννιέται, το δημόσιο χρέος που έχει να ξεπληρώσει είναι πάνω από 18.000 ευρώ; Γιατί σας ενοχλεί το ότι η πραγματικότητα είναι μία; Τα τοκοχρεολύσια αυτού του αυτοκρατορικού χρέους είναι 9,5 δισεκατομμύρια που αφήσατε στην πατρίδα μας στις 7 Μαρτίου. Αυτή είναι η πραγματικότητα. Σκεφθείτε τι θα μπορούσε να είχε κάνει αυτή η κυβέρνηση και οποιαδήποτε κυβέρνηση χωρίς να έχει αυτό το φορτίο των 9,5 δισεκατομμυρίων ευρώ για τοκοχρεολύσια. Και την ίδια ώρα υπερασπίζεστε μια πολιτική την οποία στις 7 Μαρτίου καταδίκασε ο ελληνικός λαός. Ποιος γυρνάει πίσω; Εμείς ή εσείς που υπερασπίζεστε αυτήν την πολιτική που  έφθασε τη χώρα στα πρόθυρα της χρεοκοπίας; Τι σας ενοχλεί; Η αποκάλυψη των αριθμών ή η αλήθεια την οποία έχει κατάματα ο ελληνικός λαός; Αυτή είναι η πραγματικότητα, κύριοι συνάδελφοι.
      Όφειλα να τα πω αυτά, κύριε Πρόεδρε, για ένα λόγο. Το λέω όχι με την ιδιότητα και την ευθύνη του Υπουργού, αλλά ως πολιτικός της ελληνικής περιφέρειας, ως πολιτικός που ζει το καφενείο. Γιατί όλοι εμείς από την ελληνική περιφέρεια μέσα σε ένα χώρο πηγαίνουμε και κουβεντιάζουμε. Σε χιλιάδες κοινότητες ή στους δήμους ή στα δημοτικά διαμερίσματα σήμερα, στο καφενείο ενημερώνουμε τους πολίτες. Δεν μπορεί κανείς αυτό το καφενείο να το περιφρονεί!
      (Χειροκροτήματα από την πτέρυγα της Νέας Δημοκρατίας)
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Γιατί ζητάτε το λόγο, κύριε Φλωρίδη;
      Έχετε πάρει το λόγο επί των άρθρων δύο φορές.
      ΓΕΩΡΓΙΟΣ ΦΛΩΡΙΔΗΣ: Ένα λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω ένα λεπτό, θα απαντήσει ο κύριος Υπουργός και θα κλείσουμε.
      ΓΕΩΡΓΙΟΣ ΦΛΩΡΙΔΗΣ: Το Κοινοβούλιο είναι ο κατ’ εξοχήν χώρος του δημοκρατικού διαλόγου.
      Κύριε Υπουργέ, ήθελα να σας πω το εξής: Είναι άλλο η δημοκρατική ζωηρή λαϊκή συζήτηση στο καφενείο και άλλο η κυβέρνηση «καφενείου».
Έχει μια τεράστια διαφορά. 
    (Χειροκροτήματα από την πτέρυγα του ΠΑΣΟΚ)
      Τα καφενεία της χώρας σάς στέλνουν ένα καθαρό μήνυμα: Ξυπνήστε επιτέλους και κυβερνήστε. Αφήστε το διαρκές ρεπορτάζ επί των προβλημάτων του λαού, γιατί ο λαός σάς εξέλεξε να κυβερνήσετε και όχι να περιγράφετε τα προβλήματά του, ήδη τώρα στο δεύτερο χρόνο της θητείας σας. Αυτό είναι που πρέπει να αντιληφθείτε. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα ήθελα το λόγο, κύριε Πρόεδρε. 
    ΠΡΟΕΔΡΕΥΩΝ (Ιωάννης Τραγάκης):  Ορίστε, κύριε Υπουργέ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, από εσάς, με θητεία στο ελληνικό Κοινοβούλιο, αλλά και καθέξαντα υπουργικές ευθύνες, δεν θα περίμενα αυτούς τους χαρακτηρισμούς και τους επιθετικούς προσδιορισμούς, που επιχειρήσατε και σεις πριν από λίγο. Στη χώρα του γνώθι σαυτόν, στη χώρα του μέτρου, δυστυχώς, ορισμένοι τα παραβιάζουν και τα δύο και το γνώθι σαυτόν και το μέτρο, ή τα αγνοούν.
    Θέλω να γυρίσετε λίγο πίσω. Ο σημερινός χώρος της πλειοψηφίας, και εδώ και εκτός Βουλής, χρησιμοποίησε τέτοιες εκφράσεις ή προτροπές; Εμείς κυβερνάμε και την προτροπή αυτή και την εντολή μάς την έδωσε ο ελληνικός λαός. 
    Δεν θα τη δώσετε εσείς, κύριοι συνάδελφοι. Και θα τη φέρουμε σε πέρας με επιτυχία και όχι εξωραΐζοντας την πραγματικότητα και δημιουργώντας εικονική πραγματικότητα, αυτή την οποία εσείς επί τόσα χρόνια επιχειρούσατε, δημιουργώντας την εικόνα στον ελληνικό λαό για ισχυρή Ελλάδα, αλλά με ανίσχυρους Έλληνες, με φτωχούς Έλληνες, με καταχρεωμένους Έλληνες. Αυτή ήταν η επιτυχία η δική σας. 
    Εμείς λέμε τα πράγματα με το όνομά τους και σεμνυνόμεθα για το ελληνικό καφενείο. Εσείς και πάλι πέσατε στην παγίδα αυτής της δημοκρατικής περιφρόνησης για το ελληνικό καφενείο, είτε στην περιφέρεια είτε στην Αθήνα. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, για να μη παρεξηγηθεί η σιωπή μας, γιατί είμαστε και εμείς εδώ, πρέπει μια κουβέντα να πούμε. 
    ΑΛΕΞΑΝΔΡΟΣ ΑΚΡΙΒΑΚΗΣ: Θέλω και εγώ να μιλήσω. 
    ΙΩΑΝΝΗΣ ΔΡΑΓΑΣΑΚΗΣ: Εμένα μου αρκεί ένα λεπτό.
    ΠΡΟΕΔΡΕΥΩΝ (Ιωάννης Τραγάκης): Με συγχωρείτε πάρα πολύ, αλλά δεν έχει κανένας το δικαίωμα να μιλήσει. Εγώ είμαι εδώ για να εφαρμόζω τον Κανονισμό. Η συζήτηση επί των άρθρων έχει ολοκληρωθεί. Έγινε ένας διαξιφισμός. 
    ΙΩΑΝΝΗΣ ΔΡΑΓΑΣΑΚΗΣ: Ανεχθήκαμε μία συζήτηση και θέλουμε να πούμε μία κουβέντα. 
    ΠΡΟΕΔΡΕΥΩΝ (Ιωάννης Τραγάκης): Ορίστε, κύριε συνάδελφε. 
    ΙΩΑΝΝΗΣ ΔΡΑΓΑΣΑΚΗΣ: Κύριε Υπουργέ και κύριε Φλωρίδη, η παρατήρηση που θέλω να κάνω, είναι ότι και εμείς τιμούμε το ελληνικό καφενείο.  Έχω κάνει και εγώ πολλές ομιλίες σε καφενεία. 
    Το πρόβλημα είναι ότι τώρα πια ο κόσμος δεν συζητά πολιτικά στα καφενεία…
    ΒΑΣΙΛΕΙΟΣ ΟΙΚΟΝΟΜΟΥ: Στις καφετέριες.
    ΙΩΑΝΝΗΣ ΔΡΑΓΑΣΑΚΗΣ: Ούτε στις καφετέριες.
    ΠΡΟΕΔΡΕΥΩΝ (Ιωάννης Τραγάκης): Συζητά στα καφενεία.
    ΙΩΑΝΝΗΣ ΔΡΑΓΑΣΑΚΗΣ: Δεν συζητά στα καφενεία, διότι έχει απογοητευτεί από μία διαχρονική πολιτική, από την οποία αυτό που βλέπει, είναι διαδοχικούς κύκλους λιτότητας: 1985, 1990, 1997, 2005. Αυτό που βλέπει ο λαός, είναι ότι αυτή η πολιτική συσσωρεύει χρέη, αιτήματα για νέες θυσίες.
    Γι’ αυτό το λόγο, καλός ο διαξιφισμός μεταξύ σας, αλλά το θέμα είναι ότι ο κόσμος ζητά και μια πολιτική, που να υπερβαίνει και τα δύο. 
    ΠΡΟΕΔΡΕΥΩΝ (Ιωάννης Τραγάκης): Κυρία και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 32 και θα γίνει η ψήφισή τους ξεχωριστά. 
    Ερωτάται το Σώμα: Γίνεται δεκτό το άρθρο 1 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 1 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 2 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 2 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 3 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 3 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 4 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Σώμα: Γίνεται δεκτό το άρθρο 5 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 5 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 6 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 6 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 7 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 7 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 8 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 8 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 9 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 9 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 10 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 10 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 11 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 11 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 12 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 12 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 13 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 13 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 14 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 14 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Σώμα: Γίνεται δεκτό το άρθρο 15 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 15 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 16 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 16 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 17 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 17 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 18 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 18 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 19 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 19 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 20 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 20 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 21 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 21 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 22 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 22 έγινε δεκτό ως έχει κατά πλειοψηφία. 
    Ερωτάται το Σώμα: Γίνεται δεκτό το άρθρο 23 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 23 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Σώμα: Γίνεται δεκτό το άρθρο 24 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 24 έγινε δεκτό ως έχει κατά πλειοψηφία. 
      Ερωτάται το Σώμα: Γίνεται δεκτό το άρθρο 25 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 25 έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο 26 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 26 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 27 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 27 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 28 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 28 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 29 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 29 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 30 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 30 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 31 ως έχει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 31 έγινε δεκτό ως έχει κατά πλειοψηφία.  
      Ερωτάται το Σώμα: Γίνεται δεκτό το άρθρο 32, όπως τροποποιήθηκε από τον κύριο Υπουργό; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο 32 έγινε δεκτό, όπως τροποποιήθηκε από τον κύριο Υπουργό, κατά πλειοψηφία.  
      Εισερχόμαστε στη συζήτηση των τροπολογιών. Πρώτη είναι η με αριθμό…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, αν μου επιτρέπετε, θα ήθελα να συζητήσουμε πρώτα την τροπολογία με γενικό αριθμό 313 και ειδικό 86, λόγω ανειλημμένης υποχρέωσής μου στο συνέδριο που γίνεται αυτές τις μέρες. Έχω να κάνω μια ομιλία. 
      Πιστεύω ότι σε αυτή την τροπολογία θα είμαστε όλοι σύμφωνοι. Πρόκειται, κύριε Πρόεδρε, για την τροπολογία που εκλογικεύει το σύστημα δημοσίευσης των ισολογισμών. Είναι μια ρύθμιση η οποία βάζει τα πράγματα σε σωστούς κανόνες, κατά τέτοιο τρόπο ώστε να είναι προς το συμφέρον όλων. Αυτό εισηγούμαι. 
      ΠΡΟΕΔΡΕΥΩΝ (Ιωάννης Τραγάκης): Πολύ ωραία, κύριε Υπουργέ. 
      Συνεπώς να κάνουμε δεκτή την τροπολογία με γενικό αριθμό 313 και ειδικό 86; 
      ΕΛΠΙΔΑ ΠΑΝΤΕΛΑΚΗ: Εμείς συμφωνούμε, αλλά θα ήθελα μια διευκρίνιση.
      ΕΜΜΑΝΟΥΗΛ ΣΤΡΑΤΑΚΗΣ: Κύριε Πρόεδρε, έχω ζητήσει το λόγο. 
      ΠΡΟΕΔΡΕΥΩΝ (Ιωάννης Τραγάκης): Κύριε Στρατάκη, έχετε ζητήσει το λόγο; Δεν σας είδα. 
      ΑΝΔΡΕΑΣ ΜΑΚΡΥΠΙΔΗΣ: Συμφωνούμε, κύριε Πρόεδρε, αλλά θα ήθελα να πάρω το λόγο. 
      ΠΡΟΕΔΡΕΥΩΝ (Ιωάννης Τραγάκης): Αφού συμφωνούμε, τότε γιατί να ζητήσετε το λόγο; 
      Ο κ. Μακρυπίδης έχει το λόγο, ως εισηγητής.  
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, ο κύριος Υπουργός έφερε δύο τροπολογίες. Η μια, που έχει να κάνει με τη δημοσίευση ισολογισμών, αποσύρθηκε. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Δεν μιλάμε γι’ αυτή.
      ΑΝΔΡΕΑΣ ΜΑΚΡΥΠΙΔΗΣ: Αυτή είναι. 
      ΠΡΟΕΔΡΕΥΩΝ (Ιωάννης Τραγάκης): Μιλάμε για την τροπολογία με αριθμό 313.
      ΑΝΔΡΕΑΣ ΜΑΚΡΥΠΙΔΗΣ: Η τροπολογία με αριθμό 313 αναφέρεται στον τρόπο δημοσίευσης των ισολογισμών και διαφημίσεων των ανωνύμων εταιριών.
      ΠΡΟΕΔΡΕΥΩΝ (Ιωάννης Τραγάκης): Ναι, αυτή είναι.
      ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, η μια αποσύρθηκε, η οποία είχε να κάνει με τη δημοσίευση στον περιφερειακό τύπο και περιόριζε ότι αυτό θα γίνεται μόνο στις ημερήσιες εφημερίδες στην έδρα του νομού και αν δεν υπάρχουν, θα μπορούσε να πάει στις εβδομαδιαίες.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό απεσύρθη. 
      ΑΝΔΡΕΑΣ ΜΑΚΡΥΠΙΔΗΣ: Αποσύρθηκε. Όμως η εμμονή σας και στην άλλη την τροπολογία δημιουργεί κάποια προβλήματα. Τα προβλήματα έχουν να κάνουν με το ότι αναφέρεται στις αθλητικές και τις πολιτικές εφημερίδες και όχι στις οικονομικές.
      Στο τέλος της τροπολογίας, στην παράγραφο 7 αναφέρεται ότι «αυτό θα μπορεί να γίνεται στις οικονομικές εφημερίδες με απόφαση και των συναρμόδιων Υπουργείων κατά τα ισχύοντα του παρόντος άρθρου». Νομίζω, λοιπόν, ότι είναι πρόχειρη, πέρα από το ότι δημιουργεί και κάποια προβλήματα στις υπάρχουσες σήμερα εταιρίες που προετοιμάζουν τη διαφήμιση και την υποβολή των ισολογισμών στις εφημερίδες. Θα θέλαμε να καταγραφεί η συγκεκριμένη παρατήρηση.
      ΠΡΟΕΔΡΕΥΩΝ (Ιωάννης Τραγάκης): Η κ. Παντελάκη έχει το λόγο. 
      ΕΛΠΙΔΑ ΠΑΝΤΕΛΑΚΗ: Συμφωνούμε με την τροπολογία που έφερε ο Υπουργός. Απλώς, θα ήθελα από τον ίδιο μια διευκρίνιση σε σχέση με αυτό. Το αγγελιόσημο να εισπράττεται από τις εφημερίδες, όπως τώρα. Έτσι δεν ισχύει; Απλώς μια επιβεβαίωση ήθελα. Έτσι συμφωνούμε. 
      ΠΡΟΕΔΡΕΥΩΝ (Ιωάννης Τραγάκης): Κύριε Στρατάκη, θέλετε να μιλήσετε γι’ αυτήν την τροπολογία;
      ΕΜΜΑΝΟΥΗΛ ΣΤΡΑΤΑΚΗΣ: Μάλιστα, κύριε Πρόεδρε.  
      ΠΡΟΕΔΡΕΥΩΝ (Ιωάννης Τραγάκης): Σας δίνω ένα λεπτό. 
      ΕΜΜΑΝΟΥΗΛ ΣΤΡΑΤΑΚΗΣ: Θέλω, κατ’ αρχήν, να συγχαρώ και εγώ το Υπουργείο που απέσυρε την τροπολογία με αριθμό 312, η οποία αναφερόταν μόνο στις ημερήσιες πολιτικές και αθλητικές και στις εβδομαδιαίες. 
      Θέλω, όμως, να πω ότι με βάση ίσως αυτή την τροπολογία η διατύπωση, που υπάρχει στη τρίτη σειρά της συγκεκριμένης τροπολογίας, αναφέρεται ξανά στις ημερήσιες πολιτικές και αθλητικές εφημερίδες. Θα ήθελα, λοιπόν, για να είμαστε σύμφωνοι και να μην δημιουργούμε καταστάσεις, να σβηστεί η λέξη «ημερήσια» από αυτή την τροπολογία, την οποία βέβαια δεχόμαστε. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να συμπληρώσετε κάτι σε αυτό;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Όχι, δεν σβήνεται. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, θα ήθελα το λόγο.
      ΠΡΟΕΔΡΕΥΩΝ (Ιωάννης Τραγάκης): Θέλετε να πείτε κάτι, κύριε Καραμάριε;
      ΑΝΑΣΤΑΣΙΟΣ ΚΑΡΑΜΑΡΙΟΣ: Ναι, κύριε Πρόεδρε
      ΠΡΟΕΔΡΕΥΩΝ (Ιωάννης Τραγάκης): Θα σας δώσω ένα λεπτό μόνο. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Υπουργέ, νομίζω ότι στην παράγραφο 7, που λέει «με απόφαση των Υπουργών Οικονομίας και Οικονομικών, Ανάπτυξης, Απασχόλησης, Κοινωνικής Προστασίας και Επικρατείας μπορεί να καθορίζεται διαδικασία», το «μπορεί να» πρέπει να διαγραφεί, διότι καθορίζεται με απόφασή σας. Η δεύτερη παράγραφος που λέει «με την ίδια απόφαση μπορεί να…», εκεί πράγματι πρέπει να μπει το «μπορεί». 
      Στην πρώτη, όμως, περίπτωση πρέπει να διαγραφεί το «μπορεί να», γιατί υποχρεωτικά με απόφασή σας πρέπει να καθορίζεται η διαδικασία επιβολής, βεβαίωσης και είσπραξης του προστίμου. Διαφορετικά δεν υπάρχει απόφαση επιβολής κυρώσεων. Το «μπορεί να», αυτές οι δύο λέξεις πρέπει να διαγραφούν.
	ΠΡΟΕΔΡΕΥΩΝ (Ιωάννης Τραγάκης): Θέλετε κάτι να πείτε, κύριε Υπουργέ;
	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όχι, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Όχι. 
      Συνεπώς, κυρία και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 313 και ειδικό 86.
      Ερωτάται το Σώμα: Γίνεται δεκτή η τροπολογία με γενικό αριθμό 313 και ειδικό 86;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
	ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 313 και ειδικό αριθμό 86 γίνεται δεκτή ομόφωνα. 
	Εισερχόμαστε στην τροπολογία με γενικό αριθμό 311 και ειδικό 84. 
      Ο κ. Σπηλιόπουλος έχει το λόγο.
	ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, αυτή η τροπολογία έρχεται για δεύτερη φορά με την ίδια μορφή. Αφορά την αναστολή του νόμου για την έκδοση των οικοδομικών αδειών. Ο νόμος αυτός έπρεπε να εφαρμοστεί από την αρχή περίπου του Μαρτίου του 2004. Τότε ήρθε η κυβέρνηση και ζήτησε, με τροπολογία που είχε καταθέσει τότε, να δοθεί παράταση μέχρι το τέλος του χρόνου, αναστολή του νόμου, για να μπορέσει να συζητήσει με το Τεχνικό Επιμελητήριο, να φέρει έναν καινούριο νόμο, να κάνει τις διορθώσεις και να αποκαταστήσει τα πράγματα στον τρόπο έκδοσης οικοδομικών αδειών, που είναι ένα κρίσιμο ζήτημα, γιατί υπάρχουν καθυστερήσεις –το ξέρουμε- υπάρχουν ελλιπείς ευθύνες, όσον αφορά την επίβλεψη και τη μελέτη των ιδιωτικών οικοδομικών έργων και γενικότερα υπάρχει ένα μεγάλο πρόβλημα σ’ αυτό τον τομέα.
      Τελειώνει αυτός ο χρόνος κι έρχεται τέσσερις μήνες μετά, που κανονικά θα έπρεπε να εφαρμόζεται ο νόμος και πρέπει να έχουν, πιστεύω, υποβληθεί φάκελοι που ζητούν την έκδοση οικοδομικών αδειών με αυτό το νόμο. Ισχύει δηλαδή.
      ΠΡΟΕΔΡΕΥΩΝ (Ιωάννης Τραγάκης): Αφού είναι κατ’ απαίτηση, όπως ξέρετε, του Τεχνικού Επιμελητηρίου, η καινούρια αναβολή που ζητάει. Είναι απαίτηση του Επιμελητηρίου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, με συγχωρείτε. Ισχύει ο νόμος αυτός τώρα.
      Η αναστολή ίσχυε μέχρι το τέλος του 2004. Άρα λοιπόν ο νόμος μέχρι σήμερα ισχύει, από το τέλος του 2004 μέχρι σήμερα. Έχουν υποβληθεί οι φάκελοι. Και έρχεται σήμερα το Υπουργείο και ζητάει άλλη αναστολή. Σήμερα, τέσσερις μήνες μετά. 
      ΠΡΟΕΔΡΕΥΩΝ (Ιωάννης Τραγάκης): Μετά από απαίτηση του Τεχνικού Επιμελητηρίου.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Με συγχωρείτε. Και στην πρώτη, κύριε Πρόεδρε, αναστολή που ζητήθηκε, η αιτιολογία ήταν ότι το Τεχνικό Επιμελητήριο το ζήτησε. Και δεν καταλαβαίνω, το Τεχνικό Επιμελητήριο τι ζητάει επιτέλους; Δεν έχει δώσει τις θέσεις του; Και αν τις έχει δώσει, γιατί δεν είχε έρθει μέχρι σήμερα το νομοσχέδιο;
      ΠΡΟΕΔΡΕΥΩΝ (Ιωάννης Τραγάκης): Α, μπράβο! Άρα το ερώτημα απευθύνεται στο Επιμελητήριο. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αλλά να πω και κάτι άλλο. Εγώ πιστεύω ότι δεν μπορεί το Υπουργείο να επικαλείται το Τεχνικό Επιμελητήριο κάθε φορά. Γιατί ξέρετε τι πλανάται, κύριε Πρόεδρε, στην κοινή γνώμη και σ’ αυτούς που παρακολουθούν το Υπουργείο Περιβάλλοντος ιδιαίτερα το επάνω τμήμα του Υπουργείου (οδός Αμαλιάδος). Ότι σήμερα το Υπουργείο Περιβάλλοντος όσον αφορά τη χωροταξία, το περιβάλλον, την πολεοδομία, το έχει εγκαταλείψει ο κ. Σουφλιάς. Έχει απασχοληθεί με τα δημόσια έργα. Και είδαμε πώς πάνε τα δημόσια έργα, που έγινε πλέον ο πιο χειρότερος τομέας της οικονομίας στην Ελλάδα, ενώ ήταν η ατμομηχανή της ανάπτυξης. Και σήμερα βλέπουμε ότι και το επάνω τμήμα του υπουργείου (οδός Αμαλιάδος), το περιβάλλον, τη χωροταξία, την πολεοδομία, τα έχει εγκαταλείψει στην τύχη τους. Και σήμερα υπάρχουν ένα σωρό προβλήματα που συσσωρεύονται.
      Θεωρώ, λοιπόν, ότι εδώ κάτι πρέπει να κάνει η Κυβέρνηση. Κατ’ αρχήν, επαναλαμβάνω, έχουν υποβληθεί φάκελοι εδώ και τέσσερις μήνες. Και πώς θα εκδοθούν αυτές οι άδειες, αφού είναι σε ισχύ αυτός ο νόμος; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Και τελειώνοντας θα πω κάτι, κύριε Πρόεδρε, επειδή είπε ο κύριος Υπουργός εδώ πέρα ότι είμαστε τελευταίοι σ’ όλους τους δείκτες, ακόμη και στη διαφάνεια. Έχω καταθέσει στη Βουλή –αφορά το Υπουργείο και το είπα και χθες στον τομέα των δημοσίων έργων, που μιλήσαμε- μία έρευνα, την οποία έχει κάνει η Ευρωπαϊκή Επιτροπή. Ξέρετε ότι η Ελλάδα είναι πρώτη σε συμβατότητα με τους ευρωπαϊκούς κανόνες, στην ανάθεση των δημοσίων έργων και των προμηθειών; Πρώτη, μακράν των άλλων! Γιατί κάθε φορά ισχυρίζεστε εδώ ότι εδώ, δεν υπάρχει διαφάνεια, ότι είμαστε τελευταίοι κλπ.; Πού τα βρήκατε αυτά; Εγώ θα σας καταθέσω την έρευνα της Ευρωπαϊκής Επιτροπής.
      ΠΡΟΕΔΡΕΥΩΝ (Ιωάννης Τραγάκης): Καταθέστε το στα Πρακτικά.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί δεν μπορείτε, κύριε Υπουργέ, κάθε φορά να έρχεστε εδώ και να λέτε ότι είμαστε τελευταίοι σ’ αυτόν τον τομέα.  
      Ευχαριστώ.
      (Στο σημείο αυτό ο Βουλευτής κ. Κωνσταντίνος Σπηλιόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Ο κ. Κατσιγιάννης ζήτησε το λόγο.
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε Πρόεδρε, θεωρώ ότι είναι σωστό και απαραίτητο όταν ολοκληρώνεται ένα σχέδιο νόμου να λαμβάνεται υπ’ όψιν, μέσα από δημόσια διαβούλευση, και η γνώμη φορέων, όπως εν προκειμένω του Τεχνικού Επιμελητηρίου, που είναι και ο θεσμοθετημένος σύμβουλος της πολιτείας για τα τεχνικά θέματα.
      Το ΤΕΕ, λοιπόν, εδώ και αρκετό καιρό έχει ξεκινήσει και έχει οργανώσει κάποια ομάδα εργασίας για τον ΓΟΚ και τον τρόπο έκδοσης οικοδομικών αδειών. Και επειδή παράλληλα, όπως γνωρίζετε και ως συνάδελφος μηχανικός, υπάρχουν και τα περιφερειακά τμήματα του Τεχνικού Επιμελητηρίου, που εργάζονται ομοίως κι εκεί κάποιες ομάδες εργασίας….
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ:…(Δεν ακούστηκε)
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε συνάδελφε, δεν σας διέκοψα. Θα τα πούμε.
      Επειδή, λοιπόν, υπάρχουν και τα περιφερειακά τμήματα του Τεχνικού Επιμελητηρίου, τα οποία παράλληλα εκπονούν κάποιες προτάσεις και λαμβάνουν υπ’ όψιν και κάποιες τοπικές συνθήκες, χρειάζεται κατ’ αρχήν να υπάρξει κάποια σύνθεση απόψεων μεταξύ περιφερειακών τμημάτων και κεντρικού ΤΕΕ.
      Έτσι έκρινε το Τεχνικό Επιμελητήριο και διά του Προέδρου του ζήτησε να καθυστερήσει να έρθει το νομοσχέδιο στη Βουλή προκειμένου να είναι έτοιμοι να προσέλθουν σε δημόσια διαβούλευση. Νομίζω δε ότι όλοι είμαστε σύμφωνοι πως ο διάλογος είναι απαραίτητος ειδικά σε τόσο σοβαρά θέματα. 
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Φθηνές δικαιολογίες! 
      ΑΘΑΝΑΣΙΟΣ ΚΑΤΣΙΓΙΑΝΝΗΣ: Κύριε συνάδελφε, σας παρακαλώ!
      Δεν νομίζω ότι είναι πρόβλημα να περιμένουμε λίγο άλλωστε θεσμικό πλαίσιο για τον τρόπο έκδοσης οικοδομικών αδειών υπάρχει –είναι το προηγούμενο- και δεν χάθηκε ο κόσμος αν ανασταλεί η εφαρμογή του ν.3212 ως προς τον τρόπο έκδοσης οικοδομικών αδειών για λίγο καιρό ακόμη τη στιγμή, επαναλαμβάνω, που υπάρχει θεσμικό πλαίσιο για την έκδοση οικοδομικών αδειών.
      Και να θυμίσω ότι ο ν. 3212 της κ. Παπανδρέου όταν ψηφίστηκε είχε συναντήσει την καθολική αντίδραση ολόκληρου του τεχνικού κόσμου. Για ένα τόσο σοβαρό θέμα, λοιπόν, θα πρέπει να είμαστε πάρα πολύ προσεκτικοί. Και επειδή ο κύριος συνάδελφος είπε πως ο Υπουργός έχει εγκαταλείψει το πάνω Υπουργείο –έτσι είπε αναφερόμενος στη χωροταξία, στον οικισμό και στο περιβάλλον- να πω ένα παράδειγμα για να δούμε ποιος το έχει εγκαταλείψει αυτό το Υπουργείο τέλος πάντων. Από το 1994 είχαν ανατεθεί εκατόν τριάντα μελέτες. Από αυτές όταν η κ. Παπανδρέου έφυγε από το Υπουργείο είχαν ενταχθεί στο σχέδιο πόλης τέσσερις έως πέντε, κύριε Πρόεδρε. Ποιος, λοιπόν, είχε εγκαταλείψει αυτό το Υπουργείο;
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Θα ήθελα να πω ότι ενδεχομένως ο κύριος συνάδελφος από το ΠΑΣΟΚ δεν παρακολουθεί το έργο του ΥΠΕΧΩΔΕ από κοντά, γι’ αυτό έχει –ας μου επιτραπεί η έκφραση- πολλά κενά στην ενημέρωσή του. Κύριε συνάδελφε, θα ήθελα να πω ότι σε ό,τι αφορά τον τομέα της χωροταξίας, της πολεοδομίας και του περιβάλλοντος, το τελευταίο χρονικό διάστημα καταβάλλουμε με επιτυχία –επιτρέψτε μου να πω- τεράστια προσπάθεια ν’ αντιμετωπίσουμε τις υστερήσεις που υπήρχαν στο Υπουργείο λόγω της ανεπάρκειας της προηγούμενης πολιτικής ηγεσίας. Ένα μόνο πράγμα θα σας πω επειδή καταθέτετε στα Πρακτικά δείκτες σε ό,τι αφορά την ποιότητα των έργων κλπ.:
      Για πόσες καταγγελίες είμαστε στο Δικαστήριο των Ευρωπαϊκών Κοινοτήτων, τι είχε γίνει όλα τα προηγούμενα χρόνια και δείτε τι κάναμε το χρόνο που πέρασε. Αντιμετωπίζουμε με απόλυτη επιτυχία όλες αυτές τις καταγγελίες. Έχει γίνει ένα τεράστιο έργο στον τομέα της διαχείρισης των υδάτινων πόρων. Αναθέτουμε τα χωροταξικά σχέδια, τόσο το εθνικό πλαίσιο όσο και τα ειδικά χωροταξικά πλαίσια, τα οποία οι προηγούμενες κυβερνήσεις δεν είχαν υλοποιήσει, κύριε συνάδελφε. Προωθούμε αμέσως τις χωροταξικές και πολεοδομικές μελέτες, οι οποίες εκκρεμούν από τις αρχές της δεκαετίας του ’90 όταν από το κοινοτικό πρόγραμμα «Envireg» πρωτοξεκίνησαν να χρηματοδοτούνται. 
      Σε ό,τι αφορά την τροπολογία, κύριε Πρόεδρε, είναι απλά τα πράγματα. Είμαστε απολύτως έτοιμοι να καταθέσουμε το νομοσχέδιο, ένα πολύ μικρό νομοσχέδιο, για τον τρόπο έκδοσης των οικοδομικών αδειών. Ζητήθηκε από το Τεχνικό Επιμελητήριο να υπάρξει ένας περαιτέρω διάλογος και ένας εμπλουτισμός του σχεδίου νόμου και με άλλες πολεοδομικές ρυθμίσεις, κάτι το οποίο ο Υπουργός κ. Σουφλιάς έκανε αποδεκτό. Αντιμετωπίζουμε επίσης ένα σοβαρό θέμα που έχει να κάνει με τη διαφθορά στις πολεοδομίες, η οποία διαφθορά δεν είναι μόνο θέμα νόμου, αλλά είναι και θέμα οργάνωσης των πολεοδομικών γραφείων. Αντιμετωπίζεται και αυτό συνεπώς, όπως ορθά ειπώθηκε από το συνάδελφο κ. Κατσιγιάννη. Υπάρχει νόμος, υπάρχει τρόπος έκδοσης των οικοδομικών αδειών σήμερα και δεν τίθεται κανένα θέμα. Σας ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Κηρύσσεται περαιωμένη η συζήτηση επί της τροπολογίας με γενικό αριθμό 311 και ειδικό 84.
      Ερωτάται το Σώμα: Γίνεται δεκτή η τροπολογία με γενικό αριθμό 311 και ειδικό 84; 
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 311 και ειδικό 84 έγινε δεκτή κατά πλειοψηφία.
      Είναι γνωστό, αλλά το επαναλαμβάνω για τα Πρακτικά, ότι η τροπολογία με γενικό αριθμό 312 και ειδικό 85 απεσύρθη από τον κύριο Υπουργό. 
      Εισερχόμαστε στη συζήτηση της τροπολογίας με γενικό αριθμό 314 και εδικό 87.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Πρόεδρε, έχετε το λόγο.
     ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): θα απευθυνθώ στον κύριο Σαλαγκούδη περισσότερο. Αναφέρετε, κύριε Υπουργέ, στην αιτιολογική έκθεση ότι με αυτήν την τροπολογία ικανοποιούνται οι απαιτήσεις που απορρέουν από την οδηγία 2003 της Ευρωπαϊκής Ένωσης. Όμως γνωρίζετε και εσείς πολύ καλά πιστεύω ότι αυτή η οδηγία δεν αναφέρεται μόνο στο βιοντίζελ, αλλά και σε άλλα βιοκαύσιμα, σε αμιγή βιοκαύσιμα που προέρχονται από φυτικές ουσίες.
     Πήρα το λόγο να υποστηρίξω αυτήν την προσπάθεια, γιατί εκτιμάται από ειδικούς και από οικονομικούς παράγοντες ότι μπορεί να αξιοποιηθεί μεγάλη έκταση ελληνικής γης για την καλλιέργεια της ελαιοκράμβης, και άλλων φυτών μπορεί να έχουμε φθηνότερα καύσιμα και πολύ λιγότερο να ρυπανθεί το περιβάλλον.
     Επομένως η βασική μας επιδίωξη δεν πρέπει να είναι το βιοντίζελ, αλλά τα βιοκαύσιμα από φυτικά έλαια. Όμως, έτσι όπως το βλέπω, εδώ μία μεγάλη ποσότητα καλύπτεται από το βιοντίζελ. 
     Ήθελα λοιπόν να μας πείτε εάν θα περιοριστείτε μόνο σε αυτήν τη νομοθετική ρύθμιση ή θα φέρετε ένα νομοσχέδιο, το οποίο να αντιμετωπίζει συνολικά το πρόβλημα των βιοκαυσίμων και αν αυτή εδώ η τροπολογία θα είναι σε αρμονία με το σχέδιο νόμου που ενδεχομένως θα φέρετε στη Βουλή. Γιατί για εμάς αυτό είναι το μεγάλο ζητούμενο και δεν είναι το βιοντίζελ.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Έχει ζητήσει να προηγηθεί η κ. Παντελάκη λόγω ανειλημμένης υποχρέωσης.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε. 
     Συμφωνούμε και εμείς και το θεωρούμε θετικό για την εισαγωγή του βιοντίζελ και νομίζω ότι δεν θα μπορούσε να διαφωνήσει κανείς.
     Η έντασή μας –και γι’ αυτό ακριβώς δεν θα ψηφίσουμε την τροπολογία- έχει σχέση με το γνωστό θέμα, τον ειδικό φόρο κατανάλωσης. Αυτό είναι το πρόβλημα και γι’ αυτό δεν θα την ψηφίσουμε. 
     Συμφωνούμε με την εισαγωγή του βιοντίζελ. Τα τρία χρόνια είναι το πρώτο στάδιο για να δοθεί το κίνητρο να χρησιμοποιηθεί το βιοντίζελ, αλλά από εκεί και πέρα θα ακολουθηθεί η λογική που υπάρχει με όλα. Εμείς, όπως ξέρετε, ζητάμε κατάργηση αυτού του φόρου.
     Επομένως όταν έλθει η στιγμή της ψήφισης της τροπολογίας, εμείς λέμε κατά πλειοψηφία. 
     ΠΡΟΕΔΡΕΥΩΝ (Ιωάννης Τραγάκης): Ο κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
     Συμφωνούμε με την παρατήρηση του κ. Σούρλα. Όμως βλέπουμε εδώ ένα σοβαρό θέμα, όπως είναι η χρήση με τη μορφή κινήτρου για τα βιοκαύσιμα -και εμείς λέμε ναι και στο βιοντίζελ, ναι και στις άλλες πηγές- να είναι άτολμο γιατί έρχεται αποσπασματικά με τη μορφή της συγκεκριμένης τροπολογίας. Δεν ξέρω εάν θα καταθέσετε άλλο νομοσχέδιο που θα περιλαμβάνει και τις άλλες πηγές ενέργειας.
     Μειώνετε τον ειδικό φόρο κατανάλωσης, κύριε Υπουργέ, για να δώσετε ένα κίνητρο. Όταν όμως αυτό το περιορίζετε σε τρία χρόνια, νομίζω ότι το κίνητρο δεν είναι αποτελεσματικό για όσους θα κάνουν χρήση αυτής της προτεραιότητας, αυτού του ενεργειακού υλικού των βιοκαυσίμων. Βλέπουμε ότι το θέμα είναι αποσπασματικό και άτολμο με τον περιορισμό του χρόνου που γίνεται.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Μακρυπίδη.
     Κύριε Υπουργέ, θέλετε να συμπληρώσετε κάτι;
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε. 
     Θα πρέπει να σας πω ότι αμέσως μετά το Πάσχα μέσα στο Μάιο θα κατατεθεί το νομοσχέδιο που θα καθορίζει με ποιον τρόπο το βιοντίζελ θα διατίθεται στην αγορά. 
     Επιδίωξή μας είναι, πρώτον, με το βιοντίζελ να δώσουμε τη δυνατότητα εναλλακτικής απασχόλησης προς τους αγρότες με την καλλιέργεια των ενεργειακών φυτών. Και το βιοντίζελ -και όχι μόνο η βιοαιθανόλη- προέρχεται από φυτά τα οποία φύονται φυσικά στην ελληνική περιφέρεια όπου καλλιεργούν οι αγρότες μας. Το βαμβακέλαιο και πολλά άλλα έλαια που παράγονται από σπόρους μπορούν να χρησιμοποιηθούν για την παραγωγή του βιοντίζελ και φυσικά δεν είναι μόνο η ελαιοκράμβη, είναι και ο σόργος που μπορούν να χρησιμοποιηθούν για την παραγωγή της βιοαιθανόλης.
     Σχετικά με την παρατήρηση γιατί υπάρχει η προθεσμία μόνο μέχρι το 2007, θα ήθελα να σας πω, ότι αυτό γίνεται γιατί περισσότερο το Υπουργείο Οικονομικών δεν ήθελε να κάνει μεγαλύτερη πρόβλεψη μετά το 2007 για μεγαλύτερες ποσότητες, οι οποίες προφανώς θα είναι οπωσδήποτε μεγαλύτερες σύμφωνα και με την οδηγία. 
      Πρέπει να ξέρετε ότι και μέχρι το 2010 η οδηγία 30/2003 και η οδηγία 96 της Ευρωπαϊκής Ένωσης αναφέρονται στη χρήση του βιοντίζελ από την αρχή του 2005 με 2% συμμετοχή στα καύσιμα της μεταφοράς και προοδευτικά αυξανόμενες να φτάσουμε το 2010 μέχρι το 5,75%. 
      Επειδή όμως υπάρχουν και διάφορα προβλήματα με τα βιοκαύσιμα –που είναι νέα καύσιμα- θέλω να πω ότι και η οδηγία δεν προβλέπει πέραν του 2010, αν αυτό θα μπορεί να χρησιμοποιηθεί. Βεβαίως υπάρχουν πειραματικές μελέτες που λένε ότι και μόνο με βιοκαύσιμα μπορούν να κινηθούν τα αυτοκίνητα των μεταφορών. Δημιουργούνται όμως, κάποια προβλήματα ιδιαίτερα με την βιοαιθανόλη που μπαίνει σε αντικατάσταση της βενζίνης και γι’ αυτόν ακριβώς το λόγο κι εμείς είμαστε επιφυλακτικοί μέχρι το 2007. Θα έχουμε το χρόνο, δηλαδή, στην πορεία να ρυθμίσουμε το πόσες ποσότητες θα μπορούμε να καταναλώνουμε μετά το 2007. 
      Θα πρέπει να σας πω ότι οι απώλειες ήδη με αυτές τις ποσότητες, όπως αντιλαμβάνεσθε από την επισυναπτόμενη έκθεση του Γενικού Λογιστηρίου, είναι πολύ σημαντικές για τον κρατικό προϋπολογισμό, αλλά ευελπιστούμε ότι η αναγκαστική εναρμόνιση της χώρας μας με την οδηγία της Ευρωπαϊκής Ένωσης, που λέει ότι θα πρέπει να προσαρμοστούμε στα κατώτερα όρια του ειδικού φόρου κατανάλωσης, θα μπορέσει να δώσει τη δυνατότητα για την αποφορολογημένη ποσότητα των βιοκαυσίμων σε πολύ μεγαλύτερη αναλογία για τη συμμετοχή τους στα καύσιμα των μεταφορών.
      ΠΡΟΕΔΡΕΥΩΝ (Ιωάννης Τραγάκης): Ωραία, κύριε Υπουργέ, αφού θα φέρετε νομοσχέδιο. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Καραμάριε, έχετε το λόγο.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, ευτυχώς είχαμε την παρέμβαση του κυρίου Υπουργού, διότι από τις προτεινόμενες διατάξεις το δημόσιο χάνει τεράστια έσοδα. Μπροστά στις ευεργετικές διατάξεις τις οποίες είπε ο κύριος Υπουργός, θέλω να πω ότι πλήρως δικαιολογείται αυτή η απώλεια των εσόδων υπέρ των γεωργών κλπ.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε, το λόγο.
      ΠΡΟΕΔΡΕΥΩΝ (Ιωάννης Τραγάκης): Ο Β΄ Αντιπρόεδρος της Βουλής κ. Σούρλας έχει το λόγο.
      ΓΕΩΡΓΙΟΣ ΣΟΥΡΛΑΣ (Β΄ Αντιπρόεδρος της Βουλής): Κύριε Πρόεδρε, θέλω να πω ότι το ορθόδοξο και το αδιάβλητο θα ήταν ή να επισπευσθεί η κατάθεση εδώ του σχεδίου που ετοιμάζετε με προσοχή ή να καθυστερήσει η ψήφιση αυτής της τροπολογίας. 
      Για όσους παρακολουθούν και γνωρίζουν –κι εγώ παρακολουθώ και το έμαθα- δημιουργείται η υποψία ότι θέλουμε να βοηθήσουμε ορισμένα οικονομικά συμφέροντα. Δηλαδή, χρησιμοποιούμε πετρέλαιο, βάζουμε 5% λάδι και απαλλάσσεται του ειδικού φόρου κατανάλωσης. 
      Δεν πρέπει να αφήνουμε τέτοιες σκιές, διότι εγώ πιστεύω στην εντιμότητα της Κυβέρνησης της Νέας Δημοκρατίας και στις προθέσεις της. Δεν έπρεπε να δημιουργούνται αυτές οι σκιές, όπως γιατί δεν έπρεπε να κατατεθεί νωρίτερα το νομοσχέδιο και δεν έπρεπε να καθυστερήσει αυτή η τροπολογία μέχρι την κατάθεσή του. Είναι ένα ερώτημα που μου το θέτουν κι εγώ έχω υποχρέωση και καθήκον να το θέσω εδώ, από το επίσημο Βήμα, της Εθνικής Αντιπροσωπείας.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      ΣΤΕΦΑΝΟΣ ΜΑΝΟΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Τι θα θέλατε, κύριε Μάνο;
      ΑΛΕΞΑΝΔΡΟΣ ΑΚΡΙΒΑΚΗΣ: Και στις τροπολογίες υπάρχουν δευτερολογίες και τριτολογίες, κύριε Πρόεδρε; 
      ΣΤΕΦΑΝΟΣ ΜΑΝΟΣ: Κύριε Πρόεδρε, για μισό λεπτό…
      ΠΡΟΕΔΡΕΥΩΝ (Ιωάννης Τραγάκης):  Ο κ. Μάνος επιμένει. 
      Τι ακριβώς θέλετε, κύριε Μάνο;
      ΣΤΕΦΑΝΟΣ ΜΑΝΟΣ: Δύο λόγια, κύριε Πρόεδρε, θέλω να πω, διότι απουσίαζα εκτός Αθηνών και ήρθα εσπευσμένως…
      ΑΛΕΞΑΝΔΡΟΣ ΑΚΡΙΒΑΚΗΣ: Δεν το λέω για σας, αλλά το είπα για τον κύριο Υπουργό, που εκείνη την ώρα ζήτησε το λόγο.
      ΣΤΕΦΑΝΟΣ ΜΑΝΟΣ: Αφήστε τον κύριο Υπουργό, θα μιλήσει αργότερα. 
      Κύριε Πρόεδρε, θέλω να επισημάνω το εξής: Μεταξύ των τροπολογιών υπάρχουν δύο που αφορούν το ζήτημα της δημοσίευσης των ισολογισμών. 
      ΑΝΑΣΤΑΣΙΟΣ ΚΑΡΑΜΑΡΙΟΣ: Το ψηφίσαμε αυτό.
      ΣΤΕΦΑΝΟΣ ΜΑΝΟΣ: Το γνωρίζω. 
      Ο κύριος Πρόεδρος, επειδή δεν ήμουνα εδώ και επειδή σας εξήγησα ότι  απουσίαζα εκτός Αθήνων, μου δίνει τη δυνατότητα να πω δύο λόγια. 
      Σε όλη την Ευρώπη, κύριε Πρόεδρε, η μόνη χώρα που επιβάλλει τη δημοσίευση των ισολογισμών στον ημερήσιο Τύπο είναι η Ελλάδα. Αυτό για πολλές επιχειρήσεις, ιδίως τις μικρομεσαίες ανώνυμες εταιρείες είναι μία εξαιρετικά ακριβή ετήσια δαπάνη. Αντί να φέρνει η Κυβέρνηση διάταξη νόμου που να καταργεί αυτήν την υποχρέωση, που το μόνο που δεν επιτυγχάνει είναι την ενημέρωση της κοινής γνώμης και των επενδυτών, αλλά ουσιαστικά ενισχύει τα ταμεία των εφημερίδων, φέρνει και νέες διατάξεις που αποδεικνύουν ότι η Κυβέρνηση συναλλάσσεται με τα μέσα ενημέρωσης.
      Αυτό είναι η διαπλοκή, διότι είμαι βέβαιος, κύριε Πρόεδρε, ότι σήμερα ήρθε και ψηφίστηκε ομοφώνως μία διάταξη, σύμφωνα με την οποία ουσιαστικά καταργούνται οι χονδρέμποροι, δηλαδή έφεραν μία διάταξη νόμου, με την οποία ουσιαστικά καταργούν τους χονδρεμπόρους. Αυτό θα είναι υπέρ των εφημερίδων, διότι οι χονδρέμποροι κατάφερναν και μείωναν την τιμή. Αυτό είναι η ουσία της διαπλοκής και αυτό γίνεται από τη σημερινή Κυβέρνηση.
      Την περασμένη εβδομάδα, η Κυβέρνηση ενήργησε ως βασικός μέτοχος της «PHILIP MORRIS». Έφερε διάταξη, με την οποία ακρίβυναν τα φθηνά τσιγάρα.
      ΠΡΟΕΔΡΕΥΩΝ (Ιωάννης Τραγάκης): Δεν σας έδωσε το λόγο το Προεδρείο για να μιλήσετε γι’ αυτά.
      ΣΤΕΦΑΝΟΣ ΜΑΝΟΣ: Τώρα γίνεται βασικός μέτοχος ορισμένων εφημερίδων. 
      Αυτά ήθελα να πω.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, κηρύσσεται περαιωμένη η συζήτηση επί της τροπολογίας με γενικό αριθμό 314 και ειδικό αριθμό 87.
      Ερωτάται το Σώμα: Γίνεται δεκτή η τροπολογία με γενικό αριθμό 314 και ειδικό αριθμό 87;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 314 και ειδικό αριθμό 87 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρον
      Εισερχόμαστε στις βουλευτικές τροπολογίες. 
      Έχουμε την τροπολογία με γενικό αριθμό 296 και ειδικό αριθμό 71 του κ. Δραγασάκη, την τροπολογία με γενικό αριθμό 297 και ειδικό αριθμό 72 του κ. Δραγασάκη, την τροπολογία με γενικό αριθμό 298 και ειδικό αριθμό 73 του κ. Δραγασάκη, την τροπολογία με γενικό αριθμό 299 και ειδικό αριθμό 74 του κ. Δραγασάκη, την τροπολογία με γενικό αριθμό 304 και ειδικό αριθμό 77 του κ. Δραγασάκη, την τροπολογία με γενικό αριθμό 305 και ειδικό αριθμό 78 του κ. Δραγασάκη. Δεν γίνεται καμία δεκτή.
      Επανερχόμαστε στην τροπολογία με γενικό αριθμό 306 και ειδικό αριθμό 79, την οποία ανέπτυξε ο κ. Ακριβάκης.
      Κύριε Ακριβάκη, θέλετε να την αναπτύξετε ξανά για δύο λεπτά και όχι παραπάνω;
      ΑΛΕΞΑΝΔΡΟΣ ΑΚΡΙΒΑΚΗΣ: Ευχαριστώ, κύριε Πρόεδρε.
      Κύριε Υπουργέ, στην ομιλία σας σήμερα μας εψέξατε και, θα έλεγα, μάλιστα, με εψέξατε εμένα, διότι ήμουν ο πρώτος που είπα ότι αυτό το νομοσχέδιο όχι απλώς είναι δευτερεύον, αλλά μόλις ψηφιστεί σήμερα από τη Βουλή, δεν θα το θυμάται κανείς αύριο. Είπα ότι είναι γενικότητες, ορισμοί εννοιών, χωρίς να λαμβάνεται κανένα συγκεκριμένο μέτρο για την εξυγίανση του χρηματιστηρίου.
      Επομένως, με εψέξατε…
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Δεν αναφέρθηκα σε σας, κύριε Ακριβάκη. Θέλω να σας το εξηγήσω για να είναι σαφές.
      ΑΛΕΞΑΝΔΡΟΣ ΑΚΡΙΒΑΚΗΣ: Δεν αναφερθήκατε σε μένα, αλλά εγώ θεώρησα εαυτόν ολίγον θιγέντα από το έντονο του ύφους σας και την παρατήρηση που κάνατε, διότι εγώ ήμουν εκείνος ο οποίος επιμένω σ’ αυτό το θέμα.
      Όμως, κύριε Υπουργέ, κρατάω σε σημείωση και θα έλεγα ότι το δέχομαι με μεγάλη χαρά αυτό που είπατε, ότι δηλαδή, ένα δευτερεύον νομοσχέδιο εδώ είμαστε να το βελτιώσουμε.
      Ήρθε η ώρα, λοιπόν, να το βελτιώσουμε. Σε σχέση μ’ αυτή τη «σούπα», με την οποία ασχολείται δύο ημέρες η Βουλή, οι τροπολογίες είναι πολύ σημαντικότερες από το ίδιο το νομοσχέδιο. Εννοώ και τις δικές σας τις υπουργικές, αλλά και αυτές των συναδέλφων. Δαπανήθηκαν δέκα ώρες για το νομοσχέδιο και για τις τροπολογίες που έχουν ουσιαστικό περιεχόμενο, θα δαπανηθούν ένα τέταρτο ή είκοσι λεπτά.
      Αυτή είναι η ιστορία και η λειτουργία του Κοινοβουλίου μας.
      Εν πάση περιπτώσει, εδώ είμαστε να το βελτιώσουμε. 
      Εγώ με την τροπολογία, κύριε Υπουργέ, σας δήλωσα εξ υπ’ αρχής ότι δεν έχω κανένα αντιπολιτευτικό ύφος και είπα μάλιστα ακριβώς αυτολεξεί ότι αυτό το νομοσχέδιο «είχε ετοιμαστεί από την προηγούμενη κυβέρνηση» και τα ίδια θα έλεγα αν είχα απέναντί μου την ίδια κυβέρνηση, την προηγούμενη κυβέρνηση. Σας λέω να το ξέρετε -γιατί πιθανόν δεν το ξέρετε, δεν ήσασταν συνάδελφος τότε- ότι αυτήν την τροπολογία που κατέθεσα και συζητούμε σήμερα με άλλα επτά σημεία –αυτή έχει πέντε σημεία- είχα καταθέσει εγώ και το 2000, πριν από την κρίση του χρηματιστηρίου και δεν έγινε δεκτή.
      Σας λέω δηλαδή, ότι δεν έχω καμία αντιπολιτευτική διάθεση μαζί σας.
      Ήρθε η ώρα, λοιπόν, να μπείτε στα καυτά θέματα του χρηματιστηρίου, σ’ αυτά που δεν ακουμπάει κανένας. Κάνω την πρόβλεψη ότι δεν θα κάνετε δεκτή την τροπολογία μου και θα απορριφθεί μετά πολλών επαίνων.
      Είμαι βέβαιος ότι μετ’ ολίγον θα απαντήσετε ότι ενδιαφέροντα είναι αυτά που είπε ο κ. Ακριβάκης, θα τα μελετήσει η Κυβέρνηση και σε κάποιο άλλο νομοσχέδιο θα τα φέρει να τα συζητήσει το Κοινοβούλιο. 
      Κάνω την πρόβλεψη ότι αυτά τα θέματα που θίγει η τροπολογία δεν θα έλθουν ποτέ από την Κυβέρνηση στο Κοινοβούλιο –και θα με θυμηθείτε- διότι αυτά είναι τα θέματα που εξυγιαίνουν το χρηματιστήριο. Αυτά είναι τα θέματα που καίνε τους μικροεπενδυτές και αυτά, αν θέλετε, είναι τα θέματα που  θίγουν συμφέροντα που δρούσαν και δρουν μέχρι σήμερα στο χρηματιστήριο.
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΛΕΞΑΝΔΡΟΣ ΑΚΡΙΒΑΚΗΣ:  Θα ήθελα λοιπόν, κύριε Υπουργέ, εν όψει αυτών που σας είπα -δεν μπαίνω πάλι στην ουσία της τροπολογίας, νομίζω ότι την ανέλυσα επαρκώς και είστε αρκετά ευφυής και καταλάβατε τι εννοώ- να πρωτοτυπήσετε και θα ήθελα να με διαψεύσετε. Προσπαθήστε. Για σας θα είναι καλό, όχι για μένα. Η Κυβέρνηση θα πάρει το μπράβο, εάν δεχθεί την τροπολογία. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο κύριος Υπουργός έχει το λόγο για να απαντήσει. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Θα επαναλάβω αυτό το οποίο είπατε εσείς ο ίδιος ότι είναι πράγματι ενδιαφέρουσα η τροπολογία, θεωρούμε όμως ότι θα μπλέξει τα πράγματα περισσότερο απ’ ότι θα τα επιλύσει. Τρεις μέρες τουλάχιστον κάνει  η διεκπεραίωση των συναλλαγών στο χρηματιστήριο και μια τέτοιου είδους αστυνομική διάταξη -δηλαδή εάν κάνεις οποιαδήποτε συναλλαγή για μικρό σχετικά χρονικό διάστημα- μάλλον θα δημιουργήσει προβλήματα ρευστότητος της αγοράς και δεν βλέπω ποιο είναι αυτό το πρόβλημα, το οποίο θα επιλύσει. Δηλαδή να πούμε σε κάποιον «πρέπει να επενδύσεις και για να θεωρήσουμε ότι είναι επένδυση πρέπει να κρατήσεις πάνω από τρεις μέρες ή πάνω από ένα μήνα ή πάνω από ένα χρόνο;»
      ΑΛΕΞΑΝΔΡΟΣ ΑΚΡΙΒΑΚΗΣ:  Βεβαίως. Αυτή είναι επένδυση. Επένδυση είναι το πρωί αγοράζεις, το μεσημέρι πουλάς; Αυτό είναι επένδυση, κύριε Υπουργέ; 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Η αγορά αυτή πρέπει να λειτουργήσει με ίσους όρους για όλους. Το να πεις ότι σε τρεις μέρες θα φορολογήσω έτσι τα πράγματα ή σε τρεισήμισι μέρες ή σε τέσσερις μέρες, τα πράγματα αλλάζουν κατά τόσο δραστικό ποσοστό, όπως το λέτε, είναι αφύσικος κανόνας, αφύσικος περιορισμός. Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Ισχύει πουθενά αλλού αυτό, κύριε Υπουργέ;
      ΑΛΕΞΑΝΔΡΟΣ ΑΚΡΙΒΑΚΗΣ: Θα σας απαντήσω εγώ. Ισχύει σε όλα τα χρηματιστήρια…
      ΠΡΟΕΔΡΕΥΩΝ (Ιωάννης Τραγάκης): Κύριε Ακριβάκη, δεν ρώτησα εσάς. Εγώ ρωτάω τον κύριο Υπουργό. 
      Κύριε Υπουργέ, ισχύει πουθενά αλλού αυτό; Διότι εμένα μου φαντάζει λογική η τροπολογία. 
      ΑΛΕΞΑΝΔΡΟΣ ΑΚΡΙΒΑΚΗΣ: Ισχύει σε όλα τα χρηματιστήρια της Ευρώπης. 
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Θέλω να επισημάνω επίσης ότι αυτός ο παίχτης, ο οποίος παίζει πιο συχνά στο χρηματιστήριο έχει πολύ μεγαλύτερο κόστος συναλλαγής. Δηλαδή ούτως ή άλλως φορολογείται με το κόστος της συναλλαγής αυτής. Τα ξένα κράτη έχουν φόρο επί των κερδών του χρηματιστηρίου ούτως ή άλλως. Εδώ φορολογείται η καθ’ αυτό συναλλαγή, κύριε συνάδελφε. Επαναλαμβάνω, μια τέτοια φορολογία θα μπλέξει το χρηματιστήριο, θα το ρίξει σε περιπέτεια, πολύ περισσότερο απ’ ότι θα έλυνε αυτό το πρόβλημα του να έχουμε ανθρώπους, οι οποίοι παίζουν για λίγες μέρες.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Ιωάννης Τραγάκης):  Δεν έχετε το λόγο, κύριε συνάδελφε. Εσείς προηγουμένως διαμαρτυρηθήκατε για δευτερολογία…
      ΑΛΕΞΑΝΔΡΟΣ ΑΚΡΙΒΑΚΗΣ:  Δεν έχω δικαίωμα δευτερολογίας; 
      ΠΡΟΕΔΡΕΥΩΝ (Ιωάννης Τραγάκης): Δεν έχετε, αλλά εν πάση περιπτώσει για ένα λεπτό πείτε τι έχετε να πείτε. Ξέρετε, όμως, ότι στις τροπολογίες δεν υπάρχει δευτερολογία.
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Υπουργέ, επιτρέψτε μου να σας πω κάποια πράγματα, γιατί ίσως οι σύμβουλοί σας δεν σας πληροφόρησαν σωστά. 
      Στα άλλα τέσσερα θέματα της τροπολογίας δεν μου κάνατε την τιμή να μου απαντήσετε. Απαντήσατε μόνο στο ένα. Έχω πέντε θέματα στην τροπολογία μου. Μόνο στο ένα μου απαντήσατε. Σας ανταπαντώ, λοιπόν, γι’ αυτό το ένα. 
      Σας λέω ότι η φορολόγηση σε αυτό είναι επί των κερδών, όχι επί της συναλλαγής. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Το κατάλαβα. Γι’ αυτό σας απάντησα. 
      ΠΡΟΕΔΡΕΥΩΝ (Ιωάννης Τραγάκης): Το κατάλαβε ο κύριος Υπουργός. 
      ΑΛΕΞΑΝΔΡΟΣ ΑΚΡΙΒΑΚΗΣ: Σας λέω, λοιπόν, επίσης ότι σε όλα τα χρηματιστήρια της Ευρώπης ισχύει αυτή η διάταξη. Δεν είναι δικό μου εφεύρημα. Μόνο στην Ελλάδα δεν ισχύει. Γιατί; Έρχεται ο πρόεδρος του Χρηματιστηρίου στην Επιτροπή -δεν ήσασταν, κύριε Πρόεδρε, εσείς ήσασταν, κύριε Δούκα- και λέει: «Έχουμε περιορίσει τον αέρα μέχρι τις τρεις μέρες. Στις τρεις μέρες πράγματι παίζεται αέρας».
      Δηλαδή ο πρόεδρος ή ο υπεύθυνος της Επιτροπής Κεφαλαιαγοράς είπε ότι «ναι, κύριε, κάποιοι κλέβουν κάποιους μικροεπενδυτάς». Είναι ομολογία επίσημη, γιατί το είπε στην επιτροπή. Εμείς καθόμαστε -και μιλάω για όλους μας- χωρίς να κάνουμε τίποτα. Δεν νομοθετούμε. 
      Κύριε Υπουργέ, δεν σας αρέσει το μέτρο που σας προτείνω για τη φορολόγηση; Τότε, κάντε κάτι άλλο. Δεν μπορεί να έρχεται ο πρόεδρος της Επιτροπής Κεφαλαιαγοράς και να λέει ότι τρεις μέρες παίζεται αέρας και εμείς όλοι να καθόμαστε εδώ και να τον κοιτάζουμε χωρίς να κάνουμε τίποτα. Δεν σας αρέσει αυτό που γίνεται σε όλες τις χώρες της Ευρώπης; Τότε βρείτε κάτι άλλο. 
      Κύριε Υπουργέ, σας ευχαριστώ που είπατε ότι τα βρίσκετε όλα ενδιαφέροντα. Είχα προβλέψει ότι αυτό θα πείτε, όπως έχω προβλέψει ότι αυτά τα θέματα, όπως δεν αγγίχθηκαν ποτέ, έτσι δεν θα αγγιχθούν ούτε τώρα. Θα με θυμηθείτε. Όταν έρθει το νομοσχέδιο που είπε ο κ. Αλογοσκούφης μετά το Πάσχα, θα δείτε ότι δεν θα υπάρχει λέξη για όλα αυτά τα θέματα, γιατί θίγονται μεγάλα συμφέροντα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Καραμάριος.
      ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, επανέρχομαι για μία ακόμα φορά στο γνωστό θέμα των πανωτοκίων, γιατί η τεθείσα διάταξη στο τέλος της παραγράφου 1 του άρθρου 39 του ν.3259/2004 «με την επιφύλαξη των παραγράφων 4 και 5 του άρθρου αυτού» περιέπλεξε τη ρύθμιση των οφειλών προς τα πιστωτικά ιδρύματα εξαιτίας του καθορισμού κατωτάτου ορίου και πολύ περισσότερο ανωτάτου. 
      Εγώ υπέβαλα για δύο θέματα αυτήν την τροπολογία. Το μεν πρώτο θέμα είναι ότι ούτως ή άλλως η αληθής βούληση του νομοθέτη ήταν ότι σε κάθε περίπτωση, που κακώς ετέθη το ελάχιστο κεφάλαιο, η οφειλή, αν δεν ξεπερνά είτε το αρχικό κεφάλαιο των 400.000 ευρώ είτε το ανώτατο των 2.201.000, να υπάγεται στη ρύθμιση. Επειδή αυτό το θέμα δεν το εξέλαβαν ορισμένες τράπεζες όπως η βούληση του νομοθέτη, ήρθαμε παλαιότερα στη Βουλή και εκεί ξεκαθαρίστηκε ότι το θέμα αυτό δεν είναι σωρευτικό αλλά διαζευκτικό. Δηλαδή, εάν πράγματι δεν ξεπερνά είτε το ένα είτε το άλλο ποσό τότε να υπάγεται.
      Το δεύτερο θέμα είναι ότι σε κάθε περίπτωση για εμένα είναι αντισυνταγματική η διάταξη του ανωτάτου πλαφόν των 2.201.000, διότι δεν μπορεί να υπάγεται η ρύθμιση κάποιου, ο οποίος οφείλει 2.201.000, και δεν υπάγεται εκείνου που οφείλει 2.202.000 ευρώ. Αυτό είναι αντισυνταγματικό για εμένα. 
      Η Κυβέρνησή μας δεν θέλησε να ξεκαθαρίσει αυτό το πρόβλημα, επειδή και οι προηγούμενες ρυθμίσεις επί κυβερνήσεων ΠΑΣΟΚ είχαν βάλει το πλαφόν των 750.000.000 που εξισούται με αυτό το ποσό. Εμείς ζητήσαμε από την προηγούμενη φορά να απαλειφθεί. 
      Εγώ επιμένω ότι αυτή η τροπολογία είναι σωστή και δίκαιη, αν θέλουμε να λήξει επιτέλους αυτό το πρόβλημα των πανωτοκίων και να είναι όλοι οι οφειλέτες ίσοι έναντι του νόμου. Ούτως ή άλλως, όμως, κύριε Υπουργέ, θα ήθελα από εσάς να δείτε αυτό το θέμα σωστά και σας ζητώ να ρυθμιστεί, διότι είναι δίκαιο. Πάντως, και στα δύο αυτά θέματα οφείλετε να πάρετε μία θέση.
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κύριος Υπουργός.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Όσον αφορά το ν. 3259 δεν είμαστε έτοιμοι να τον ξανανοίξουμε για λόγους που αντιλαμβάνεστε και είναι ευνόητοι.
      Για το θέμα των 400.000 ευρώ ή των 2.200.000 ευρώ της παραγράφου 4 του άρθρου 32 του ν.3259 η πρόθεση είναι να είναι αυτά διαζευκτικά και όχι σωρευτικά. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα ένας μαθητές και μαθήτριες και τρεις συνοδοί δάσκαλοι των Δημοτικών Σχολείων Τυρίνθου και Αγίας Τριάδος Αργολίδος. 
      Η Βουλή καλωσορίζει τους μαθητές. 
      (Χειροκροτήματα από όλες τις πτέρυγες)
      Κυρίες και κύριοι συνάδελφοι, εισερχόμαστε στη συζήτηση της τροπολογίας με γενικό αριθμό 310 και ειδικό αριθμό 83. 
      Το λόγο έχει ο κ. Μακρυπίδης.
    ΑΝΔΡΕΑΣ ΜΑΚΡΥΠΙΔΗΣ: Κύριε Υπουργέ, μιλάμε δύο μέρες για ένα θεσμικό πλαίσιο, που θα βελτιώνει το υπάρχον όσον αφορά την κεφαλαιαγορά και το χρηματιστήριο. Και φυσικά πρέπει να στοχεύει στο να παρθούν μέτρα που θα εξυγιάνουν την αγορά. 
    Ρωτώ, κύριε Υπουργέ, αν όντως έχετε την πολιτική βούληση να προχωρήσει σε δημιουργία μιας υπηρεσίας, που θα στοχεύει στον έλεγχο και των ελεγκτικών και των αρχών που εποπτεύουν την κεφαλαιαγορά και το χρηματιστήριο, γιατί δεν τολμάτε να προχωρήσετε στη δημιουργία αυτής της ανεξάρτητης υπηρεσίας, εσωτερικού ελέγχου στην Επιτροπή Κεφαλαιαγοράς, όταν αυτό το έχουν ζητήσει όλοι οι εμπλεκόμενοι φορείς, όταν αυτό το έχει αποδεχθεί η Επιτροπή Κεφαλαιαγοράς, όταν αυτό, στελέχη από το χώρο της Νέας Δημοκρατίας και με υπομνήματά τους και με αρθρογραφία σε οικονομικά έντυπα, το έχουν επισημάνει, το έχουν συστήσει; Γιατί αυτή η ατολμία σήμερα; 
    Επειδή εμείς θεωρούμε ότι η σύσταση αυτής της Υπηρεσίας Εσωτερικού ελέγχου στην Επιτροπή Κεφαλαιαγοράς που τη δυναμώνει και ελέγχει και τις ελεγκτικές αρχές και τις εποπτικές αρχές, με συγκεκριμένη τροπολογία ερχόμαστε σήμερα και σας λέμε να την υιοθετήσετε, προκειμένου όντως να κάνετε επιτέλους ένα σοβαρό βήμα στην κατεύθυνση της αναβάθμισης της κεφαλαιαγοράς.
    ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αυτό το θέμα είπαμε ότι θα διευθετηθεί σε πολύ σύντομο χρονικό διάστημα. Θα υπάρξει ανεξάρτητη διεύθυνση εσωτερικού ελέγχου. Αυτό το θέμα σε πολύ σύντομο χρονικό διάστημα θα το έχουμε τελειώσει.
    ΠΡΟΕΔΡΕΥΩΝ (Ιωάννης Τραγάκης): Ερωτάται το Σώμα: Γίνεται δεκτό το ακροτελεύτιο άρθρο;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Ιωάννης Τραγάκης): Το ακροτελεύτιο άρθρο έγινε δεκτό, κατά πλειοψηφία.
    Συνεπώς το νομοσχέδιο του Υπουργείου Οικονομίας και Οικονομικών «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», έγινε δεκτό επί της αρχής και επί των άρθρων.
    Κύριοι συνάδελφοι, δέχεστε να γίνει σήμερα και  η ψήφιση στο σύνολο του νομοσχεδίου; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης): Η Βουλή απεδέχθη. 
    Ερωτάται το Σώμα. Γίνεται δεκτό το νομοσχέδιο και στο σύνολο; 
    ΠΟΛΛΟΙ  ΒΟΥΛΕΥΤΕΣ: Δεκτό, δεκτό. 
    ΠΡΟΕΔΡΕΥΩΝ (Ιωάννης Τραγάκης): Το νομοσχέδιο έγινε δεκτό και στο σύνολο, κατά πλειοψηφία.
    Συνεπώς το νομοσχέδιο του Υπουργείου Οικονομίας και Οικονομικών «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», έγινε δεκτό κατά πλειοψηφία  επί της αρχής, επί των άρθρων και στο σύνολο και έχει ως εξής: 
    (Το σχετικό κείμενο του νομοσχεδίου βρίσκεται στο τεύχος πρακτικών της Βουλής)
    ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Ιωάννης Τραγάκης): Το Σώμα παρέσχε τη ζητηθείσα εξουσιοδότηση. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 14.54΄ λύεται η συνεδρίαση για αύριο ημέρα Πέμπτη 21 Απριλίου 2005 και ώρα 10.30΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 45/25-1-2005 επερώτησης τριάντα τεσσάρων Βουλευτών του ΠΑΣΟΚ προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την πολιτική της Κυβέρνησης στον τομέα της γραφειοκρατίας, σύμφωνα με την ημερήσια διάταξη που έχει διανεμηθεί.
      Η ΠΡΟΕΔΡΟΣ                                        ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 20/5/04                        ΣΕΛ.236

