ΣΥΝΟΔΟΣ Δ΄
ΣΥΝΕΔΡΙΑΣΗ Β΄
ΠΙΝΑΚΑΣ ΠΕΡΙΕΧΟΜΕΝΩΝ
Τρίτη 7 Οκτωβρίου 2003
ΘΕΜΑΤΑ
Α. ΕΙΔΙΚΑ ΘΕΜΑΤΑ
1.Επικύρωση Πρακτικών, σελ.
2. Άδεια απουσίας του Βουλευτή Χρήστου Παπουτσή, σελ.
3. Ψηφοφορία για την εκλογή των Κοσμητόρων και Γραμματέων της Βουλής, σελ.
ΝΟΜΟΘΕΤΙΚΗ ΕΡΓΑΣΙΑ
Κατάθεση έκθεσης Διαρκούς Επιτροπής:
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ ΕΚΑΧ, ΕΟΚ, ΕΥΡΑΤΟΜ», σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  Β΄
      Τρίτη 7 Οκτωβρίου 2003
      Αθήνα, σήμερα στις 7 Οκτωβρίου 2003, ημέρα Τρίτη και ώρα 19.15΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      Εισερχόμαστε στην
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Αντικείμενο της ειδικής ημερήσιας διάταξης είναι η εκλογή δύο Κοσμητόρων και τεσσάρων Γραμματέων από τη Συμπολίτευση, ενός Κοσμήτορα και ενός Γραμματέα από την Αξιωματική Αντιπολίτευση και ενός Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
      Κύριοι συνάδελφοι, για οικονομία χρόνου σας παρακαλώ να συμφωνήσετε να γίνει μία ψηφοφορία για όλα τα υπό εκλογήν μέλη του Προεδρείου.
      Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Απόστολος Κακλαμάνης): Επομένως με τη συμφωνία όλου του Σώματος θα γίνει μία ψηφοφορία με τρεις κάλπες ως ακολούθως:
      Η πρώτη κάλπη φέρει την ένδειξη «Κοσμήτορες και Γραμματείς από το ΠΑΣΟΚ».
      Η δεύτερη κάλπη φέρει την ένδειξη «Κοσμήτορας και Γραμματέας από τη Νέα Δημοκρατία».
      Η τρίτη κάλπη φέρει την ένδειξη «Γραμματέας από το Κομμουνιστικό Κόμμα Ελλάδας».
      Αντιστοίχως σας έχουν διανεμηθεί τρία ψηφοδέλτια: Ένα ψηφοδέλτιο με τα ονόματα των προτεινομένων Κοσμητόρων και Γραμματέων από τη Συμπολίτευση, ένα ψηφοδέλτιο με τα ονόματα του προτεινομένου κοσμήτορα και γραμματέα από την Αξιωματική Αντιπολίτευση και ένα ψηφοδέλτιο με το όνομα του προτεινομένου Γραμματέα από τη δεύτερη σε δύναμη Κοινοβουλευτική Ομάδα της Αντιπολίτευσης.
      Επίσης έχετε στη διάθεσή σας ισάριθμα λευκά ψηφοδέλτια.
      Θα γίνει μία εκφώνηση του καταλόγου. Παρακαλείσθε μετά την εκφώνηση του ονόματός σας να προσέρχεστε και να ρίχνετε στην αντίστοιχη ψηφοδόχο το ψηφοδέλτιο των υποψηφίων του καθενός από τα τρία κόμματα. 
      ΓΕΩΡΓΙΟΣ ΔΑΣΚΑΛΑΚΗΣ: Κύριε Πρόεδρε, παρακαλώ να προηγηθώ στην ψηφοφορία. Πρώτη φορά το ζητάω, κύριε Πρόεδρε.
      ΠΡΟΕΔΡΟΣ (Απόστολος Κακλαμάνης): Λυπάμαι δεν γίνεται, κύριε Δασκαλάκη.
      ΓΕΩΡΓΙΟΣ ΔΑΣΚΑΛΑΚΗΣ: Σας ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Μην το παίρνετε προσωπικά. 
      Αν ήμασταν εδώ στις 18.15΄ το αργότερο θα μπορούσαμε να κάνουμε τη δουλειά μας. 
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ήμασταν εδώ από τις 18.15΄. Άλλη φορά δεν θα ανεχθούμε την καθυστέρηση.
      ΠΡΟΕΔΡΟΣ (Απόστολος Κακλαμάνης): Καλούνται επί του καταλόγου οι συνάδελφοι κ. Λεωνίδας Τζανής από το ΠΑΣΟΚ και ο κ. Χρήστος Ζώης από τη Νέα Δημοκρατία.
      Πρόεδροι των Εφορευτικών Επιτροπών ορίζονται κατά κάλπη ο κ. Ιωάννης Γιαννακόπουλος για την πρώτη κάλπη, ο κ. Ηλίας Βλαχόπουλος για τη δεύτερη κάλπη και ο κ. Αναστάσιος Μαντέλης για την τρίτη κάλπη.
      Καλούνται ως ψηφολέκτες για την πρώτη κάλπη οι συνάδελφοι κ. Κωνσταντίνος Σπηλιόπουλος από το ΠΑΣΟΚ και ο κ. Αδάμ Ρεγκούζας από τη Νέα Δημοκρατία.
      Για τη δεύτερη κάλπη καλούνται οι συνάδελφοι κ. Ανδρέας Μακρυπίδης από το ΠΑΣΟΚ και ο κ. Αθανάσιος Νάκος από τη Νέα Δημοκρατία. 
      Για την τρίτη κάλπη καλούνται οι συνάδελφοι κ. Βασίλειος Παπανικόλας από το ΠΑΣΟΚ και ο κ. Κωνσταντίνος Τασούλας από τη Νέα Δημοκρατία.
      Κυρίες και κύριοι συνάδελφοι, αρχίζει η ψηφοφορία.
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Κατά τη διάρκεια της ψηφοφορίας την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Κωνσταντίνος Γείτονας): Υπάρχει κάποιος κύριος συνάδελφος ο οποίος δεν άκουσε το όνομά του; Κανείς.
      	Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση και διαλογή των ψηφοδελτίων και την εξαγωγή του αποτελέσματος. 
      (ΚΑΤΑΜΕΤΡΗΣΗ – ΔΙΑΛΟΓΗ)
      (ΜΕΤΑ ΤΗ ΔΙΑΛΟΓΗ)
      Κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης μυστικής ψηφοφορίας.
      Ψήφισαν συνολικά 219 Βουλευτές.
      Μετά τη διαλογή των ψήφων έλαβαν για το αξίωμα των Κοσμητόρων από το Κόμμα της Συμπολίτευσης η κ. Μαρία Θωμά 151 ψήφους και ο κ. Λιντζέρης Δημήτριος 151 ψήφους. Λευκά 65 και άκυρα 3. 
      Για το αξίωμα των Γραμματέων από το Κόμμα της Συμπολίτευσης έλαβαν ο κ. Παναγιώτης Αντωνακόπουλος 151 ψήφους, ο κ. Βαθειάς Ιωάννης 151 ψήφους, ο κ. Λεωνίδας Γρηγοράκος 151 ψήφους και ο κ. Βασίλειος Τσιλίκας 151 ψήφους. Λευκά 65 και άκυρα 3.
      Για το αξίωμα του Κοσμήτορα από το Κόμμα της Αξιωματικής Αντιπολίτευσης ο κ. Ιωάννης Χωματάς έλαβε 208 ψήφους και λευκά 11. 
      Για το αξίωμα του Γραμματέα από το Κόμμα της Αξιωματικής Αντιπολίτευσης ο κ. Αντώνης Μπέζας έλαβε 208 ψήφους και λευκά 11. 
      Για το αξίωμα του Γραμματέα από το Κόμμα της δεύτερης σε δύναμη Κοινοβουλευτικής Ομάδας της Αντιπολίτευσης ο κ. Άγγελος Τζέκης έλαβε 178. Λευκά 40 και άκυρα 1. 
      Επομένως εξελέγησαν άπαντες. 
      Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση.
      Έχω την τιμή να σας ανακοινώσω ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Κύρωση της απόφασης του Συμβουλίου της 25ης Ιουνίου 2002 και της 23ης Σεπτεμβρίου 2002 για την τροποποίηση της πράξης εκλογής των αντιπροσώπων στο Ευρωπαϊκό Κοινοβούλιο με άμεση, καθολική ψηφοφορία, η οποία είναι προσαρτημένη στην απόφαση 76/787/ΕΚΑΧ, ΕΟΚ, ΕΥΡΑΤΟΜ».
      Επίσης έχω την τιμή να σας ανακοινώσω ότι ο συνάδελφος κ. Χρήστος Παπουτσής ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε, τη ζητηθείσα άδεια.
      Κυρίες και κύριοι συνάδελφοι δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 20.12΄ λύεται η συνεδρίαση, για αύριο ημέρα Τετάρτη 8 Οκτωβρίου 2003 και ώρα 10.30΄ με αντικείμενο εργασιών του Σώματος νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Κανόνες τιμολόγησης, ρυθμίσεις Φ.Π.Α. ηλεκτρονικών υπηρεσιών και άλλες διατάξεις»,  σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 7/2/03                ΣΕΛ.4

