ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ Μ’

Τετάρτη 30 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας της Βουλευτού κ. Β. Παπανδρέου, σελ.
3. Ανακοινώνεται ότι τη συνεδρίαση παρακολουθούν μαθητές από το 6ο Λύκειο Νέας Ιωνίας Αττικής, το Εργαστήρι Ειδικής Επαγγελματικής Εκπαίδευσης Τρίπολης, το 1ο ΤΕΕ Μουδακίου Καρδίτσας, το 1ο ΤΕΕ Σοφάδων Καρδίτσας και φοιτητές από το Πάντειο Πανεπιστήμιο, σελ.
4. Ανακοινώνεται ο θάνατος του Βουλευτή κ. Κ. Τσίμα και τήρηση ενός λεπτού σιγή, σελ.
5. Ειδική Ημερήσιας Διάταξη
Συζήτηση και λήψη απόφασης για τις αιτήσεις άρσης ασυλίας των Βουλευτών κ.κ. Π. Μαντούβαλου, Κ. Μπαντουβά, Μ. Μπολάρη και Α. Παπαγεωργίου, σελ.
6. Επί Διαδικαστικού Θέματος, σελ.
7. Η Διακομματική Επιτροπή για τη διαμόρφωση θεσμικού πλαισίου εγγυήσεων διαφάνειας στον αθλητισμό υποβάλει την έκθεσή της, σελ.
8. Επί  Προσωπικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 1 Δεκεμβρίου 2005, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων του σχεδίου νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σελ.
2. Κατάθεση σχεδίου νόμου:
Ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής ‘Αμυνας, Ανάπτυξης, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας-Θράκης, Αιγαίου και Νησιωτικής Πολιτικής και Επικρατείας και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (ΦΕΚ Α’ 270)»», σελ.

ΟΜΙΛΗΤΕΣ
Α. Επί διαδικαστικού θέματος:
ΚΑΚΛΑΜΑΝΗΣ Α., σελ.
ΜΠΕΝΑΚΗ-ΨΑΡΟΥΔΑ  Α., σελ.

Β. Επί προσωπικού θέματος:
ΖΗΣΗ Ρ., σελ.
ΣΙΟΥΦΑΣ Δ., σελ.

Γ. Επί της Ειδικής Ημερήσιας Διάταξης:
ΑΝΩΜΕΡΙΤΗΣ Γ., σελ.
ΚΑΚΛΑΜΑΝΗΣ Α., σελ.
ΛΟΒΕΡΔΟΣ Α., σελ.
ΜΑΝΤΟΥΒΑΛΟΣ Π., σελ.
ΜΠΑΝΤΟΥΒΑΣ Κ., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΓΕΩΡΓΙΟΥ Γ., σελ.

Δ. Επί του σχεδίου νόμου του Υπουργείου Ανάπτυξης:
ΑΛΙΒΙΖΑΤΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΛΑΤΗΣ Ι., σελ.
ΔΙΑΜΑΝΤΟΠΟΥΛΟΥ Ι., σελ.
ΖΗΣΗ Ρ., σελ.
ΚΑΣΑΠΙΔΗΣ Γ., σελ.
ΚΕΓΚΕΡΟΓΛΟΥ Β., σελ.
ΛΩΤΙΔΗΣ Λ., σελ.
ΜΑΝΟΣ Σ., σελ.
ΜΗΤΣΟΤΑΚΗΣ Κ., σελ.
ΜΠΑΝΤΟΥΒΑΣ Κ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΓΕΩΡΓΙΟΥ Γ., σελ.
ΠΑΠΑΔΟΠΟΥΛΟΣ Μ., σελ.
ΠΑΥΛΙΔΗΣ Α., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΣΑΛΑΓΚΟΥΔΗΣ Γ., σελ.
ΣΑΜΠΑΖΙΩΤΗΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΚΟΠΕΛΙΤΗΣ Σ., σελ.
ΤΖΑΚΡΗ Θ., σελ.
ΤΖΕΚΗΣ  Α., σελ.
ΤΣΟΧΑΤΖΟΠΟΥΛΟΣ Α., σελ.
ΧΡΙΣΤΟΔΟΥΛΑΚΗΣ Ν., σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ Μ΄
     Τετάρτη 30 Νοεμβρίου 2005
     
     Αθήνα, σήμερα στις 30 Νοεμβρίου 2005, ημέρα Τετάρτη και ώρα 10.45΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 29 Νοεμβρίου 2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΘ΄ συνεδριάσεώς του, της Τρίτης 29 Νοεμβρίου 2005 σε ό,τι αφορά την ψήφιση στο σύνολο των σχεδίων νόμων: 1. «Κύρωση των τροποποιήσεων που έγιναν στο Μόντρεαλ στις 15-17 Σεπτεμβρίου 1997 και στο Πεκίνο στις 29 Νοεμβρίου – 3 Δεκεμβρίου 1999 του Πρωτοκόλλου του Μόντρεαλ του 1987 που κυρώθηκε με το ν.1818/1988 (Φ.Ε.Κ. 253 Α), σχετικά με τις ουσίες που καταστρέφουν τη στιβάδα του όζοντος».
     2. «Κύρωση της σύμβασης για την πρόσβαση σε πληροφορίες, τη συμμετοχή του κοινού στη λήψη αποφάσεων και την πρόσβαση στη δικαιοσύνη για περιβαλλοντικά θέματα».
     3. «Τροποποίηση, συμπλήρωση και αντικατάσταση διατάξεων του ν. 2331/1995 (Φ.Ε.Κ. 173 Α) και προσαρμογή της ελληνικής νομοθεσίας στην Οδηγία 2001/97/Ε.Κ. του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις».
     4. «Εισαγωγή στην Ελληνική Αγορά των Βιοκαυσίμων και των άλλων Ανανεώσιμων Καυσίμων».).
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από το Γραμματέα κ. Γεώργιο Κασαπίδη, Βουλευτή Κοζάνης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ 
     1) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία ο Σύνδεσμος Πολιτικών Συνταξιούχων Δημοσίων Υπαλλήλων Νομού Σάμου ζητεί την ικανοποίηση οικονομικών, φορολογικών και λοιπών αιτημάτων των μελών του.
     2) Ο Βουλευτής κύριος ΣΤΥΛΙΑΝΟΣ ΠΑΠΑΘΕΜΕΛΗΣ και ο Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία ο Σύλλογος Φιλίας Θεσσαλονίκης – Κορυτσάς – Ηπειρωτική Εστία Θεσσαλονίκης ζητεί τη χορήγηση φοιτητικού επιδόματος στους ομογενείς από την Αλβανία, τη χορήγηση προνοιακού επιδόματος σ’ αυτούς κ.λπ.
     3) Οι Βουλευτές Νομού Αττικής και Β΄ Αθηνών κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ αντίστοιχα και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Ομοσπονδία Καρκινοπαθών Ελλάδος ζητεί τη λήψη μέτρων για την οικονομική ανακούφιση των ασθενών.
     4) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ και ΙΩΑΝΝΗΣ ΤΡΑΓΑΚΗΣ κατέθεσαν δημοσίευμα εφημερίδας το οποίο αναφέρεται στη δυσλειτουργία του Κέντρου Υγείας Μύτικα Αιτωλ/νίας.
     5) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο 1ος Κυνηγετικός Σύλλογος Ηρακλείου ζητεί την προστασία της υπαίθρου του Νομού Ηρακλείου από παράνομες ενέργειες κτηνοτρόφων.
     6) Ο Βουλευτής Β’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Ένωση Ιδιοκτητών Εκδοτών Τοπικών Εφημερίδων Αττικής ζητεί να δημιουργηθεί άμεσα Μητρώο Τοπικών Εφημερίδων Αττικής.
     7) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά με την οποία η Ένωση Αστυνομικών Υπαλλήλων Νομού Σάμου διαμαρτύρεται για την έλλειψη προσωπικού από τα Αστυνομικά Τμήματα της νήσου Σάμου κ.λπ..
     8) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Σωματείο Συνταξιούχων Η.Σ.Α.Π. ζητεί την ικανοποίηση οικονομικών και ασφαλιστικών αιτημάτων των μελών του.
     9) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία ο Πανελλήνιος Σύνδεσμος Τυφλών διαμαρτύρεται για το μη ορθό υπολογισμό του επιδόματος απολύτου αναπηρίας στους συνταξιούχους του Ι.Κ.Α. καθώς και των επικουρικών ταμείων του Ιδιωτικού και Δημόσιου Τομέα.
     10) Ο Βουλευτής Β΄Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Ένωση Μονίμων και Δοκίμων Λιμενεργατών Ο.Λ.Π. ζητεί τη μη ανατροπή του θεσμού των συλλογικών συμβάσεων εργασίας, την αλλαγή των όρων πρόσληψης για το νεοπροσλαμβανόμενο προσωπικό κ.λπ..
     11) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων διαμαρτύρεται για την απελευθέρωση της μεταφοράς και την απαξίωση των φορτηγών δημόσιας χρήσης.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 1997/12-9-05 ερώτηση του Βουλευτή κ. Χρήστου Βερελή δόθηκε με το υπ’ αριθμ. Β13-483/21-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην με αριθμό 1997/12-9-05, ερώτηση που κατέθεσε στη Βουλή των Ελλήνων ο Βουλευτής κ. Χρ. Βερελής με θέμα «Ακρυλαμίδιο», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης, σας επισυνάπτουμε το με αριθ. πρωτ. 14789/19-9-2005 έγγραφο του Ενιαίου Φορέα Ελέγχου Τροφίμων (Ε.Φ.Ε.Τ.)
     Ο Υφυπουργός
     ΓΙΑΝΝΗΣ ΠΑΠΑΘΑΝΑΣΙΟΥ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     2. Στην με αριθμό 1840/7-9-05 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογου και Ροδούλας Ζήση, δόθηκε με το υπ’ αριθμ. 5689/22-9-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσαν οι Βουλευτές κύριοι Δ. Πιπεργιάς, Β. Κεγκέρογλου και Ρ. Ζήση σας γνωρίζουμε τα ακόλουθα:
     Την πολιτική του Υπουργείου Ανάπτυξης, τη χαράζει πάντα η πολιτική του ηγεσία και πάντα αναλαμβάνει πλήρως την ευθύνη γι' αυτήν και κατά την άσκηση του Κοινοβουλευτικού Ελέγχου.
     Όσον αφορά το θέμα που θίγεται στην ερώτηση των κ.κ. βουλευτών και ειδικότερα για τη Δ.Ε.Η., σας πληροφορούμε ότι διαβιβάζονται τα έγγραφα που αφορούν τεχνικά ή διοικητικά θέματα της επιχείρησης, διότι αφορούν εξειδικευμένες πληροφορίες και εφόσον γίνονται νομίμως, προς το συμφέρον της Επιχείρησης και τού Ελληνικού λαού, κάτι που ισχύει άλλωστε και για όλες τις Δ.Ε.Κ.Ο., η ηγεσία του Υπουργείου Ανάπτυξης δεν παρεμβαίνει.
     Ο Υπουργός
     ΔΗΜ. ΣΙΟΥΦΑΣ»
     3. Στην με αριθμό 1999/12-9-05 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 21078/22-9-05 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     Η κατασκευή ανισόπεδου κόμβου σύνδεσης της ΒΙΠΕ Σερρών θα ενταχθεί και θα υλοποιηθεί με χρηματοδότηση από το ΠΕΠ Κεντρικής Μακεδονίας, όπως έχει ήδη ανακοινωθεί με έγγραφο της Δ/νσης δημοσίων έργων της Περιφέρειας Κεν. Μακεδονίας στο Σωματείο Επενδυτών ΒΙΠΕ Σερρών.
     Όσον αφορά την κατασκευή Μονάδας Βιολογικού Καθαρισμού (ΜΚΑ) όπως μας ενημέρωσε η ΕΤΒΑ ΒΙΠΕ ΑΕ, η ΒΙΠΕ Σερρών θα συνδεθεί με την Μονάδα Καθαρισμού Αποβλήτων της πόλεως Σερρών. Η μελέτη του αγωγού έχει εκπονηθεί και ο αγωγός θα κατασκευαστεί από την Νομαρχιακή Αυτοδιοίκηση Σερρών.
     Τέλος σας. ενημερώνουμε ότι η ΕΤΒΑ ΒΙ.ΠΕ ΑΕ έχει υποβάλει Επιχειρησιακό Σχέδιο για συμπληρωματικά έργα στην ως άνω ΒΙΠΕ. Το Επιχειρησιακό Σχέδιο έχει εγκριθεί με προϋπολογισμό 161.017 € και χρηματοδοτείται από το Πρόγραμμα "Ανταγωνιστικότητα" του ΕΠΑΝ. Τα έργα αφορούν την μελέτη περιβαλλοντικών επιπτώσεων, έργο επέκτασης δυναμικότητας της εγκατάστασης επεξεργασίας νερού και τη βελτίωση εγκαταστάσεων γεωτρήσεων και εργασίες μόνωσης και αποστράγγισης της δεξαμενής υδροδότησης.
     Ο Υπουργός
     ΔΗΜ. ΣΙΟΥΦΑΣ»
     4. Στην με αριθμό 1738/1-9-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Δ5/ΗΛ/Α/Φ6/165/17679/23-9-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ' αριθ. 1738/01-09-05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε το ΓΔΝΣ/3896/14-09-05 έγγραφο της ΔΕΗ ΑΕ το οποίο καλύπτει το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     5. Στην με αριθμό 1648/31-8-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ13/Β/Φ5.25/17674/23-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Δ. Πιπεργιάς, σας διαβιβάζουμε το υπ' αριθμ. ΓΔΝΣ/4068/23-9-05 έγγραφο της Δημοσίας Επιχείρησης Ηλεκτρισμού (Δ.Ε.Η. Α.Ε.), με το οποίο δίδεται απάντηση στο θιγόμενο στην ανωτέρω ερώτηση θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     
     6. Στην με αριθμό 1639/30-8-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 5502/23-9-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε στη Βουλή ο παραπάνω Βουλευτής, σας διαβιβάζουμε την επιστολή του Αντιπροέδρου και Εντεταλμ. Συμβούλου της Δ.Ε.Π.Α. Α.Ε. με αριθμό πρωτ.624802/14-9-05, η οποία καλύπτει πλήρως το ερωτώμενο θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     
     7. Στην με αριθμό 1688/31-8-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. Δ5/Β/Φ6/163/17683/23-9-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της υπ'αριθμ.1688/31.8.05 ερώτησης που κατατέθηκε στη Βουλή από τον ως άνω Βουλευτή, σας διαβιβάζουμε συνημμένα, τα υπ΄ αριθ. ΓΔΝΣ/3895/14-9-2005 και 0-11395/22.9.05 έγγραφα της Δ.Ε.Η. Α.Ε. και Ρ.Α.Ε. τα οποία καλύπτουν το θέμα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     8. Στην με αριθμό 1614/30-8-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. Δ13/Β/Φ5.25/17041/23-9-05 έγγραφο από τον Υφυπουργό Ανάπτυξης η ακόλουθη απάντηση:
     «Απαντώντας στην παραπάνω σχετική ερώτηση που κατέθεσε στη Βουλή των Ελλήνων ο Βουλευτής κ. Δ. Πιπεργιάς, σας διαβιβάζουμε το υπ' αριθμ. 984/12-9-2005 έγγραφο της Δημοσίας Επιχείρησης Ηλεκτρισμού (Δ.Ε.Η. Α.Ε.), με το οποίο δίδεται απάντηση στα θιγόμενα στην ανωτέρω Ερώτηση θέματα.
     Ο Υφυπουργός
     Γ. ΣΑΛΑΓΚΟΥΔΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     
     9. Στην με αριθμό 216/11.7.05 ερώτηση του Βουλευτή κ. Παναγιώτου Ρήγα δόθηκε με το υπ’ αριθμ. 394-401/29.7.05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση των με αριθ. πρωτ. 23/07-07-2005 και 123/12-07-2005 εγγράφων σας, με τα οποία μας διαβιβάσθηκαν αναφορές του Βουλευτή κ. Ι. Χωματά και του αριθ. πρωτ. 216/11-07-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Π. Ρήγα, που κατατέθηκαν στη Βουλή των Ελλήνων, σας γνωρίζουμε τ' ακόλουθα:
     1. Στο πλαίσιο της εφαρμογής της εθνικής λιμενικής πολιτικής και του γενικού σχεδιασμού της λιμενικής ανάπτυξης, το Υ.Ε.Ν. επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους (νομαρχιακού και περιφερειακού επιπέδου), καθώς επίσης και την εκπόνηση σχετικών μελετών βελτίωσης, αναβάθμισης και εκσυγχρονισμού στους λιμένες της χώρας.
     2. Το ΥΕΝ μετά την επιθεώρηση των κρηπιδωμάτων του λιμένα Γαυρίου και με βάση την επικινδυνότητα της υφιστάμενης κατάστασης, αποδέχτηκε, με το αριθ. πρωτ. 8222.03/19/05/06-07-2005 έγγραφό του, την έκθεση για προσωρινή αποκατάσταση των ζημιών του λιμένα Γαυρίου και την απέστειλε στη Διεύθυνση Τεχνικών Υπηρεσιών της Ν.Α. Κυκλάδων, το Λιμεναρχείο Άνδρου και το Δημοτικό Λιμενικό Ταμείο Τήνου - Άνδρου, ώστε οι Υπηρεσίες, συνεργαζόμενες μεταξύ τους, να προωθήσουν άμεσα την αποκατάσταση των ζημιών, ακολουθώντας τη συντομότερη δυνατή νόμιμη διαδικασία.
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
     10. Στην με αριθμό 74/6.7.05 ερώτηση του Βουλευτή κ. Ευάγγελου Βενιζέλου δόθηκε με το υπ’ αριθμ. 68381/ΙΗ/29.7.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 74/6-7-05, που κατέθεσε ο Βουλευτής κ. Ευάγγελος Βενιζέλος σχετικά με τη λειτουργία του Σχολείου Δεύτερης Ευκαιρίας Θεσσαλονίκης, σας γνωρίζουμε τ' ακόλουθα:
     Η θητεία των Διευθυντών και Εκπαιδευτικών των Σχολείων Δεύτερης Ευκαιρίας είναι ετήσια και ανανεώνεται κατά περίπτωση σύμφωνα με την ισχύουσα νομοθεσία.
     Στην περίπτωση του Σ.Δ.Ε. Θεσ/νίκης εκρίθη ότι πρέπει να γίνει επαναπροκήρυξη των θέσεων του Διευθυντή και των εκπαιδευτικών.
     Υποψήφιοι μπορεί να είναι όσοι επιθυμούν και διαθέτουν τα απαιτούμενα προσόντα.
     Τέλος, σας γνωρίζουμε ότι το πρόγραμμα σπουδών των ΣΔΕ προβλέπει μια θέση εκπαιδευτικού στα πλαίσια της πολιτισμικής αισθητικής αγωγής και όχι μουσικού γραμματισμού. 
     Ο Υφυπουργός
     ΓΕΩΡΓΙΟΣ ΚΑΛΟΣ»
     11. Στην με αριθμό 85/6.7.05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 68383-ΙΗ/29.7.05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 85/6.7.2005, την οποία κατέθεσε ο Βουλευτής κ. Δημήτριος Πιπεργιάς και η οποία αναφέρεται στη φοίτηση μαθητών από το Δημοτικό Διαμέρισμα Ανδρονιάνων του Δήμου Κύμης Ευβοίας στο Δημοτικό Σχολείο Βιτάλου, σας γνωρίζουμε τα εξής:
     Όπως μας ενημέρωσε η Διεύθυνση Πρωτοβάθμιας Εκπαίδευσης Ευβοίας με σχετικό έγγραφό της το Νοέμβριο του 2004 έγινε επανακαθορισμός των σχολικών ορίων των σχολείων Του Δήμου Κύμης από το Δήμαρχο Κύμης σε συνεργασία με τον Προϊστάμενο του 2ου Γραφείου, καθόσον το σχέδιο Καποδίστριας έχει εντάξει το Δημοτικό Διαμέρισμα Aνδρoνιάνων στο Δήμο Κύμης.
     Για λόγους ασφαλείας των μαθητών αλλά και για λόγους περιστολής οικονομικών δαπανών, ο Προϊστάμενος του 2ου Γραφείου Κύμης αποφάσισε από το επόμενο σχολικό έτος 2005-2006,' τα παιδιά της Α' τάξης του Δ. Σ. Ανδρονιάνων να μεταφέρονται στο Δημοτικό Σχολείο Βιτάλου (σχολείο ιδίου Δήμου), το οποίο απέχει 3,8 χιλιόμετρα από τους Aνδρoνιάνους, αντί στο Δ.Σ. Κονιστρών που απέχει 7,9 χιλιόμετρα απόσταση σαφώς μικρότερη.
     Τονίζoυμε ότι τα παιδιά που ήδη φοιτούν στο Δημοτικό Σχολείο Κονιστρών θα συνεχίσουν τη φοίτησή τους μέχρι να απολυθούν από το σχολείο για ευνόητους παιδαγωγικούς και κοινωνικούς λόγους.
     Ο Υφυπουργός
     ΓΕΩΡΓΙΟΣ ΚΑΛΟΣ»
     12. Στην με αριθμό 200/8.7.05 ερώτηση των Βουλευτών κυρίων Εμμανουήλ Στρατάκη, Άρη Μουσιώνη και Χάρη Τσιόκα δόθηκε με το υπ’ αριθμ. Β-1497/28-7-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμ. πρωτ. 200 / 08-07-05 που κατέθεσαν στη Βουλή οι Βουλευτές κ.κ. Μαν. Στρατάκης. Αρ. Μουσιώνης και Χ. Τσιόκας, σύμφωνα και με όσα στοιχεία μας παρείχε εγγράφως ο ΕΛ.ΤΑ.,θέτουμε υπόψη σας τα εξής:
     Ο ΕΛΤΑ στοχεύοντας πάντοτε στη συνεχή αναβάθμιση των παρεχομένων υπηρεσιών στο κοινό, παρακολουθεί τις δημογραφικές. κοινωνικές και οικονομικές αλλαγές που συντελούνται σε κάθε περιοχή. αξιολογεί τα νέα δεδομένα και όπου απαιτείται. επαναπροσδιορίζει και επανασχεδιάζει τον τρόπο λειτουργίας του Ταχυδρομικού Δικτύου της κάθε περιοχής.
     Τα Ταχυδρομικά Πρακτορεία αποτελούν μέρος του δικτύου παροχής Ταχυδρομικών Υπηρεσιών, τόσο σε αστικές όσο και σε αγροτικές περιοχές. καλύπτοντας κατά περίπτωση τις ανάγκες των καταναλωτών.
     Οι επιλογές των Ταχυδρομικών Πρακτόρων γίνονται με την καθορισμένη διαδικασία. η οποία ακολουθείται από μακρού.
     Η συνεργασία του Οργανισμού με τους εκάστοτε Ταχυδρομικούς Πράκτορες στηρίζεται σε συγκεκριμένο σχέδιο σύμβασης. ήδη γνωστό στους υποψήφιους αναδόχους. το οποίο προβλέπει διάρκεια ενός έτους με μονομερές δικαίωμα του ΕΛ.ΤΑ. να την παρατείνει για ένα ακόμη έτος. Η συμβατική αυτή σχέση συνάδει με την φύση των Ταχυδρομικών Πρακτόρων. οι οποίοι αποτελούν εξωτερικούς συνεργάτες του Οργανισμού. σύμφωνα με το αναφαίρετο δικαίωμα του Οργανισμού να οργανώνει κατά το δοκούν την επιχειρηματική του δραστηριότητα.
     Η επαναπροκήρυξη των συμβάσεων των Ταχυδρομικών Πρακτόρων ακολουθεί άλλωστε τις αρχές της ισότητας και τους κανόνες της νομιμότητας.
     Περιορισμένου λοιπόν χρόνου, κατά τ' άνω είναι η διάρκεια της θητείας των Ταχυδρομικών Πρακτόρων. Αυτοί όμως, αξιώνουν, μιαν (ιδιότυπη) μονιμότητα, την οποία σπεύδει ακρίτως να υιοθετήσει η προκειμένη ερώτηση, η οποία αποδίδει σε μας τις συνταγές, που οι προηγούμενες κυβερνήσεις χρησιμοποιούσαν, για πολλά χρόνια (κριτήρια αναξιοκρατικά, κομματικά, κομματάρχες κ.λπ.).
     Η Διοίκηση των ΕΛ.ΤΑ. βεβαιώνει ότι καταβάλλει κάθε δυνατή προσπάθεια, ώστε να εκσυγχρονίζεται συνεχώς ο θεσμός των Ταχυδρομικών Πρακτορείων, με απώτερο στόχο τη συνολική βελτίωση της ποιότητας των παρεχομένων υπηρεσιών τους.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     13. Στην με αριθμό 202/8.7.05 ερώτηση του Βουλευτή κ. Αντωνίου Μπέζα δόθηκε με το υπ’ αριθμ. ΥΠ.ΠΟ./ΓΡ.ΥΦΥΠ./Κ.Ε./15/29-7-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 202 /8 -7-05 ερώτησης του Βουλευτή κ. Α Μπέζα, σχετικά με «Ειδικό Χωροταξικό Σχέδιο περιοχής Σουλίου», σας πληροφορούμε τα εξής:
     Η μελέτη συνολικής ανάδειξης του Τετραχωρίου Σουλίου και του κάστρου της Κιάφας εκπονήθηκε με τη διαδικασία του Ν. 716/77 «Περί μελετών του Δημοσίου» με κοινό εκπρόσωπο των συνεργαζόμενων γραφείων τον κ. Α. Πανταζή. Η μελέτη συντάχθηκε με τη συνεργασία της 8ης ΕΒΑ και του ΤΑΠ και περιλαμβάνει τις ακόλουθες κατηγορίες μελετών:
     Μελέτες ενός σταδίου: 1. Χωροταξικές και Ρυθμιστικές Μελέτες
     2. Πολεοδομικές και Ρυμοτομικές Μελέτες
     3. Μελέτες Τοπογραφίας (Φωτογραμμετρικές)
     Μελέτες τριών σταδίων: 1. Ειδικές αρχιτεκτονικές μελέτες
     2. Μελέτες μηχανολογικές- ηλεκτρολογικές
     Πραγματοποιήθηκε αυτοψία στο Σούλι από στις 8-11-2000 από εκπροσώπους του Υπουργείου Πολιτισμού. Κατατέθηκαν συμπληρωματικά σχέδια στην αρμόδια υπηρεσία του ΥΠ.ΠΟ., Δ.Β.Μ.Α. με εναλλακτικές προτάσεις αξιοποίησης του Κάστρου και του Τετραχωρίου.
     Η μελέτη διαβιβάστηκε στο Κ.Α.Σ. για την κατά νόμο γνωμοδότηση (αρ.πρ. ΥΠΠΟ/ΑΡΧ/Β1/Φ33/25377/949/15.4.2002), το οποίο στην αριθμ. 46/12-11-2002 συνεδρία του γνωμοδότησε, ανέβαλε τη λήψη γνωμοδότησης για την έγκριση ή μη της μελέτης, προκειμένου να διενεργηθεί αυτοψία, από τα αποτελέσματα της οποίας θα προκύψουν οδηγίες για την προσαρμογή της μελέτης στις απόψεις που θα διαμορφώσει το Συμβούλιο.
     Ακολούθως με την αρ. πρωτ. YΠΠO/ΓΔAΠΚ/APX/A1/Φ33/52236/3029/8-7-04 Υ.Α συγκροτήθηκε επιτροπή μελών του Κ.ΑΣ. για την πραγματοποίηση αυτοψίας στην περιοχή. Η αυτοψία στο Σούλι Θεσπρωτίας πραγματοποιήθηκε στις 19-11-2004, συντάχθηκε πρακτικό με τις προτάσεις των μελών και η υπόθεση διαβιβάσθηκε εκ νέου στο ΚΑ.Σ. για την κατά νόμο γνωμοδότηση (αρ. πρωτ. ΥΠΠΟ/ΓΔΑΠΚ/ΑΡΧ/Β1/Φ33/14054/814/24-2-2005). Επί του παρόντος εκκρεμεί η εξέταση του θέματος από το Κ.Α.Σ. Αναμένεται να εξετασθεί σε κάποια από τις προσεχείς συνεδρίες του Συμβουλίου.
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
     ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 1 Δεκεμβρίου 2005.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
     1.- Η με αριθμό 246/28-11-2005 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Πολιτισμού, σχετικά με την αποκατάσταση του στεγάστρου στο ναό του Επικούρειου Απόλλωνα.
     2.- Η με αριθμό 243/28-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς την Υπουργό Εθνικής Παιδείας και Θρησκευμάτων, σχετικά με την κάλυψη των κενών στη δευτεροβάθμια εκπαίδευση στο Νομό Ρεθύμνου. 
     3.- Η με αριθμό 245/28-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τον Υπουργό Δημόσιας Τάξης, σχετικά με την παρουσία αστυνομικών στη σύσκεψη του ΠΑΜΕ στα γραφεία του Συνδικάτου Οικοδόμων της Αθήνας κ.λπ..
     4.- Η με αριθμό 253/28-11-2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Περιβάλλοντος, Χωροταξίας και Δημοσίων Έργων, σχετικά με το χωροταξικό και πολεοδομικό σχεδιασμό της χώρας μας.
     Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 2 και 3 του Κανονισμού της Βουλής)
     1.- Η με αριθμό 247/28-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Αθανασίου Παπαγεωργίου προς τον Υπουργό Υγείας και Κοινωνικής Αλληλεγγύης, σχετικά με την επίλυση των προβλημάτων του Ιδρύματος Μέριμνας Παιδιού Κατερίνης κ.λπ..
     2.- Η με αριθμό 254/28-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Ανάπτυξης, σχετικά με την απόφαση του Υπουργείου να ενσωματώσει στις λαϊκές αγορές των συμβατικών προϊόντων και τα βιολογικά προϊόντα κ.λπ..
     3.- Η με αριθμό 252/28-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τα προβλήματα στη λειτουργία του Νοσοκομείου «Ευαγγελισμός» κ.λπ.. 
     
ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
     ΝΟΜΟΘΕΤΙΚΗΣ ΕΡΓΑΣΙΑΣ
     Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
     Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί, λοιπόν, σε μία συζήτηση ενιαία, όπως ορίζει το Σύνταγμα και ο Κανονισμός της Βουλής στις προαναφερθείσες διατάξεις τους. 
     Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και του Κοινοβουλευτικού Εκπροσώπου. 
     Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή, από την έναρξη της συζήτησης έως το τέλος της ομιλίας των εισηγητών. Για τη διάρκεια των αγορεύσεων και τη σειρά των ομιλητών εφαρμόζονται, ως γνωστόν, αναλόγως οι διατάξεις των άρθρων 97 και 64 του Κανονισμού της Βουλής.
     Θα ήθελα να ανακοινώσω προς το Σώμα ότι από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ λάβαμε επιστολή με την οποία ορίζει στο παρόν νομοσχέδιο ως Κοινοβουλευτικό Εκπρόσωπο το Βουλευτή κ. Σταύρο Σκοπελίτη. Επίσης, από τον Πρόεδρο του Συνασπισμού Ριζοσπαστικής Αριστεράς κ. Αλέξανδρο Αλαβάνο λάβαμε επιστολή που ορίζει για το ίδιο νομοσχέδιο ως Κοινοβουλευτικό Εκπρόσωπο τη Βουλευτή κ. Ασημίνα Ξηροτύρη-Αικατερινάρη.
     Το λόγο έχει ο εισηγητής της Πλειοψηφίας κ. Γεώργιος Κασαπίδης.
     ΓΕΩΡΓΙΟΣ ΚΑΣΑΠΙΔΗΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, είναι πράγματι σημαντική η σημερινή ημέρα, καθώς μετά την ψήφιση του παρόντος νομοσχεδίου που συζητάμε στην Ολομέλεια, ολοκληρώνεται το θεσμικό πλαίσιο για την απελευθέρωση της αγοράς ηλεκτρικής ενέργειας στη χώρα μας. 
     Ο νέος νόμος, σε συνδυασμό με την έκδοση τον περασμένο Μάη του νέου Κώδικα διαχείρισης του συστήματος και των συναλλαγών ηλεκτρικής ενέργειας, θέτουν το θεμέλιο στη χώρα μας για τη δημιουργία μιας απελευθερωμένης αγοράς ηλεκτρισμού, βασιζόμενη σε κανόνες ελεύθερου ανταγωνισμού στους τομείς της παραγωγής και της προμήθειας ηλεκτρικής ενέργειας.
     Το νομοσχέδιο αυτό μαζί με το νομοσχέδιο που ψηφίσαμε χθες στην Ολομέλεια για τα βιοκαύσιμα, καθώς και το νομοσχέδιο για την απελευθέρωση της αγοράς φυσικού αερίου στη χώρα που θα έρθει στην επιτροπή αύριο Πέμπτη, σηματοδοτούν την ολοκληρωμένη και με οργανωμένο σχέδιο ενεργειακή πολιτική του Υπουργείου Ανάπτυξης και έρχονται να αξιοποιήσουν και να πολλαπλασιάσουν τα οφέλη που προσδοκούν οι Έλληνες από τις μέχρι σήμερα μεγάλες επιτυχίες της υπογραφής των παρακάτω συμφωνιών:
     Πρώτη ήταν η συμφωνία μεταξύ Ελλάδας-Βουλγαρίας, Ελλάδας-Ρωσίας –τελικά μετά από πολλά χρόνια- για την κατασκευή του πετρελαιαγωγού μεταφοράς ρωσικού πετρελαίου από το Μπουργκάς στην Αλεξανδρούπολη.
     Δεύτερη ήταν η συμφωνία μεταξύ Ελλάδας-Τουρκίας και Ελλάδας-Ιταλίας για τη μεταφορά φυσικού αερίου από την Ασία μέσω της βόρειας Ελλάδας στην Ιταλία και από εκεί στην Κεντρική Ευρώπη. Όμως, και για τα δυτικά Βαλκάνια, η μεταφορά φυσικού αερίου μέσω του αγωγού αυτού, μελλοντικά θα είναι μοναδική επιλογή και ευκαιρία. 
     Αυτές οι ξεχωριστές επιτυχίες για τη χώρα μας και όλους τους Έλληνες φέρουν τη σφραγίδα τόσο του ίδιου του Πρωθυπουργού κ. Κωνσταντίνου Καραμανλή, όσο και της ηγεσίας του Υπουργείου Ανάπτυξης, του Υπουργού κ. Σιούφα, του Υφυπουργού κ. Σαλαγκούδη, του Γενικού Γραμματέα κ. Στεφάνου και της ηγεσίας του Υπουργείου Εξωτερικών. 
     Τα αποτελέσματα της συλλογικής αυτής προσπάθειας αποδεικνύουν περίτρανα ότι η διπλωματία και η ενεργειακή πολιτική της χώρας πέτυχαν. Κερδισμένοι βγαίνουν η ανάπτυξη, αλλά και η ειρήνη στην περιοχή. 
     Η Ελλάδα διαρκώς αναβαθμίζει το ρόλο της στον παγκόσμιο ενεργειακό χάρτη, ενώ παίζει πρωταγωνιστικό ρόλο στη Νοτιανατολική Ευρώπη και στη γειτονιά μας, στα Βαλκάνια. 
     Η τρίτη εξίσου σημαντική συμφωνία που υπέγραψε πρόσφατα η Ελλάδα, στις 25 Οκτωβρίου 2005, είναι για την ίδρυση της ενεργειακής κοινότητας των χωρών της Νοτιανατολικής Ευρώπης. 
     Η ιδέα αυτή ξεκίνησε το 1996-1997 από την προηγούμενη κυβέρνηση και ολοκληρώθηκε με απόλυτη επιτυχία από τη σημερινή ηγεσία του Υπουργείου Ανάπτυξης μόλις πριν από ένα μήνα και έπεται συνέχεια. 
     Η ίδρυση της ενεργειακής κοινότητας αφορά τη δημιουργία μιας ενιαίας αγοράς ηλεκτρικής ενέργειας και φυσικού αερίου μεταξύ χωρών της περιοχής των Βαλκανίων και της ευρύτερης περιοχής της Νοτιανατολικής Ευρώπης με απώτερο στόχο την ενσωμάτωσή της στην εσωτερική αγορά ενέργειας της Ευρωπαϊκής Ένωσης.
     Η εφαρμογή της συνθήκης θα συμβάλει αποφασιστικά στη στενή συνεργασία μεταξύ των χωρών της Νοτιανατολικής Ευρώπης και της Ευρωπαϊκής Ένωσης σε έναν από τους βασικότερους τομείς της οικονομίας, όπως εκείνου της ενέργειας. 
     Αυτές τις μεγάλες επιτυχίες της Κυβέρνησης και όλων των Ελλήνων, έχουμε χρέος όλοι μαζί να εκμεταλλευθούμε και να αξιοποιήσουμε προς όφελος όλων των πολιτών της χώρας, διότι μπορούν να εγγυηθούν πρόοδο και ευημερία βασισμένοι στον τομέα της ενέργειας. 
     Με την έννοια αυτή, λοιπόν, το παρόν νομοσχέδιο αποτελεί σταθμό για ένα νέο ενεργειακό τοπίο που αποτελεί το στόχο της πολιτικής του Υπουργείου Ανάπτυξης και ήδη άρχισε να διαμορφώνεται.
     Από την ημέρα που αναλάβαμε τη διακυβέρνηση της χώρας, η νέα ηγεσία του Υπουργείου Ανάπτυξης σε έναν αγώνα δρόμου εν όψει και των Ολυμπιακών Αγώνων, εξασφάλισε με σειρά παρεμβάσεων και ενεργειών τον επαρκή και ασφαλή εφοδιασμό της χώρας με ηλεκτρική ενέργεια, την ενίσχυση της ευστάθειας του συστήματος περισσότερο απ’ ό,τι είχε γίνει σε διάστημα πολλών ετών, συμβάλλοντας έτσι αποφασιστικά στην ομαλή λειτουργία και βεβαίως στην εξαιρετικά επιτυχή έκβαση των Ολυμπιακών και Παραολυμπιακών Αγώνων.
     Μετά τους Ολυμπιακούς Αγώνες, η Κυβέρνηση και ειδικότερα το Υπουργείο Ανάπτυξης, ξεδιπλώνει τη νέα ενεργειακή του πολιτική βασισμένο σε τρεις άξονες. Ο ένας σχετίζεται με τις παρεμβάσεις στο ενεργειακό μας ισοζύγιο. Προωθούμε με στρατηγική και σχέδιο την πετρελαϊκή απεξάρτηση της χώρας και δημιουργούμε ένα ελκυστικό τοπίο για επενδύσεις στις ανανεώσιμες πηγές ενέργειας, όπου υπάρχει μεγάλο εγχώριο και διεθνές επενδυτικό ενδιαφέρον. 
     Εδώ εντάσσονται επενδύσεις παραγωγής ηλεκτρικής ενέργειας και γενικότερα ενέργειας από αιολικά συστήματα, μικρά υδροηλεκτρικά, φωτοβολταϊκά συστήματα, ηλιακά συστήματα, αξιοποίηση βιομάζας, εφαρμογές γεωθερμικής ενέργειας. 
     Στόχος είναι η αύξηση της συμμετοχής της παραγόμενης ηλεκτρικής ενέργειας από ανανεώσιμες πηγές και συμπαραγωγής ηλεκτρισμού στη συνολική ηλεκτροπαραγωγή της χώρας. 
     Δεύτερον, η εξασφάλιση του ενεργειακού εφοδιασμού και η μείωση της εξάρτησης από εισαγόμενες μορφές πρωτογενούς ενέργειας μέσω της διαφοροποίησης των ενεργειακών πηγών τροφοδοσίας.
     Τρίτον, η προστασία του περιβάλλοντος.
     Η απεξάρτηση της χώρας από το πετρέλαιο υποστηρίζεται από συγκεκριμένες πολιτικές και επενδύσεις. Έτσι, με απόφαση του Πρωθυπουργού και του Υπουργικού Συμβουλίου όλα τα δημόσια κτήρια θα συνδεθούν με φυσικό αέριο στις περιοχές όπου υπάρχει δίκτυο μέχρι και τον Απρίλιο του 2006. Το ίδιο θα γίνει και στον ιδιωτικό τομέα και στις επιχειρήσεις.
     Παράλληλα, το Υπουργείο Ανάπτυξης, σε συνεργασία με τη Δ.ΕΠ.Α., επεκτείνει το δίκτυο φυσικού αερίου σε δεκατρείς ακόμα νομούς της χώρας. Συνολικά οι επενδύσεις της Δ.Ε.ΠΑ. φέτος θα ξεπεράσουν τα 90.000.000 ευρώ έναντι 44.000.000 ευρώ πέρυσι. 
     Ιδιαίτερη έμφαση για την απεξάρτηση της χώρας μας από το πετρέλαιο δίνεται και στη συμμετοχή στο ενεργειακό μας ισοζύγιο των ανανεώσιμων πηγών ενέργειας. Μαζί με το Υ.ΠΕ.ΧΩ.Δ.Ε. προχωρούμε στον ειδικό χωροταξικό σχεδιασμό για επενδύσεις σε ανανεώσιμες πηγές ενέργειας, ώστε να προωθηθούν άμεσα επενδύσεις που είτε λίμναζαν είτε ματαιώνονταν, λόγω νομοθετικών προβλημάτων και προσφυγών στο Συμβούλιο της Επικρατείας.
     Πρακτικά, η απεξάρτηση της χώρας από το πετρέλαιο θα σημάνει και τη μείωση της συμμετοχής των δαπανών για αγορά καυσίμων ως ποσοστού στο Ακαθάριστο  Εγχώριο Προϊόν της χώρας, που σήμερα είναι της τάξεως του 4% επί του Α.Ε.Π.. Αυτό το ποσοστό είναι υπερδιπλάσιο του αντίστοιχου ευρωπαϊκού μέσου όρου των δεκαπέντε χωρών, που κυμαίνεται από 1,4% έως 1,7%. 
     Το μικρό αυτό ποσοστό συμμετοχής της δαπάνης αγοράς καυσίμων στο Ακαθάριστο Εγχώριο Προϊόν των ευρωπαϊκών χωρών έναντι εκείνου της χώρας μας οφείλεται στο γεγονός ότι οι ευρωπαϊκές χώρες μετά την πετρελαϊκή κρίση του 1978 πήραν τα κατάλληλα μέτρα για τη μείωση της εξάρτησης των οικονομιών τους από το πετρέλαιο, κάτι που δεν έγινε στην περίπτωση της Ελλάδας. 
     Ο δεύτερος άξονας αφορά τη γεωστρατηγική αναβάθμιση της χώρας και την ένταξή της στα μεγάλα διεθνή ενεργειακά δίκτυα πετρελαίου, φυσικού αερίου και ηλεκτρισμού. 
     Οι προαναφερόμενες διεθνείς ενεργειακές πρωτοβουλίες μας για τους αγωγούς πετρελαίου και φυσικού αερίου και, κυρίως, ο πρωταγωνιστικός μας ρόλος στην ίδρυση της ενεργειακής κοινότητας των χωρών της Νοτιοανατολικής Ευρώπης καθιστούν τη χώρα βασικό ενεργειακό σύνδεσμο μεταξύ Ανατολής και Δύσης.
     Τα δίκτυα που αναπτύσσονται και οι μεταφορές με πλοία τόσο του φυσικού αερίου από Τουρκία μέσω Βουλγαρίας και από Αλγερία προς τη χώρα μας και από εδώ προς Ιταλία και Κεντρική Ευρώπη όσο και του πετρελαίου μέσω του αγωγού Μπουργκάς-Αλεξανδρούπολη, αλλά και των υφιστάμενων διασυνδέσεων ηλεκτρισμού της Ελλάδας με Αλβανία, Σκόπια, Βουλγαρία, καθώς και με την κατασκευή διασυνδέσεων με την Τουρκία και την Ιταλία μεταβάλλουν τη χώρα σε διεθνή ενεργειακό κόμβο, τα όρια των δικτύων του οποίου εκτείνονται μεταξύ τριών ηπείρων και πέντε θαλασσών.
     Οι επενδύσεις των έργων αυτών προσεγγίζουν το 1,5 δισεκατομμύριο ευρώ και θα δημιουργήσουν χιλιάδες θέσεις εργασίας κατά την υλοποίησή τους, με ιδιαίτερη έμφαση στην περιφέρεια.
     Οι προαναφερόμενοι στόχοι που περιγράφηκαν στους δύο προηγούμενους άξονες της ενεργειακής πολιτικής του Υπουργείου Ανάπτυξης εξυπηρετούνται και ενισχύονται με τον καλύτερο δυνατό τρόπο από το περιεχόμενο του τρίτου άξονα, που αποτελεί και βασική προτεραιότητα της Κυβέρνησης και του Υπουργείου και αφορά την απελευθέρωση των αγορών ενέργειας.
     Με το σχέδιο νόμου που σήμερα συζητάμε ανοίγουμε πλήρως τις αγορές ηλεκτρισμού και με επόμενο σχέδιο νόμου του φυσικού αερίου, με στόχο την προσέλκυση επενδύσεων μεγάλης κλίμακας και την αύξηση των επιλογών των βιομηχανικών, εμπορικών και οικιακών καταναλωτών.
     Συγκεκριμένα με το νέο νόμο το δικαίωμα επιλογής προμηθευτή ηλεκτρισμού επεκτείνεται σταδιακά σε όλους τους πελάτες, με εξαίρεση την περίπτωση των μη διασυνδεδεμένων νησιών, που αποτελούν απομονωμένα μικροδίκτυα. 
     Ήδη με την έκδοση τον περασμένο Μάιο του νέου Κώδικα Διαχείρισης του συστήματος και συναλλαγών ηλεκτρικής ενέργειας δίνεται η δυνατότητα προμήθειας ηλεκτρικής ενέργειας.  Του δικαιώματος αυτού κάνουν σήμερα χρήση ορισμένες επιχειρήσεις στην Ελλάδα, δημιουργώντας έτσι την πρώτη αγορά προμήθειας ηλεκτρικής ενέργειας. 
     Από την έναρξη ισχύος του νέου νόμου, που σήμερα συζητάμε ως σχέδιο νόμου, όλοι οι καταναλωτές ορίζονται «επιλέγοντες πελάτες» και θα έχουν τη δυνατότητα επιλογής προμηθευτή ηλεκτρικής ενέργειας απ’ όποιο προμηθευτή επιθυμούν και, φυσικά, τους συμφέρει για δική τους κατανάλωση. Το δικαίωμα αυτό αποκτούν από την 1η Ιουλίου του 2007 και οι οικιακοί καταναλωτές.
     Για την κάλυψη των αναγκών της χώρας σε ηλεκτρική ενέργεια οι οποίες αυξάνουν με ρυθμό της τάξεως 3% ή 4% κατ’ έτος, προβλέπεται μέσα από το παρόν νομοσχέδιο η διεξαγωγή διαγωνισμού για την παροχή εγγύησης από τον Δ.Ε.Σ.Μ.Η.Ε. για συνολική ισχύ 900 ΜW από νέες μονάδες παραγωγής ανεξάρτητων παραγωγών, με δυνατότητα επέκτασης της παραγόμενης ισχύος κατά 400 MW για την κάλυψη των αναγκών της χώρας έως το 2010. 
     Σύμφωνα με το ν. 3175/2003, αλλά και εξαιτίας της ανάγκης προώθησης κατασκευής ιδιωτικών μονάδων, στην πρώτη φάση της απελευθέρωσης της αγοράς ηλεκτρικής ενέργειας, στο διαγωνισμό των 900 MW, η Δ.Ε.Η. δεν θα έχει δικαίωμα συμμετοχής. Εκτιμάται ότι θα κατασκευαστούν τρεις σύγχρονες μονάδες φυσικού αερίου με ιδιωτικά κεφάλαια της τάξεως του 1.000.000.000 ευρώ περίπου συνολικά. 
     Αξίζει να αναφερθεί ότι έχει ήδη δοθεί η δυνατότητα στη Δ.Ε.Η. να αντικαταστήσει πεπαλαιωμένες μονάδες της στην επικράτεια, συνολικής ισχύος 1.600 MW, με τρεις, ισοδύναμης ισχύος, νέες σύγχρονες μονάδες φυσικού αερίου και μιας λιγνιτικής. 
     Σύμφωνα με την απόφαση του Διοικητικού Συμβουλίου της ΔΕΗ και τη σύμφωνη γνώμη του Υπουργείου Ανάπτυξης οι μονάδες φυσικού αερίου θα κατασκευαστούν στο Αλιβέρι, τη Μεγαλόπολη και το Κερατσίνι ή δεύτερη στο Αλιβέρι, αν δεν κατασκευαστεί αυτή του Κερατσινίου και μία λιγνιτική στη δυτική Μακεδονία. 
     Αν συνυπολογίσουμε τις επενδύσεις της Δ.Ε.Η., των ιδιωτών ηλεκτροπαραγωγών και των επενδυτών σε ανανεώσιμες πηγές ενέργειας, τότε οι αναμενόμενες επενδύσεις την περίοδο 2006-2010 θα υπερβούν τα 3,5 δισεκατομμύρια ευρώ.
     Κυρίες και κύριοι, θα ήθελα να χαιρετίσω και απ’ αυτό το Βήμα την απόφαση της Δ.Ε.Η. για την αντικατάσταση πεπαλαιωμένης μονάδας στη δυτική Μακεδονία και την κατασκευή μιας νέας σύγχρονης, διότι μ’ αυτόν τον τρόπο σηματοδοτείται η συνέχεια της παρουσίας της επιχείρησης στην περιοχή της δυτικής Μακεδονίας, που τόσα χρόνια προσέφερε πολλά στην τοπική ανάπτυξη, ενώ παράλληλα όλοι οι Δυτικομακεδόνες και οι πολίτες του Νομού Κοζάνης στήριξαν με τη συμμετοχή τους στις δραστηριότητες της Δ.Ε.Η. τη συγκεκριμένη επιχείρηση.
     Αξίζει να αναφερθεί ότι για τη νέα αυτή μονάδα έχει προβλεφθεί ποσόστωση ρύπων αερίων του διοξειδίου του άνθρακα σύμφωνα με το Εθνικό Σχέδιο Κατανομής Ρύπων που υπέβαλε η χώρα στην Ευρωπαϊκή Ένωση και το οποίο εγκρίθηκε. 
     Με την εφαρμογή σύγχρονης τεχνολογίας για τις μονάδες  ηλεκτροπαραγωγής, τόσο των ιδιωτών όσο και της Δ.Ε.Η., η χώρα μας ανταποκρίνεται και στις επιταγές της Πράσινης Βίβλου που εξέδωσε στις 22 Ιουνίου ο Επίτροπος -αρμόδιος σε θέματα ενέργειας- Άντρις Πίμπλαξ και έγινε αποδεκτή από τη χώρα μας δύο ημέρες μετά. 
     Πρώτη απ’ όλες τις ευρωπαϊκές χώρες η χώρα μας έκανε αποδεκτή τη συγκεκριμένη οδηγία ως την Πράσινη Βίβλο. Σύμφωνα με την Πράσινη Βίβλο η Ευρωπαϊκή Ένωση είναι αποφασισμένη να αναπτύξει πρωτοβουλίες και να πάρει μέτρα για να βάλει φραγμό στη σπατάλη ενέργειας σε όλα τα επίπεδα της κοινωνίας και σε όλους τους τομείς της οικονομίας.
     Χαρακτηριστικότερη περίπτωση στην Ελλάδα θα μπορούσε να αναφερθεί η εφαρμοζόμενη, ως σήμερα από τη Δ.Ε.Η., τεχνολογία καύσης λιγνίτη για την παραγωγή ρεύματος στους ατμοηλεκτρικούς σταθμούς της δυτικής Μακεδονίας και του Νομού Κοζάνης, όπου ο βαθμός απόδοσης κυμαίνεται από 32% έως 34%, που σημαίνει κατανάλωση μεγάλης ποσότητας λιγνίτη, μεγάλη απώλεια ενέργειας από το λιγνίτη και μεγάλες ποσότητες εκπομπής αερίου διοξειδίου του άνθρακα στην ατμόσφαιρα. 
     Την ίδια στιγμή, εφαρμόζοντας πολιτική προστασίας των πλουτοπαραγωγικών της πόρων, μια άλλη ευρωπαϊκή χώρα, η Γερμανία, ανέπτυξε στην πράξη την τεχνολογία καθαρής καύσης του άνθρακα, προσεγγίζοντας βαθμό απόδοσης 45% έως 50%, εξοικονομώντας έτσι ενέργεια, ποσότητα άνθρακα και πετυχαίνοντας παράλληλα μείωση ρύπων διοξειδίου του άνθρακα.
     Για το έτος 2005 εκτιμάται ότι οι εκπομπές διοξειδίου του άνθρακα όλων των ατμοηλεκτρικών σταθμών της Δ.Ε.Η. θα υπερβούν τα καθορισμένα ανώτατα όρια συνολικά κατά πεντέμισι εκατομμύρια τόνους και για τους ατμοηλεκτρικούς σταθμούς του Νομού Κοζάνης η υπέρβαση αυτή υπολογίζεται να ξεπεράσει τα δύο εκατομμύρια επτακόσιες χιλιάδες τόνους διοξειδίου του άνθρακα. 
     Επομένως, υπάρχει σοβαρό πρόβλημα επιβάρυνσης του περιβάλλοντος του νομού, απώλειας θερμίδων από το λιγνίτη που καίγεται και ορατός κίνδυνος επιβολής προστίμων στη Δ.Ε.Η. από την Ευρωπαϊκή Ένωση ή επιβολή μείωσης των φορτίων στις ρυπογόνες μονάδες της Δ.Ε.Η.. 
     Κύριε Υπουργέ, απευθυνόμενος προς εσάς, με όλο το σεβασμό ως νέος Βουλευτής προς το πρόσωπό σας, γνωρίζοντας πολύ καλά την ευαισθησία σας σε θέματα περιβάλλοντος αλλά και εξοικονόμησης ενέργειας, σας μεταφέρω αίτημα σύσσωμων των πολιτών του Νομού Κοζάνης για επίσπευση των ενεργειών της Δ.Ε.Η. και άμεσης έναρξης κατασκευής της νέας σύγχρονης λιγνιτικής μονάδας στο Νομό Κοζάνης ως αντικατάσταση ισοδύναμης πεπαλαιωμένης. 
     Επίσης υπάρχει αίτημα επίσπευσης του εκσυγχρονισμού των υφισταμένων ΑΗΣ με υπαρκτή εφαρμόσιμη τεχνολογία που επιτρέπει πρώτον, την αύξηση του καθαρού βαθμού απόδοσης κατά 8%, δεύτερον, μείωση των ρύπων τέφρας, διοξειδίου του άνθρακα, διοξειδίου του θείου που για μια λιγνιτική μονάδα της τάξεως των 300 MW, όπως και αυτές που υπάρχουν στο Νομό Κοζάνης, είναι 12% περίπου.
     Και τρίτον, εξοικονόμηση λιγνίτη…
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε. 
     Εξοικονόμηση λιγνίτη από 1,9 έως 2,4 εκατομμύρια τόνους ετησίως για τους ατμοηλεκτρικούς σταθμούς της δυτικής Μακεδονίας.
     Για να γίνει πράξη αυτό, κύριε Υπουργέ, απαιτείται εφαρμογή τεχνολογίας με την παρουσία του φυσικού αερίου, που το περιμένουμε και στη δυτική Μακεδονία. Έτσι θα περιορίσουμε σημαντικά τα προβλήματα εκπομπών διοξειδίου του άνθρακα, απώλειας της ενέργειας, και θα δοθεί παράταση ζωής στα αποθέματα λιγνίτη κατά δέκα τουλάχιστον χρόνια, με ό,τι αυτό συνεπάγεται για την τοπική κοινωνία και την εθνική οικονομία και ασφάλεια. 
     Παράλληλα, η επένδυση αυτή, που ουσιαστικά θα προστατεύσει το λιγνίτη, θα αποτελεί έμπρακτη εφαρμογή του συνθήματος της Πράσινης Βίβλου, «ας κάνουμε περισσότερα με λιγότερα» όσον αφορά θέματα διαχείρισης της ενέργειας.
     Για την υλοποίηση του αιτήματος των πολιτών του Νομού Κοζάνης, κύριε Υπουργέ, που σας προανέφερα, προτείνουμε πάλι όλοι μαζί, σύσσωμοι, την ίδρυση και λειτουργία στο Νομό Κοζάνης, με έδρα την Πτολεμαΐδα, ενός ερευνητικού κέντρου ενεργειακών εξελίξεων, με τη συμμετοχή της Δ.Ε.Η., του Τ.Ε.Ι. Δυτικής Μακεδονίας, του νεοσύστατου Πανεπιστημίου Δυτικής Μακεδονίας, του Τεχνικού Επιμελητηρίου και των ιδιωτών, συνεπικουρούμενοι από τις τοπικές αρχές, ώστε να βρίσκει άμεση εφαρμογή η παραγόμενη γνώση που επιδιώκουμε να παράγεται στο εν λόγω κέντρο. 
     Το κυριότερο ενεργειακό κέντρο της χώρας και των Βαλκανίων, κύριε Υπουργέ, με πρώτη ύλη το λιγνίτη, θέλει και μπορεί να παραμείνει κέντρο ενεργειακών εξελίξεων στη χώρα, αλλά και τη Νοτιοανατολική Ευρώπη. Εγγύηση γι’ αυτό είναι τόσο το έμψυχο επιστημονικό και εργατοτεχνικό δυναμικό που δημιούργησε παράδοση πενήντα χρόνων, πλέον, σε θέματα ενέργειας, αλλά και οι υποδομές παραγωγής και μεταφοράς που αναπτύχθηκαν μέχρι σήμερα…
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, με συγχωρείτε.  Όπως ξέρετε, η συζήτηση διεξάγεται σύμφωνα με το άρθρο 108, παράγραφος 7 του Κανονισμού της Βουλής και το άρθρο 72 του Συντάγματος. Επίσης, ξέρετε ότι είναι περιορισμένη η ώρα και, όπως βλέπω από τον κατάλογο, αρκετοί συνάδελφοι επέδειξαν ενδιαφέρον και έχουν εγγραφεί. Γι’ αυτό σας παρακαλώ να ολοκληρώσετε μ’ αυτή τη φράση σας. 
     ΓΕΩΡΓΙΟΣ ΚΑΣΑΠΙΔΗΣ: Σε δύο λεπτά ολοκληρώνω, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης):  Δύο λεπτά είναι πολλά.
     ΓΕΩΡΓΙΟΣ ΚΑΣΑΠΙΔΗΣ: Εγγύηση γι’ αυτό –επαναλαμβάνω- είναι τόσο το έμψυχο επιστημονικό και εργατοτεχνικό δυναμικό που δημιούργησε παράδοση πενήντα χρόνων, πλέον, σε θέματα ενέργειας, αλλά και οι υποδομές παραγωγής και μεταφοράς που αναπτύχθηκαν μέχρι σήμερα και έχουν προοπτική για άλλα πενήντα χρόνια το λιγότερο, όσο δηλαδή και η ύπαρξη των αποθεμάτων λιγνίτη μέχρι της εξαντλήσεώς τους. 
     Το μετεξελισσόμενο Ενεργειακό Κέντρο Δυτικής Μακεδονίας, κυρίες και κύριοι συνάδελφοι, κάτω απ’ αυτές τις προϋποθέσεις μπορεί να αναπτύξει και εξωστρεφή επιχειρηματική δράση σε θέματα τεχνογνωσίας στο ευνοϊκό περιβάλλον που διαμορφώνεται ταχύτατα στην ενεργειακή κοινότητα της Νοτιοανατολικής Ευρώπης.
     Γειτονικές χώρες, όπως Αλβανία, Κροατία, Μαυροβούνιο, Σερβία, Βουλγαρία, Ρουμανία και μελλοντικά η Τουρκία επιθυμούν μέσα από τη συνεργασία τους στην κοινότητα αυτή, μεταξύ άλλων, την κοινωνική και οικονομική ανάπτυξή τους, στη βάση της παροχής υψηλού επιπέδου υπηρεσιών στο χώρο του ηλεκτρισμού και του φυσικού αερίου. 
     Σύμφωνα με πρόσφατη μελέτη που εκπονήθηκε για λογαριασμό της Ευρωπαϊκής Επιτροπής και της Παγκόσμιας Τράπεζας, εκτιμάται ότι στην περιοχή πρόκειται να επενδυθούν συνολικά 20.000.000.000 ευρώ τα επόμενα δεκαπέντε χρόνια, ώστε η αγορά ενέργειας της Νοτιοανατολικής Ευρώπης να φθάσει τα αντίστοιχα επίπεδα της αγοράς της Ευρωπαϊκής Ένωσης. 
     Με τις υλικοτεχνικές υποδομές που διαθέτει σήμερα η χώρα μας στη βόρεια Ελλάδα και ιδίως με το έμψυχο ανθρώπινο δυναμικό που εργάζεται εδώ και δεκαετίες στον τομέα παραγωγής, μεταφοράς και διανομής ενέργειας, με τα πανεπιστημιακά ιδρύματα, τα ερευνητικά κέντρα, τις τεχνικές σχολές, τους επιχειρηματίες που ήδη αναπτύσσουν δράση στη Βαλκανική και την κυρίαρχη θέση της χώρας μας στην ενεργειακή κοινότητα, θα είναι αδιανόητο να μην πρωταγωνιστήσουμε τουλάχιστον ενεργειακά στη συγκεκριμένη ενεργειακή αγορά, για τη δημιουργία της οποίας πρωταγωνιστήσαμε. 
     Βεβαίως εδώ απαιτείται -και επείγει μάλιστα- ο μακροχρόνιος εθνικός ενεργειακός σχεδιασμός, που θα αντιμετωπίσει και θα προβλέπει προβλήματα και προοπτικές για όλα τα ενεργειακά ζητήματα, ώστε να μην παρουσιαστούν ποτέ ξανά αδυναμίες και ελλείψεις σε οργάνωση και υποδομές σ’ ολόκληρη τη χώρα. 
     Για το σκοπό αυτό, σχετικό νομοσχέδιο του Υπουργείου Ανάπτυξης έρχεται σύντομα για συζήτηση στη Βουλή, ενώ στις 17 Αυγούστου 2005 ο Πρωθυπουργός και η Κυβερνητική Επιτροπή ενέκριναν τη δημιουργία Συμβουλίου Εθνικής Ενεργειακής Στρατηγικής, που θα συνδυάζει…
     ΠΡΟΕΔΡΕΥΩΝ (Ιωάννης Τραγάκης): Και μ’ αυτό, παρακαλώ, ολοκληρώστε.
     ΓΕΩΡΓΙΟΣ ΚΑΣΑΠΙΔΗΣ: …σε μακροπρόθεσμη βάση όλα τα ενεργειακά ζητήματα της χώρας. 
     Κυρίες και κύριοι συνάδελφοι, η απελευθέρωση της αγοράς ηλεκτρικής ενέργειας αποτελούσε προεκλογική δέσμευση της Νέας Δημοκρατίας και το παρόν νομοσχέδιο αποτελεί, μαζί με τα άλλα νομοσχέδια που προωθεί το Υπουργείο Ανάπτυξης και τις πολιτικές στον τομέα της ενέργειας, μία μεταρρυθμιστική τομή που πρόκειται να αλλάξει τελείως την εικόνα της αγοράς ηλεκτρικής ενέργειας στη χώρα. 
     Με την ψήφιση του νομοσχεδίου ανοίγονται δρόμοι στη χώρα για νέες επενδύσεις, για τη δημιουργία πολλών νέων θέσεων εργασίας, και την ανάπτυξη τεχνολογιών και πρακτικών που θα εξασφαλίσουν μεγαλύτερη εξοικονόμηση ενέργειας και προστασία του περιβάλλοντος. 
     	Σας καλώ να το ψηφίσουμε όλοι διότι ευνοεί την αντιμετώπιση σημαντικών προβλημάτων της χώρας και αποτελεί πολλαπλασιαστή των επιτυχιών που έχουν επιτευχθεί ως σήμερα, καθιστώντας τη χώρα και τους Έλληνες πρωταγωνιστές των ενεργειακών εξελίξεων στην περιοχή.
     	Κλείνοντας, κύριε Πρόεδρε, θα ήταν παράλειψη να μην αναφερθώ στην εποικοδομητική στάση και τοποθέτηση όλων των εισηγητών στην επιτροπή, πολλές από τις θέσεις των οποίων συμπεριελήφθησαν και ενσωματώθηκαν στο νομοσχέδιο, αλλά και με την εξής παραίνεση προς τον Υπουργό: Κύριε Υπουργέ, ζητήματα που ετέθησαν από τη ΓΕΝ.Ο.Π. και αφορούν το προσωπικό της Δ.Ε.Η. όσον αφορά το Δ.Ε.Σ.Μ.Η.Ε. και την οργάνωση του Δ.Ε.Σ.Δ.Η.Ε. μετά και την ψήφιση του νομοσχεδίου, να ληφθούν υπ’ όψιν από σας.
      Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, θέλετε να κάνετε κάποια παρέμβαση;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ορίστε, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, ακούσαμε την εξαιρετικά ενδιαφέρουσα τοποθέτηση του συναδέλφου εισηγητή της Πλειοψηφίας. Θα μου επιτρέψετε από την έναρξη της συζήτησης να σημειώσω δύο πράγματα και μία σειρά από νομοτεχνικές βελτιώσεις μαζί με την αποδοχή ορισμένων από τα θέματα τα οποία έθεσαν οι εκπρόσωποι των εργαζομένων στη Δημόσια Επιχείρηση Ηλεκτρισμού, αλλά και να εξάρω, κύριε Πρόεδρε, τη συμμετοχή των εισηγητών απ’ όλα τα κόμματα με τις παρατηρήσεις που έκαναν γι’ αυτό το νομοσχέδιο, όπως και για το χθεσινό που ψηφίσαμε για τα βιοκαύσιμα. Ήταν εξαιρετικά σημαντική η συμμετοχή τους και πραγματικά η απελευθέρωση της αγοράς ηλεκτρισμού με κανόνες πρέπει να δώσει τις προοπτικές τις οποίες αναμένουμε ως χώρα σε επενδύσεις σ’ ένα νέο περιβάλλον με το οποίο ακόμα και οι οικιακοί καταναλωτές από 1/7/2007 θα μπορούν να επιλέγουν τον προμηθευτή του ηλεκτρικού ρεύματος. 
      Καταθέτω τις νομοτεχνικές βελτιώσεις και παρακαλώ τους συναδέλφους να παρακολουθήσουν τις αλλαγές που γίνονται, εκ των οποίων οι δύο είναι εξαιρετικά σημαντικές.
      1. Στον όγδοο στίχο της παραγράφου 4 του άρθρου 4 διαγράφεται η λέξη «Δικτύου».
      2. Στο δωδέκατο στίχο της περίπτωσης α΄ της παραγράφου 4 του άρθρου 4, διαγράφεται η λέξη «Δικτύου».
      3. Στον πρώτο στίχο της παραγράφου 1 του άρθρου 11, μετά τη φράση «Το Δίκτυο» προστίθεται η φράση «, συμπεριλαμβανομένου του Δικτύου των Μη Διασυνδεδεμένων Νησιών».
      4. Στο δεύτερο στίχο της παραγράφου 2 του άρθρου 11, διαγράφεται η λέξη «διασυνδεδεμένο».
     5. Στον έκτο στίχο της παραγράφου 2 του άρθρου 11, μετά τη φράση «του Διαχειριστή του Δικτύου» προστίθεται η φράση «ή του Διαχειριστή Μη Διασυνδεδεμένων Νησιών κατά περίπτωση…».
     6. Στο άρθρο 12, στους τίτλους των άρθρων 22 και 22α διαγράφεται η λέξη «Διανομής».
     7. Στο άρθρο 14, στον τρίτο στίχο της παραγράφου 1 διαγράφεται η φράση «κυριότητας και».
     8. Στην παράγραφο 1 του άρθρου 15, μετά από την περίπτωση γ΄ της παραγράφου 2 του άρθρου 24 του ν. 2773/1999 προστίθεται νέο εδάφιο ως εξής: «Πέραν των προϋποθέσεων που απαιτούνται κατά την παράγραφο αυτή για τη χορήγηση της άδειας προμήθειας, ο κάτοχος αυτής οφείλει κατά την άσκηση της δραστηριότητας προμήθειας να προσκομίζει ικανοποιητικές μακροχρόνιες εγγυήσεις για την εξασφάλιση διαθεσιμότητας επαρκούς ισχύος παραγωγής ηλεκτρικής ενέργειας για το Σύστημα σύμφωνα με τους όρους του Κώδικα Διαχείρισης του Συστήματος.». Είναι μία πρώτη κατασφαλιστική ρύθμιση για το ζήτημα το οποίο αναδείχθηκε και κατά την ακρόαση των φορέων και συνεπώς κι εδώ έχουμε μία πλήρη κατασφάλιση ισότιμων όρων και μεταξύ της Δ.Ε.Η. και μεταξύ των ιδιωτών παραγωγών, αλλά και των προμηθευτών ηλεκτρικής ενέργειας.
     Έρχομαι τώρα στην ένατη νομοτεχνική βελτίωση στο άρθρο 18, στο τέλος της παραγράφου 5 του άρθρου 28 του ν. 2773/1999, προστίθεται νέο εδάφιο ως εξής: «Όταν η Απευθείας Γραμμή συνδέεται με το Σύστημα ή το Δίκτυο, μπορεί να προβλέπεται ότι η σχετική άδεια διαχείρισης χορηγείται στο Διαχειριστή του Συστήματος ή του Δικτύου.».
     10. Στον ενδέκατο στίχο της παραγράφου 1 του άρθρου 26, μετά τη φράση «και μισθολογικά του δικαιώματα», προστίθεται η φράση «,τα δικαιώματα υπηρεσιακής εξέλιξης…» για επιπλέον εξασφάλιση των υπαλλήλων που θα βρίσκονται απεσπασμένοι.
     Έρχομαι τώρα στην άλλη σημαντική αλλαγή όπου προβλέπαμε για τους προμηθευτές ένα χρονικό διάστημα δεκαοκτώ μηνών για το συνυπολογισμό των Υ.Κ.Ω.. Μειώνουμε αυτό το χρονικό διάστημα από δώδεκα μήνες σε έξι μήνες για την πρώτη περίπτωση και από έξι μήνες σε τρεις μήνες, δηλαδή, αντί για δεκαοκτώ μήνες, μειώνουμε στο μισό το χρονικό διάστημα για την υποχρέωση καταβολής από τους πελάτες των Υ.Κ.Ω.. 
     Οι αλλαγές, δηλαδή, που γίνονται, κύριε Πρόεδρε, είναι οι εξής:
     11. Στο δεύτερο στίχο της παραγράφου 1 του άρθρου 28 η φράση «δώδεκα (12) μηνών» αντικαθίσταται με τη φράση «έξι (6) μηνών».
     12. Στον τέταρτο στίχο της παραγράφου 2 του άρθρου 28, η φράση «έξι (6) μηνών» αντικαθίσταται από τη φράση «τριών (3) μηνών» και
     13. Στο άρθρο 28 προστίθεται παράγραφος 5, ως εξής: «Κατά τα λοιπά εξακολουθούν να ισχύουν οι διατάξεις της παραγράφου 4 του άρθρου 29 του ν. 2773/1999, όπως αυτή τροποποιήθηκε με τις διατάξεις της παραγράφου 19 του άρθρου 23 του ν. 3175/2003 (Φ.Ε.Κ. 207 Α).».
     ΠΡΟΕΔΡΕΥΩΝ (Ιωάννης Τραγάκης): Πολύ ωραία, κύριε Υπουργέ, καταθέστε τα στα Πρακτικά, να βγουν αντίγραφα και να μοιραστούν στους συναδέλφους.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε, τα καταθέτω για να καταχωρηθούν στα Πρακτικά και να μοιραστούν στους συναδέλφους.
     (Στο σημείο αυτό, ο Υπουργός Ανάπτυξης, κ. Δημήτριος Σιούφας, καταθέτει στα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής: 
     (Να φωτογραφηθεί η σελίδα 31)
     
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ, για τις βελτιώσεις που κάνατε. 
     Θα ήθελα να ανακοινώσω στο Σώμα ότι έλαβα επιστολή από τον Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Δημήτρη Ρέππα, όπου αναφέρεται ότι στο παρόν νομοσχέδιο Κοινοβουλευτικός Εκπρόσωπος του ΠΑ.ΣΟ.Κ. ορίζεται ο Βουλευτής κ. Χρήστος Πρωτόπαπας.
     Επίσης, έχω την τιμή να σας ανακοινώσω ότι η συνάδελφος Βουλευτής κ. Βάσω Παπανδρέου ζητεί ολιγοήμερη άδεια απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια.
     Το λόγο έχει ο εισηγητής του Πανελλήνιου Σοσιαλιστικού Κινήματος κ. Πιπεργιάς.
     ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, συζητούμε σήμερα για την απελευθέρωση της αγοράς ηλεκτρικής ενέργειας. Συζητούμε το νομοσχέδιο που ενσωματώνει με καθυστέρηση δεκαεπτά μηνών διατάξεις της κοινοτικής οδηγίας 2003/54 στο Εθνικό Δίκαιο και το νομοσχέδιο προβλήθηκε έντονα από την Κυβέρνηση για επικοινωνιακούς λόγους. Χαρακτηρίστηκε μεγάλη μεταρρύθμιση και τομή που αλλάζει το ενεργειακό τοπίο της χώρας. Η Κυβέρνηση μάλιστα προπαγανδίζοντας τις νομοθετικές της πρωτοβουλίες ομιλεί για κοσμογονία. 
     Αν κρίνουμε όμως όσα συμβαίνουν στη Δ.Ε.Η., όσα πράττει και όσα λέει ο Πρόεδρός της σε συνεντεύξεις του και σε off the record εξομολογήσεις και όσα προβλέπει το νομοσχέδιο για τις Δ.Ε.Κ.Ο., τότε είναι προφανές ότι βρισκόμαστε μπροστά σε θεομηνία, θεομηνία που προκαλείται από τα νομοσχέδιά σας και τα στελέχη σας, θεομηνία που προκαλείται από την πολιτική σας. Τις επιπτώσεις της, ως συνήθως, καλούνται να πληρώσουν οι εργαζόμενοι, οι καταναλωτές και ευρύτερα ο ελληνικός λαός. Καλούνται να πληρώσουν τις επιλογές σας για ανατροπή των συλλογικών συμβάσεων εργασίας και των εργασιακών σχέσεων στις Δ.Ε.Κ.Ο..
     Τι να κάνουμε τις διασφαλίσεις που είπατε από του Βήματος, κύριε Υπουργέ, όταν υπάρχει το νομοσχέδιο για τις Δ.Ε.Κ.Ο.; Να πληρώσουν…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εάν δεν τις θέλετε, μπορώ να τις πάρω πίσω!
     ΔΗΜΗΤΡΙΟΣ ΠΙΠΕΡΓΙΑΣ: Τις θέλουμε, αλλά πια τι να τις κάνουμε όταν η μια ενέργειά σας αναιρεί την άλλη! Όταν η πολιτική που κάνετε είναι ανερμάτιστη.
     Τι να τις κάνουμε τις διευκρινίσεις και τα νομοσχέδια, όταν καλούνται οι Έλληνες καταναλωτές να πληρώσουν τους «παλαιοκρασσάδες» που διαλύουν τη Δ.Ε.Η. και εσείς μοιραίοι και άβουλοι παρακολουθείτε την κατεδάφιση; 
     Τι να κάνουμε τα νομοσχέδια για την αγορά, κύριε Υπουργέ, όταν η Δ.Ε.Η. και η Δ.ΕΠ.Α. που επιβάλλεται να παίζουν πρωταγωνιστικό ρόλο όχι μόνο στην Ελλάδα, αλλά και στην ευρύτερη περιοχή βάλλονται εκ των έσω; 
     Τι να πούμε εμείς όταν ο ορισμένος από εσάς Πρόεδρος της Δ.Ε.Η. κατηγορεί τα στελέχη της Δ.Ε.Η. και μαζί μ’ αυτά τα υψηλόβαθμα πολιτικά στελέχη…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πιπεργιά, μπορώ να σας διακόψω;
     ΠΡΟΕΔΡΕΥΩΝ (Ιωάννης Τραγάκης): Ένα λεπτό…
     ΔΗΜΗΤΡΙΟΣ ΠΙΠΕΡΓΙΑΣ: Δεν θέλω διακοπή, κύριε Πρόεδρε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα λεπτό.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Υπουργέ …
     ΔΗΜΗΤΡΙΟΣ ΠΙΠΕΡΓΙΑΣ: Δεν θέλω διακοπή, κύριε Πρόεδρε. Παρακαλώ. Μπορεί μετά ο κύριος Υπουργός να απαντήσει.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για δέκα δευτερόλεπτα. Παρακαλώ.
     ΔΗΜΗΤΡΙΟΣ ΠΙΠΕΡΓΙΑΣ: Μα, παρακαλώ και εγώ...
     ΠΡΟΕΔΡΕΥΩΝ (Ιωάννης Τραγάκης): Κύριε Πιπεργιά, για δέκα δευτερόλεπτα…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για απόντες που δεν μπορούν να προστατεύσουν τον εαυτό τους να μη μιλάτε μέσα σ’ αυτή την Αίθουσα…
     ΔΗΜΗΤΡΙΟΣ ΠΙΠΕΡΓΙΑΣ: Παρακαλώ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πολύ. Το είχατε κάνει και την προηγούμενη φορά με ακραίες εκφράσεις. 
     ΔΗΜΗΤΡΙΟΣ ΠΙΠΕΡΓΙΑΣ: Τι να πούμε εμείς όταν ο ορισμένος από εσάς Πρόεδρος …
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πάρα πολύ. 
     ΔΗΜΗΤΡΙΟΣ ΠΙΠΕΡΓΙΑΣ: …που είναι πολιτικό πρόσωπο –τον έχετε ορίσει εσείς, κύριε Υπουργέ, δεν είναι τυχαίος ο κ. Παλαιοκρασσάς- κατηγορεί τα στελέχη της Δ.Ε.Η. και μαζί μ’ αυτά κατηγορεί και υψηλόβαθμα πολιτικά στελέχη των εποπτευομένων Υπουργείων για ορχήστρα διαπλοκής και μαφία. 
     Έχετε μεγάλη ευθύνη, κύριε Υπουργέ. Δεν υπάρχουν μόνο αρρυθμίες. Υπάρχουν σχεδιασμοί και κινήσεις, τις οποίες και καταγγέλλουμε. Σχεδιασμοί και κινήσεις που υπονομεύουν τα συμφέροντα του δημοσίου. Όλα αυτά γίνονται με κυβερνητική κάλυψη; Εάν όχι, γεννιέται το ερώτημα: Ποιοι κρατούν ακλόνητο στη θέση του τον κ. Παλαιοκρασσά και για ποιους λόγους; 
     ΠΡΟΕΔΡΕΥΩΝ (Ιωάννης Τραγάκης): Ένα λεπτό. Γιατί δεν κάνετε επερώτηση, κύριε συνάδελφε; Με συγχωρείτε, που παρεμβαίνω…
     ΧΡΗΣΤΟΣ ΠΡΩΤΟΠΑΠΑΣ: Επανήλθε ο κ. Παλαιοκρασσάς...
     ΔΗΜΗΤΡΙΟΣ ΠΙΠΕΡΓΙΑΣ: Κύριοι συνάδελφοι, η απελευθέρωση της αγοράς …
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε. Θα σας πω όμως το λόγο της παρέμβασης. 
     ΔΗΜΗΤΡΙΟΣ ΠΙΠΕΡΓΙΑΣ: Παρακαλώ, κύριε Πρόεδρε.
     ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μα, κύριε Πρόεδρε, δεν μπορεί να πει ό,τι θέλει; Δεν καταλαβαίνω. 
     ΔΗΜΗΤΡΙΟΣ ΠΙΠΕΡΓΙΑΣ: Μα, δεν μπορούμε να εκφραστούμε ελεύθερα, κύριε Πρόεδρε; 
     ΠΡΟΕΔΡΕΥΩΝ (Ιωάννης Τραγάκης): Θα σας πω το λόγο της παρέμβασης.
     ΔΗΜΗΤΡΙΟΣ ΠΙΠΕΡΓΙΑΣ: Μα, γιατί με διακόπτετε; 
     ΠΡΟΕΔΡΕΥΩΝ (Ιωάννης Τραγάκης): Η παρέμβασή μου έχει σχέση…
     ΔΗΜΗΤΡΙΟΣ ΠΙΠΕΡΓΙΑΣ: Μα, κύριε Πρόεδρε, παρακαλώ. Δηλαδή, όπου κάνουμε κριτική στην Κυβέρνηση για την πολιτική της, θα με διακόπτετε…
     ΠΡΟΕΔΡΕΥΩΝ (Ιωάννης Τραγάκης): Ακούστε, δεν θα εμποδίσετε τον Πρόεδρο να έχει άποψη.
     ΔΗΜΗΤΡΙΟΣ ΠΙΠΕΡΓΙΑΣ: Παρακαλώ, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Αν θελήσετε μετά επιμήκυνση του χρόνου σας, επειδή αφιερώσατε ήδη ένα πεντάλεπτο υπό τύπον επερώτησης για συγκεκριμένο πρόσωπο, μη μου ζητήσετε παράταση του χρόνου. Να έρθετε στο νομοσχέδιο.
     ΧΡΗΣΤΟΣ ΠΡΩΤΟΠΑΠΑΣ: Τιμωρία είναι αυτό, κύριε Πρόεδρε;
     ΔΗΜΗΤΡΙΟΣ ΠΙΠΕΡΓΙΑΣ: Θα πάρω το χρόνο που πήρε και ο εισηγητής της Πλειοψηφίας, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Παρακαλώ, συνεχίστε.
     ΔΗΜΗΤΡΙΟΣ ΠΙΠΕΡΓΙΑΣ: Κύριοι συνάδελφοι, η απελευθέρωση της αγοράς ηλεκτρικής ενέργειας προχώρησε μετά από πολύχρονες διαπραγματεύσεις και διαβουλεύσεις μεταξύ κρατών, επιχειρήσεων, καταναλωτών και εργαζομένων και βασίστηκε σε μία πολιτική συμφωνία. Σύμφωνα μ’ αυτήν προτεραιότητα είχαν τόσο ο σεβασμός των κανόνων του υγιούς ανταγωνισμού όσο και η εγγύηση παροχής υπηρεσιών κοινής ωφέλειας. 
     Από την Ευρωπαϊκή Ένωση εκδόθηκαν δύο σχετικές οδηγίες: Η 96/92 στις 19-12-1996 και η 2003/54 στις 26-6-2003. Η πρώτη ενσωματώθηκε στο Εθνικό μας Δίκαιο με το ν. 2773 και η δεύτερη, με καθυστέρηση που οφείλεται σε σας, πλέον των δεκαεπτά μηνών, και με την απειλή παραπομπής στο Ευρωπαϊκό Δικαστήριο, έρχεται με το παρόν νομοσχέδιο. Βέβαια δεν έρχεται στο σύνολό της, αλλά σε επιμέρους διατάξεις.
     Πρέπει να σημειωθεί ότι οι οδηγίες βασίστηκαν και στην παραδοχή ότι απελευθέρωση της αγοράς δεν σημαίνει σε καμία περίπτωση ασυδοσία του κεφαλαίου. Με βάση τις οδηγίες η εσωτερική αγορά ηλεκτρικής ενέργειας δημιουργείται σταδιακά. Η σταδιακή μάλιστα δημιουργία της θεωρήθηκε αναγκαία τόσο για να προσαρμοστεί η βιομηχανία παραγωγής ηλεκτρικής ενέργειας στο νέο περιβάλλον λαμβάνοντας υπόψη τους διαφορετικούς τρόπους και τις ιδιομορφίες που παρουσιάζονται στα δίκτυα, όσο και για να εξασφαλιστεί η οικονομική και κοινωνική συνοχή των κρατών της Ευρωπαϊκής Ένωσης από τους κινδύνους που δημιουργούσε η απελευθέρωση της αγοράς σχετικά με την εκπλήρωση των υπηρεσιών κοινής ωφέλειας. 
     Επίσης συμφωνήθηκε ότι ο ελεύθερος ανταγωνισμός δεν μπορεί από μόνος του να εγγυηθεί την ασφάλεια εφοδιασμού, την προστασία του περιβάλλοντος, την ισόρροπη περιφερειακή ανάπτυξη, την ενίσχυση της ανταγωνιστικότητας και παραγωγικότητας της εθνικής οικονομίας που έχει σχέση με το κόστος ενέργειας και τις υπηρεσίες κοινής ωφέλειας. Γι’ αυτό προβλέφθηκε τις εγγυήσεις αυτές να τις παρέχει ο μακροχρόνιος ενεργειακός σχεδιασμός, που αποτελεί πολιτική επιλογή και δέσμευση όλων των κυβερνήσεων.
     Ο ν. 2773 συμπεριέλαβε άρθρο, σύμφωνα με το οποίο η Κυβέρνηση οφείλει να προχωρήσει στην εκπόνηση του μακροχρόνιου ενεργειακού σχεδιασμού λαμβάνοντας υπόψη τα υπάρχοντα ενεργειακά αποθέματα σε εθνικό, περιφερειακό και διεθνές επίπεδο, τις τάσεις της διεθνούς αγοράς και να έχει σαν στόχο την ασφάλεια εφοδιασμού, την προστασία του περιβάλλοντος, την ανταγωνιστικότητα της οικονομίας, την ισόρροπη περιφερειακή ανάπτυξη, τη συνοχή των γεωγραφικών περιοχών, ιδιαίτερα μάλιστα σ’ εμάς, στην Ελλάδα των νησιωτικών περιοχών και την εξασφάλιση των προϋποθέσεων ενός υγιούς ανταγωνισμού προκειμένου να μειωθεί το κόστος ενέργειας για το σύνολο των χρηστών.
     Υπενθυμίζω ότι αυτός ο σχεδιασμός αποτελείται από πενταετή και δεκαετή κυλιόμενα προγράμματα και έχει τη μορφή υπουργικής απόφασης που παρουσιάζεται στη Βουλή. Είναι προφανές ότι αυτός ο σχεδιασμός έχει υποστεί προηγούμενα τη βάσανο των διαβουλεύσεων. 
     Αυτός ο σχεδιασμός αποτελεί ασφαλές πλαίσιο για τη λειτουργία της αγοράς και των νέων επενδύσεων. Μάλιστα, προεκλογικά εσείς τονίζατε ότι εάν δεν υπάρξει ο μακροχρόνιος ενεργειακός σχεδιασμός, δεν θα προκύψουν επενδύσεις από τους ιδιώτες. Και θέτατε σαν απόλυτη προτεραιότητα αυτόν το μακροχρόνιο ενεργειακό σχεδιασμό. 
     Επίσης ο σχεδιασμός συμβάλλει στην εξοικονόμηση των πόρων, την ενεργειακή αποδοτικότητα και αποτελεί εγγύηση για τους εργαζόμενους και ορθολογικό προγραμματισμό στην παραγωγή της ενέργειας. 
     Δυστυχώς, όμως, ο μακροχρόνιος ενεργειακός σχεδιασμός ακόμη δεν έχει έρθει στη Βουλή για συζήτηση παρ’ ότι το 2003 κατατέθηκε στην επιτροπή μας σχέδιο για διαβούλευση. Η έλλειψή του μάλιστα γίνεται ακόμα πιο αισθητή τη στιγμή που καλούμαστε να νομοθετήσουμε για παραπέρα απελευθέρωση της αγοράς, με ουσιαστική αναίρεση των προβλέψεων του άρθρου 3 του ν. 2773, αφού η Κυβέρνηση έχει ανακοινώσει σε σχετική ερώτηση που κάναμε ότι θα πραγματοποιήσει το μακροχρόνιο ενεργειακό σχεδιασμό, μετά την ψήφιση του νομοσχεδίου που θα φέρει στη Βουλή για το συμβούλιο εθνικής ενεργειακής στρατηγικής και αφού συγκροτηθεί αυτό το συμβούλιο και αφού συμβουλεύσει μετά την Κυβέρνηση για να καταρτίσει το μακροχρόνιο ενεργειακό σχεδιασμό. Απωθεί, δηλαδή, αυτό το σχεδιασμό στο απώτατο μέλλον. 
     Στην Ευρωπαϊκή Ένωση έχουν παρουσιαστεί οι προβλέψεις για τη στάση της ενεργειακής αγοράς μέχρι το 2025. Ήδη προχωρήσατε –και προχωρήσαμε σαν χώρα- στην υπογραφή της συμφωνίας για την περιφερειακή αγορά της Νοτιοανατολικής Ευρώπης, μια θετική εξέλιξη στην οποία πρωταγωνίστησαν οι κυβερνήσεις του ΠΑ.ΣΟ.Κ..
     Οι περιβαλλοντικές δεσμεύσεις της χώρας μας είναι δεδομένες και οι περιορισμοί γνωστοί. Οι εναλλακτικές μορφές ενέργειας, ιδιαίτερα των Α.Π.Ε., ευνοούνται από τις κοινοτικές οδηγίες και τους ελληνικούς νόμους. 
     Οι προοπτικές της αγοράς πετρελαίου είναι και αυτές καθαρές. 
     Η εξασφάλιση νέων πηγών τροφοδοσίας του συστήματος φυσικού αερίου είναι δεδομένες από τις συμφωνίες που υπέγραψε η κυβέρνηση του ΠΑ.ΣΟ.Κ..
     Τι απουσιάζει; Απουσιάζει ο μακροχρόνιος σχεδιασμός και απ’ ό,τι φαίνεται, θα καθυστερήσει για καιρό ακόμα. Γιατί καθυστερεί; Για να γίνουν διευθετήσεις μεταξύ των ενδιαφερομένων επιχειρηματικών συμφερόντων. 
     Την ίδια στιγμή, στην αγορά επικρατεί σύγχυση και στους εργαζόμενους της Δ.Ε.Η. ανασφάλεια. Γι’ αυτό πιστεύουμε ότι το νομοσχέδιο είναι ψευδεπίγραφο και ότι δεν πρόκειται να συμβάλει στην επιτάχυνση της απελευθέρωσης της αγοράς ηλεκτρικής ενέργειας.
     Επιπρόσθετα, πρέπει να τονίσω ότι για εμάς, πρώτον, η Ρ.Α.Ε. είναι ρυθμιστική αρχή και σε καμία περίπτωση δεν μπορεί να αναγορεύεται σε φορέα χάραξης ενεργειακής πολιτικής. Το ρυθμιστικό της ρόλο οφείλουμε να προστατεύσουμε και να ενισχύσουμε, αλλά μέσα στα όρια που πρέπει και να λειτουργεί. Είναι αδιανόητο η Κυβέρνηση να μην μπορεί να υπογράψει κανονιστικές ρυθμίσεις, χωρίς τη σύμφωνη γνώμη της. 
     Δεύτερον, η Δ.Ε.Η. πρέπει να παραμείνει καθετοποιημένη και ενιαία. Είναι βέβαιο ότι δεν θα παραμείνει μονοπώλιο. Έχει ηγετική δεσπόζουσα θέση στην αγορά και το συμφέρον της χώρας μας είναι να ανοίξει τα φτερά της στην περιφερειακή αγορά και με επιχειρηματικές συνεργασίες και πρωτοβουλίες, να παίξει ρόλο όχι μόνο στην περιφερειακή αγορά, αλλά και στην Ευρώπη. 
     Πώς να παίξει, όμως, ρόλο στην περιφερειακή αγορά και στην Ευρώπη, όταν δεν μπορεί να παίξει ρόλο στο εσωτερικό, με τη διοικητική κρίση που τη μαστίζει και με την παρουσία του Προέδρου της στο τιμόνι της;
     Τρίτον, με την εξέλιξη των νέων, σύγχρονων τεχνολογιών και των τεχνικών μεθόδων καύσης στερεών καυσίμων που εξασφαλίζουν και υψηλό βαθμό απόδοσης και περιορισμό των εκπομπών ρύπων θερμοκηπίου, ο λιγνίτης και ευρύτερα τα στερεά καύσιμα επιβάλλεται να συμπεριλαμβάνονται στους σχεδιασμούς του μέλλοντος, ισορροπώντας ανάμεσα στις δεσμεύσεις μας για την προστασία του περιβάλλοντος και στην επιλογή μας για φθηνή ηλεκτρική ενέργεια, περιφερειακή ανάπτυξη και κοινωνική συνοχή.
     Τέταρτον, η προώθηση νέων πηγών ενεργειακού εφοδιασμού και η απεξάρτηση από το πετρέλαιο αποτελούν απαραίτητη προϋπόθεση για τους σχεδιασμούς του μέλλοντος, καθώς αποτρέπουν τους κινδύνους εξάρτησης από οικονομικά συμφέροντα, αλλά και συμφέροντα άλλων κρατών. Το φυσικό αέριο αποτελεί σοβαρότατη επιλογή για τη χώρα, αλλά θα είναι στρατηγικό λάθος για την Ελλάδα, με πολλαπλές επιπτώσεις στην οικονομία και στην πολιτική να αποτελεί αποκλειστική επιλογή του μέλλοντος, όταν μάλιστα τώρα τελευταία ο Πρόεδρος της Δ.Ε.Η. διαπραγματεύεται με ιδιώτες επιχειρηματίες για την προμήθεια από τη Δ.Ε.Η. φυσικού αερίου, τη στιγμή μάλιστα που υπάρχει η option για τη Δ.ΕΠ.Α..
     Πέμπτον, οι ανανεώσιμες πηγές ενέργειας πρέπει να ενθαρρύνονται όλο και  περισσότερο, προκειμένου να αξιοποιηθούν στο έπακρο με τον ενεργειακό σχεδιασμό. Επιβάλλεται, όμως, πέρα από τη συμμετοχή τους στον ενεργειακό εφοδιασμό, να συμβάλουν στη δημιουργία ενός βιομηχανικού τομέα γύρω από την τεχνολογία των Α.Π.Ε. με σοβαρές εξαγωγικές προοπτικές στην ευρύτερη περιοχή, ακόμη και στην Ευρώπη. Επίσης, πρέπει να υπάρχουν συγκεκριμένες ενέργειες για την εξοικονόμηση της ενέργειας και τη βελτίωση της αποδοτικότητας στη διαχείριση των φορτίων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, παρακαλώ να μου δώσετε το χρόνο που πήρε και ο εισηγητής της Πλειοψηφίας.
     ΠΡΟΕΔΡΕΥΩΝ (Ιωάννης Τραγάκης): Εντάξει, αλλά δεν είναι απόλυτο αυτό.
     ΔΗΜΗΤΡΙΟΣ ΠΙΠΕΡΓΙΑΣ: Έκτον. Τέλος, η Κυβέρνηση πρέπει να εγγυάται τη λειτουργία ενός επενδυτικού πλαισίου, όπου οι προβλεπόμενοι διαγωνισμοί νέας ισχύος να είναι ανοικτοί, χωρίς αποκλεισμούς, με ισότιμη πρόσβαση όλων, χωρίς διακρίσεις, χωρίς ευνοϊκές ρυθμίσεις και σε καθεστώς απόλυτης διαφάνειας.
     Η Δ.Ε.Η. πρέπει να ανταποκριθεί στις νέες προκλήσεις και να ενεργοποιηθεί σε όλα τα επίπεδα, προκειμένου να λειτουργήσει ως ισότιμος φορέας, αποφεύγοντας κάθε ιδέα για κατάχρηση της θέσης της στην αγορά.
     Οι Κυβερνήσεις του ΠΑ.ΣΟ.Κ. αντιμετώπισαν την ενέργεια σαν θέμα υψηλής προτεραιότητας, εθνικό θέμα. Αποτέλεσμα της πολιτικής μας ήταν οι εγχώριοι πόροι να συμμετέχουν στην ηλεκτροπαραγωγή του διασυνδεδεμένου συστήματος το 2004 κατά 78,1% συμβάλλοντας έτσι στο φθηνό ρεύμα που έχει η χώρα μας, ενώ το 1981 με πολύ μικρότερη την παραγωγή ήταν στο 61,9%. Η τιμή της κιλοβατώρας για οικιακή χρήση είναι η χαμηλότερη στην Ευρώπη των δεκαπέντε και για βιομηχανική χρήση η τρίτη φθηνότερη.
     Με το ν. 2773 έγιναν σημαντικές παρεμβάσεις και θα έπρεπε ήδη να έχουν προχωρήσει και οι επενδύσεις. Δεν προχώρησαν οι επενδύσεις και ο λόγος είναι γνωστός. Γιατί το φυσικό αέριο -που εκλήθησαν οι επενδυτές να είναι η πρώτη ύλη για την παραγωγή της ηλεκτρικής ενέργειας- ανέβασε σε υψηλό κόστος την παραγωγή της κιλοβατώρας και η τιμή της κιλοβατώρας που θα παραγόταν ήταν ακριβότερη από την τιμή που διέθετε η Δ.Ε.Η. το ρεύμα στους επιλέγοντες πελάτες.
     Παρ’ όλα αυτά, όμως, και επειδή υπάρχουν ανάγκες του μέλλοντος, τα ΕΛ.ΠΕ. τόλμησαν και προχώρησαν στην κατασκευή μιας μονάδας 400 MW, ενώ υπάρχουν ανακοινώσεις ότι ένας άλλος ιδιωτικός όμιλος, ο όμιλος Μυτιληναίου, προχωρεί σε επενδύσεις συμπαραγωγής για να τροφοδοτήσει το εργοστάσιο του αλουμινίου, αλλά και μια μονάδα παραγωγής ηλεκτρικής ενέργειας.
     Παρ’ όλα αυτά, όμως, οι συνθήκες που υπάρχουν σήμερα με τη μονάδα των ΕΛ.ΠΕ., τη μονάδα του Λαυρίου, τις μονάδες οι οποίες ανακοινώθηκαν ότι φτιάχνονται από τον όμιλο Μυτιληναίου, δημιουργούν την πεποίθηση ότι δεν υπάρχει ανάγκη για τη διενέργεια διαγωνισμού για την απόκτηση νέας ισχύος.
     Παρ’ όλα αυτά, χωρίς να υπάρχει σχετική μελέτη, προχωράτε στην παράταση του διαγωνισμού με αποκλεισμό μάλιστα της Δ.Ε.Η. μέχρι το 2010. Παρά τις ρυθμίσεις που υπήρχαν τόσο με το ν. 2773, όσο και με το ν. 3175, εσείς, με δική σας ευθύνη, καθυστερήσατε τους διαγωνισμούς, τους οποίους προέβλεπε ο ν.3175 και στη δεκαεννεάμηνη διακυβέρνησή σας προσπαθείτε εναγωνίως να παρουσιάσετε έργο. Κατανοούμε, πλήρως, την προσπάθειά σας να τονώσετε το μεταρρυθμιστικό σας προσωπείο. 
     Επιλέξατε, μετά τα νομοσχέδια του καλοκαιριού για το ωράριο των καταστημάτων, τη διευθέτηση του ωραρίου εργασίας, να φέρετε στη Βουλή τα ενεργειακά νομοσχέδια.
     ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, παρακαλώ ολοκληρώστε.
     ΔΗΜΗΤΡΙΟΣ ΠΙΠΕΡΓΙΑΣ: Θα ολοκληρώσω, κύριε Πρόεδρε, στο χρόνο που δώσατε και στον εισηγητή της Πλειοψηφίας.
     ΠΡΟΕΔΡΕΥΩΝ (Ιωάννης Τραγάκης): Δεν  υπάρχει δεδικασμένο επειδή δόθηκε στον εισηγητή της Πλειοψηφίας μία ανοχή. Νομίζω ότι με σας θα κλείσει αυτή η ανοχή.
     ΔΗΜΗΤΡΙΟΣ ΠΙΠΕΡΓΙΑΣ: Παρ’ όλα αυτά, κύριε Υπουργέ, παρ’ ότι προσπαθείτε εναγωνίως να παρουσιάσετε έργο, το νομοσχέδιο που φέρνετε προσαρμόζει μερικώς την οδηγία, δεν ενσωματώνει το άρθρο 7 της οδηγίας, παρατείνει τη διάταξη του ν. 3175 για τριάμισι ακόμα χρόνια. Δεν χρειάζεται να αποδομήσουμε εμείς το σχετικό άρθρο, το έπραξε ήδη με τη συνέντευξή του ο κ. Παλαιοκρασσάς, λέγοντας ότι επιχειρείτε με αυτήν την παράταση να δημιουργηθούν ιδιώτες επενδυτές με έμμεση επιδότηση της Δ.Ε.Η.. 
     Προβλέπει επίσης τη δημιουργία τριών διαχειριστών δικτύου, εκχωρεί αρμοδιότητες στη Ρ.Α.Ε., περισσότερες από ό,τι προβλέπονται στις οδηγίες, επιβάλλει οργανωτικές μεταβολές στη Δ.Ε.Η., προβλέπει ξεχωριστό διαχειριστή για τα νησιά και τους επιβάλλει συγκεκριμένες αρμοδιότητες.
     ΠΡΟΕΔΡΕΥΩΝ (Ιωάννης Τραγάκης): Ωπ, τελείωσε ο χρόνος.
     ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε, με μία φράση.
     Εμείς έχουμε τοποθετηθεί λεπτομερέστατα στη συζήτηση που έγινε στην επιτροπή. Πιστεύουμε ότι επί της αρχής χρειάζεται, πράγματι, να προχωρήσει η απελευθέρωση, να εισαχθεί ο ανταγωνισμός, να υπάρχει σαν αποτέλεσμα αυτού του ανταγωνισμού φθηνότερη ενέργεια σε όλους τους χρήστες. Δυστυχώς, όμως, φοβόμαστε ότι έτσι όπως επιχειρείτε να προχωρήσετε την απελευθέρωση, δεν θα έχουμε φθηνότερο ρεύμα, δεν θα  έχουμε φθηνότερη ηλεκτρική ενέργεια, αλλά όπως φαίνεται και όπως εισηγούνται οι αρμόδιοι της Δ.Ε.Η., θα έχουμε ακριβότερο ρεύμα. 
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Δεν κατάλαβα, το ψηφίζετε;
     ΔΗΜΗΤΡΙΟΣ ΠΙΠΕΡΓΙΑΣ: Είπα, κύριε Πρόεδρε, ότι το ψηφίζουμε επί της αρχής, αλλά επί των άρθρων έχουμε διαφωνίες. 
     ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος του Κ.Κ.Ε., κ. Σκοπελίτης, έχει το λόγο. 
     ΣΤΑΥΡΟΣ ΣΚΟΠΕΛΙΤΗΣ: Θα πω καθαρά τη γνώμη μου για το νομοσχέδιο και τη θέση μας. 
     Αρχίζοντας την ομιλία μου, κύριε Πρόεδρε, κυρίες και κύριοι Βουλευτές, θα ήθελα να επισημάνω αυτό που επεσήμανα και κατά τη διάρκεια της συζήτησης στην αρμόδια επιτροπή ότι η Κυβέρνηση έχει -ούτε λίγο, ούτε πολύ- μεταβληθεί σε εκτελεστικό όργανο των αποφάσεων που παίρνονται στα πλαίσια της Ευρωπαϊκής Ένωσης, αποφάσεις βέβαια που εξυπηρετούν και προωθούν τα συμφέροντα του  μεγάλου κεφαλαίου. Βέβαια με τις αποφάσεις αυτές η Κυβέρνηση της Νέας Δημοκρατίας όχι μόνο συμφωνεί, αλλά και τις συνδιαμορφώνει στα πλαίσια της Ευρωπαϊκής Ένωσης, όπως παρόμοια έπραττε και η προηγούμενη κυβέρνηση του ΠΑ.ΣΟ.Κ. 
     Σε αυτήν, λοιπόν, την κατεύθυνση κινιόταν το νομοσχέδιο που συζητήσαμε χθες σε αυτήν την Αίθουσα και που αφορούσε τα βιοκαύσιμα και σε αυτή κινείται και το σημερινό, αφού εκείνο που κάνει είναι να ενσωματώνει στην ελληνική νομοθεσία μία ακόμη οδηγία της Ευρωπαϊκής Ένωσης, την οδηγία 54/2003 που αφορά την ηλεκτρική ενέργεια. Με την ενσωμάτωση αυτή επιδιώκεται να επιταχυνθούν οι ρυθμοί απελευθέρωσης της αγοράς της ηλεκτρικής ενέργειας στη χώρα μας και η Κυβέρνηση, σύμφωνα με την πάγια τακτική της, ισχυρίζεται ότι η επιτάχυνση αυτή θα λειτουργήσει προς όφελος του λαϊκού καταναλωτή.
     Θα του εξασφαλίσει, λέει, καλύτερες υπηρεσίες και θα του παρέχει φθηνότερο ρεύμα. Βέβαια, αυτός ο ισχυρισμός της Κυβέρνησης ούτε πρωτόγνωρος είναι ούτε πρωτάκουστος και ούτε έχει την αποκλειστικότητά του. Τον χρησιμοποίησε και η κυβέρνηση του ΠΑ.ΣΟ.Κ. και μάλιστα κατά κόρον, όταν το 1999 έφερνε στη Βουλή για συζήτηση και ψήφιση τον ν. 2773 που άνοιξε το δρόμο για την απελευθέρωση της αγοράς της ηλεκτρικής ενέργειας στη χώρα μας και την παράδοσή της στο ντόπιο και ξένο ιδιωτικό κεφάλαιο.
     Όμως, αυτός ο ισχυρισμός έχει τόση σχέση με την αλήθεια όση είχε και εκείνος ο ισχυρισμός που ακούστηκε πάλι σε αυτήν την Αίθουσα, όταν συζητιόταν η απελευθέρωση των ακτοπλοϊκών συγκοινωνιών, μια απελευθέρωση που έδεσε χειροπόδαρα τον χρήστη αυτών των συγκοινωνιών, και ιδιαίτερα τον κάτοικο των νησιών μας, με τα τεράστια προβλήματα που δημιούργησε η εφοπλιστική ασυδοσία. 
     Για εμάς, για το Κομμουνιστικό Κόμμα της Ελλάδας, είναι καθαρό ότι στόχος του είναι να ρίξει στάχτη στα μάτια του λαού, ώστε να μην μπορεί να δει ότι αυτό το νομοσχέδιο έχει σαν στόχο του να διασφαλίσει την κερδοφόρα δράση των ιδιωτικών ομίλων στον τομέα της ηλεκτρικής ενέργειας σε βάρος, βέβαια, των δικών του συμφερόντων. Θέλει να υπηρετήσει το στόχο της συγκέντρωσης και της συγκεντροποίησης του κεφαλαίου στο χώρο της ενέργειας, μια συγκέντρωση και μια συγκεντροποίηση που προχώρησε σημαντικά. Σήμερα οι πέντε πιο σημαντικοί όμιλοι ελέγχουν το 55% της αγοράς ενέργειας στην Ευρωπαϊκή Ένωση των δεκαπέντε έναντι του 49% που κατείχαν το 1998. 
     Αυτή είναι η αλήθεια, κυρίες και κύριοι συνάδελφοι, την οποία η Κυβέρνηση, επιμελώς, θέλει να κρύψει με τα όσα λέγονται στην εισηγητική έκθεση του νομοσχεδίου και με τα όσα ακούστηκαν κατά τη διάρκεια της συζήτησης του νομοσχεδίου στην αρμόδια επιτροπή, αλλά και σήμερα σε αυτήν την Αίθουσα από τον εισηγητή της Πλειοψηφίας. Είναι μια αλήθεια που λέει ότι από την ψήφιση του ν. 2773/1999 και συγκεκριμένα από το 2000 έως το 2004 η τιμή του ρεύματος αυξήθηκε κατά 13,5%, ενώ την ίδια περίοδο αυξήθηκε ο κύκλος εργασιών ανά εργαζόμενο στη Δ.Ε.Η. κατά 45% και ο μέσος πραγματικός μισθός του εργαζόμενου στον ιδιωτικό τομέα παρέμεινε στάσιμος στη διετία 2003-2004.
     Επίσης, αυτή η αλήθεια λέει ότι από την ψήφιση του συγκεκριμένου νόμου είχαμε μείωση του αριθμού των εργαζομένων στην ενέργεια, στη Δ.Ε.Η., δηλαδή είχαμε απώλεια θέσεων και όχι αύξησή τους, όπως ισχυριζόταν η τότε κυβέρνηση.
     Όσον αφορά τα προβλήματα, που είχαμε τότε επισημάνει ότι θα έχουμε στον ενεργειακό σχεδιασμό της χώρας μας, αυτά εκδηλώθηκαν με τα black out που είχαμε, με τα προβλήματα στην ηλεκτροδότηση της περιφέρειας και όχι μόνο, με τα προβλήματα που εκδηλώθηκαν ίσως και με τη μετατροπή του εισαγόμενου αέριου σε στρατηγικό καύσιμο της ηλεκτροπαραγωγής αντί του φθηνότερου εγχώριου λιγνίτη. Και αυτό όχι για κανέναν άλλο λόγο, αλλά γιατί το απαιτούσε το ιδιωτικό κεφάλαιο, αφού έτσι κάνει γρηγορότερα την απόσβεσή του. 
     Αυτά τα προβλήματα είχαμε, κυρίες και κύριοι συνάδελφοι, από την ψήφιση του ν. 2773/1999, προβλήματα που και η Κυβέρνηση και η Αξιωματική Αντιπολίτευση τα ξεπερνούν, γιατί αυτό επιβάλλει η πολιτική τους, μια πολιτική που για εμάς θυσιάζει τα λαϊκά συμφέροντα στο βωμό της κερδοσκοπίας του ιδιώτη επενδυτή. Αυτά τα προβλήματα όχι μόνο δεν θα αντιμετωπιστούν με το υπό συζήτηση νομοσχέδιο, αλλά και θα ενταθούν ακόμα παραπέρα. Συγκεκριμένα, θα επιβαρυνθεί οικονομικά ακόμα περισσότερο ο λαϊκός καταναλωτής με τα νέα χαράτσια που επιβάλλονται από το νομοσχέδιο, χαράτσια όπως αυτό υπέρ της Ρ.Α.Ε. που επιβάλλεται με το άρθρο 3, αλλά και με τα άλλα χαράτσια που επιβάλλονται με τα άρθρα 19 και 28. Επίσης, θα επιβαρυνθεί με την αύξηση της τιμής του ρεύματος που προβλέπεται ότι θα γίνει και που η διεθνής εμπειρία επιβεβαιώνει στα πλαίσια της απελευθέρωσης της ηλεκτρικής ενέργειας και της επιθυμίας του ιδιωτικού κεφαλαίου για την αποκόμιση ακόμα μεγαλύτερων κερδών. 
     Εξάλλου, κυρίες και κύριοι συνάδελφοι, και η Δ.Ε.Η. και οι ιδιώτες επενδυτές προωθούν άμεσα τη γενναία αύξηση όχι βέβαια στην ΠΕΣΙΝΕ -γιατί εκεί παραμένει το απαράδεκτο καθεστώς- αλλά στα οικιακά τιμολόγια στο όνομα της ανταγωνιστικότητας, αποκαλύπτοντας έτσι την αστική μυθοπλασία για τα δήθεν ευεργετικά αποτελέσματα της απελευθέρωσης για τη λαϊκή κατανάλωση.
     Ακόμα, κύριοι συνάδελφοι, θα δημιουργηθούν και νέα προβλήματα στους εργαζόμενους που θα οδηγηθούν και στο να χάσουν τη δουλειά τους πολλοί από αυτούς και στην επιδείνωση των εργασιακών τους σχέσεων και των συνθηκών εργασίας. 
     Είναι δε γνωστό ότι με το νομοσχέδιο αυτό η μονιμότητα των προσλαμβανομένων στις Δ.Ε.Κ.Ο. και στη Δ.Ε.Η. αίρεται. ‘Ετσι χιλιάδες εργαζόμενοι θα γίνουν βορά στις αδηφάγες ορέξεις του μεγάλου κεφαλαίου.
     Θα ήθελα επίσης να τονίσω ότι η προσέλκυση και η απομάκρυνση ιδιωτικών επενδύσεων θα χρησιμοποιηθεί, ταυτόχρονα, σαν μαστίγιο και καρότο για να αποδεχθούν οι εργαζόμενοι την πολύπλευρη συμπίεση της τιμής της εργατικής τους δύναμης.
     Όσο αφορά στον ενεργειακό σχεδιασμό αυτό πάει στις καλένδες, αφού η ευθύνη γι’ αυτό θα μετατοπιστεί σταδιακά από το εθνικό στο ευρωενωσιακό και περιφερειακό επίπεδο για να υπάρξει, όπως λένε, ενιαία ρύθμιση της κοινής πλέον αγοράς.
     Κύριοι συνάδελφοι, το κόμμα της Αξιωματικής Αντιπολίτευσης συμφωνεί με το υπό συζήτηση νομοσχέδιο και την συμφωνία αυτήν την κατέγραψε στη Διαρκή Επιτροπή και δεν μπορούσε βεβαίως να κάνει διαφορετικά. Και αυτό, όχι γιατί δεν χωρούσε στα πλαίσια της γενικότερης αντιπολιτευτικής τακτικής που ακολουθεί, αλλά γιατί  είναι υπέρ της απελευθέρωσης της αγοράς στον τομέα της ηλεκτρικής ενέργειας γενικότερα, όπως αποδείχθηκε και από την χθεσινή συζήτηση. Αφού, λοιπόν, δεν χωρά στην αντιπολιτευτική του τακτική μια καταψήφιση του νομοσχεδίου και προκειμένου να κρατήσει τα προσχήματα, κάνει επιμέρους προτάσεις και παρατηρήσεις που μπορεί ορισμένες να είναι- και είναι πράγματι- σωστές, όμως ούτε στο ελάχιστον ξεστρατίζουν το νομοσχέδιο από την αντιλαϊκή του κατεύθυνση, που επαναλαμβάνω ότι είναι η παράδοση της ενέργειας στο μεγάλο κεφάλαιο. Με την έννοια αυτή και το κόμμα της Αξιωματικής Αντιπολίτευσης γίνεται συνένοχος στα προβλήματα που θα δημιουργηθούν και στις αυταπάτες που προσπαθεί να καλλιεργήσει η Κυβέρνηση στις λαϊκές μάζες.
     Κύριοι συνάδελφοι, για εμάς, για το Κομμουνιστικό Κόμμα της Ελλάδας, αφετηρία για την τοποθέτησή μας σε κάθε νομοσχέδιο  είναι τα λαϊκά συμφέροντα και η εξυπηρέτησή τους. Και αυτά τα συμφέροντα σε καμιά περίπτωση δεν υπηρετούνται με την μετατροπή του κοινωνικού αγαθού, όπως είναι η ηλεκτρική ενέργεια, σε εμπόρευμα, όπως το θέλουν η Κυβέρνηση και η Αξιωματική Αντιπολίτευση. Δεν υπηρετούνται με το να παραδοθεί στο ιδιωτικό κεφάλαιο η υποδομή της Δ.Ε.Η. που αξίζει δισεκατομμύρια δραχμές και τα οποία δεν προήλθαν από καμιά άλλη πηγή, αλλά από εκείνη που λέγεται λαϊκό εισόδημα.
     Όπως τόνισα και στην επιτροπή, κανένας δεν έχει το δικαίωμα να δωρίζει αυτήν την υποδομή στους ιδιώτες, στο μεγάλο κεφάλαιο.
     Δεν υπηρετείται επίσης η προθεσμία ένταξης νέων μονάδων ηλεκτροπαραγωγής στο σύστημα στις 31.12.2010 αντί 1.7.2007, χωρίς καμία τεκμηρίωση γιατί γίνεται αυτό, καλύπτοντας στην ουσία νομικά τις καθυστερήσεις που προκύπτουν από τη διαπραγμάτευση της Κυβέρνησης με τους μονοπωλιακούς ομίλους. Δεν υπηρετείται με την αναβάθμιση του ρόλου της η Δ.Ε.Σ.Μ.Η.Ε. που αναλαμβάνει και τις αρμοδιότητες διαχείρισης του δικτύου διανομής, με προφανή στόχο να διασφαλίσει τους ιδιώτες επενδυτές ότι δεν θα υπάρξει μεροληπτική αντιμετώπιση υπέρ της Δ.Ε.Η..
     Με την αναβάθμιση της Δ.Ε.Σ.Μ.Η.Ε., πρέπει να τονίσω ότι, ενισχύεται ένας ακόμη μηχανισμός της μονοπωλιακής κατάστασης που υπηρετεί τις σύγχρονες ανάγκες  του μεγάλου κεφαλαίου.
     Γι’ εμάς, κύριοι συνάδελφοι, τα προβλήματα και ο ενεργειακός σχεδιασμός της χώρας μας μπορεί να αντιμετωπιστούν μόνο στα πλαίσια ενός αποκλειστικά κρατικού ενιαίου φορέα ενέργειας που θα αποτελεί λαϊκή περιουσία και θα λειτουργεί με κίνητρο την ικανοποίηση των συνεχώς διευρυνόμενων λαϊκών αναγκών. Μόνο τότε μπορούμε να έχουμε μείωση του βαθμού ενεργειακής εξάρτησης της χώρας μας, εξασφάλιση επαρκούς και φθηνής λαϊκής κατανάλωσης που θα κατοχυρώνει στην πράξη το ενεργειακό προϊόν ως κοινωνικό αγαθό και όχι ως εμπόρευμα.
     Τότε μόνο θα έχουμε ασφάλεια των εργαζομένων και των καταναλωτών, προστασία του περιβάλλοντος και σχεδιασμένη ανάπτυξη περιοχών και κλάδων και τη διασφάλιση της υποδομής για τη μελλοντική κάλυψη των αναγκών της κρατικά σχεδιασμένης οικονομίας.
     Ο ενιαίος αυτός κρατικός φορέας ενέργειας θα επεξεργάζεται την ενεργειακή πολιτική με άξονες, πρώτον, την αξιοποίηση των εγχώριων πηγών. Για παράδειγμα η χώρα μας θα μπορούσε να αυξήσει το ποσοστό ηλεκτροπαραγωγής από μεγάλους υδροηλεκτρικούς σταθμούς, να αξιοποιήσει τα λιγνιτικά αποθέματα στην Πτολεμαΐδα και στο Αμύνταιο, να ενεργοποιήσει τις λιγνιτικές μονάδες στη Δράμα, Φλώρινα και Ελασσόνα, αξιοποιώντας τεχνολογίες πιο φιλικές στο περιβάλλον.
     Δεύτερον, τη συστηματική έρευνα και αξιοποίηση νέων πηγών για την εξοικονόμηση ενέργειας παραδείγματος χάρη η θερμική χρήση φυσικού αερίου στις πόλεις.
     Και τρίτον, τη διακρατική αμοιβαία επωφελή συνεργασία σε τομείς όπως τα δίκτυα μεταφοράς ενεργειακού προϊόντος, η ερευνητική δραστηριότητα και η ανταλλαγή τεχνογνωσίας.
     Είναι καθαρό, κυρίες και κύριοι συνάδελφοι, ότι στα πλαίσια του καπιταλισμού ο αρμονικός συνδυασμός των στόχων που θέσαμε δεν μπορεί να υλοποιηθεί. Χρειάζεται μια άλλη εξουσία, μια λαϊκή εξουσία που θα εφαρμόσει μια άλλη πολιτική που στο κέντρο της προσοχής της θα είναι ο εργαζόμενος και οι ανάγκες του και όχι το καπιταλιστικό κέρδος, όπως το θέλετε εσείς. Και γι’ αυτήν την εξουσία πρέπει να δώσει τον αγώνα ο εργαζόμενος και οι λαϊκές μάζες.
     Κύριε Πρόεδρε, καταψηφίζουμε στο σύνολο το υπό συζήτηση νομοσχέδιο. Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε και διπλά μάλιστα, γιατί ήσασταν και μέσα στο χρόνο σας.
     Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων είκοσι ένας μαθητές και μαθήτριες και δύο συνοδοί - καθηγητές από το 6ο Λύκειο Νέας Ιωνίας Αττικής.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Το λόγο η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κυρίες και κύριοι συνάδελφοι, η Ευρωπαϊκή Ένωση στο πλαίσιο της προσπάθειας συγκρότησης και λειτουργίας της εσωτερικής αγοράς, μεταξύ των άλλων έδωσε ιδιαίτερη σημασία στην αναζήτηση κοινών κανόνων για τη δημιουργία μιας απελευθερωμένης εσωτερικής αγοράς ενέργειας τόσο στον τομέα  της ηλεκτρικής ενέργειας, όσο και στον τομέα φυσικού αερίου.
     Προώθησε, λοιπόν, τις πρώτες οδηγίες 96/92 για τον ηλεκτρισμό και 98/30 για το φυσικό αέριο. Με αυτές τις οδηγίες προώθησε κοινούς κανόνες λειτουργίας της ιστορικής αγοράς.
     Η πείρα όμως που αποκτήθηκε στην πρώτη περίοδο της καθιέρωσης της εσωτερικής αγοράς ενέργειας στην Ευρωπαϊκή Ένωση, είναι μεν σημαντική, αλλά κατά τη γνώμη μας έχει πολλά δυσάρεστα στοιχεία. Πέρα από τον πολύ εύκολο τρόπο που διαφημίζονται τα οφέλη της ελεύθερης αγοράς, εμφανίστηκαν ελλείψεις και αδυναμίες στη λειτουργία της αγοράς, ανισότιμοι όροι στην παραγωγή και τη διανομή, ενίσχυση των κινδύνων και δημιουργία δεσπόζουσας θέσης και επιθετικής συμπεριφοράς στην αγορά, διακρίσεις και αυξήσεις στα τιμολόγια μεταφοράς και διανομής μέσω των παροχών πρόσβασης στα δίκτυα, μειωμένη προστασία των δικαιωμάτων των ευάλωτων καταναλωτών, ανυπαρξία διαλειτουργικότητας των ευρωπαϊκών δικτύων ενέργειας, καθώς και κίνδυνοι στην ασφάλεια εφοδιασμού και στην επάρκεια των ενεργειακών συστημάτων.
     Για τους λόγους αυτούς στις πρόσφατες οδηγίες, όπως αυτή εδώ η 2003/54 που συζητάμε σήμερα για τον ηλεκτρισμό, κρίθηκαν αναγκαίες σημαντικές συμπληρώσεις με κατεύθυνση την παροχή υπηρεσιών επιπέδου δημόσιων επιχειρήσεων, την κάλυψη της παροχής υπηρεσιών κοινής ωφέλειας και την προστασία των μικρών και ευάλωτων καταναλωτών από τις αυθαιρεσίες των ιδιωτών προμηθευτών και παραγωγών που εμφανίστηκαν στις νέες απελευθερωμένες και ιδιωτικοποιημένες αγορές ενέργειας και τον συντονισμό των ρυθμιστικών αρχών των κρατών-μελών για τη ομαλοποίηση του προβλήματος της εσωτερικής αγοράς. 
     Επίσης, με τις νέες οδηγίες λήφθηκαν πρόσθετα μέτρα για την ασφάλεια στον εφοδιασμό και τον εξοπλισμό των δικτύων. Ιδιαίτερα στην αγορά ηλεκτρικής ενέργειας εμφανίστηκαν σοβαρά εμπόδια στην εναρμόνιση των ολοκληρωμένων δημόσιων επιχειρήσεων ηλεκτρικής ενέργειας που αποτελούσαν και αποτελούν, όπως και στην χώρα μας η Δ.Ε.Η., τον κορμό των ηλεκτροενεργειακών συστημάτων των περισσοτέρων κρατών-μελών.
     Παρά ταύτα, η Ευρωπαϊκή Ένωση με την επιμονή της να δημιουργήσει απελευθερωμένη αγορά ενέργειας χωρίς να έχει επεξεργαστεί και εφαρμόσει μια κοινή ενεργειακή πολιτική, κατάφερε να βάλει το κάρο μπροστά από το άλογο, χωρίς να έχει τη δυνατότητα να διαπραγματευτεί με τους καλύτερους δυνατούς όρους την προμήθεια ενέργειας και ιδιαίτερα των υγρών καυσίμων από τα πολυεθνικά μεγαθήρια, πράγμα που αποτελούσε τον πρωταρχικό ενεργειακό στόχο και κίνητρο για τα κράτη-μέλη, να αντιμετωπίσουν με αποτελεσματικότητα τις σχεδιασμένες και ανακυκλούμενες παγκοσμιακές ενεργειακές κρίσεις. Βάπτισε και αυτήν την ενέργεια ως εμπόρευμα και σχεδίασε ένα δαιδαλώδες και γραφειοκρατικό και δυσεφάρμοστο σύστημα κοινών κανόνων και αγορών που μέχρι σήμερα, κυρίες και κύριοι συνάδελφοι, δεν έχει επιτύχει αποτελέσματα. Το μόνο που έχει επιτύχει είναι η εσπευσμένη δημιουργία μιας εσωτερικής αγοράς ενέργειας, που η συγκρότησή της καρκινοβατεί επί μια ολόκληρη δεκαετία χωρίς να επιφέρει σπουδαία πράγματα γύρω από τη θρυλούμενη βελτίωση του ανταγωνισμού και την εξυπηρέτηση των καταναλωτών. Οι οδηγίες που έχει εκδώσει για την εσωτερική αγορά ενέργειας είναι κυλιόμενες και κάθε φορά διαμορφώνονται με τρόπο που επιτρέπουν στα κράτη είτε σταδιακές είτε προσεκτικές ρυθμίσεις είτε ακραίες νεοφιλελεύθερες επιδιώξεις. Ο κοινωνικός, λοιπόν, ενεργειακός σχεδιασμός έχει από όλα τα καλά. 
     Η χώρα μας έχει επιλέξει τον πιο ασταθή και ακραίο και εν πολλοίς επικίνδυνο δρόμο για την κρίσιμη και θεμελιακή υποδομή της ενέργειας. Με πρωτοπόρο τις κυβερνήσεις του ΠΑ.ΣΟ.Κ. και συνοδοιπόρο την Νέα Δημοκρατία τότε, αλλά και σήμερα μετά την αλλαγή των ρόλων τους προωθήθηκαν ρυθμίσεις και ενέργειες που αντί  να επιτύχουν ιδιωτικές επενδύσεις στο χώρο της ενέργειας, να βελτιώσουν το κόστος παραγωγής και τον ανταγωνισμό επιδιώκουν την μετεξέλιξη των συστημάτων ενέργειας, ηλεκτρισμού και φυσικού αερίου σε χρηματιστηριακά κέντρα.
     Μήπως είδατε, κυρίες και κύριοι συνάδελφοι, πόσο αποτιμήθηκε η μεγάλη δημόσια επιχείρηση της Δ.Ε.Η.. Μόλις 1,3 τρις, για να εισαχθεί στο Χρηματιστήριο. Δεν ήταν σκάνδαλο αυτό; Μήπως είδατε αυτήν τη στιγμή πόσο ευάλωτη είναι αυτή η επιχείρηση όχι μόνο μέσα από τα προβλήματα που έχει στο διοικητικό της συμβούλιο αλλά και στην χρηματιστηριακή αγορά; Την ξεπουλήσατε και συμφωνήσατε και τα δυο κόμματα ούτως, ώστε μια απλή έκθεση της DEUTSCHE BANK, που έχει άλλες σκοπιμότητες, από την μία μέρα στην άλλη να επιφέρει μείωση της μετοχής της Δ.Ε.Η. κατά 5%.
     Αυτά τα πράγματα δεν σας βάζουν καθόλου σε σκέψεις, για να δείτε πού οδηγείται αυτή η άρον άρον ιδιωτικοποίηση και απελευθέρωση της αγοράς ενέργειας; 
     (Θόρυβος στην Αίθουσα)
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι. Σεβαστείτε την ομιλήτρια.
     ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Με χρηματιστηριακούς όρους θα κάνουμε την απελευθέρωση στην αγορά; Με το ξεπούλημα των δημόσιων επιχειρήσεων ή φορτώνοντας όλα τα βάρη στους εργαζόμενους;
     Και το νέο νομοσχέδιο για τις Δ.Ε.Κ.Ο. δεν αναλογίζεται τι πρέπει να κάνει για τον εκσυγχρονισμό των δημόσιων επιχειρήσεων, ιδιαίτερα αυτών που διαχειρίζονται δημόσια αγαθά, παρά μόνο ασχολείται με τα προβλήματα των εργαζομένων, δηλαδή με την πλήρη απορύθμιση των εργασιακών τους σχέσεων. Καμία άλλη πρόνοια, καμία άλλη πολιτική, για να σταθούν αυτές οι δημόσιες επιχειρήσεις και να παράγουν ουσιαστικό έργο προς όφελος της ελληνικής οικονομίας, προς όφελος των Ελλήνων καταναλωτών, προς όφελος της ίδιας της ανάπτυξης της χώρας. 
     Η πολιτική, λοιπόν, αυτής της αναγωγής και των συστημάτων ενέργειας σε χρηματιστηριακά κέντρα με αυτήν την ευάλωτη συμπεριφορά, δικαιολογήθηκε και από τις κυβερνήσεις του ΠΑ.ΣΟ.Κ. και από τις κυβερνήσεις της Νέας Δημοκρατίας ως προσπάθεια εναρμόνισης με την πολιτική της Ευρωπαϊκής Ένωσης.
     Όλα αυτά καλύπτονται από αυτόν τον μανδύα.
     Τι έχει αποδώσει αυτή η προσπάθεια; Έχουν περάσει πέντε χρόνια από την έναρξη του εγχειρήματος εναρμόνισης της χώρας μας στην ευρωπαϊκή αγορά ενέργειας, έχουν θεσπιστεί σωρεία νομοθετημάτων, έπονται αυτά εδώ και τελικά τι έχουμε; Έλλειμμα στον μακροχρόνιο ενεργειακό σχεδιασμό. Αποτυχία στην προσπάθεια κατασκευής μονάδων παραγωγής ηλεκτρικής ενέργειας από ιδιώτες ανεξάρτητους παραγωγής. Μεγάλη καθυστέρηση στην προώθηση κατάλληλων συνθηκών για επάρκεια ηλεκτρικής τροφοδοσίας με την αξιοποίηση ανανεώσιμων και φιλικών προς το περιβάλλον πηγών ενέργειας. Αποτυχία στην εξασφάλιση ευστάθειας του συστήματος.
     Η πολιτική, που εφαρμόζεται, καταργεί κάθε έννοια μακροχρόνιου προγραμματισμού, μεθοδεύει τη σαλαμοποίηση της Δ.Ε.Η. και προκαλεί, κυρίες και κύριοι συνάδελφοι, συνθήκες μειωμένης επάρκειας ηλεκτρικής ισχύος για να αποφασίσουν τελικά –όποτε αποφασίσουν- οι ιδιώτες επιχειρηματίες να επενδύσουν με κίνητρα και επιπλέον διασφαλίσεις, με υψηλή και άνετη δανειοδότηση, αυξήσεις τιμολογίων κ.λπ., συνθήκες που θα προκύψουν μετά από την πλήρη αποδιάρθρωση της Δ.Ε.Η., την απορύθμιση και τη συρρίκνωση μιας ενιαίας δημόσιας καθετοποιημένης και οργανωμένης επιχείρησης ενέργειας, όπως είναι η Δ.Ε.Η. που σήκωσε μέχρι σήμερα, παρά τις αδυναμίες της και της δουλείες που της επέβαλαν, το βάρος τιμολογιακών ρυθμίσεων, ανεκτών για το κοινωνικό σύνολο.
     Αυτές οι ρυθμίσεις κοινωνικού οφέλους, που ισχύουν μέχρι σήμερα, συντηρούν τα τιμολόγια ηλεκτρικού ρεύματος των νοικοκυριών σε πολύ χαμηλά επίπεδα σε σχέση με τα ισχύοντα στις άλλες χώρες της Ευρωπαϊκής Ένωσης.
     Είναι βέβαιο, λοιπόν, ότι όλα αυτά θα εξανεμιστούν στο νέο ιδιωτικοποιημένο και απελευθερωμένο ενεργειακό τοπίο. 
     Η πολιτική, λοιπόν, αυτή προκειμένου να ισοφαρίσει τα πράγματα, συνοδεύεται με διεθνείς πρωτοβουλίες όπως η κατασκευή αγωγών φυσικού αερίου ή πετρελαίου, που μπορούν να αποτελούν μεν επενδυτικές ενέργειες, όμως, κυρίες και κύριοι συνάδελφοι, είναι μόνο συμφωνίες και δεν λύνουν το μεγάλο ενεργειακό πρόβλημα της χώρας. 
     Είναι περίπου άγνωστη στη χώρα μας, από την άλλη πλευρά, η έννοια της εξοικονόμησης ενέργειας. Αντίθετα, η Ελλάδα είναι το πιο ενεργοβόρο και το πιο ρυπογόνο κράτος από τα μικρά κράτη της Ευρωπαϊκής Ένωσης. Στις οδικές μεταφορές ξοδεύει πολύ περισσότερους τόνους πετρέλαιο σε σχέση με τα άλλα κράτη-μέλη της Ευρωπαϊκής Ένωσης. 
     Το δ ημόσιο, που θα μπορούσε να λάβει μέτρα εξοικονόμησης ενέργειας, βρίσκεται σε διαρκή στασιμότητα. Δεν εφαρμόζονται καν οι όποιες νομοθετικές ρυθμίσεις που κατά καιρούς ψηφίζει η Βουλή, παραδείγματος χάρη για τον κανονισμό εξοικονόμησης ενέργειας στα κτήρια κ.ο.κ.
     Η ρύπανση από τις λιγνιτικές μονάδες του Βορρά, στις οποίες δεν αντικαθίστανται για λόγους οικονομίας τα παλαιάς τεχνολογίας ηλεκτροστατικά φίλτρα, είναι εντυπωσιακά μεγάλη.
     Την τελευταία περίοδο έχουμε αρχίσει όντως μία συζήτηση και μία διαδικασία για την ανάπτυξη των ανανεώσιμων πηγών ενέργειας. Τα βήματα, όμως, είναι βήματα χελώνας.
     Εμείς τι προτείνουμε σε αυτό το σύστημα; Διότι μας λένε ότι είμαστε αναγκασμένοι για την απελευθερωμένη αγορά. Δεν είμαστε αναγκασμένοι να πάμε έτσι, με τον τρόπο που θέλετε εσείς, με τις ρυθμίσεις που κάνετε τα δύο κόμματα, σε αυτήν την απελευθερωμένη αγορά. 
     Μπορούμε και μέσα από αυτές τις κοινοτικές οδηγίες να διατηρήσουμε τη Δ.Ε.Η. ως ενιαία καθετοποιημένη δημόσια επιχείρηση προκειμένου να οδηγηθεί ομαλά και σταδιακά η χώρα μας στις νέες απελευθερωμένες -και ασταθείς γι’ αυτό- ενεργειακές συνθήκες που επικρατούν στην εσωτερική αγορά ενέργειας. Διότι η εναρμόνιση των εθνικών ενεργειακών συστημάτων με την αγορά ενέργειας δεν σημαίνει επικίνδυνη απορύθμιση, αλλά σταδιακή προσαρμογή, που θα είναι ωφέλιμη για την εθνική οικονομία, για τους ευάλωτους καταναλωτές και που θα συνυπολογίζει τις γεωφυσικές ιδιαιτερότητες, όπως και της δικής μας χώρας.
     Οι ενεργειακές πολιτικές πρέπει να σέβονται το περιβάλλον, να επιδιώκουν την ασφάλεια του εφοδιασμού, να προωθούν μείωση της εξάρτησης από τα ορυκτά καύσιμα, να διασφαλίζουν τιμολόγια λογικά για τους ευάλωτους καταναλωτές, να υπολογίζουν σοβαρά τις ιδιαίτερες συνθήκες που επικρατούν στην Ελλάδα. Η διείσδυση του φυσικού αερίου πρέπει να αξιοποιηθεί για καταναλώσεις άμεσης καύσης στα νοικοκυριά και τη βιομηχανία και όχι μόνο για τη σπάταλη παραγωγή ηλεκτρικής ενέργειας. Οι πολιτικές που ασκούνται στην παραγωγή και στην κατανάλωση της ενέργειας, οι οποίες ευθύνονται για σπατάλη, πρέπει να επανεξεταστούν από την αρχή, να γίνουν ριζικές αλλαγές στη χρήση των καυσίμων και να εναρμονιστούν με τις επιταγές του Πρωτοκόλλου του Κυότο.
     Όσον αφορά τις βασικές παρατηρήσεις μας στο νομοσχέδιο, τις οποίες αναλυτικά κάναμε κατά τη συζήτηση στην επιτροπή της Βουλής:
     Το νομοσχέδιο επιχειρεί να εναρμονίσει το ισχύον θεσμικό πλαίσιο 2773, όπως συμπληρώθηκε με τις διατάξεις του ν. 3175 και σε σχέση με τη νέα οδηγία 2003/54. Τι κάνει όμως τελικά; Απορυθμίζει ακόμη περαιτέρω την κατάσταση, αποσπάει τη διαχείριση του δικτύου της διανομής ηλεκτρικής ενέργειας από τη Δ.Ε.Η., ανοίγοντας πλέον το δρόμο για τον κατατεμαχισμό της. Παράλληλα, διατηρεί τον αποκλεισμό της Δ.Ε.Η. από το διαγωνισμό για την κατασκευή νέων μονάδων παραγωγής 900 MW, παρά την επενδυτική άπνοια των ιδιωτών και παρά τις δυνατότητες έως και απαιτήσεις, όπου καμία επιχείρηση της χώρας δεν επιτρέπεται να αποκλειστεί.
     (Θόρυβος στην Αίθουσα)
     Κύριε Πρόεδρε, δεν μπορούν να μείνουν έξω οι συνάδελφοι; Να μείνουν έξω να συζητήσουν. Υπάρχει και το κυλικείο της Βουλής. Διαπραγματεύονται εδώ τι θα γίνει με την άρση της ασυλίας των Βουλευτών; Ας το διαπραγματευθούν έξω.
     Εγκαταλείπει στην ουσία τις διατάξεις του άρθρου 7 της οδηγίας για την υποβολή προσφορών χάρη της ασφάλειας του εφοδιασμού για τη δημιουργία νέου δυναμικού, όταν επιτυγχάνουν οι διαδικασίες μέσω της αδειοδότησης των υποψηφίων νέων παραγωγών. Τελικά η Δ.Ε.Η. αποσύρεται από την κατασκευή νέων μονάδων μέχρι το 2010. 
     Εγώ ρώτησα τον κύριο Υπουργό: Ποιος δίνει αυτήν τη δυνατότητα; Τη δίνει, τελικά, η επάρκεια του συστήματος; Υπάρχει καμία πρόσφατη μελέτη επάρκειας του συστήματος από τη Ρ.Α.Ε., από τον Δ.Ε.Σ.Μ.Η.Ε.; Ποιος σας δίνει τη δυνατότητα αυτής της παράτασης και αυτού του αποκλεισμού της Δ.Ε.Η.; Ποια οδηγία σας επιβάλλει να καθιερώσετε το θεσμό των προμηθευτών, να τους κάνετε μεταπράτες, αποδυναμώνοντας ακόμη περισσότερο τη Δ.Ε.Η. στον εμπορικό τομέα; Γιατί εγκαταλείψατε και μόλις τώρα με τις δικές μας παρατηρήσεις κάνατε κάποια διόρθωση και σύντμηση του χρόνου κατά το ήμισυ της σαφής διάταξης της οδηγίας στο άρθρο 3 για την καθιέρωση από τα κράτη-μέλη με σαφήνεια και διαφάνεια υποχρεώσεων παροχής υπηρεσιών κοινής ωφέλειας; Τελικά το διάστημα των δώδεκα μηνών για τις υπουργικές αποφάσεις το κάνατε έξι.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ ΑΝΝΑ ΜΠΕΝΑΚΗ-ΨΑΡΟΥΔΑ)
     Με ποια συναίνεση εγκαταλείπετε εμμέσως τη μελέτη και νομοθέτηση του μακροχρόνιου ενεργειακού σχεδιασμού; Αποσιωπάτε την υποτίμηση και την απόδοση των προσφερομένων υπηρεσιών κοινής ωφέλειας από τη Δ.Ε.Η., που θα συνεχιστούν από τη Δ.Ε.Η. και στο νέο περιβάλλον. Γνωρίζετε πάρα πολύ καλά ότι καμία μονάδα δεν μπορεί να τεθεί σε εμπορική λειτουργία ως την 1/07/2007. Από την 1/07/2007 αποκλείεται η Δ.Ε.Η., ενώ ακόμη δεν θα έχουν αρχίσει ούτε καν οι διαγωνισμοί για τις προσθήκες νέων μονάδων. Γιατί, λοιπόν. διατηρείτε αυτήν τη ρύθμιση; Γιατί διατηρείτε στο άρθρο 33 τον όρο «ψυχρή εφεδρεία» για τα 1.600 MW που δίνετε στη Δ.Ε.Η. για την ανανέωση των μονάδων της;
     Εμείς συμφωνούμε με την ανανέωση των μονάδων της, που είναι αναγκαία να γίνει, αλλά όχι να παραμένουν στην ψυχρή εφεδρεία -ή όπως την ονομάσατε τώρα για τις ανάγκες των κωδίκων, διαχείριση- εκτάκτων αναγκών.
     Τι κάνετε με την οργάνωση της ενέργειας στα νησιά; Μπορούσατε να επιτύχετε εξαιρέσεις για τα νησιά με βάση τις διατάξεις αυτής της οδηγίας, η οποία, πράγματι, προβλέπει την προστασία των ευάλωτων καταναλωτών και τις ιδιαιτερότητες των περιοχών σε κράτη-μέλη όπως η Ελλάδα. Δεν αξιοποιήσατε την οδηγία, για να διατηρήσετε την εξαίρεση για τα νησιά και έτσι διαχωρίζετε τα μικροδίκτυα.
     Από την άλλη πλευρά, για το διασυνδεδεμένο δίκτυο κάνατε κάποιες αλλαγές, αλλά το πρόβλημα δεν λύνεται, αφού δημιουργείτε ξεχωριστό δίκτυο διαχείρισης για τα μη διασυνδεδεμένα νησιά.
     Κυρία Πρόεδρε, κυρίες και κύριοι συνάδελφοι, τελειώνω με τα μεγάλα οργανωτικά θέματα που δημιουργούνται στη Δ.Ε.Η.. Αποφασίστε τελικά. Τη θέλετε μία ευέλικτη, ισχυρή, ανώνυμη εταιρεία του δημοσίου; Δώστε της τις δυνατότητες, αφού έχει την αποκλειστική κυριότητα στη διαχείριση του δικτύου και τη διανομή, να κανονίσει τα διοικητικά και οργανωτικά της θέματα. Δεν μπορείτε να την καθοδηγείτε, χωρίς να συμμετέχει στα αρμόδια όργανα, που παίρνουν τις αποφάσεις. Δεν μπορείτε να της επιβάλλετε να κατασκευάζει έργα, να συντηρεί το δίκτυό της, να είναι ο κύριος, δηλαδή, όλων αυτών των έργων και παράλληλα να προβλέπετε μέσω του νόμου, είτε διορισμό και ρυθμίσεις του Διοικητικού της Συμβουλίου είτε ποινικές ρήτρες.
     Εάν με αυτόν τον τρόπο απελευθερώνετε την αγορά, εάν με αυτόν τον τρόπο νομίζετε ότι η Δ.Ε.Η. θα μπορέσει να κρατηθεί και να εξασφαλίσει την ασφάλεια εφοδιασμού, τους ευάλωτους καταναλωτές και τις περιοχές σε ενέργεια, είστε πάρα πολύ λανθασμένοι.
     Γι’ αυτόν το λόγο δεν ψηφίζουμε ούτε επί της αρχής ούτε επί των άρθρων αυτό το νομοσχέδιο.
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Κυρίες και κύριοι συνάδελφοι, πριν εισέλθουμε στην ειδική ημερήσια διάταξη, με λύπη μου θέλω να κάνω μία ανακοίνωση. Θέλω να αναγγείλω το θάνατο του συναδέλφου Κωνσταντίνου Τσίμα του Δημητρίου, Βουλευτή Καβάλας του ΠΑ.ΣΟ.Κ.. Θα ήθελα να αναφερθώ με δύο λόγια στο συνάδελφο που χάσαμε και να σας ζητήσω να τηρήσουμε ενός λεπτού σιγή.
      Ο Κωνσταντίνος Τσίμας γεννήθηκε στο Θεολόγο Θάσου το 1936. Ήταν έγγαμος με την Ελισάβετ Γεωργοπούλου και είχε τρεις κόρες. Σπούδασε πολιτικές επιστήμες και υπήρξε επιχειρηματίας στο επάγγελμα και πολύγλωσσος. Εξελέγη Βουλευτής Καβάλας με το ΠΑ.ΣΟ.Κ. στις εκλογές του 2000. Με απόφαση του Ανωτάτου Διοικητικού Δικαστηρίου έχασε την έδρα του και επανεξελέγη Βουλευτής Καβάλας με το ΠΑ.ΣΟ.Κ. στις εκλογές του 2004. Επίσης, εξελέγη με το ΠΑ.ΣΟ.Κ. Ευρωβουλευτής στις Ευρωεκλογές του 1989. 
     Μετείχε στη Διαρκή Επιτροπή Εθνικής Άμυνας και Εξωτερικών Υποθέσεων και στην Ειδική Μόνιμη Επιτροπή Απόδημου Ελληνισμού της Βουλής. Υπήρξε, επίσης, Αντιπρόεδρος της Ομάδας Φιλίας της Βουλής των Ελλήνων με το Κοινοβούλιο της Κούβας και Μέλος στην Ομάδα Φιλίας με τη Ρωσία. Από το 1981 έως το 1983 είχε διατελέσει Γενικός Διευθυντής των ΕΛ.ΤΑ. και Γενικός Γραμματέας του Υπουργείου Δημόσιας Τάξης από το 1984 έως το 1986.
     Σας παρακαλώ, για να εκφράσουμε τα συλλυπητήρια μας και την οφειλόμενη τιμή, να τηρήσουμε ενός λεπτού σιγή για το συνάδελφο.
     (Στο σημείο αυτό όλοι οι παρευρισκόμενοι στην Αίθουσα τηρούν όρθιοι ενός λεπτού σιγή)
     Αιωνία του η μνήμη!
     
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, διακόπτουμε τη συζήτηση επί του νομοσχεδίου και εισερχόμαστε στην 
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση και λήψη απόφασης σύμφωνα με τα άρθρα 62 του Συντάγματος και 83 του Κανονισμού της Βουλής για τις αιτήσεις άρσης ασυλίας των Βουλευτών κυρίων Πέτρου Μαντούβαλου, Κωνσταντίνου Μπαντουβά, Μάρκου Μπόλαρη και Αθανασίου Παπαγεωργίου.
     Θυμίζω ότι η συζήτηση διεξάγεται βάσει του άρθρου 108 παράγραφος 1 και επομένως το λόγο δικαιούται να πάρει ο Βουλευτής που έχει αντίρρηση στην αίτηση του εισαγγελέα για άρση της ασυλίας. Ο λόγος δίνεται επίσης εφόσον ζητηθεί, στο Βουλευτή στον οποίο αφορά η αίτηση και στους Κοινοβουλευτικούς Εκπροσώπους οι οποίο ομιλούν μετά τους τυχόν ομιλητές. 
     Σύμφωνα με το άρθρο 83, η Βουλή δεν εισέρχεται στην ουσία των υποθέσεων, αλλά ερευνάται μόνον αν η πράξη για την οποία ζητείται η άρση της ασυλίας συνδέεται με την πολιτική δραστηριότητα του Βουλευτή ή εάν η δίωξή του υποκρύπτει πολιτική σκοπιμότητα ή αποσκοπεί ενδεχομένως στο να τρωθεί το κύρος της Βουλής ή του Βουλευτή ή να παρακωλυθεί, ουσιαστικώς η άσκηση του λειτουργήματός του ή να επηρεαστεί η λειτουργία της Βουλής ή της Κοινοβουλευτικής Ομάδας στην οποία ανήκει.
     Τέλος υπενθυμίζω ότι έχουμε δεχθεί επί των αιτήσεων άρσης ασυλίας η Βουλή να αποφασίζει με ονομαστική ψηφοφορία για να αποφεύγεται η οποιαδήποτε σύγχυση στην καταμέτρηση των ψήφων και στην εξαγωγή του αποτελέσματος, η οποία θα μπορούσε να οδηγήσει σε αμφισβήτηση των αποτελεσμάτων και για τη διευκόλυνση και μόνον της ονομαστικής ψηφοφορίας, να καταρτίζεται ψηφοδέλτιο. Το ψηφοδέλτιο στο οποίο κάθε συνάδελφος αναγράφει το όνομά του, θα καταχωρίζεται στα αντίστοιχα Πρακτικά. Ανταποκρινόμεθα έτσι στις διατάξεις του άρθρου 83 που απαιτεί φανερή ψηφοφορία. 
     Αφού, λοιπόν, ολοκληρωθεί η συζήτηση επί των τεσσάρων περιπτώσεων της σημερινής Ειδικής Ημερήσιας Διάταξης, θα προχωρήσουμε σε ονομαστική ψηφοφορία, όπως σας περιέγραψα. 
     Η πρώτη υπόθεση αφορά στο συνάδελφο κ. Πέτρο Μαντούβαλο, ο οποίος κατηγορείται για τις πράξεις της δωροδοκίας και της μονιμοποίησης εσόδων από εγκληματικές δραστηριότητες κατά την άσκηση των δικηγορικών του καθηκόντων, σύμφωνα με το σημείωμα το οποίο σας έχει διανεμηθεί.
     Η δεύτερη υπόθεση αφορά στο συνάδελφο κ. Κωνσταντίνο Μπαντουβά, ο οποίος κατηγορείται για παράβαση πολλών άρθρων που σημαίνουν αποθήκευση και διακίνηση πετρελαιοειδών προϊόντων χωρίς άδεια της αρμόδιας αρχής.
     Η τρίτη υπόθεση αφορά στο συνάδελφο κ. Μάρκο Μπόλαρη, ο οποίος κατηγορείται για παράβαση άρθρων του Ποινικού Κώδικα και του Κ.Ο.Κ., σωματική βλάβη από αμέλεια και πταισματική παράβαση του Κ.Ο.Κ.
     Και η τέταρτη υπόθεση αφορά στο συνάδελφο κ. Αθανάσιο Παπαγεωργίου ο οποίος κατηγορείται για παράβαση ορισμένων άρθρων, δηλαδή για απιστία κατ’ εξακολούθηση, κατά συναυτουργία ως υποδιοικητής και μέλος με δικαίωμα ψήφου του Γενικού Συμβουλίου Χορηγήσεων της Αγροτικής Τράπεζας της Ελλάδος.
     Οι λεπτομέρειες, όπως σας είπα, αναφέρονται σε σχετικό ενημερωτικό σημείωμα.
     Ξεκινούμε επί της αιτήσεως που αφορά στον κ. Πέτρο Μαντούβαλο.
     Ο κ. Μαντούβαλος έχει το λόγο για πέντε λεπτά.
     ΠΕΤΡΟΣ ΜΑΝΤΟΥΒΑΛΟΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, όταν πριν από μερικά χρόνια έμπαινα για πρώτη φορά σαν νέος Βουλευτής σ’ αυτήν την Αίθουσα, ασφαλώς θα μου ήταν δύσκολο να φανταστώ ότι σήμερα θα μιλούσα ενώπιον της Εθνικής Αντιπροσωπείας για το ζήτημα της άρσεως της βουλευτικής μου ασυλίας.
     Προσπάθησα όλα αυτά τα χρόνια να ασκήσω τα καθήκοντά μου με ευσυνειδησία και ευπρέπεια, με κοσμιότητα και μέτρο. Νομίζω ότι έχω, λοιπόν, το δικαίωμα, εάν τα κατάφερα, να απευθύνω θερμότατη παράκληση, έκκληση σε όλες τις πτέρυγες της Βουλής και να ζητήσω για πολλοστή φορά, αλλά αυτήν τη φορά και από το Βήμα του Κοινοβουλίου, να ψηφίσετε υπέρ της άρσεως της βουλευτικής μου ασυλίας.
     Δεν πρόκειται να καταφύγω σε συνωμοσιολογίες. Δεν θα το κάνω γιατί δεν το έχω ανάγκη, γιατί δεν έχω, απολύτως, τίποτα να κρύψω. Ένα υπαρκτό γεγονός, η κατάθεση χρημάτων από έναν τότε συνάδελφό μου δικηγόρο, χωρίς να αμφισβητείται αυτό σαν γεγονός και από εμένα, απετέλεσε αφορμή εμπλοκής του ονόματός μου, χωρίς να προκύπτει ή να αποδεικνύεται άμεση ή έμμεση ανάμειξή μου σε αυτό το συμβάν. Ήταν αναπόφευκτο μέσα σε αυτήν τη ζοφερή εικόνα ανθρωποφαγίας να υπάρξει εκμετάλλευση –ακραία μάλιστα– αυτού του γεγονότος λόγω της βουλευτικής μου ιδιότητος. Ατεκμηρίωτα και -εντός εισαγωγικών– αποχρώσες και λοιπές ενδείξεις δημιούργησαν συνθήκες ώστε να κατηγορούμαι. Αυτές οι κατηγορίες εύχομαι και θέλω να φτάσουν ενώπιον της δικαιοσύνης και θα αποδειχθεί η αθωότητά μου, για την οποία θα παλέψω όσο δεν πάλεψα ποτέ στη ζωή μου.
     Τον τελευταίο καιρό έχω υποστεί μια απάνθρωπη δοκιμασία που εύχομαι να είμαι ο τελευταίος που την υφίσταται με τόσο άδικο τρόπο. Είναι βέβαιο –για μένα τουλάχιστον– ότι έχω υποστεί μια διακριτή μεταχείριση. Επιχειρήθηκε η πολιτική και ηθική μου εξόντωση ατεκμηρίωτα και αβασάνιστα. Σας λέω ότι ευτυχώς που μπόρεσα και επιβίωσα. Ευτυχώς που μπόρεσα και έζησα. Όλα όμως έχουν ένα όριο.
     Θέλω να επισημάνω ότι εξ αρχής τέθηκα στη διάθεση των Αρχών για οποιαδήποτε διευκρίνιση. Άμεσα εγώ ο ίδιος με επιστολή μου προς εσάς, κυρία Πρόεδρε, ζήτησα το άνοιγμα των τραπεζικών μου λογαριασμών και τον πλήρη και ενδελεχή έλεγχο, αγνοώντας ότι ήδη είχαν ανοιχτεί από τον Ιούλιο και αυτό είναι ένα άλλο ζήτημα που θα το δούμε αργότερα, αν χρειαστεί. Μάλιστα, όταν κάποιοι επεχείρησαν να διασπείρουν την εντύπωση ότι δεν δίνονται στοιχεία και ότι επικρατεί σύγχυση, έδωσα εγώ ο ίδιος στη δημοσιότητα όλους τους λογαριασμούς μου. Ο ίδιος επίσης εγκαίρως και αρμοδίως συναίνεσα και ζήτησα την άρση της βουλευτικής μου ασυλίας, ζητώντας μάλιστα να επισπευσθούν οι διαδικασίες. 
     Αγαπητοί μου συνάδελφοι, σας ανέφερα όλα αυτά προκειμένου να καταδείξω ότι διακατέχομαι όχι από αίσθημα πικρίας αλλά από αίσθημα βεβαιότητος και αισιοδοξίας για την έκβαση αυτής της υποθέσεως που με ταλαιπωρεί. Έγκριτοι συνάδελφοί μου, διαπρεπείς συνταγματολόγοι, θέτουν κάποια ζητήματα παράκαμψης της Βουλής σε ό,τι αφορά και το άνοιγμα των τραπεζικών λογαριασμών. Με πλήρη σεβασμό σε αυτές τις απόψεις αλλά με απόλυτο σεβασμό απέναντι στο θεσμό του Κοινοβουλίου σας δηλώνω απερίφραστα ότι το ζήτημα αυτό για μένα είναι δευτερεύον αυτήν τη στιγμή. Για εμένα προέχει να αποδείξω την αθωότητά μου ενώπιον της δικαιοσύνης, εκεί που δίνει λόγο και αναζητεί τα δίκαιά του κάθε πολίτης αυτής της χώρας. Αυτήν τη διαδικασία θέλω να ακολουθήσω για να έχω μετά το δικαίωμα και εγώ και να μιλάω και να παραπονούμαι και να προτείνω, για να βγάλω από πάνω μου σκιές και υποψίες, για να έχουν έναν ακόμα λόγο όσοι βρίσκονται κοντά μου να είναι περήφανοι.
     Από το Βήμα της Βουλής θα ήθελα επίσης, κυρία Πρόεδρε, να ζητήσω συγγνώμη από εσάς αλλά και από όλους τους συναδέλφους για τον ανορθόδοξο τρόπο με τον οποίο τέθηκα αυτοβούλως εκτός Κοινοβουλευτικής Ομάδας της Νέας Δημοκρατίας. Η έντονη συναισθηματική μου φόρτιση, το ανθρώπινο στοιχείο στην αντίδραση υπερίσχυσε της ψυχρής λογικής. Θέλω όμως να γνωρίζετε όλοι ότι ενήργησα έτσι γιατί πιστεύω ότι έχω φιλότιμο. Με τον ίδιο μαχητικό τρόπο που υπερασπιζόμουν από αυτό εδώ το  Βήμα την παράταξή μου, τις ιδέες μας και την κοινωνία με το ίδιο πάθος θα υπερασπιστώ τον εαυτό μου, την ύπαρξή μου αλλά και την ηθική και πολιτική μου υπόσταση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κυρία Πρόεδρε, θερμοτάτη παράκληση για ελάχιστο, πραγματικά, χρόνο.
     Επιθυμώ όλα να εξελιχθούν απρόσκοπτα και ζητώ επίσης να υπάρξει ταχεία απονομή δικαιοσύνης για να μην είμαι εγκλωβισμένος.
     Κυρίες και κύριοι συνάδελφοι, η βουλευτική ασυλία αυτήν τη στιγμή αποτελεί δυσβάσταχτο βάρος για εμένα και λειτουργεί μόνον ως ποινή. Το είπα και στην επιτροπή. Η κίνησή μου να ζητήσω ο ίδιος να αρθεί δεν αποτελεί μια κίνηση που στοχεύει στον εντυπωσιασμό ούτε υπαγορεύεται από σκοπιμότητες. Είναι μια πράξη συνείδησης ενός συναδέλφου σας που ζητά να μην του στερήσετε τη δυνατότητα να δείξει ότι είναι αθώος. 
     Με όλο το σεβασμό επίσης προς το Σώμα και τα αισθήματα δικαίου και αγάπης των συναδέλφων προς το πρόσωπό μου, είμαι υποχρεωμένος από το Βήμα της Βουλής να δηλώσω και σας παρακαλώ πολύ να λάβετε σοβαρά υπ΄ όψιν σας αυτό που θα σας πω: η οικογενειακή μου τιμή και αξιοπρέπεια, η προσωπική μου διαδρομή στον ιδιωτικό, στον επαγγελματικό και το δημόσιο βίο και η ευγνωμοσύνη μου προς τους πολίτες της Α΄ Πειραιώς και Νήσων, που με την τιμητική τους ψήφο με στέλνουν στο Εθνικό μας Κοινοβούλιο, με υποχρεώνουν, σε περίπτωση μη άρσεως της βουλευτικής μου ασυλίας, σε άμεση παραίτηση από το βουλευτικό αξίωμα, ώστε -όπως και ο τελευταίος Έλληνας πολίτης αυτής της χώρας- να υπερασπιστώ τον εαυτό μου και το δίκιο μου, ενώπιον της ελληνικής δικαιοσύνης. 
     Γιατί θέλω να αφήσω ένα μήνυμα στα παιδιά μου σαν παρακαταθήκη, έχω δικαίωμα να το κάνω, στο Σταύρο μου και τη Σοφία μου, ότι με αυτόν τον τρόπο ο πατέρας τους αντιλαμβάνεται την πολιτική και υπηρετεί τη δημοκρατία. Και ένα μήνυμα επίσης προς την κοινωνία, στους Έλληνες πολίτες, ότι εμείς, οι σημερινοί πολιτικοί, που νομοθετούμε και είμαστε οι εκπρόσωποί τους, τηρούμε και σεβόμαστε τους νόμους και τη δικαιοσύνη εκεί που χρειάζεται, όπως σήμερα. Τιμούμε την ψήφο τους. Τηρούμε τον όρκο μας και έναντι του νόμου είμαστε ίσοι, όπως όλοι οι Έλληνες πολίτες. Δεν κρυβόμαστε και δεν αλληλοκαλυπτόμαστε. 
     Αυτό σήμερα, κύριοι συνάδελφοι, προσπαθώ να κάνω κι εγώ με την έκκληση που απευθύνω ενώπιόν σας: να μην κρυφτώ πίσω ούτε από το κόμμα μου, ούτε πίσω από την ασυλία μου, ούτε πίσω από τον κόσμο, ούτε πίσω από άρθρα, από παραγράφους, από θεωρίες και από φιλολογίες ψεύτικες, που εγώ δεν πιστεύω και ούτε πίστεψα ποτέ στη ζωή μου. 
     Θέλω να εκτεθώ, και τελειώνω, χωρίς ίχνος προστασίας απέναντι στο νόμο και στην αλήθεια, γιατί είμαι εντελώς αθώος.
     Σας ευχαριστώ πάρα πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Ολοκληρώθηκε η συζήτηση επί της αιτήσεως άρσεως ασυλίας…
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, παρακαλώ το λόγο.
     ΠΡΟΕΔΡΟΣ (Άννα Μπενάκη - Ψαρούδα): Κύριε Λοβέρδο, εάν έχετε αντίρρηση επί της αιτήσεως του εισαγγελέως, μόνο τότε ομιλείτε. Όχι για άλλο λόγο.
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, και άλλη φορά μου έχετε δώσει το λόγο με την ευκαιρία αυτής της συζήτησης. Επειδή είμαι μέλος της Επιτροπής Δεοντολογίας και επειδή στην επιτροπή είπαμε ομόφωνα να σας μεταφέρουμε ένα μήνυμα. Θέλω αυτό να το ακούσουν όλοι οι συνάδελφοι, μιας κι εδώ έχετε διανείμει μόνο τη σελίδα με τις τελικές εισηγήσεις της επιτροπής. 
     ΠΡΟΕΔΡΟΣ (Άννα Μπενάκη - Ψαρούδα): Εκτός διαδικασίας αυτά, κύριε Λοβέρδο, παρακαλώ.
     ΑΝΔΡΕΑΣ ΛΟΒΕΡΔΟΣ: Εάν μου δώσετε το λόγο θα τον αξιοποιήσω…
     ΠΡΟΕΔΡΟΣ (Άννα Μπενάκη - Ψαρούδα): Πολύ σύντομα. Δεν θέλω να σας αφαιρέσω το λόγο, αλλά να είστε σύντομος, παρακαλώ.
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, σας έχουμε ζητήσει και με άλλες ευκαιρίες να κινητοποιήσετε τις διαδικασίες της Βουλής, να είστε παρούσα, δηλαδή να έρθετε στην Επιτροπή Δεοντολογίας να συζητήσετε μαζί μας είτε εδώ με τους συναδέλφους, είτε σε ειδική επιτροπή, να δούμε ορισμένα θέματα που έχουν να κάνουν με τις σχέσεις της Βουλής με τη δικαιοσύνη. 
     Εδώ έρχεται ενώπιόν μας, αγαπητοί συνάδελφοι, ένα πάρα πολύ σοβαρό θέμα. Εμείς στην επιτροπή ψηφίσαμε ομοφώνως ό,τι ψηφίσαμε, γιατί αυτά που είπε ο συνάδελφος εδώ τα είπε κι εκεί και κρίναμε, εν πάση περιπτώσει, κατά συνείδηση, όπως οφείλαμε να κάνουμε.
     Όμως υπάρχει ένα ζήτημα, κυρία Πρόεδρε, που ζητούμε να το δείτε και να αντιδράσετε. Το καλοκαίρι ήρθη το τραπεζικό απόρρητο των λογαριασμών συναδέλφου. Δηλαδή διενεργήθηκε μία πράξη με ανακριτικό περιεχόμενο πολύ υψηλού και σοβαρού βαθμού, δίχως το Σώμα να έχει ενημερωθεί, δίχως να έχει, προηγουμένως, ζητηθεί η άρση ασυλίας του Βουλευτή. Δεν ξέρω ποια άποψη τελικώς επικράτησε και με ποιο σκεπτικό στη δικαιοσύνη, γνωρίζω όμως καλά ότι το Σύνταγμα παραβιάστηκε. Και παραβιάστηκε με κατάφωρο τρόπο. 
     Εδώ προκύπτει και ένα δεύτερο θέμα που με έκανε και στην επιτροπή -και όχι μόνο εμένα, κι άλλους συναδέλφους- να αντιμετωπίσουμε την υπόθεση αυτή ως μία σκοτεινή υπόθεση. Εδώ αφού δεν ζητήθηκε τότε η άρση ασυλίας ως προϋπόθεση για την άρση του τραπεζικού απορρήτου, δεν διακόπηκε και η παραγραφή, κυρία Πρόεδρε, τότε. Κι όπως είπε ο συνάδελφος από το Βήμα προηγουμένως, ερχόμαστε τώρα να άρουμε μία ασυλία ως προς το αδίκημα της δωροδοκίας και να απομένουν δώδεκα μόνο ημέρες για να εξαντληθεί η ποινική διαδικασία, που προϋποτίθεται τελικά της παραπομπής. Εκτιμώ ότι μπορεί για λόγους ταχύτητος και αποτελεσματικότητος να έπραξε όσα έπραξε η δικαιοσύνη, αλλά άλλο αποτέλεσμα τελικώς έχουν οι ενέργειές της. 
     Και πέρα απ’ όλα αυτά σας παρακαλούμε αυτό το ζήτημα και αυτό και άλλα που έχουμε θέσει κατά καιρούς, να τα δείτε πάρα πολύ σοβαρά. Και να εκφράσετε απέναντι στη δικαιοσύνη τη βούληση όλου του Σώματος, γιατί όλα τα κόμματα υποστηρίξαμε αυτό το πράγμα στην επιτροπή και του κ. Σκυλλάκου ήταν η γνώμη να αποτανθούμε σ’ εσάς, να αποτανθείτε κι εσείς με τη σειρά σας στη δικαιοσύνη για να διευκρινίσετε ορισμένα θέματα. Όσο υπάρχει το άρθρο 62 στο Σύνταγμα είναι ζήτημα σοβαρότητας, τήρησης του Συντάγματος και αξιοπιστίας του Σώματος να το εφαρμόζουμε. Αν δεν το θέλουμε, να το αλλάξουμε στην επόμενη αναθεώρηση.
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Κύριε Λοβέρδο, έχω μελετήσει πολύ προσεκτικά τα Πρακτικά της επιτροπής σας και ξέρω τι υπεστηρίχθη απ’ όλους τους συναδέλφους επί του επιμάχου θέματος, επί του οποίου έχω κάνει και σχετική έρευνα, την οποία κι εσείς οπωσδήποτε έχετε κάνει ως έγκριτος συνταγματολόγος και ξέρετε ποιες απόψεις ισχύουν επί του θέματος το οποίο θέσατε. 
     Δεν είναι θέμα να λυθεί αυτήν τη στιγμή, διότι θέλει αρκετή επεξεργασία. Δέχομαι όμως ευχαρίστως την πρόταση που κάνατε τώρα, να έλθω κι εγώ και όλοι οι άλλοι στην πρώτη συνεδρίαση της Επιτροπής Δεοντολογίας, όπου κι εσείς θα έχετε μελετήσει το θέμα και θα έχετε πλήρη άποψη, πλήρη ενημέρωση επί των απόψεων που έχουν διατυπωθεί. Ο Πρόεδρος της επιτροπής κ. Σούρλας θα μεριμνήσει ώστε σε κάποια συνεδρίαση, στην πρώτη ενδεχομένως, ή ad hoc συνεδρίαση, χωρίς αφορμή κάποια βουλευτική ασυλία, να μας απασχολήσει το θέμα. 
     Ευχαριστώ πολύ.
     Προχωρούμε τώρα στην αίτηση άρσης ασυλίας του κ. Κωνσταντίνου Μπαντουβά.
     Ορίστε, κύριε Μπαντουβά, έχετε το λόγο.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κυρία Πρόεδρε.
     Κυρίες και κύριοι συνάδελφοι, το αδίκημα για το οποίο κατηγορούμαι, διεπράχθη πολλά χρόνια πριν καν σκεφθώ να συμμετέχω κάποτε σε εκλογές και να βρεθώ στο ελληνικό Κοινοβούλιο. Πολλά χρόνια πριν, τουλάχιστον οκτώ χρόνια πριν κι αυτό θέλω να το σημειώσετε. 
     Το αδίκημα για το οποίο κατηγορούμαι είναι το εξής: Βαρέθηκαν οι επιχειρηματίες του Ηρακλείου που διακινούν εμπορεύματα ή κόσμο όπως εγώ με το τουριστικό γραφείο του οποίου είχα την τιμή να προεδρεύω, την «Κ. ΜΠΑΝΤΟΥΒΑΣ Α.Ε.», να ταλαιπωρούνται από τις πολλές απεργίες των βυτιοφόρων τα οποία προμήθευαν τα βενζινοπωλεία με υγρά καύσιμα.
     Έτσι λοιπόν, κάποιος είχε την ιδέα να μιλήσει με κάποια εταιρεία πετρελαιοειδών και να του προμηθεύσουν μία δεξαμενή και μία αντλία για να μπορεί εν πάση περιπτώσει, αποφεύγοντας τις απεργίες, να γεμίζει τα τεπόζιτα των αυτοκινήτων του και να μη διακόπτεται η ροή των εργασιών του. 
     Σιγά-σιγά, στη βιομηχανική ζώνη του Ηρακλείου που είμαστε όλοι, περίπου εβδομήντα, το μάθαμε αυτό το πράγμα κι ο ένας μετά τον άλλο έκανε συμφωνίες με τις εταιρείες πετρελαιοειδών, εγώ συγκεκριμένα με τη «SHELL», η οποία ουδέποτε μου είπε ότι απαγορευόταν να έχω αυτήν την επίγεια δεξαμενή στη μάντρα των λεωφορείων –δεκαεπτά λεωφορεία στην ιδιοκτησία μου τότε- και ότι θα έπρεπε να έχω μια κάποια άδεια.
     Κάποτε, λοιπόν, κάποιος περίοικος –δεν ξέρω ποιος- κατήγγειλε –και καλά έκανε και το κατήγγειλε- ότι θα μπορούσε να προκληθεί και πυρκαγιά και έκρηξη κ.λπ.. 
     Κάποιος ραδιοφωνικός σταθμός, λοιπόν, παρέλαβε αυτήν την καταγγελία και ανέδειξε το θέμα και έτσι η Αστυνομία και το Σ.Δ.Ο.Ε. επελήφθησαν της υποθέσεως, έκαναν έρευνες και η μεν Αστυνομία δεν προέβη σε μηνύσεις, αλλά το Σ.Δ.Ο.Ε. προέβη σε μήνυση. Μάλιστα, το κατηγορητήριο λέει ότι κάναμε λαθραία διακίνηση υγρών καυσίμων. 
     Εδώ, να μου επιτρέψετε να εκφράσω το παράπονό μου γι’ αυτήν την υπηρεσία, διότι ακούγεται καθημερινά ότι καράβια προμηθεύουν την Ελλάδα με χιλιάδες τόνους λαθραίων καυσίμων και βρήκαν τον Μπαντουβά, τον Κατσανέβα κ.λπ., να πουν ότι κάνουν λαθραία διακίνηση πετρελαίου. 
     ΙΩΑΝΝΗΣ ΙΩΑΝΝΙΔΗΣ: ...
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Γιάννη, θέλω να εκφράσω αυτό το παράπονό μου!
     ΙΩΑΝΝΗΣ ΙΩΑΝΝΙΔΗΣ: Το ξέρω, το ξέρω! 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εν πάση περιπτώσει, το μεν Σ.Δ.Ο.Ε. μας υποσχέθηκε ότι μόλις βγάλουμε την άδεια του ιδιωτικού πρατηρίου και τους την στείλουμε, θα τελείωνε η υπόθεση και η δε Αστυνομία δεν έκανε μήνυση. 
     Την άδεια, λοιπόν, τη βγάλαμε. Εγώ, κύριοι συνάδελφοι, την άδεια λειτουργίας πρατηρίου υγρών καυσίμων ιδιωτικής χρήσης την έχω από τις 10-12-2003. 
     Όταν ήρθε η υπόθεση στη Βουλή για την άρση της ασυλίας μου, κάποιο κανάλι –η Ν.Ε.Τ.- είπε ότι ζητείται η άρση ασυλίας του Βουλευτή Κώστα Μπαντουβά για λαθραία διακίνηση καυσίμων. 
     Ούτε η προϊστορία της οικογένειάς μου, αλλά ούτε και η δική μου, μου επιτρέπουν να κυκλοφορώ –με συγχωρείτε για τη λέξη που θα χρησιμοποιήσω- με τη «ρετσινιά» του λαθρέμπορα υγρών καυσίμων. 
     Γι’ αυτό σας παρακαλώ να μου επιτρέψετε –δεν σας παρακαλώ- να απαιτήσω από εσάς να ψηφίσετε υπέρ της άρσης της ασυλίας μου, ούτως ώστε να πάω στο δικαστήριο –οι εξήντα εννέα από τους εβδομήντα έχουν αθωωθεί- αφού θα παρουσιάσω την άδεια, την οποία καταθέτω στα Πρακτικά.
     (Στο σημείο αυτό ο Βουλευτής κ. Κωνσταντίνος Μπαντουβάς καταθέτει για τα Πρακτικά την προαναφερθείσα απόφαση με την οποία χορηγείται άδεια  λειτουργίας πρατηρίου υγρών καυσίμων ιδιωτικής χρήσης, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΙΩΑΝΝΗΣ ΚΕΦΑΛΟΓΙΑΝΝΗΣ: Οι εξήντα εννέα έχουν αθωωθεί!
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ναι, διότι εν τω μεταξύ εγώ είχα την ευτυχία να κερδίσω στις εκλογές και να είμαι εδώ μέσα. 
     ΗΛΙΑΣ ΦΩΤΙΑΔΗΣ: Δεν πιστεύω να αποτελέσετε εσείς την εξαίρεση! 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εν πάση περιπτώσει, θέλω να μου δώσετε την ευκαιρία να βγάλω αυτό το βάρος πάνω από τους ώμους της οικογένειάς μου και των δικών μου. 
     Σας παρακαλώ, λοιπόν, να μου επιτρέψετε για άλλη μια φορά να απαιτήσω να ψηφίσετε υπέρ της άρσης της βουλευτικής μου ασυλίας. 
     Ευχαριστώ. 
     (Χειροκροτήματα)
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ τον κ. Μπαντουβά. 
     Εισερχόμεθα στη συζήτηση της αιτήσεως άρσης ασυλίας του κ. Μάρκου Μπόλαρη.
     Θέλει κάποιος συνάδελφος το λόγο; 
     ΚΩΝΣΤΑΝΤΙΝΟΣ ΚΑΪΣΕΡΛΗΣ: Είναι αθώος, κυρία Πρόεδρε!
     ΠΡΟΕΔΡΟΣ (Άννα Μπενάκη - Ψαρούδα): Δυστυχώς πρέπει να το αποδείξει!
     Δεν υπάρχει συνάδελφος που να θέλει να λάβει το λόγο. 
     Υπάρχει κάποιος συνάδελφος που θέλει να πάρει το λόγο επί της αιτήσεως άρσης ασυλίας του κ. Αθανάσιου Παπαγεωργίου; 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Εγώ, κυρία Πρόεδρε! 
     ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Παπαγεωργίου, έχετε το λόγο. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρία Πρόεδρε, κυρίες και κύριοι συνάδελφοι, ζητώ από εσάς να υπερψηφίσετε την άρση της ασυλίας μου, γιατί πιστεύω ότι μ’ αυτόν τον τρόπο θα περιφρουρήσω την υπόστασή μου, την ιστορία μου, τη διαδρομή μου, την παρουσία, αλλά και το μέλλον μου στην πολιτική. 
     Ζητώ από εσάς να υπερψηφίσετε την άρση της ασυλίας μου για να βοηθήσω να ανατραπεί η αντίληψη που έχει εμπεδωθεί στην κοινωνία ότι οι πολιτικοί βιώνουν στο απυρόβλητο, δεν διώκονται και δεν δικάζονται. Να βοηθήσω στην αποκατάσταση του κύρους και της αξιοπιστίας της πολιτικής. 
     Θέλω να κάνω μια έκκληση, απευθυνόμενος ιδιαίτερα στους συναδέλφους του κόμματός μου, της παράταξής μου, και να τους πω ότι πρέπει να αρθούν πάνω από τους συναισθηματισμούς, γιατί έτσι διευκολύνουν και εμένα, αλλά και το κόμμα και την παράταξη για να μην αμαυρωθεί το ίδιο και να μπορεί να οργανώσει καλύτερα την πολιτική του παρουσία. 
     Όμως, κυρίες και κύριοι συνάδελφοι, θέλω ως νέος Βουλευτής, με βαθιά προσήλωση στο Σύνταγμα, στο Κοινοβούλιο, στις λειτουργίες της κοινοβουλευτικής δημοκρατίας και φυσικά με τις δραματικές εμπειρίες που έζησα τα δύο χρόνια στο Κοινοβούλιο, να μοιραστώ μερικά από τα ερωτήματα που μου είναι αναπάντητα, μερικά από τα πραγματικά μου τραύματα. Εκ προοιμίου θέλω να ζητήσω την κατανόησή σας για το χρόνο που θα σας απασχολήσω. 
     Ποιος αλήθεια, κυρίες και κύριοι συνάδελφοι, μπορεί να προστατεύσει έναν Βουλευτή από τη μανία των διώξεων, από τη λογική της «δικαστικοποίησης» και της ποινικοποίησης της πολιτικής ζωής; Έχω μία δραματική εμπειρία. Από το κομματικό ασυμβίβαστο έως το νομικό ασυμβίβαστο, έως τους φακέλους που αντιμετώπισα δύο χρόνια, αυτούς που παραπέμφθηκαν από τη σημερινή διοίκηση της Α.Τ.Ε., ασχολούμαι μέρα-νύχτα με τα δικαστήρια. Μία φορά απετόλμησα να μην πάω στον ανακριτή και δοκιμάζω αυτήν την απογοήτευση που δοκίμασα με αυτήν τη συγκεκριμένη υπόθεση! 
     Όταν, κυρίες και κύριοι, το Σύνταγμα επιτάσσει άλλα, πώς μπορεί κατά τη συνταγματική επιταγή ένας Βουλευτής να ανταποκριθεί στην εντολή των πολιτών, χωρίς να σπαταλά το χρόνο του στα δικαστήρια, να υπονομεύεται η ψυχολογία του και η αξιοπιστία του; Πώς μπορεί κάτω από αυτές τις συνθήκες να αποτελεί η είσοδος στην πολιτική νέων ανθρώπων ελκυστική υπόθεση; 
     Πώς μπορεί ένας νέος Βουλευτής που υπηρέτησε το δημόσιο από κρατικές εταιρείες –εν προκειμένω εγώ ως υποδιοικητής της Αγροτικής Τράπεζας- μεταπήδησε στην πολιτική, επήλθε πολιτική αλλαγή και την άλλη μέρα αντιμετωπίζει όλο αυτό το φάσμα με μία κακή αντίληψη της διοίκησης της Αγροτικής Τράπεζας, των διώξεων και των ανακρίσεων; 
     Πώς μπορεί, ένας Βουλευτής να προστατευθεί από την αδηφάγο λογική των μέσων μαζικής ενημέρωσης και τις υπερβολές τους; 
     Πώς μπορεί, να προστατευθεί από την εσωκομματική αντιπαλότητα και τον εσωκομματικό κανιβαλισμό;
     Πώς μπορεί, ένας νέος Βουλευτής να προστατευθεί, όταν το θέμα του για άρση ασυλίας συζητείται σε μία περίοδο όπου εκκινεί μια διαδικασία συζήτησης για αλλαγή του καθεστώτος άρσεων της ασυλίας και αυτό δημιουργεί μία ατμόσφαιρα. Όταν η συζήτηση γίνεται κάτω από μια περιρρέουσα ατμόσφαιρα με την εισπήδηση εξωθεσμικών παραγόντων στην πολιτική, οι οποίοι επιτάσσουν αλλαγή και επιτάσσουν αίμα ή Βουλευτές στο εδώλιο; 
     (Θόρυβος στην Αίθουσα)
     Πώς μπορεί, να επικαλούμαστε την επιταγή του Συντάγματος για κατά συνείδηση ψήφο μετά από ακρόαση…
     ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, σας παρακαλώ! 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: …και την ίδια στιγμή τους Βουλευτές να πειθαρχήσουν κομματικά; 
     Πώς μπορεί, να αντιμετωπίσει ένας Βουλευτής μόνος του το σκληρό κομματικό ανταγωνισμό και τη σύγκρουση, ιδιαίτερα όταν βρίσκεται εν μέσω αυτής της σύγκρουσης;
     Πώς μπορεί, η δραστηριότητα σε μια κρατική τράπεζα να μην αντιμετωπίζεται ως πολιτική δραστηριότητα, ενώ την ίδια στιγμή οι νόμοι, η κοινωνία και οι πολίτες την αντιμετωπίζουν ως μία αμιγή πολιτική δραστηριότητα;
     Κάτω από αυτές τις συνθήκες πώς μπορεί το πολιτικό σύστημα -η κοινοβουλευτική δημοκρατία- να διατηρήσει την αξιοπιστία του; 
     Κυρίες και κύριοι συνάδελφοι, τι θα έπρεπε να κάνει ένας υποδιοικητής σε μία τράπεζα και να μη θεωρείται αυτό δίωξη, όταν η πρώτη πράξη που κάνει η σημερινή διοίκηση είναι η χειραγώγηση του εσωτερικού ελέγχου. Όταν στη συνέχεια οι ελεγκτές κατασκευάζουν στοιχεία ψεύτικα. Όταν διαπομπεύομαι με δημοσιεύματα εδώ και ένα μεγάλο χρονικό διάστημα; 
     Κυρίες και κύριοι συνάδελφοι, σας απέστειλα ένα σημείωμα λεπτομερειακό αναφορικά με τη δράση μου, αναφορικά με την παρουσία μου στο γενικό  συμβούλιο χορηγήσεων της τράπεζας εκείνη την περίοδο. Πρέπει να σας πω ότι η αντιμετώπισή μου ήταν εντελώς διαφορετική από αυτήν των άλλων δεκαοκτώ μελών που παραπέμφθηκαν για πλημμέλημα στο δικαστήριο. Μόνο εγώ αποτέλεσα αντικείμενο διαπόμπευσης και αμφισβήτησης στην κοινή γνώμη.
     Ήμουν μέλος ενός συλλογικού οργάνου δεκαεννέα ατόμων. Ήταν περιορισμένη η συμμετοχή μου και σε χρόνο και σε παραμονή, δεδομένου ότι εκείνη την περίοδο είχα υποβάλει την παραίτησή μου από την τράπεζα και απεχώρησα στο τέλος του 2000, προκειμένου να πολιτευτώ. Τα δάνεια που εγκρίθηκαν, εγκρίθηκαν με συγκεκριμένους τρόπους. Υπάρχουν τρεις έλεγχοι στο τραπεζικό σύστημα, ένας από την Τράπεζα Ελλάδος, ένας των ορκωτών ελεγκτών και ένας εσωτερικός έλεγχος από εσωτερική υπηρεσία. 
     Όταν εγκρίθηκαν αυτά τα δάνεια, η εταιρεία για την οποία καλούμαστε να απολογηθούμε, είχε χρηματιστηριακή αξία 500.000.000.000, ενώ εμείς δώσαμε 38.000.000.000 δάνειο. Είχε αυξημένο τζίρο για μια οκταετία. Οι τρεις εταιρείες που χρηματοδοτήσαμε ήταν εισηγμένες στο Χρηματιστήριο. Είχαν υψηλές κερδοφορίες και ήταν καταταγμένες από την ICAP, την μετοχικού ενδιαφέροντος Πίστεως και Εμπορικής Τράπεζας ως μηδενικού πιστωτικού κινδύνου. Ήταν ΑA, όπως λέμε, στην επταβάθμια κλίμακα. 
     Οι χρηματοδοτήσεις αυτές, που αφορούν εμένα, επέστρεψαν στην τράπεζα και φυσικά την ίδια περίοδο τον όμιλο χρηματοδότησαν άλλες σαράντα δύο τράπεζες. Κανένας δεν διώκεται, σε καμία τράπεζα δεν διανοήθηκε καμία διοίκηση, ούτε κρατική ούτε ιδιωτική, να διώξει τα όργανα που αποφάσισαν παρόμοιες χρηματοδοτήσεις με χαμηλότερες διασφαλίσεις. 
     Αυτή η εταιρεία παρέχει διασφαλίσεις και έχει και σήμερα πάρα πολλά έργα. Όμως, αποκρύφτηκαν στοιχεία από τους ελεγκτές, όπως το γεγονός ότι η εγγυητική επιστολή απαγορεύεται να κοινοποιηθεί και αυτό είναι κατηγορητήριο από την τράπεζα για εταιρείες που είναι εισηγμένες στο Χρηματιστήριο. Ουδέποτε κατέθεσαν εγγυητικές επιστολές. Σε μια χρηματοδότηση δόθηκαν 6.000.000 που δεν εκταμιεύτηκαν, και εισέρευσαν άλλα 10 από την EUROBANK. Δεν θέλω να μπω σε λεπτομέρειες, για να μην σας κουράσω. Θα τελειώσω σε ένα, δύο λεπτά, κυρία Πρόεδρε.
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, συντομεύετε, κύριε συνάδελφε.
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, η δίωξή μου δεν είναι ποινική, έχει χαρακτηριστικά πολιτικά. Τέτοιες πράξεις -για τις οποίες καλούμαι να απολογηθώ- οι τράπεζες κάνουν καθημερινά χιλιάδες. Πρόκειται περί μιας διοικητικής πράξης. Από πουθενά δεν τεκμαίρεται ποινικό αδίκημα, διότι ούτε ζημία προσδιορίζεται ούτε ύψος ζημίας ούτε ποσό προσδιορίζεται. Καμία τράπεζα, δεν έχει ακολουθήσει την ίδια πρακτική που ακολούθησαν οι σαράντα δύο τράπεζες που σας ανέφερα. 
     Κυρίες και κύριοι συνάδελφοι, είμαι θύμα. Είμαι θύμα- μιας αντίληψης της διοίκησης της Αγροτικής Τράπεζας, κακής αντίληψης, η οποία αδικεί και την Κυβέρνηση και το κόμμα της Νέας Δημοκρατίας.
     ΠΡΟΕΔΡΟΣ (Άννα Μπενάκη - Ψαρούδα): Ολοκληρώστε, παρακαλώ, διότι δεν εισερχόμαστε  στην ουσία των υποθέσεων. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ένα λεπτό, κυρία Πρόεδρε. 
     Είμαι θύμα ενός γενικότερου περιβάλλοντος σκανδαλολογίας και απέραντης ηθικολογίας όλων μας, αλλά και συμψηφισμών. Πιθανόν το κλίμα να θέλει θύματα, να θέλει δικαίωση, να θέλει εικόνα Βουλευτή στο εδώλιο, να θέλει Ιφιγένειες. Όμως, κυρίες και κύριοι συνάδελφοι, η πολιτική αυτή θα είχε σημασία αν έφερνε αλλαγές διαρθρωτικές ή θεσμικές. Πιστεύω όμως ότι είναι δρόμος αδιέξοδος, είναι δρόμος ολισθηρός. Πρέπει, όμως, να γνωρίζουμε ότι στην ανάγκη για δικαίωση της οποιασδήποτε πολιτικής δεν πρέπει να καταπατώνται άνθρωποι, οικογένειες, νόμοι και Σύνταγμα.
     Επειδή πια γνωρίζω, κυρίες και κύριοι συνάδελφοι, ότι το πολιτικό σύστημα δεν μπορεί να με προστατεύσει, αυτός είναι ένας πρόσθετος λόγος που ζητώ την άρση της ασυλίας μου, προκειμένου να προστατεύσω τον εαυτό μου μόνος μου.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, παρακαλώ το λόγο.
     ΠΡΟΕΔΡΟΣ (Άννα Μπενάκη - Ψαρούδα): Κύριε Λοβέρδο, θα μιλήσετε, αν είστε αντίθετος με την αίτηση του εισαγγελέως.
     ΑΝΔΡΕΑΣ ΛΟΒΕΡΔΟΣ: Κυρία Πρόεδρε, κατ’ αρχάς στην Επιτροπή Δεοντολογίας συμμετείχα βέβαια, αλλά απείχα από την ψηφοφορία. Είναι σωστό ότι ομόφωνα έγινε δεκτή η αίτηση του εισαγγελέως; 
     ΠΡΟΕΔΡΟΣ (Άννα Μπενάκη - Ψαρούδα): Αφού λείπατε; 
     ΑΝΔΡΕΑΣ ΛΟΒΕΡΔΟΣ: Απείχα από την ψηφοφορία και ήμουν απολύτως παρών. 
     ΠΡΟΕΔΡΟΣ (Άννα Μπενάκη - Ψαρούδα): Εντάξει, το δηλώσατε, δεκτό. 
     ΑΝΔΡΕΑΣ ΛΟΒΕΡΔΟΣ: Υπό την έννοια, λοιπόν, αυτής της στάσης θέλω να πω, ενώπιον όλων των συναδέλφων, δύο επιχειρήματα που πρέπει να συνεκτιμηθούν πριν κατά συνείδηση πάμε στην κάλπη.
     Κύριοι συνάδελφοι, ο Κανονισμός της Βουλής, όπως τον διαμορφώσαμε το 2001 εφαρμόζοντας το Σύνταγμα, αναφέρει πολλά και ενδιαφέροντα σχετικά με τη στάση και τις αξιολογήσεις μας εδώ. Οπωσδήποτε δεν είμαστε αρμόδιοι να αξιολογήσουμε την ουσία των θεμάτων. Αυτά θα τα κάνει η Δικαιοσύνη, αν άρουμε την ασυλία. Είμαστε, όμως, απολύτως υποχρεωμένοι να εκτιμήσουμε αν υπάρχουν πολιτικές περιστάσεις, αν διαμορφώνονται πολιτικές περιστάσεις και αν μέσα σ’ αυτές θα κληθεί ο Δικαστής να κρίνει έναν Βουλευτή. 
     Υπάρχουν πράγματι πολιτικές περιστάσεις εδώ. Υπάρχουν πράγματι έντονες πολιτικές περιστάσεις. Διαμορφώθηκαν μέσα σε τηλεοπτικές συζητήσεις με την παρουσία μειζόνων στελεχών των κομμάτων. Συνάδελφος Βουλευτής και στέλεχος της Συμπολίτευσης προεξοφλούσε τη στάση του Σώματος ή πάντως του κόμματός του. 
     Δημιουργείται ένταση ως προς το θέμα και οι όλες διεργασίες στο εσωτερικό της Αγροτικής Τράπεζας, της μόνης τράπεζας που αντέδρασε στις δανειοδοτήσεις του συγκεκριμένου ομίλου, είναι πολύ χαρακτηριστικές και δείχνουν κίνηση μιας διαδικασίας με εμπάθεια, αν μη τι άλλο. Ας συμπεριλάβετε στις κρίσεις σας αυτό το απολύτως σοβαρό χαρακτηριστικό. 
     Τέλος, κυρία Πρόεδρε, απευθύνω έκκληση πάλι προς εσάς για τον εξής λόγο. Πέρασε γρήγορα η διαδικασία του κ. Μπόλαρη. Δεν σας άκουσα, αλλά οφείλω να σας πω για την επιτροπή που παρακολούθησε το αίτημά του. Τροχαίο είναι και παραπονούμενος πολίτης υπάρχει, που έχασε μεν τη δίκη στο αστικό δικαστήριο, δεν έχει ευθύνες ο Μάρκος Μπόλαρης, υπάρχει όμως ένας παραπονούμενος πολίτης. Η επιτροπή δεοντολογίας δεν μπορεί να κρίνει άλλους και ψηφίσαμε τότε «ναι», δηλαδή υπέρ της άρσης.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
     Δυο μέρες, όμως, στα ραδιόφωνα το όνομα του συναδέλφου αναφερόταν, είτε χωρίς επεξήγηση για ποιον ακριβώς λόγο πήραμε την απόφαση που πήραμε είτε με την αναφορά της «φοβερής» λέξης Κ.Ο.Κ., όπως αναφέρει και το έγγραφό σας. Πάρα πολύς κόσμος, όμως, δεν γνωρίζει τι είναι Κ.Ο.Κ. Τον έπαιρναν τηλέφωνο απόδημοι Έλληνες για να τον ρωτήσουν ποιο είναι το θέμα. 
     Προσέξτε! Ο διασυρμός είναι ένα πολύ εύκολο πράγμα και μέσα στην πολιτική κοινωνία, όπως τη διαμορφώσαμε, για κάθε έναν από τα μέλη του Σώματος αυτού ο διασυρμός είναι ένα ενδεχόμενο. Για μία τροχαία παράβαση.
     ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε κύριε Λοβέρδο. 
     ΑΝΔΡΕΑΣ ΛΟΒΕΡΔΟΣ: …διασύρονται συνάδελφοι. 
     Να το συνεκτιμήσετε στον τρόπο σύνταξης των εγγράφων, στον τρόπο ενημέρωσης των δημοσιογράφων, ούτως ώστε να κάνουμε ό,τι μπορούμε για να προστατεύσουμε την τιμή και την υπόληψη όλων των μελών της Βουλής.
     (Χειροκροτήματα από την πτέρυγα του ΠΑ.ΣΟ.Κ)
     ΠΡΟΕΔΡΟΣ (Άννα Μπενάκη - Ψαρούδα): Ο Κώδικας Οδικής Κυκλοφορίας είναι σαφής φαντάζομαι ως Κ.Ο.Κ., αλλά αν νομίζετε ότι πρέπει να αναλύεται θα τον αναλύουμε. 
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, θα ήθελα το λόγο. 
     ΠΡΟΕΔΡΟΣ (Άννα Μπενάκη - Ψαρούδα): Είναι άλλοι δύο συνάδελφοι εγγεγραμμένοι να μιλήσουν. Θέλετε να παρεμβληθείτε, κύριε Πρόεδρε; 
     ΑΠΟΣΤΟΛΟΣ ΚΑΚΛΑΜΑΝΗΣ: Θέλω να πω την άποψή μου εναντίον της άρσης. 
     ΠΡΟΕΔΡΟΣ (Άννα Μπενάκη - Ψαρούδα): Και οι άλλοι υποθέτω ότι είναι εναντίον της άρσης. Αν θέλετε να προηγηθείτε, το δικαιούστε. Απλώς σας ερωτώ. 
     ΑΠΟΣΤΟΛΟΣ ΚΑΚΛΑΜΑΝΗΣ: Όχι, κυρία Πρόεδρε, θα μιλήσω μετά. 
     ΠΡΟΕΔΡΟΣ (Άννα Μπενάκη - Ψαρούδα): Ο κ. Παπαγεωργίου έχει το λόγο, ο οποίος υποθέτω ότι είναι εναντίον της άρσεως ασυλίας, γι’ αυτό και παίρνει το λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Ακριβώς, κυρία Πρόεδρε. 
     Παρά την προτροπή και την παραίνεση του συνεπωνύμου μου Βουλευτή κ. Αθανάσιου Παπαγεωργίου να ψηφίσουμε υπέρ της άρσης ασυλίας του, ώστε να ξεκαθαριστεί το προσωπικό του ζήτημα, είμαι εκ πεποιθήσεως αντίθετος, όχι επικεντρώνοντας τις αντιρρήσεις μου μόνο στο συγκεκριμένο ζήτημα, αλλά από μια ευρύτερη φιλοσοφία.
     Θέλω να πω προς εσάς και το Σώμα πως κατ’ αρχάς θεωρώ ότι όλη αυτή η υπόθεση -παρά το φερόμενο ως ατιμωτικό χαρακτήρα της- σχετίζεται με την πολιτική δράση του Βουλευτή για δύο λόγους και εξηγούμαι. 
     Κατ’ επανάληψη και στην προηγούμενη Βουλή, που ήταν διαφορετικό το καθεστώς, αλλά και σε αυτήν διάφορα πολιτικά πρόσωπα –και πιστεύω σωστά, άλλωστε αυτό καλύπτεται και από την ετυμηγορία του Σώματος- δεν παραπέμπονται γιατί ακριβώς υπηρετούν το δημόσιο συμφέρον μέσα από δήμους, νομαρχίες ή από διάφορους άλλους φορείς. 
      Πιστεύω λοιπόν ότι στην Αγροτική Τράπεζα τα πρόσωπα –που σ’ αυτές τις θέσεις διορίζονται και τύποις επικυρώνεται ο διορισμός τους από τις γενικές συνελεύσεις των πιστωτικών αυτών ιδρυμάτων- υπηρετούν -ιδιαίτερα στην  Αγροτική που έχει ένα δημόσιο χαρακτήρα- σε πολιτική θέση και κατά τούτο, λοιπόν, θεωρώ ότι η κατηγορία αυτή συσχετίζεται -και μάλιστα έντονα- με την πολιτική δράση του συναδέλφου.
      Ύστερα, κυρία Πρόεδρε, και αν παρακάμψει κανείς τις αντίθετες θέσεις που υπηρετούμε μέσα στο Κοινοβούλιο, ωστόσο δεν μπορούμε να αποκλίνουμε από την άποψη, εν όψει και της δημοσιότητας που πήρε αυτή η υπόθεση, ότι και από ορισμένες πλευρές –δεν θέλω να κάνω αντιπολίτευση και να πω από κόμματα σώνει και καλά, όλοι παροικούμε την Ιερουσαλήμ και γνωρίζουμε τι ακριβώς συμβαίνει- αυτό προτάχθηκε με μία πολιτική σκοπιμότητα, ούτως ώστε σήμερα να φέρεται ένας συνάδελφος ότι πράγματι, όντας επί κυβερνήσεως ΠΑ.ΣΟ.Κ. στην Αγροτική Τράπεζα, προέβη σε ατασθαλίες και μάλιστα απομονώνοντας, όπως άκουσα από τον ίδιο, την υπόθεσή του απ’ όλους τους υπόλοιπους εμπλεκόμενους.
      Κυρία Πρόεδρε, θα ήθελα για ένα λεπτό –παρ’ όλο που θεωρείται ουσία- να αναφερθώ στο εξής. Το αδίκημα της απιστίας, όπως εσείς ξέρετε ως καθηγήτριά μας, νομίζω ότι έχει σχέση με το επιχειρείν. Προσβλέπει σ’ έναν ορίζοντα. Κάποια στιγμή μπορεί κάποιος να πάρει τις σωστές αποφάσεις και να μην του αποδώσουν. Και ύστερα, ένα πιστωτικό ίδρυμα φαντάζομαι ότι είχε μια ουρά συμβούλων από πίσω, για να μεθοδεύσουν και να φέρουν έτοιμο ένα κείμενο, ούτως ώστε ο κύριος συνάδελφος να είναι ένας από τους πολλούς που το υπέγραψαν.
     Τέλος, κυρία Πρόεδρε, θέλω να σταθούμε και στο ζήτημα του κατά πόσο παρακωλύεται η δραστηριότητα ενός Βουλευτή -με αγωνία σας το είπε- όταν σύρεται στα δικαστήρια καθημερινά. Και αυτό να το λάβετε πάρα πολύ σοβαρά υπ΄ όψιν σας.
     Επίσης, κυρία Πρόεδρε, θέλω να σας πω για το πόσο προστατευμένος μπορεί να είναι ο Βουλευτής. Και αυτό να σταθμιστεί, όταν ψηφίζουμε εδώ μέσα. Γιατί όλοι ζούμε τον καλώς ή κακώς νοούμενο πολιτικό ανταγωνισμό από -εντός εισαγωγικών- ανθρώπους που υποτίθεται ότι κινούνται πολλές φορές μέσα στις ίδιες παρατάξεις και οι οποίοι φροντίζουν να ανασύρονται ζητήματα, που εάν μεν είναι δίκαια, έχει καλώς. Αν όμως είναι ζητήματα σκοπιμότητος, τότε κυρία Πρόεδρε, αντιλαμβάνεστε ότι ο Βουλευτής δεν είναι προστατευμένος.
     Τέλος, τηλεγραφικά, κλείνω με το εξής. Διάβασα, κυρία Πρόεδρε, τελευταία σε έντυπο –δεν θυμάμαι ποιο- ότι οι Βουλευτές διαχρονικά κρίνονταν, με τη φανερή ψηφοφορία την οποία θεσπίσαμε με την τελευταία τροποποίηση του Κανονισμού, για το τι ψήφιζαν στην κάθε περίπτωση. Αυτό, κυρία Πρόεδρε, σ’ αυτήν την τηλεμανία, εμένα με βρίσκει πολύ αντίθετο. Ανοίγει όχι ατραπούς αλλά λεωφόρους για τους διασυρμούς των Βουλευτών. Και στο κάτω-κάτω, κυρία Πρόεδρε, το να κρίνεται ο Βουλευτής για τις πολιτικές του θέσεις είναι θεμιτό, αλλά το να κρίνεται γιατί σ’ ένα προσωπικό, ευαίσθητο θέμα που έχει να κάνει με την ελευθερία, την τιμή και την υπόληψη του συναδέλφου του ψήφισε έτσι ή αλλιώς, αντιλαμβάνεστε ότι ίσως επαναφέρει στην επικαιρότητα το θέμα του να ξαναρχίσουμε να συζητάμε τη μυστική ψηφοφορία. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε συνάδελφε.
     Το θέμα της μυστικής ή φανερής ψηφοφορίας συζητήθηκε κατά κόρον στην προηγούμενη Βουλή και δεν υπήρξε ομοφωνία. Εν πάση περιπτώσει, επελέγη αυτή η λύση, την οποία τώρα δοκιμάζουμε.
     Ο κ. Ανωμερίτης έχει ζητήσει το λόγο.
     ΓΕΩΡΓΙΟΣ ΑΝΩΜΕΡΙΤΗΣ: Ευχαριστώ, κυρία Πρόεδρε.
     Οι αποφάσεις χορηγήσεων και οι αποφάσεις ρυθμίσεων επί επισφαλών απαιτήσεων στο πιστωτικό σύστημα αποτελούν αποφάσεις υψηλού επιχειρηματικού κινδύνου. Αυτό που έχει ενδιαφέρον για τη δική μου κρίση –και γι’ αυτό, παρά την παράκληση του συναδέλφου κ. Παπαγεωργίου, εγώ έχω αντίθετη γνώμη και δεν θα ψηφίσω την άρση ασυλίας του- είναι ότι οι αποφάσεις αυτές -για να τεκμηριώσω αυτή τη θέση μου- λαμβάνονται με δύο στοιχεία. Εάν ελήφθη η απόφαση αυτή από τον κ. Παπαγεωργίου ως άτομο και, εάν υπήρχε δόλος ή ενδεχόμενος δόλος. Τότε θα ψήφιζα υπέρ. Αλλά η απόφαση αυτή ελήφθη από θεσμοθετημένο όργανο πιστωτικού ιδρύματος, το οποίο εποπτεύεται από την Τράπεζα της Ελλάδος, ελήφθη πριν από πέντε χρόνια. Δεν θεωρώ ότι τα συμβούλια χορηγήσεων ή τα διοικητικά συμβούλια των τραπεζών, είναι «συμμορίες», ότι λαμβάνουν αποφάσεις χωρίς εισηγήσεις και επειδή δεν υπήρξε συνεπής εξυπηρέτηση του δανείου να θεωρήσουμε ότι πρέπει να διωχθούν εκείνοι οι οποίοι έλαβαν την απόφαση.
     Από το παραπεμπτικό δεν προκύπτει δωροδοκία ή δόλος για το συγκεκριμένο συνάδελφο. Με αυτήν την έννοια, κυρία Πρόεδρε, θα πρέπει να σας πω ότι το 43% των σημερινών επισφαλών απαιτήσεων της Αγροτικής Τράπεζας έχουν ληφθεί κατά την περίοδο που ο σημερινός διοικητής ήταν υποδιοικητής και δεν θεωρώ σε καμία περίπτωση ότι ο σημερινός διοικητής με την τότε ιδιότητά του θα πρέπει να διωχθεί. 
     Εγώ πήρα το λόγο για να εκφράσω την αντίθεσή μου γιατί, κυρία Πρόεδρε -το γνωρίζετε- τα έχω ζήσει αυτά. Δικάστηκα σε τριμελές εφετείο κακουργημάτων, σε πενταμελές εφετείο κακουργημάτων. Μηνυτές μου ήταν τρεις Υπουργοί της Νέας Δημοκρατίας που δεν παρουσιάστηκαν στο δικαστήριο. Στο τέλος αθωώθηκα ομόφωνα και με απαλλακτική πρόταση του εισαγγελέα, διότι δεν είναι εύκολα αυτά τα θέματα όταν τίθενται ενώπιον δικαστικής κρίσης.
     (Χειροκροτήματα από την πτέρυγα του ΠΑ.ΣΟ.Κ.)
     Και πρέπει να σας πω ότι και σήμερα ακόμη στα Ινστιτούτα Τραπεζικών Σπουδών διδάσκεται το «σύνδρομο Ανωμερίτη», δηλαδή, πως ένα όργανο τράπεζας μπορεί να ρυθμίζει και μέσα σε ποια όρια τα δάνεια της τράπεζας. Αλλά εγώ δεν στηρίζω την πρόταση αυτή –και γι’ αυτό θα ψηφίσω αρνητικά- για ένα ακόμη στοιχείο, το οποίο πρέπει να λάβουμε σοβαρά υπ’ όψη μας και για το πώς κυβερνάμε, αλλά και το τι κάνουμε όλοι και ιδιαίτερα τα δυο κόμματα εξουσίας. 
     Ο μηνυτής κ. Δ. Μηλιάκος υπήρξε Γραμματέας Αγροτικού της Νέας Δημοκρατίας και ο μηνυόμενος, ο συνάδελφος κ. Παπαγεωργίου υπήρξε Γραμματέας του Αγροτικού του ΠΑ.ΣΟ.Κ.. Αυτό, λοιπόν, υποδεικνύει πολιτική αντιδικία από το παρελθόν, που δεν έπρεπε να φθάνει μέχρι σήμερα εδώ. Και εν πάση περιπτώσει εάν θέλουμε να διδασκόμαστε καλό θα είναι στο μέλλον όλοι να πάψουμε να χρησιμοποιούμε, αν θέλουμε να μην υπάρχουν ευθύνες, κομματικά στελέχη σε θέσεις, οι οποίες στο τέλος λειτουργούν ως μηχανισμοί δίωξης πολιτικών προσώπων. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη-Ψαρούδα):  Ο κ. Κακλαμάνης έχει το λόγο.
     ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, κυρίες και κύριοι συνάδελφοι, γνωρίζετε όλοι σχεδόν, εν πάση περιπτώσει όλοι όσοι υπήρξατε μέλη της προηγούμενης περιόδου ότι είχα σταθερά την άποψη –και όχι μόνο εγώ, λείπει από αυτήν την Αίθουσα ο Πρόεδρος ο κ. Μητσοτάκης, αλλά και πολλά κοινοβουλευτικά στελέχη- ότι η διαδικασία της μυστικής ψηφοφορίας για την άρση της ασυλίας των Βουλευτών δεν ήταν σωστή, όπως μέχρι τώρα λειτουργούσε το Κοινοβούλιο. Έπρεπε μία φανερή ψηφοφορία να δίνει τη δυνατότητα στους πολιτικούς άνδρες και γυναίκες που έρχονται εδώ με την εντολή του λαού, με θάρρος και εντιμότητα να τοποθετούνται, διότι δεν πρόκειται για οποιοδήποτε προσωπικό θέμα. Πρόκειται στις περιπτώσεις των διώξεων αυτών για το κύρος των θεσμών και των προσώπων που εισέρχονται σ’ αυτήν την Αίθουσα και οφείλουν να υπηρετήσουν με συνέπεια και ήθος αυτούς τους θεσμούς. 
     Εδώ, κυρία Πρόεδρε, μας δίδετε η ευκαιρία και πιστεύω ότι αυτή η διαδικασία και στο μέλλον θα δίνει στη Βουλή τη δυνατότητα σε συνεδριάσεις που θα έχουν αρκετό χρόνο –το προβλέπω- και θα είναι παρόντες όλοι οι Βουλευτές και ο ελληνικός λαός θα αρχίσει περισσότερο από όσο μέχρι τώρα, υπό την πίεση των καναλιών και των «παραθύρων» κ.λπ., να βλέπει τα προβλήματα που υπάρχουν στη λειτουργία των θεσμών και της δημοκρατίας μας, αντί μέσα σε λίγα λεπτά και σε μία μυστική ψηφοφορία να αποφαίνεται το Σώμα –τις οίδε- αν και πολλοί που θα ψήφιζαν θα έκαναν τον κόπο να δουν και περί τίνος πρόκειται. Αυτό το λέω θεωρητικά. 
      Κυρία Πρόεδρε, στη συγκεκριμένη περίπτωση εγώ έχω αντίθετη άποψη, γι’ αυτό και ζήτησα το λόγο κατά τον Κανονισμό για να την εκφράσω. Έχω αντίθετη άποψη προς την πρόταση του κυρίου εισαγγελέα για την περίπτωση του συναδέλφου Θανάση Παπαγεωργίου. Εξηγώ γιατί έχω διαφορετική άποψη, διότι πιστεύω ότι για τέτοιας φύσεως υποθέσεις δεν πρέπει η εισαγγελική αρχή να αρκείται σ’ έναν φάκελο ο οποίος καμιά φορά –συνήθως, στις περιπτώσεις αυτές- θυμίζει αυτό που λέει ο λαός μας «θα σε τυλίξω σε μία κόλλα χαρτί». Δεν πρέπει η εισαγγελική αρχή να το κάνει αυτό. Το λέω επειδή οι μέρες αυτές και η περίοδος αυτή σ’ ό,τι αφορά τη λειτουργία της δικαιοσύνης είναι ιδιαίτερα κρίσιμες. Προχθές απευθυνόμενος στον Υπουργό Δικαιοσύνης το είπα, ενώ γνωρίζω και την εντιμότητά του και την πρόθεσή του και την επιθυμία του -όπως και όλων μας- να ξεκαθαρίσει όποιο πρόβλημα υπάρχει σήμερα στη δικαιοσύνη. Πιστεύω, όμως, ότι πρέπει να απέχουμε όλοι σ’ ό,τι αφορά τις εσωτερικές εν λειτουργία αυτήν τη στιγμή διαδικασίες. 
      Επειδή, λοιπόν, η δικαιοσύνη σήμερα είναι στο στόχαστρο και καλόπιστων ερευνών αλλά και κακόπιστων επιθέσεων, γι’ αυτό θα πρέπει να είμεθα ιδιαίτερα προσεκτικοί. Απευθύνομαι και προς την Κυβέρνηση και την Πλειοψηφία, διότι δεν θα τίθετο, ως γνωστόν από την πείρα μας από το παρελθόν, θέμα αν είχαμε μυστική ψηφοφορία. Σ’ αυτές τις περιπτώσεις χωρίς συζήτηση θα ήρετο η ασυλία οποιουδήποτε -αυτή είναι η πικρή εμπειρία του παρελθόντος- θα είχε διαχειριστεί δημόσιο αξίωμα κατά την προηγούμενη διακυβέρνηση της χώρας.
     	Παρακαλώ και στο σημείο αυτό αναφέρομαι και σ’ αυτό που επιμόνως έχει ζητήσει και ο κ. Έβερτ. Υπάρχουν επτά-οκτώ εκκρεμείς προτάσεις εξεταστικών επιτροπών. Τον Ιούνιο παραγράφονται τα όποια αδικήματα. Αφού η προηγούμενη Βουλή με την τότε πλειοψηφία απέρριπτε τις προτάσεις αυτές, γιατί η Κυβέρνηση με την πλειοψηφία που έχει δεν τις φέρνει τώρα και να κάνει ό,τι πρέπει η Πλειοψηφία της Βουλής, ώστε μέχρι τον Ιούνιο να κλείσουν έτσι ή αλλιώς αυτά τα θέματα και η δικαιοσύνη να έχει τελικώς το λόγο, αντί να επαναληφθεί ό,τι έγινε το 1989 και το 1990; Ο κ. Ανωμερίτης μπορεί να πει πόσες εκατοντάδες υποθέσεων είχαν την ελληνική κοινωνία και το δημόσιο βίο της χώρας σε συνεχή διέγερση διότι έπρεπε οι μεν πολιτικά υπεύθυνοι…
     (Θόρυβος από την πτέρυγα της Νέας Δημοκρατίας)
     	ΠΡΟΕΔΡΟΣ (Άννα Μπενάκη-Ψαρούδα): Κύριε Πρόεδρε, μην εισέρχεστε τώρα σ’ αυτά τα θέματα που δεν αφορούν αυτήν τη διαδικασία γιατί θα πάμε πολύ μακριά.
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε δίκιο, αλλά μας αφορά, κυρία Πρόεδρε. Μας αφορά το εξής θέμα…
     ΘΕΟΔΩΡΟΣ ΚΑΣΣΙΜΗΣ: Κυρία Πρόεδρε, τελειώστε αυτό το θέμα!
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε συνάδελφε.
      ΑΠΟΣΤΟΛΟΣ ΚΑΚΛΑΜΑΝΗΣ: …γι’ αυτό αναφέρομαι αρνητικά στην πρόταση του κυρίου εισαγγελέως. Είναι πλέον βέβαιο πως ό,τι δεν κάνουμε όπως οφείλουμε η Πλειοψηφία και η Κυβέρνηση και όλοι μας στο κορυφαίο επίπεδο, θα συνεχίζεται μ’ αυτόν τον απαράδεκτο τρόπο στο επίπεδο των κατωτέρων στελεχών μέσα στην κρατική μηχανή. Αυτή είναι η περίπτωση του κ. Παπαγεωργίου. 
      Ο κ. εισαγγελέας, λοιπόν, όφειλε κατά τη γνώμη μου να πάρει το φάκελο αυτό, όφειλε -διότι δεν αφορά μόνο τον κ. Παπαγεωργίου- να γίνει κανονική διαδικασία και αν με βούλευμα παρεπέμποντο όλοι οι άλλοι, τότε να ζητούσε και για τον κ. Παπαγεωργίου.
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Πρόεδρε.
     ΑΠΟΣΤΟΛΟΣ ΚΑΚΛΑΜΑΝΗΣ: Αυτήν τη στιγμή, μάς λέγει ότι έκανε προκαταρκτική εξέταση –απευθύνομαι στους νομικούς εδώ- χωρίς την άδεια της Βουλής.
     (Θόρυβος – Διαμαρτυρίες από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πρόεδρε! Έτσι έχει γίνει σε όλες τις περιπτώσεις. Δεν έγινε εδώ ιδιαίτερη μεταχείριση από τη δικαιοσύνη.
     ΑΠΟΣΤΟΛΟΣ ΚΑΚΛΑΜΑΝΗΣ: Κλείνω, κυρία Πρόεδρε, και ας ερμηνεύσει καθένας που με ακούει γιατί αντιδρά η πλειοψηφία σε αυτά τα λογικά που λέω. 
     (Θόρυβος – Διαμαρτυρίες από την πτέρυγα της Νέας Δημοκρατίας)
     Απευθύνετε κατηγορίες, ελάτε …
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριε Πρόεδρε, μην ανταλλάσσετε τώρα επιχειρήματα!
     ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό λοιπόν, κυρία Πρόεδρε, εγώ θα ψηφίσω «ΟΧΙ» σε αυτήν την πρόταση του κυρίου εισαγγελέως. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Άννα Μπενάκη - Ψαρούδα): Καταλάβαμε το πνεύμα σας. Θίξατε πάρα πολλά θέματα εκτός διαδικασίας περί εξεταστικών επιτροπών και λειτουργίας της δικαιοσύνης που δεν συνάπτονται ευθέως με τα θέματα που συζητούμε τη σήμερον, γι’ αυτό δεν θα ήθελα ούτε εγώ να πάρω θέση βεβαίως, αλλά ούτε και οι συνάδελφοι τώρα να θέσουν προς συζήτηση αυτά τα θέματα. Σε άλλη συνεδρίαση θα τα αντιμετωπίσουμε.
     ΑΠΟΣΤΟΛΟΣ ΚΑΚΛΑΜΑΝΗΣ: Ο νοών νοείτω, κυρία Πρόεδρε! Ο κόσμος καταλαβαίνει!
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, για την οικονομία του χρόνου θα ήθελα να σας προτείνω να διεξαχθεί η ψηφοφορία ταυτοχρόνως και για τις τέσσερις περιπτώσεις με μια εκφώνηση καταλόγου.
     Συμφωνεί το Σώμα με αυτήν την πρόταση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Το Σώμα συμφωνεί ομοφώνως..
     Έχει καταρτισθεί ψηφοδέλτιο με τα ονόματα των συναδέλφων, το οποίο έχετε μπροστά σας. Κάθε συνάδελφος σημειώνει την ψήφο του δίπλα στο όνομα του συναδέλφου του οποίου ζητείται η άρση της ασυλίας του. Εκείνος που ψηφίζει υπέρ της άρσης της ασυλίας, σημειώνει την προτίμησή του δίπλα στο όνομα του Βουλευτή στη στήλη «ΝΑΙ». Εκείνος που ψηφίζει κατά της άρσης της ασυλίας, δίπλα στο όνομα του Βουλευτή και στη στήλη «ΟΧΙ» θέτει αντιστοίχως τη σημείωσή του. Εκείνος που ψηφίζει «ΠΑΡΩΝ» θα το σημειώσει στην αντίστοιχη στήλη του ψηφοδελτίου.
     Στο ψηφοδέλτιο κάθε συνάδελφος θα αναγράφει το όνομά του και την εκλογική του περιφέρεια και θα το υπογράφει, διότι η ψηφοφορία είναι ονομαστική. Με την εκφώνηση του ονόματός του επί του καταλόγου θα παραδίδει το ψηφοδέλτιο στους κυρίους συναδέλφους τον κ. Γαρουφαλιά –όπως πάντα- από τη Νέα Δημοκρατία και τον κ. Αντωνακόπουλο από το ΠΑ.ΣΟ.Κ., οι οποίοι θα το μονογράφουν και θα ανακοινώνουν ότι ο Βουλευτής εψήφισε.
     Μετά το τέλος της ψηφοφορίας θα γίνει καταμέτρηση των ψήφων, όπως θα προκύψουν από τα ψηφοδέλτια, τα οποία θα καταχωρισθούν μαζί με το Πρωτόκολλο Ψηφοφορίας στα Πρακτικά της σημερινής συνεδρίασης.
     Συμφωνεί το Σώμα;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη - Ψαρούδα): Το Σώμα συμφωνεί.
     Καλούνται επί του καταλόγου οι Βουλευτές κ. Γκιουλέκας από τη Νέα Δημοκρατία και κ. Σαλαγιάννης από το ΠΑ.ΣΟ.Κ.. Για την καταμέτρηση των ψήφων και την εξαγωγή του αποτελέσματος καλούνται οι Βουλευτές κ. Καλαφάτης από τη Νέα Δημοκρατία και κ. Νασιώκας από το ΠΑ.ΣΟ.Κ.
     Κύριοι συνάδελφοι, θα προηγηθούν τα μέλη της Επιτροπής Κανονισμού της Βουλής –δέκα συνάδελφοι είμαστε- διότι έχουμε συνεδρίαση και δυο-τρεις συνάδελφοι, οι οποίοι έχουν να ταξιδέψουν με αεροπλάνο.
     Παρακαλώ να αρχίσει η ανάγνωση του καταλόγου.
     (ΨΗΦΟΦΟΡΙΑ)
     
     
     (Κατά τη διάρκεια της ψηφοφορίας την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
     (ΚΑΤΑ ΤΗ ΔΙΑΡΚΕΙΑ ΤΗΣ ΨΗΦΟΦΟΡΙΑΣ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, τριάντα εννέα φοιτητές και φοιτήτριες και δύο συνοδοί καθηγητές από το Πάντειο Πανεπιστήμιο.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Επίσης, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δώδεκα μαθητές και μαθήτριες και τρεις συνοδοί-καθηγητές από το Εργαστήρι Ειδικής Επαγγελματικής Εκπαίδευσης Τρίπολης.
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
     ΠΡΟΕΔΡΕΥΩΝ (Γεώργιος Σούρλας): Να επαναληφθεί η ανάγνωση του καταλόγου ως προς τους απόντες συναδέλφους.
     (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
     	ΠΡΟΕΔΡΕΥΩΝ (Γεώργιος Σούρλας): Υπάρχει συνάδελφος, ο οποίος δεν άκουσε το όνομά του; Κανείς.
     	Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
     (ΚΑΤΑΜΕΤΡΗΣΗ)
     (ΚΑΤΑ ΤΗ ΔΙΑΡΚΕΙΑ ΤΗΣ ΚΑΤΑΜΕΤΡΗΣΗΣ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμαστε στη συζήτηση του σχεδίου νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας».
     Το λόγο έχει ο συνάδελφος κ. Αλιβιζάτος.
     ΠΕΤΡΟΣ- ΠΑΥΛΟΣ ΑΛΙΒΙΖΑΤΟΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η συζήτηση του σημερινού νομοσχεδίου που αφορά την επιτάχυνση της διαδικασίας για την απελευθέρωση της αγοράς ηλεκτρικής ενέργειας, αποτελεί μία ακόμη πρωτοβουλία –νομοθετική, αυτή τη φορά- της νέας διακυβέρνησης και έχει ως στόχο την προώθηση μιας νέας επιθετικής ενεργειακής πολιτικής, η οποία θα εξασφαλίσει την ενεργειακή αυτάρκεια και ασφάλεια της Ελλάδας, θα ενισχύσει τη γεωπολιτική της θέση, καθιστώντάς την βασικό ενεργειακό διαμετακομιστικό κόμβο και θα παρέχει στις ελληνικές επιχειρήσεις και τα νοικοκυριά φθηνή ενέργεια και ποιοτικές υπηρεσίες.
     Για την εξυπηρέτηση αυτών των στόχων, το Υπουργείο Ανάπτυξης έχει προωθήσει το τελευταίο διάστημα μία σειρά από μέτρα και πολιτικές. Προωθείται με ταχύτερους ρυθμούς η απελευθέρωση της αγοράς ηλεκτρικής ενέργειας και του φυσικού αερίου. Προωθήθηκε και ψηφίστηκε από τη Βουλή το νομοσχέδιο για την αξιοποίηση των ανανεώσιμων πηγών ενέργειας και των βιοκαυσίμων. Η Ελλάδα καθίσταται κόμβος στη διαμετακόμιση μορφών ενέργειας με την κατασκευή του αγωγού πετρελαίου Μπουργκάς – Αλεξανδρούπολη, την υπογραφή του πρωτοκόλλου για τον αγωγό του φυσικού αερίου Ελλάδος – Ιταλίας, την κατασκευή του ελληνοτουρκικού αγωγού φυσικού αερίου, του οποίου εγκαινιάστηκε πρόσφατα η έναρξη της κατασκευής, τον πρωταγωνιστικό ρόλο για τη δημιουργία περιφερειακής αγοράς ενέργειας στη Νοτιοανατολική Ευρώπη, το νέο υποθαλάσσιο καλώδιο ηλεκτρικής διασύνδεσης με την Ιταλία για μεταφορά εκατέρωθεν ηλεκτρικής ενέργειας ακόμη 500 MW και την προώθηση της διασύνδεσης των ηλεκτρικών δικτύων μεταξύ της Ελλάδος και της Τουρκίας, έργο που ήδη ξεκίνησε.
      Τέλος, δίδεται έμφαση στη χρήση νέων μορφών ενέργειας με στόχο τη βιώσιμη ανάπτυξη και την προστασία του περιβάλλοντος.
     Κυρίες και κύριοι συνάδελφοι, η απελευθέρωση της αγοράς ηλεκτρικής ενέργειας ξεκίνησε στη χώρα μας επί κυβερνήσεων Σημίτη, δυστυχώς όχι με τους σωστούς ρυθμούς. Ο αγορητής της Μειοψηφίας ανέφερε ότι εμείς αργήσαμε. Δε βλέπω πώς εμείς αργήσαμε. Η σχετική κοινοτική οδηγία υπήρχε από το 1992, ο δε πρώτος νόμος για την απελευθέρωση πέρασε από τη Βουλή στα τέλη του 1999 και για να γίνει εφαρμόσιμος, τροποποιήθηκε δραστικά το 2003 με το ν. 3175.
     Σήμερα, προκειμένου η ελληνική νομοθεσία να προσαρμοστεί πλήρως με τις κοινοτικές οδηγίες, φέραμε προς ψήφιση στη Βουλή το νόμο που συζητούμε, στον οποίο προβλέπονται οι περαιτέρω ρυθμίσεις για την αγορά ηλεκτρικής ενέργειας, με τις οποίες επιδιώκεται κυρίως η πληρέστερη εφαρμογή των διατάξεων του ν. 2773/1999 προς τους κανόνες της νέας οδηγίας 2003/54, η οποία αφορά την εμβάθυνση και επιτάχυνση της εσωτερικής αγοράς ηλεκτρικής ενέργειας.
     Δημιουργείται ένα νέο κανονιστικό πλαίσιο που αφορά το άνοιγμα της αγοράς και ρυθμίζει τις διαδικασίες παραγωγής της ηλεκτρικής ενέργειας, αλλά και  τη διαχείριση του συστήματος μεταφοράς και του δικτύου διανομής και το διαχωρισμό των διαχειριστών, ενώ για πρώτη φορά ενσωματώνονται διατάξεις που καθιστούν υποχρεωτική την τήρηση χωριστών λογαριασμών για όλες τις επιμέρους δραστηριότητες, δηλαδή, παραγωγή, μεταφορά, διανομή και προμήθεια σε επιλέγοντες και προμήθεια σε μη επιλέγοντες πελάτες.
     Επίσης, υπάρχουν διατάξεις που προβλέπουν τον έλεγχο της τήρησης των ετήσιων οικονομικών καταστάσεων που περιλαμβάνει τον επιμερισμό των δαπανών και εσόδων στις επιμέρους δραστηριότητες.
     Μ’ αυτές τις διατάξεις του νομοσχεδίου, θα ενισχυθεί η διαφάνεια και θα αποκτήσουμε, επιτέλους, πλήρη εικόνα για το ποιες είναι οι οικονομικές αντισταθμίσεις που παρέχονται για την εκπλήρωση υποχρεώσεων κοινής ωφελείας, γιατί πολλές φορές η έννοια της κοινής ωφέλειας λειτούργησε στις Δ.Ε.Κ.Ο. ως κολυμβήθρα του Σιλωάμ, για να δικαιολογηθούν έτσι λανθασμένες πολιτικές και διοικητικές επιλογές και να φορτωθούν χρέη και ελλείμματα εκατοντάδων εκατομμυρίων στην πλάτη του Έλληνα φορολογούμενου.
     Κυρίες και κύριοι συνάδελφοι, με την κατάθεση του σχεδίου νόμου για την επιτάχυνση της διαδικασίας για την απελευθέρωση της αγοράς ηλεκτρικής ενέργειας, η Ελλάδα αποκτά ένα σύγχρονο θεσμικό πλαίσιο στον τομέα αυτό που ενισχύει τη διαφάνεια, δημιουργεί ευνοϊκό περιβάλλον για την προσέλκυση νέων επενδύσεων στο χώρο της παραγωγής ηλεκτρικής ενέργειας, ενισχύει τις προοπτικές της απασχόλησης, το οποίο θα έχει θετικές επιπτώσεις στην ανάπτυξη της χώρας και την ανταγωνιστικότητα της ελληνικής οικονομίας. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλιβιζάτο.
     Το λόγο έχει ο συνάδελφος κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητούμε σήμερα ένα νομοσχέδιο, το οποίο ουσιαστικά βασίζεται σε προγενέστερες κοινοτικές οδηγίες, οι οποίες είχαν συμφωνηθεί και είχαν γίνει αντικείμενο επεξεργασίας επί Κυβερνήσεων ΠΑ.ΣΟ.Κ. 
     Κατά συνέπεια, είναι προφανές ότι επί της γενικής αρχής και της φιλοσοφίας του νομοσχεδίου συμφωνούμε και πιστεύω ότι θα ήταν ελάχιστο ή ανύπαρκτο το πολιτικό ενδιαφέρον αυτού του νομοσχεδίου, αν δεν ερχόταν σε μια δραματική συγκυρία απαισιόδοξων, αρνητικών εξελίξεων για τη μεγαλύτερη ενεργειακή επιχείρηση της χώρας.
     Ακόμα και αυτό το νομοσχέδιο, αλλά πολύ περισσότερο η γενικότερη κατάσταση, η οποία επικρατεί σήμερα στη Δ.Ε.Η. και στη Δ.ΕΠ.Α. μας βάζουν σε πολλές ανησυχίες, καθώς βλέπουμε ότι απειλείται και μεθοδεύεται μια συστηματική απαξίωση της Δ.Ε.Η., μια συστηματική απαξίωση των υποδομών της, της προοπτικής της, με τελικό στόχο να διευκολύνουν παράτυπα και ως μη όφειλαν την είσοδο ιδιωτών, πέραν πάσης έννοιας θεμιτής ανταγωνιστικότητας, όπως επίσης και να αυξήσουν τελικά την τιμή του ρεύματος την οποία θα πληρώσει ο καταναλωτής.
     Για το συγκεκριμένο νομοσχέδιο, κύριε Υπουργέ, θα κάνω μερικές παρατηρήσεις, πριν περάσω στα κυρίως θέματα, τα οποία με απασχολούν. Θέλω να σας επισημάνω εδώ ότι ορθώς μεν κάνετε μια αναβάθμιση της Ρ.Α.Ε., πλην όμως θα πρέπει να προσέξετε πάρα πολύ, διότι θεωρώ ότι η δυνατότητα που της δίνετε να εισπράττει αυτοτελώς και μόνη της τέλη και εισφορές, μετατρέποντάς την έτσι σε έναν ταμειακό οργανισμό, είναι λάθος αρχή. Αν θέλετε να την ενισχύσετε στον προϋπολογισμό της, μπορείτε να διασφαλίσετε ορισμένα κονδύλια, σε καμία περίπτωση, όμως, πιστεύω ότι δεν πρέπει να την κάνετε εισπράκτορα τελών, επιδοτήσεων ή οτιδήποτε άλλο, έτσι ώστε να έχει έναν αυτοτελή προϋπολογισμό. Δεν είναι καν ανεξάρτητη αρχή. Είναι ένα γνωμοδοτικό όργανο του Υπουργού και πολύ καλώς της διευρύνεται τις αρμοδιότητες, δεν πρέπει όμως να προχωρήσετε στην οικονομική της ταμειακή αυτοτέλεια. Αρκεί πιστεύω, αν θέλετε να λύσετε αυτό το θέμα, να της διασφαλίσετε ορισμένα κονδύλια, τα οποία θα παίρνει από τέλη που θα εισπράττουν οι κανονικοί φορείς είσπραξης του δημοσίου, που είναι οι οικονομικές υπηρεσίες.
     Έρχομαι τώρα στα κυριότερα θέματα. Πιστεύω ότι και με ορισμένα άρθρα του νομοσχεδίου που μας φέρνετε, οδηγείτε τη Δ.Ε.Η. σε ένα ιδιότυπο καθεστώς γραφειοκρατικής κηδεμονίας, απαξίωσης και την φορτώνετε ταυτόχρονα με δύσκολες ευθύνες, χωρίς να της δίνετε το δικαίωμα και το πλαίσιο να μπορέσει να τις ασκήσει.
     Πρώτα απ’ όλα με το άρθρο 27, όπου μιλάτε για τον κώδικα δεοντολογίας που θα κάνει η Ρ.Α.Ε. και για το προσωπικό και για τη διοίκηση της Δ.Ε.Η., μετατρέπετε τη Ρ.Α.Ε. σε έναν υπερκηδεμόνα της Δ.Ε.Η.. Αν η Ρ.Α.Ε. θέλει να θεσπίσει κανόνες για το πώς συμπεριφέρονται οι ενεργειακές επιχειρήσεις, θα πρέπει να τους θεσπίσει για τις επιχειρήσεις και όχι για το πώς θα συμπεριφέρεται εσωτερικά κάθε στέλεχος και κάθε διεύθυνση της επιχείρησης.
     Το δεύτερο το οποίο κάνετε για τη Δ.Ε.Η. είναι ότι, ενώ την καθιστάτε υπεύθυνη για τη λειτουργία και την τεχνική αρτιότητα του δικτύου, δεν δίνετε τη δυνατότητα στα στελέχη τα οποία έχουν αυτήν την ευθύνη να συμμετέχουν στη διοίκηση της επιχείρησης. Πώς γίνεται αυτό; Πώς είναι δυνατόν ένα στέλεχος να δουλεύει για να είναι το δίκτυο άρτιο, επαρκές και έτοιμο και ταυτόχρονα να μην έχει τη δυνατότητα να συμμετάσχει στη διοίκηση της επιχείρησης, η οποία θα είναι νομικά υπεύθυνη απέναντι στη Δ.Ε.Σ.Μ.Η.Ε. για τη λειτουργία του δικτύου;
     Το τρίτο, το οποίο κάνετε, είναι το απίστευτο άρθρο 30 με το οποίο θέλετε να επιβάλετε επαχθείς όρους στη Δ.Ε.Η., έτσι ώστε να την εξωθήσετε να βγει εκούσα άκουσα από την αγορά ηλεκτρικής ενέργειας και έτσι να μπορέσετε εσείς να βάλετε ιδιώτες ανταγωνιστές. 
     Πρώτα απ’ όλα, όταν η Δ.Ε.Η. έχει ορισμένες μονάδες προς απόσυρση ή για ανακατασκευή, γιατί θα πρέπει, κύριε Υπουργέ, να μετατίθεται σε καθεστώς ψυχρής εφεδρείας και όχι απλής εφεδρείας;
     Δεύτερον, σε πολλές περιοχές που θέλετε να μπουν οι ιδιώτες, αντί να τους βάλετε με θεμιτά μέσα ισότιμου ανταγωνισμού, υποχρεώνετε τη Δ.Ε.Η. να ψάξει να βρει οικόπεδα στα οποία θα εγκατασταθούν οι μονάδες παραγωγής του ιδιώτη, επιβαρύνοντας έτσι τη Δ.Ε.Η. με ένα απροσμέτρητο διοικητικό, κοινωνικό και πολιτικό κόστος, έτσι ώστε να πάει ο ιδιώτης να εγκατασταθεί με την άνεσή του. 
     Πιστεύω ότι σε όλα αυτά τα θέματα αυτό, το οποίο έχετε στο νου σας, είναι να οδηγηθείτε σε μία κατάτμηση της Δ.Ε.Η.. Ο κρυφός πόθος της Κυβέρνησης και της σημερινής διοίκησης της Δ.Ε.Η. είναι η αποκοπή του κλάδου των ορυχείων από τη Δ.Ε.Η., έτσι ώστε να αυξήσει τεχνητά το κόστος παραγωγής και να επιτρέψει έτσι την είσοδο ιδιωτών με πολύ υψηλότερες τιμές ρεύματος. Το βέβαιο αποτέλεσμα αυτής της υπόγειας στρατηγικής, την οποία ακολουθείτε συστηματικά, θα είναι να την πληρώσει τελικά ο καταναλωτής. 
     Επίσης, έχετε και άλλα άρθρα στο νομοσχέδιο τα οποία πηγαίνουν προς την ίδια κατεύθυνση. Πρώτα απ’ όλα, με το άρθρο 28 δίνετε απεριόριστη ελευθερία στην προμήθεια ηλεκτρικού ρεύματος, ακόμα και σε απλές Ε.Π.Ε. ή σε ανώνυμες εταιρείες με κατατεθειμένα κεφάλαια μόλις 60.000 ευρώ, να κάνουν εμπορία ηλεκτρικού ρεύματος. Εμείς είχαμε θεσπίσει ως όρο απαράβατο τη δυνατότητα να έχουν παραγωγική υπόσταση οι επιχειρήσεις οι οποίες κάνουν εμπορία μέσα στην Ευρωπαϊκή Ένωση. Διότι με τη διάταξη που κάνετε, ουσιαστικά θα έχετε πλασιέ ηλεκτρικής ενέργειας που θα φέρνουν φθηνό ηλεκτρικό ρεύμα από χώρες που δεν έχουν κανένα περιβαλλοντικό κριτήριο και όριο, όπως παραδείγματος χάρη ορισμένες γειτονικές μας χώρες, και θα πουλάνε σε ανταγωνιστικές τιμές προς τη Δ.Ε.Η., η οποία έχει υπέρμετρα περιβαλλοντικά όρια και κριτήρια σε σχέση με αυτές τις χώρες. 
     Συνεπώς, πιστεύω ότι και με αυτόν τον τρόπο αφαιρείτε από τη Δ.Ε.Η. τη δυνατότητα να εμπορεύεται αυτή την προμήθεια ηλεκτρικού ρεύματος που έχει ανάγκη το σύστημα. Αν τουλάχιστον πηγαίνατε σε έναν ισότιμο ανταγωνισμό με άλλες ευρωπαϊκές εταιρείες που παράγουν ρεύμα στην Ευρωπαϊκή Ένωση, θα ήταν μια πρόκληση θεμιτή για τη Δ.Ε.Η.. Εσείς, όμως, θέλετε να βάλετε τους πλασιέ να υποσκάψουν την εμπορική διείσδυση που έχει σήμερα η Δ.Ε.Η. στην αγορά ηλεκτρικής ενέργειας, για να μπορέσετε έτσι να την απαξιώσετε, για να μειώσετε ακόμα περισσότερο την κερδοφορία της, για να την κάνετε ευάλωτη στα σχέδια κατάτμησης τα οποία έχετε. 
     Η ιστορία της Δ.Ε.Η. για την Κυβέρνηση της Νέας Δημοκρατίας είναι μια θλιβερή ιστορία. Μόλις πριν από λίγες ημέρες η αρμόδια διοίκηση της Δ.Ε.Η., την οποία εσείς ορίσατε, κατηγόρησε εμμέσως πλην σαφώς δύο κορυφαίους Υπουργούς της Κυβέρνησης, τον κύριο μέτοχο και τον εποπτεύοντα Υπουργό, ότι παρεμβαίνουν στο έργο της και κανείς από εσάς δεν τόλμησε να απαντήσει. Η ιστορία της Δ.Ε.Η., κύριε Υπουργέ, είναι η ιστορία δύο κόσμων. Είναι η ιστορία της δικής μας πολιτικής, η οποία ανέσυρε τη Δ.Ε.Η. από μια δημόσια υπηρεσία και τη μετέτρεψε σε μια δυναμική επιχείρηση της Νοτιοανατολικής Ευρώπης και όχι μόνο της χώρας μας. Την παρέλαβε με κέρδη μέσω των διεθνών λογιστικών προτύπων, αναδρομικά εφαρμοζόμενα, στα 66.000.000 ευρώ το 2000 και την έφθασε το 2004 στα 500.000.000 ευρώ, ενώ εσείς φροντίσατε με κάθε τρόπο να την απαξιώσετε. Όταν πήγε ο δικός σας Υπουργός Οικονομικών στην Αμερική, του έδωσε συγχαρητήρια ο πρόεδρος της αμερικανικής επιτροπής κεφαλαιαγοράς για τη Δ.Ε.Η. και είπε ότι θα ήταν μια επίζηλη εταιρεία προς εισαγωγή. Την ίδια στιγμή, όμως, με τα πειράματα υπονόμευσης της εμπιστοσύνης του επενδυτικού κοινού, αποχωρούσε ο μεγαλύτερος ξένος θεσμικός επενδυτής, η FIDELITY, που είχε το 25% των μετοχών. Όταν παραλάβατε τη διακυβέρνηση της χώρας, η Δ.Ε.Η. είχε μια αξία μετοχής η οποία υπερέβαινε την αντίστοιχη αξία της Εθνικής Τράπεζας, ενώ σήμερα βρίσκεται στο μισό από την αξία μετοχής της Εθνικής Τράπεζας. 
     Παλαιότερα είχε ξεκινήσει μια στρατηγική, έτσι ώστε η Δ.Ε.Η. να αποκτήσει το 30% της Δ.ΕΠ.Α. και να μπορέσει να έχει έτσι μια ολοκληρωμένη πρόσβαση στην ενεργειακή αγορά. Απεμπολήσατε αυτό το δικαίωμα και δεν το εφαρμόζετε παρατύπως, παρά το γεγονός ότι ξέρετε πως έχει το δικαίωμα προαίρεσης η Δ.Ε.Η. και δεν την αφήνετε να το ασκήσει. 
     Με όλα αυτά τα θέματα τα οποία κάνετε, θέλετε να φτάσετε στα όρια την επιχείρηση, να φύγετε από το δρόμο τον οποίο είχαμε εμείς ακολουθήσει για ενιαία και ισχυρή επιχείρηση και να την κάνετε μία κατατετμημένη, φτωχή, ανήμπορη και ευάλωτη στους ανταγωνιστές της. Τα σχέδια αυτά όμως θα βρουν αντίθετους όχι μόνο τους εργαζόμενους και τα στελέχη της επιχείρησης, αλλά και τους Έλληνες καταναλωτές και πολίτες, οι οποίοι έχουν ωφεληθεί τα μέγιστα από τη φτηνή τιμολογιακή πολιτική και δεν θα ανεχθούν τη μετάβασή της σε ένα ακριβό τιμολόγιο, για να διευκολύνετε την αθέμιτη είσοδο στην απελευθερωμένη αγορά ενέργειας ιδιωτών. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Θα ήθελα να σας υπενθυμίσω ότι η συζήτηση έχει περιορισμένο χρονικό όριο, τις έξι ώρες. Επομένως, αν δεν κινηθείτε εσείς οι ομιλητές στο χρόνο που προβλέπεται, κάποιοι θα μείνουν εκτός της δυνατότητας να μιλήσουν.
     Κύριοι συνάδελφοι, έχω την τιμή να σας ανακοινώσω ότι με την υπ’ αριθμ. 8641/6745 από 30 Νοεμβρίου 2005 της κυρίας Προέδρου της Βουλής, συστάθηκε Ειδική Μόνιμη Επιτροπή Κοινοβουλευτικής Δεοντολογίας για τη Β΄ Σύνοδο.
     Η σχετική απόφαση θα καταχωριστεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους Βουλευτές. 
     Η προαναφερθείσα απόφαση έχει ως εξής:
     (Να φωτογραφηθεί η σελίδα 135)
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι ο Πρωθυπουργός και Υπουργός Πολιτισμού και οι Υπουργοί Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εξωτερικών, Εθνικής Άμυνας, Ανάπτυξης, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Μεταφορών και Επικοινωνιών, Δημόσιας Τάξης, Εμπορικής Ναυτιλίας, Τουριστικής Ανάπτυξης, Μακεδονίας – Θράκης, Αιγαίου και Νησιωτικής Πολιτικής και Επικρατείας και η Αναπληρωτής Υπουργός Πολιτισμού κατέθεσαν σχέδιο νόμου: «Κύρωση της από 31 Οκτωβρίου 2005 Πράξης Νομοθετικού Περιεχομένου «Παράταση της αναστολής ισχύος των διατάξεων του ν. 3310/2005 (Φ.Ε.Κ. Α’ 270)»».
     Παραπέμπεται στην αρμόδια Διαρκή Επιτροπή. 
     Ο κ. Κυριάκος Μητσοτάκης έχει το λόγο.
     ΚΥΡΙΑΚΟΣ ΜΗΤΣΟΤΑΚΗΣ: Κυρίες και κύριοι συνάδελφοι, δεν έχουν όλα τα νομοσχέδια την ίδια σημασία και την ίδια βαρύτητα και θεωρώ ότι το συγκεκριμένο νομοσχέδιο που συζητούμε σήμερα είναι από τα πιο σημαντικά που έχει καταθέσει η Κυβέρνηση της Νέας Δημοκρατίας από τότε που κέρδισε τις εκλογές. Μ΄ αυτό ολοκληρώνεται το θεσμικό πλαίσιο για την απελευθέρωση της αγοράς ηλεκτρικής ενέργειας με την ενσωμάτωση της κοινοτικής οδηγίας 54/03. 
     Θα ήθελα να ξεκινήσω, λέγοντας ότι θεωρώ θετικό το γεγονός ότι η Αξιωματική Αντιπολίτευση ψηφίζει επί της αρχής το νομοσχέδιο. Βέβαια, άκουσα πάλι από τον εισηγητή της Μειοψηφίας, όπως ακούσαμε και στην επιτροπή, μία αρκετά εμπρηστική λογική, η οποία δεν συνάδει με τη σύμφωνη γνώμη την οποία δίδετε, κύριε εισηγητά της Μειοψηφίας στο νομοσχέδιο. Δυσκολεύομαι να κατανοήσω, πώς χαρακτηρίζετε, το νομοσχέδιο ως ψευδεπίγραφο, ενώ ταυτόχρονα το υπερψηφίζετε επί της αρχής. 
     Δεν συζητούμε σήμερα το θέμα του κ. Παλαιοκρασσά και το ρόλο του ως προέδρου της Δ.Ε.Η.. Είχατε εξ άλλου την ευκαιρία να κάνετε σχετική επερώτηση, όπου πήρατε τις απαντήσεις σας και σήμερα συζητούμε το θέμα της απελευθέρωσης της αγοράς ηλεκτρικής ενέργειας.
     Πράγματι, επισημάνθηκε και από τον εισηγητή της Πλειοψηφίας ότι υπήρξε μεγάλη καθυστέρηση στην απελευθέρωση της αγοράς ηλεκτρικής ενέργειας. Η προηγούμενη κυβέρνηση ψήφισε δύο νόμους, τον 2773/99, τον 3175/03. Οι νόμοι αυτοί αναντίρρητα ήταν στη σωστή κατεύθυνση, ήταν και αυτοί νόμοι σε εφαρμογή κοινοτικών οδηγιών, όμως επί της ουσίας δεν οδήγησαν στην απελευθέρωση της αγοράς ηλεκτρικής ενέργειας κι αυτό γιατί δεν έγιναν επενδύσεις από ιδιώτες, ίσως γιατί δεν είχαν ψηφιστεί οι κώδικες, ίσως διότι οι ιδιώτες επενδυτές φοβήθηκαν τελικά την παρουσία της Δ.Ε.Η. στην αγορά, την απροθυμία της να διαχωρίσει λογιστικά τις δραστηριότητές της. Παρ’ ότι είχαν χορηγηθεί οι σχετικές άδειες, πραγματικά οι επενδύσεις, όσον αφορά στην παραγωγή ενέργειας δεν έγιναν, με εξαίρεση τη μία επένδυση η οποία έγινε από τα Ελληνικά Πετρέλαια. Κανένας άλλος απ’ αυτούς που πήραν άδεια παραγωγής ηλεκτρικής ενέργειας δεν προχώρησε στις απαραίτητες επενδύσεις. Ενώ λοιπόν θεωρητικά η αγορά έχει κινηθεί προς την απελευθέρωσή της, στην πράξη οι επενδύσεις αυτές δεν έγιναν.
     Θα ήθελα, κύριε Πρόεδρε, να σταθώ εν συντομία στους σημαντικούς, κατά την άποψή μου, σκοπούς του νομοσχεδίου και να προσπαθήσω να εξηγήσω με απλά λόγια τι είναι αυτό το οποίο προσπαθούμε να πετύχουμε.
     Το πρώτο είναι η προσέλκυση ιδιωτικών επενδύσεων για παραγωγή ηλεκτρικής ενέργειας, ιδιωτικών επενδύσεων οι οποίες δεν προέρχονται κατ’ ανάγκη από την Ελλάδα. Υπάρχουν αυτήν τη στιγμή και διεθνή κεφάλαια με μεγάλη τεχνογνωσία που ενδιαφέρονται να έρθουν να επενδύσουν στην Ελλάδα. Και αυτές οι επενδύσεις θα μπορέσουν να εξασφαλίσουν επάρκεια ρεύματος ειδικά στο νότιο τμήμα του συστήματος. Γνωρίζετε πολύ καλά -και έχουν επισημανθεί από πολλούς ειδικούς- τα προβλήματα ευστάθειας του συστήματος.
     Καταφέραμε, κύριε Υπουργέ, το 2005 να το βγάλουμε καλά το σύστημα παραγωγής, μεταφοράς και διανομής το οποίο και ανταποκρίθηκε στην αυξημένη ζήτηση. Αυτό δε σημαίνει όμως ότι το σύστημά μας δεν αντιμετωπίζει ένα δομικό πρόβλημα παραγωγής, το οποίο πρέπει να λυθεί και μάλιστα να λυθεί με ιδιωτικές επενδύσεις.
     Αυτές οι επενδύσεις οι οποίες θα γίνουν, κύριε Πρόεδρε, θα δημιουργήσουν και πολλές θέσεις απασχόλησης. Και θα δημιουργήσουν θέσεις απασχόλησης κυρίως στην περιφέρεια, εκεί που πονάμε σήμερα, εκεί που το έχουμε περισσότερο ανάγκη.
     Δεν είμαι σε θέση να εκτιμήσω ακριβώς πόσες θέσεις απασχόλησης θα δημιουργηθούν, αλλά μπορεί να κάνει κανείς μια εύκολη αναγωγή και να υπολογίσει ότι ο αριθμός τους δεν θα είναι καθόλου, μα καθόλου ευκαταφρόνητος. 
     Ο δεύτερος σημαντικός στόχος του νομοσχεδίου είναι να δίνουμε τη δυνατότητα επιλογής προμηθευτή ρεύματος σε όλους τους καταναλωτές από τα μέσα του 2007, ώστε τελικά ο ανταγωνισμός ο οποίος θα δημιουργηθεί να οδηγήσει στην παροχή καλύτερων υπηρεσιών αλλά κα φθηνότερων τιμών.
     Για το θέμα αυτό, έγινε μεγάλη συζήτηση στην επιτροπή. Ρωτήθηκε ο πρόεδρος της Ρ.Α.Ε. πολύ συγκεκριμένα από πολλούς Βουλευτές κατά πόσο θεωρεί ότι τελικά η απελευθέρωση της αγοράς ηλεκτρικής ενέργειας οδηγεί σε μείωση των τιμών του ηλεκτρικού ρεύματος. Και η απάντηση την οποία έδωσε είναι ότι στην πλειοψηφία των αγορών –και το τονίζω στην πλειοψηφία γιατί έχει σημασία- η απελευθέρωση της αγοράς οδήγησε σε μείωση των τιμών σε βάθος χρόνου. Και αναφέρθηκε ειδικά στο παράδειγμα του Ηνωμένου Βασιλείου, μια από τις πρώτες χώρες που απελευθέρωσαν την αγορά ηλεκτρικής ενέργειας, όπου τώρα ισχύουν χαμηλότερες τιμές απ’ ό,τι ίσχυαν. Αυτό δεν σημαίνει -και θέλω να το τονίσω- ότι η απελευθέρωση της αγοράς της ηλεκτρικής ενέργειας έχει λειτουργήσει απρόσκοπτα σε όλες τις χώρες. 
     Θυμάστε τι έγινε πριν από μερικά χρόνια στην Καλιφόρνια. Στην Ιταλία έχουμε παραδείγματα αυξημένων τιμολογίων. Κατά συνέπεια στην όλη διαδικασία απελευθέρωσης της αγοράς πρέπει να είμαστε πάρα πολύ προσεκτικοί πώς θα την εφαρμόσουμε και πώς θα την υλοποιήσουμε. Και εκεί θεωρώ πραγματικά καθοριστικό το ρόλο της Ρ.Α.Ε..
     Εγώ δυσκολεύομαι να κατανοήσω την κριτική που ασκείται από συναδέλφους της αξιωματικής αντιπολίτευσης, ότι τάχα δίνουμε περισσότερες εξουσίες απ’ όσες θα έπρεπε σε μια ανεξάρτητη αρχή.
     Εδώ -κάναμε και ξεκίνησε με δική σας πρωτοβουλία- μια προσπάθεια να δημιουργήσουμε πραγματικές ανεξάρτητες αρχές, με πραγματική τεχνογνωσία και με ρυθμιστικό ρόλο στην αγορά. Και εγώ τουλάχιστον από αυτά που είμαι σε θέση να διαπιστώσω, ακούγοντας και τον πρόεδρο της Ρ.Α.Ε. στην επιτροπή, διαπίστωσα ότι η Ρ.Α.Ε. έχει πράγματι τη δυνατότητα σήμερα και την τεχνογνωσία να παίξει αυτόν το ρόλο του επόπτη, το ρόλο του ρυθμιστή.
     Εμείς, ως Νέα Δημοκρατία, θέλουμε λιγότερη κρατική συμμετοχή στην οικονομία, αλλά έναν ισχυρότερο, καλύτερο και ποιοτικότερο εποπτικό ρόλο του κράτους. Αυτό επιτυγχάνεται ακριβώς με τέτοιες ανεξάρτητες αρχές. Και εγώ χαίρομαι κύριε Υπουργέ, που η Ρ.Α.Ε. παίρνει περισσότερες αρμοδιότητες, διότι πιστεύω ότι θα μπορέσει να ανταποκριθεί και να παίξει, ακριβώς, αυτόν το ρόλο που ο νομοθέτης τής έχει αναθέσει.
     Ο τρίτος στόχος του νομοσχεδίου -και είναι ένας έμμεσος στόχος αν θέλετε- είναι κυρίες και κύριοι συνάδελφοι, ο εκσυγχρονισμός της Δ.Ε.Η.. Το νομοσχέδιο αυτό δεν αφορά άμεσα τη Δ.Ε.Η.. Αλλά είναι βέβαιο ότι η Δ.Ε.Η. μέσα από τον ανταγωνισμό θα πρέπει και αυτή να βελτιωθεί. Θα πρέπει να γίνει πιο αποδοτική, θα πρέπει να κοιτάξει τη διάρθρωση του κόστους της, ειδικά σε ένα περιβάλλον, κύριοι συνάδελφοι, όπου τα τιμολόγια της Δ.Ε.Η. καθορίζονται από το κράτος, δηλαδή τα έσοδά της είναι λίγο πολύ καθορισμένα αλλά τα έξοδά της υπόκεινται και σε δικαιώματα ρύπων και σε περιβαλλοντολογικές βελτιώσεις και μπορεί πιθανόν να αυξάνονται με γρηγορότερους ρυθμούς από όσο τα έσοδα. Επομένως και η Δ.Ε.Η. με αφορμή την απελευθέρωση, θα πρέπει να κοιτάξει πώς θα γίνει καλύτερη, πώς θα γίνει παραγωγικότερη, πώς θα αξιοποιήσει με πιο ποιοτικό και πιο περιβαλλοντικά θα έλεγα συνετό τρόπο, το πολύ μεγάλο πλεόνασμα φθηνού λιγνίτη που έχει, πώς θα χρησιμοποιήσει τεχνολογίες καθαρού λιγνίτη και πώς θα γίνει μια αποδοτικότερη επιχείρηση. Και αυτό, κύριε Πρόεδρε, μόνο μέσα από τον ανταγωνισμό μπορεί να γίνει.
     Κλείνω με ένα σχόλιο σχετικά με την κριτική, η οποία ασκήθηκε από το ΠΑ.ΣΟ.Κ. και την έλλειψη κεντρικού ενεργειακού σχεδιασμού. Και θα πω το ακόλουθο προφανές, κύριοι συνάδελφοι. Χθες ψηφίσαμε σε αυτήν την Αίθουσα το νομοσχέδιο για τα βιοκαύσιμα. Σήμερα ψηφίζουμε το νομοσχέδιο για την ηλεκτρική ενέργεια. Αύριο έρχεται στην αρμόδια επιτροπή το νομοσχέδιο για το φυσικό αέριο. Σε ένα μήνα από τώρα το αργότερο θα έλθει το νομοσχέδιο για τις ανανεώσιμες πηγές ενέργειας. Σε δεκαοκτώ μήνες κάναμε πολύ περισσότερα από όσα το ΠΑ.ΣΟ.Κ. έκανε σε δεκαοκτώ χρόνια. Ο ενεργειακός σχεδιασμός δεν είναι ένα κείμενο θεωρητικό το οποίο το γράφουμε και το περιφέρουμε και αισθανόμαστε καλά επειδή έχουμε γράψει την πολιτική μας σε ένα κείμενο το οποίο μπορεί και κανείς να μην διαβάσει. Ο ενεργειακός σχεδιασμός αποδεικνύεται στην πράξη, αποδεικνύεται από πρωτοβουλίες όπως αυτές που παίρνει η Κυβέρνηση. Και είναι βέβαιο –και κλείνω με αυτήν τη φράση, κύριε Πρόεδρε- ότι η  Κυβέρνηση αποδεικνύει έμπρακτα πώς και όραμα έχει για την ενέργεια και ξέρει πώς θα το κάνει πράξη. Σας  ευχαριστώ πολύ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μητσοτάκη.
     Ο κ. Μάνος έχει το λόγο.
     Δεν αλλάξαμε σειρά, κύριε Μάνο, απλά ο κ. Μητσοτάκης έκανε μία αμοιβαία αλλαγή με  τον κ. Τζέκη. 
     ΣΤΕΦΑΝΟΣ ΜΑΝΟΣ:  Κύριε Πρόεδρε, αλλάξαμε …
     ΠΡΟΕΔΡΕΥΩΝ (Γεώργιος Σούρλας): Δεν αλλάξαμε τίποτα, κύριε Μάνο.
     Το Προεδρείο σας αντιμετωπίζει με τα ίδια μέτρα και τα ίδια σταθμά.
     ΣΤΕΦΑΝΟΣ ΜΑΝΟΣ: Κύριε Μάνο, θα περιοριστώ σε λίγα σχόλια. 
     Το πρώτο που νομίζω οφείλω να το πω εδώ, είναι ότι χαιρέτισα την κατάθεση του νομοσχεδίου για τις Δ.Ε.Κ.Ο. Για πρώτη φορά μπορώ να πω ότι παραδέχομαι ότι γίνεται μια μεταρρύθμιση. Μέχρι σήμερα ό,τι γινόταν ήταν επιδερμικές ρυθμίσεις άνευ ιδιαίτερης σημασίας. 
     Είναι, όμως, χαρακτηριστικό της σχιζοφρένειας που επικρατεί στη Νέα Δημοκρατία ότι πριν από πέντε ημέρες όταν συνεζητήθη μία παλαιά δική μου πρόταση για την κατάργηση της μονιμότητας και την κατάργηση του Α.Σ.Ε.Π. στις εταιρείες ιδιωτικού δικαίου του δημοσίου, ο παριστάμενος Υπουργός Εργασίας και οι Βουλευτές της Νέας Δημοκρατίας καταψήφισαν την πρόταση, όχι επειδή επρόκειτο εντός ημερών να έλθει ταυτόσημη πρόταση εκ μέρους της Κυβέρνησης, αλλά διότι επί της ουσίας διαφωνούσαν. Θα πρέπει τώρα να μπείτε στον κόπο να ενημερώσετε τους Βουλευτές της Νέας Δημοκρατίας που καταψήφισαν επί της ουσίας για την σκοπιμότητα της νέας πρότασης.
     Έρχομαι τώρα με δύο λόγια για την ιστορία των απελευθερώσεων της ηλεκτρικής ενέργειας.
     Το πρώτο νομοσχέδιο, κύριοι συνάδελφοι, για την απελευθέρωση ήλθε το καλοκαίρι του 1993. Η πρώτη ενέργεια της Κυβέρνησης του ΠΑ.ΣΟ.Κ. που ακολούθησε, με Υπουργό Βιομηχανίας τον κ. Σημίτη, ήταν να επαναφέρει το μονοπώλιο της Δ.Ε.Η., με κατηγορηματικότητα εκ μέρους του κ. Σημίτη, τότε, ως Υπουργού Βιομηχανίας.
     Έξι χρόνια αργότερα είχε την ικανοποίηση, ως Πρωθυπουργός, να καταπιεί αυτές τις αποφάσεις του 1994 και το 1999 να φέρει ένα νομοσχέδιο για την απελευθέρωση της ηλεκτρικής ενέργειας που στην πραγματικότητα ήταν ένα νομοσχέδιο που έφερε τον τίτλο για την απελευθέρωση, αλλά μόνο απελευθέρωση δεν έφερε. Άλλωστε  απεδείχθη στα πράγματα ότι δεν έγινε καμία απελευθέρωση και το επόμενο νομοσχέδιο που ήταν ένα βήμα λίγο πιο μπρος, πάλι δεν έφερε απελευθέρωση.
     Το ερώτημα είναι κατά πόσο με το σημερινό νομοσχέδιο θα έχουμε απελευθέρωση. Η γνώμη μου είναι ότι θα έχουμε κάποια μικρή απελευθέρωση, τόση ώστε να μη γκρινιάζει ιδιαίτερα η Ευρωπαϊκή Ένωση. Αλλά δεν νομίζω ότι το νομοσχέδιο αυτό, με ορισμένες εξαιρέσεις, τις οποίες δεν έχουν σκεφθεί μερικοί ενδεχομένως όσο πρέπει, θα προκαλέσει την απελευθέρωση την οποία ζητούμε.
     Θα ήθελα αμέσως να κάνω μια παρατήρηση σε σχέση με κάτι που είπε πριν από εμένα ο κ. Μητσοτάκης. Έθεσε το ερώτημα αν θα πέσουν οι τιμές. Το πιθανότερο είναι ότι δεν  θα πέσουν οι τιμές. Γιατί δεν  θα  πέσουν  οι τιμές; Διότι οι τιμές της Δ.Ε.Η. είναι σήμερα κατώτερες από εκείνες που θα έπρεπε να είναι, με αποτέλεσμα να πληρώνει και το κράτος ένα μέρος για τις χαμηλές τιμές. 
     Θα ανέβουν, λοιπόν, οι τιμές, αν υπάρξει απελευθέρωση. Το κόστος, όμως, της ηλεκτρικής ενέργειας, που δεν είναι το ίδιο πράγμα με τις τιμές, θα πέσει εξαιτίας του ανταγωνισμού. Θα έχουμε χαμηλότερο κόστος και πολύ πιο ομαλά διαρθρωμένη αγορά, όχι όμως χαμηλότερες τιμές. Διότι για παράδειγμα, κύριοι συνάδελφοι, το γεγονός ότι αυξήθηκε η τιμή του πετρελαίου σχεδόν 100% και δεν αυξήθηκαν οι τιμές της ηλεκτρικής ενέργειας δεν υποδηλώνει μια αγορά που λειτουργεί ελεύθερα. Είναι απόδειξη μιας αγοράς που δεν λειτουργεί σωστά. Κάποιος απορροφά αυτό το κόστος. Το κόστος αυξήθηκε, οι τιμές όμως δεν αυξήθηκαν. Αυτό δεν σημαίνει ότι δεν πληρώσαμε το κόστος. Κάποιος το πληρώνει το κόστος με τη μία ή την άλλη μορφή. 
     Έρχομαι τώρα σε μερικά από τα παράδοξα και θα κάνω μερικές προβλέψεις. Το πρώτο παράδοξο είναι η ιστορία του διαχειριστή του συστήματος του δικτύου, που λέει δηλαδή ότι ένας θα διαχειρίζεται και ιδιοκτήτης του συστήματος διανομής θα είναι η Δ.Ε.Η.. Και κάνω μια απλοϊκή ερώτηση προς όλους τους Βουλευτές και στην κοινή λογική: Ποιος είναι καλύτερος διαχειριστής μιας πολυκατοικίας; Ο ενοικιαστής ή ο ιδιοκτήτης; Και θα έλεγα χωρίς συζήτηση ότι ο ιδιοκτήτης είναι καλύτερος διαχειριστής. Και εδώ τίθεται ένα ερώτημα: Ποια είναι η σκοπιμότης του να έχεις διαχειριστή που δεν θα έχει την ιδιοκτησία του δικτύου; Και αυτό νομίζω ότι αργά ή γρήγορα θα οδηγήσει σε προβλήματα, τα οποία θα χρειαστεί στο μέλλον να λυθούν. 
     Σημειώστε, κύριοι συνάδελφοι, ότι σε αντίστοιχο ερώτημα στο ζήτημα του αερίου, εκεί ο διαχειριστής και ο ιδιοκτήτης είναι ο ίδιος. Η Κυβέρνηση, δηλαδή, στο νομοσχέδιο που ακόμα δεν ψηφίστηκε τα έχει ενωμένα και σωστά τα έχει ενωμένα. Εδώ, όμως, δεν τα έχει. 
     Και θα θέσω το εξής ρητορικό ερώτημα, για να δείτε ποια θα είναι τα προβλήματα. Ας υποτεθεί ότι στο προσεχές μέλλον η Βουλγαρία, επίδοξο μέλος της Ευρωπαϊκής Ένωσης, αντικαθιστά τους πυρηνικούς σταθμούς που έχει σήμερα και οι οποίοι είναι επικίνδυνοι, με νέας τεχνολογίας πυρηνικούς σταθμούς, οι οποίοι είναι και καθαροί και αβλαβείς και πάντως, θα έχουν πολύ χαμηλό κόστος. Και οδηγούμεθα σε πολύ μεγάλες εισαγωγές ηλεκτρικού ρεύματος από τις γειτονικές χώρες, χαμηλότερου κόστους από εκείνο που έχει η Δ.Ε.Η.. Θα χρειαστούν δίκτυα διανομής. Τι θα γίνει; Ο διαχειριστής θα πει στη Δ.Ε.Η. «κάνε επενδύσεις για να γίνει δίκτυο διανομής, προκειμένου να χάσεις δουλειά»; Και θα την κάνει η Δ.Ε.Η.; 
     Εγώ σας θέτω ένα ζήτημα που κατά τη γνώμη μου θα προκύψει στα επόμενα πέντε χρόνια. Δεν το βρίσκω λογικό. Δεν το έχουν σκεφτεί νομίζω μέχρι τέλους τι θέλουν να κάνουν. Γι’ αυτό λέω ότι δεν πρόκειται να γίνει ιδιαίτερη απελευθέρωση. Μη φοβάστε την απελευθέρωση. Δεν είναι μέσα στις προθέσεις και της Κυβέρνησης, νομίζω, η οποία ακολουθεί την πεπατημένη δηλαδή να μην στεναχωρεί τη Δ.Ε.Η..
     Υπάρχουν άλλα θέματα, επίσης, πολύ κρίσιμα, τα οποία χάνονται εκτός νομοσχεδίου και είναι στους κανονισμούς της Ρ.Α.Ε.. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Μια μικρή άνεση χρόνου, κύριε Πρόεδρε. 
     Προκειμένου να υπολογιστεί το κόστος του ηλεκτρικού ρεύματος, να επιλεγεί δηλαδή μια μονάδα από την άλλη, τι λαμβάνεται υπ' όψιν; Και για να καταλάβετε τι εννοώ, σας θέτω το εξής παράδειγμα. Έστω ότι η Δ.Ε.Η. στην Πτολεμαΐδα είχε μια γεώτρηση και αντλούσε πετρέλαιο και αυτό το έκαιγε και παρήγε ηλεκτρικό ρεύμα. Σε ποια τιμή θα υπολογίζαμε το πετρέλαιο που αντλεί η ίδια η Δ.Ε.Η. από τη δική της γεώτρηση; Σας ερωτώ. Στην τιμή που κοστίζει να το αντλήσει ή στην τιμή στην οποία μπορεί να διαθέσει αυτό το πετρέλαιο, που βεβαίως είναι πολλαπλάσια από το κόστος άντλησης; Αυτό το οποίο φαίνεται τόσο παράλογο, το να το βάλει στο κόστος της άντλησης, αυτό ισχύει για τα καύσιμα που είναι ο λιγνίτης ή για το νερό, το οποίο καταναλίσκει. Όλα αυτά έχουν μια αξία. Δεν τα λαμβάνει υπ' όψιν η Ρ.Α.Ε.. 
     Να προσθέσω όμως και κάτι ακόμα: Η ΔΕΗ κάθε φορά που καίει λιγνίτη, πληρώνει περιβαλλοντικά πρόστιμα. Διάβασα προχθές σε μία συνέντευξη του κ. Παλαιοκρασσά ότι πλήρωσαν 54.000.000 ευρώ σε πρόστιμα. 
     Συνεπώς, ο λιγνίτης δεν κοστίζει μόνο όσο είναι η εξόρυξή του –που κακώς είναι μόνο αυτό, έπρεπε να μπαίνει και μία αξία του ίδιου του λιγνίτη- αλλά έχει και πρόστιμα. Αυτά δεν πρέπει να υπολογιστούν;
     Όλα αυτά κρύβονται, κύριοι συνάδελφοι, σε αποφάσεις της Ρ.Α.Ε.. Και όσο αυτά δεν τα ξέρουμε, δεν πρόκειται να έχουμε απελευθέρωση. 
     Θα τελειώσω με την εξής παρατήρηση:
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω αμέσως, κύριε Πρόεδρε.
     Το μέλλον, κύριοι συνάδελφοι, δεν είναι πια οι μεγάλες μονάδες, αυτό που μάθαμε από τη Δ.Ε.Η.. Νομίζω ότι πολύ σύντομα θα ζήσουμε πολλές νέες πυρηνικές μονάδες –όχι εδώ, αλλά στον περίγυρο, απ’ όπου θα εισάγουμε φθηνό ρεύμα- και μεταγενέστερα θα έχουμε ένα είδος αποκεντρωμένης παραγωγής με υδρογόνο. Είναι υπόθεση των επομένων είκοσι, τριάντα ετών.
     Όλα αυτά σημαίνουν ότι η ΔΕΗ πρέπει να αλλάξει τελείως…
     ΠΡΟΕΔΡΕΥΩΝ (Γεώργιος Σούρλας): Κύριε Μάνο, σας παρακαλώ ολοκληρώστε.
     ΣΤΕΦΑΝΟΣ ΜΑΝΟΣ: Απλώς λέω δύο, τρία πράγματα…
     ΠΡΟΕΔΡΕΥΩΝ (Γεώργιος Σούρλας): Δεν γίνεται, κύριε Μάνο.
     ΣΤΕΦΑΝΟΣ ΜΑΝΟΣ: Τι να κάνω;
     ΠΡΟΕΔΡΕΥΩΝ (Γεώργιος Σούρλας): Κύριε Μάνο, δεν γίνεται. Όλη η διάθεση υπάρχει, αλλά ο χρόνος δεν επιτρέπει, διότι θα στερηθούν τη δυνατότητα να μιλήσουν οι συνάδελφοι που είναι εγγεγραμμένοι τελευταίοι. Ξέρετε ότι η συζήτηση είναι οργανωμένη στο εξάωρο. Σας παρακαλώ, λοιπόν, πάρα πολύ να ολοκληρώσετε.
     ΣΤΕΦΑΝΟΣ ΜΑΝΟΣ: Κύριε Πρόεδρε, επιτρέψτε μου να κάνω δύο παρατηρήσεις.
     Πρώτον, οι εισηγητές των κομμάτων μίλησαν περίπου ένα εικοσάλεπτο. 
     ΠΡΟΕΔΡΕΥΩΝ (Γεώργιος Σούρλας): Τι να κάνουμε τώρα;
     ΣΤΕΦΑΝΟΣ ΜΑΝΟΣ: Δεύτερον, ήταν επιλογή δική σας  -της Βουλής εννοώ- γιατί θα φαλκιδεύατε το εξάωρο, το να παρεμβληθεί η ψηφοφορία, η οποία κατανάλωσε δυόμισι, τρεις ώρες.
     ΠΡΟΕΔΡΕΥΩΝ (Γεώργιος Σούρλας): Όχι, κύριε Μάνο. Το εξάωρο τηρείται εκτός διαδικασίας ψηφοφορίας για άρση ασυλιών. 
     Τώρα, όμως, χάνουμε χρόνο.
     ΣΤΕΦΑΝΟΣ ΜΑΝΟΣ: Πάντως, αντιλαμβάνεστε ότι η ψηφοφορία…
     ΠΡΟΕΔΡΕΥΩΝ (Γεώργιος Σούρλας): Παρακαλώ ολοκληρώστε. Υπάρχει λόγος να αντιδικούμε;
     ΣΤΕΦΑΝΟΣ ΜΑΝΟΣ: Η γνώμη μου, λοιπόν, είναι ότι για να βοηθήσουμε την περιουσία τη δική μας, που είναι η Δ.Ε.Η., πρέπει να την εξοπλίσουμε με την ικανότητα και την ευελιξία να κοιτάξει αυτό το επερχόμενο μέλλον και να μη μείνει προσκολλημένη σε αυτά τα οποία έκανε προ εικοσαετίας. Με αυτά δεν θα πάει πουθενά το σύστημα. Αργά ή γρήγορα θα γίνουμε –αν δεν κάνουμε αυτά- μεγαλοεισαγωγείς ηλεκτρικού ρεύματος, όπως έχει συμβεί για ένα σωρό άλλα προϊόντα. Και αυτό βέβαια θα είναι εξαιρετικά βλαπτικό για τη Δ.Ε.Η..
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κι εγώ ευχαριστώ, κύριε Μάνο. Τι να κάνουμε; Ο χρόνος είναι αμείλικτος, ο Κανονισμός αυστηρός.
     Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, είναι πράγματι σημαντικό το σημερινό νομοσχέδιο για την απελευθέρωση της ηλεκτρικής ενέργειας. Γνωρίζουμε όλοι πολύ καλά –άλλωστε αυτό το πιστοποιεί και το ίδιο το σχέδιο νόμου- ότι γίνεται καθαρά στο πλαίσιο της Ευρωπαϊκής Ένωσης και βάσει βέβαια των συγκεκριμένων οδηγιών. 
     Εξάλλου, είναι γνωστό ότι με το ν. 2773/1999 –με κυβέρνηση ΠΑ.ΣΟ.Κ.- έγινε η αρχή για την απελευθέρωση της ηλεκτρικής ενέργειας.
     Ποιο είναι το επιχείρημα της Ευρωπαϊκής Ένωσης αλλά και των εκάστοτε κυβερνήσεων, οι οποίες συμφωνούν στην απελευθέρωση της ενέργειας; Είναι ότι στο πλαίσιο του ανταγωνισμού θα υπάρξουν καλύτερες τιμές για το λαό και βέβαια καλύτερες υπηρεσίες.
     Πιστεύουμε, όμως,  ότι πρέπει να ανατρέξουμε στη διεθνή εμπειρία για να δούμε εάν αυτό το επιχείρημα ευσταθεί. Και τουλάχιστον η διεθνή εμπειρία λέει ότι όπου απελευθερώθηκε ηλεκτρική ενέργεια, εκεί υπήρξαν σημαντικά προβλήματα στο λαό. Και όσον αφορά τις υπηρεσίες, αυτές χειροτέρεψαν, με τα γνωστά black out στις Ηνωμένες Πολιτείες της Αμερικής, αλλά και με την αύξηση της ηλεκτρικής ενέργειας για τους καταναλωτές, ιδίως για το λαό.
     Άρα, λοιπόν, η ουσία είναι ότι η κρατική επιχείρηση της ενέργειας, η Δ.Ε.Η., έχει παίξει το ρόλο της για επενδύσεις σε τομείς που απαιτούνται μεγάλα κεφάλαια. Κι εδώ είναι η άρνηση των επιχειρηματικών ομίλων εκείνης της εποχής, γιατί έβλεπαν ότι μία τέτοια επένδυση χρειαζόταν πολύ υψηλά κεφάλαια. Και βέβαια είναι γνωστό ότι οι επιχειρηματικοί όμιλοι θέλουν την άμεση κερδοφορία για την απόσβεση αυτών των συγκεκριμένων κεφαλαίων και χωρίς κινδύνους.
     Άρα, λοιπόν, με τα χρήματα του ελληνικού λαού, με τα οποία στήθηκε και δημιουργήθηκε η Δ.Ε.Η., βοηθήθηκαν οι μεγάλες επιχειρήσεις στον τόπο μας για να υπάρξει, αν θέλετε, και μια καπιταλιστική συσσώρευση στο πλαίσιο του συστήματος. Δηλαδή, αυτό το κρατικό μονοπώλιο υπηρέτησε αυτήν την ανάπτυξη, εξασφαλίζοντας την απαραίτητη και αναγκαία υποδομή για την αναπαραγωγή του κεφαλαίου. Και αυτό έγινε και προς όφελος του λαού. Όμως, το σημαντικότερο όλων είναι ότι αυτά τα δισεκατομμύρια, που χρειάστηκαν τότε, τα πλήρωσε ο ελληνικός λαός. 
     Στο πλαίσιο της απελευθέρωσης ο ρόλος της Δ.Ε.Η. μέσω της μετοχοποίησης ή της ιδιωτικοποίησης, μέσω της εισόδου και άλλων επιχειρηματικών ομίλων στην ηλεκτρική ενέργεια, αλλάζει πλέον. Στο πλαίσιο αυτό λειτουργεί πλέον η Δ.Ε.Η. με καθαρά ιδιωτικοοικονομικά κριτήρια, που στόχο έχουν τη μεγαλύτερη κερδοφορία αυτής της επιχείρησης. Αυτό γίνεται με την αύξηση της τιμής της κατανάλωσης, αλλά και με τις αλλαγές των εργασιακών, μισθολογικών και ασφαλιστικών σχέσεων στη Δ.Ε.Η.. Και είναι σημαντικό αυτό που ακούστηκε και το έχει επισημάνει και ο εισηγητής μας, ότι στο άρθρο 27 λέει ότι με προεδρικό διάταγμα θα καθοριστούν τα θέματα μεταφοράς και ένταξης προσωπικού στη Δ.Ε.Σ.ΔΗ.Ε. Α.Ε. Δεν διευκρινίζει όμως αυτό το προεδρικό διάταγμα, το περιεχόμενό του, με ποιες προϋποθέσεις θα γίνει αυτή η μετακίνηση, ποιες θα είναι οι εργασιακές σχέσεις, ποια θα είναι τα ασφαλιστικά δικαιώματα αυτών των εργαζομένων, που θα μετακινηθούν ακόμα και χωρίς τη θέλησή τους; Είναι κι αυτό ένα σημαντικό ζήτημα, το οποίο συνδέεται με το νομοσχέδιο που έρχεται στη Βουλή για τις Δ.Ε.Κ.Ο.. Οι κυβερνήσεις, λοιπόν, έχουν προετοιμάσει εδώ και χρόνια το πλαίσιο αυτό με τη συγκρότηση της Ρ.Α.Ε., τη Δ.Ε.Σ.ΜΗ.Ε., που τώρα γίνεται Δ.Ε.Σ.ΔΗ.Ε. και την τριχοτόμηση της Δ.Ε.Η.. Μάλιστα, επιβάλλονται πρόσθετοι φόροι στο λαό για τη λειτουργία της Ρ.Α.Ε.. 
     Ακούστηκε εδώ ότι στο πλαίσιο της απελευθέρωσης πρέπει να δούμε κι άλλα ζητήματα, διότι δεν είναι μόνο η παραγωγή μέσα στη δική μας τη χώρα. Μάλιστα έχει υπογράψει και μια συμφωνία η παρούσα Κυβέρνηση, ο παρών Υφυπουργός, με άλλα κράτη της Κεντρικής και Νότιας Ευρώπης για την ενέργεια γενικότερα. Τι σημαίνει αυτό; Σημαίνει ότι απελευθερώνονται τα σύνορα και για τις εισαγωγές ηλεκτρικής ενέργειας. Ήδη εισάγονται ποσότητες από τρίτες χώρες. Άρα, λοιπόν, το ζήτημα είναι ότι η προνομιακή μεταχείριση και ενίσχυση των επιχειρηματικών ομίλων φαίνεται και από τον αποκλεισμό της Δ.Ε.Η. από τη δημιουργία νέων μονάδων. Εδώ φαίνεται καθαρά ότι υπάρχει ένας εκβιασμός από τους γνωστούς επιχειρηματικούς ομίλους, οι οποίοι πήραν τις άδειες, αλλά δεν έχουν προχωρήσει σε επενδύσεις. Και όπως πίεζαν την προηγούμενη κυβέρνηση, έτσι πιέζουν και τη σημερινή για ακόμα μεγαλύτερες εγγυήσεις, για την αύξηση της κερδοφορίας της επένδυσης. Θέλουν, δηλαδή, εγγυημένη την κερδοφορία τους. Επομένως, δεν υπάρχει κανένα επιχειρηματικό ρίσκο. Έτσι λειτουργεί το αστικό κράτος στο πλαίσιο του συστήματος. Πάντοτε βέβαια θα ωφελεί τα επιχειρηματικά συμφέροντα. 
     Όλοι γνωρίζουμε ότι η Ολυμπιακή, η Εμπορική, τα Ναυπηγεία Σκαραμαγκά και η ΑΓΕΤ ανήκαν σε ιδιώτες: στον Ωνάση, στον Ανδρεάδη, στον Τσάτσο. Ήταν, δηλαδή, κομμουνιστής ο τότε Πρωθυπουργός που κρατικοποίησε αυτές τις επιχειρήσεις; Όχι. Ήταν γιατί ακριβώς μεγεθύνθηκε ο κρατικός τομέας για να διευκολύνει τα επιχειρηματικά σχέδια, που είχαν οι συγκεκριμένοι επιχειρηματίες. Βλέπουμε δηλαδή από τη μια, όταν το επιβάλλουν τα συμφέροντα των επιχειρηματικών ομίλων, το κράτος να διευρύνεται και από την άλλη, όταν λέτε για εκσυγχρονισμό, για να διευκολύνουμε και πάλι τα επιχειρηματικά σχέδια των ομίλων για να επενδύσουν τα συσσωρευμένα κέρδη που έχουν στην ηλεκτρική ενέργεια, εκεί λέτε ότι πρέπει να εκσυγχρονίσουμε, να μαζέψουμε τον κρατικό τομέα. Και αυτό το λέτε και γνωρίζει ο ελληνικός λαός, αυτός που πλήρωσε το κρατικό μονοπώλιο, ότι αυτός είναι που θα ξαναπληρώσει τα μονοπώλια που δημιουργούν οι μεγάλοι επιχειρηματικοί όμιλοι. 
     Πιστεύουμε, λοιπόν, πραγματικά ότι οι ιδιωτικοποιήσεις προχωρούν σε βάρος του λαού, αλλά και σε βάρος των εργαζομένων. Και δεν είναι τυχαίο ότι εδώ μιλάμε πλέον για το νομοσχέδιο για τις Δ.Ε.Κ.Ο.. Τι συμβαίνει με το νομοσχέδιο αυτό; Έρχεται η διάσπαση των εργαζομένων σε έναν εργασιακό χώρο. 
     Σε αυτό το σημείο, βέβαια, θα μου πείτε «Mα, δεν έχουν γίνει αυτά που συζητάμε τώρα μέσα στη Δ.Ε.Η.;». Έχουν γίνει! Και εδώ είναι μεγάλες οι ευθύνες των προηγούμενων κυβερνήσεων, που έδωσαν τομείς της Δ.Ε.Η. σε εργολάβους. Και αυτοί οι εργολάβοι πήραν εργαζόμενους, τους οποίους έχουν με τελείως διαφορετικές μισθολογικές, εργασιακές, ασφαλιστικές σχέσεις από τους εργαζόμενους, που έχουν σύμβαση αορίστου χρόνου στο πλαίσιο της Δ.Ε.Η.. 
     Άρα, είχε ανοίξει από τότε η πόρτα για την αλλαγή γενικότερα όλων των εργασιακών, ασφαλιστικών και μισθολογικών σχέσεων. Εδώ είναι το ζήτημα. Αυτό που είπε το Κομμουνιστικό Κόμμα Ελλάδας, αυτό που έγινε στον Ο.Τ.Ε., θα είναι πιλότος για όλες τις δημόσιες επιχειρήσεις. 
     Το επιχείρημα ποιο είναι; Δεν μπορεί οι εργαζόμενοι στον ιδιωτικό τομέα να έχουν αυτές τις σχέσεις εργασίας και να υπάρχουν τα «προνόμια», των εργαζομένων στις δημόσιες επιχειρήσεις. Είναι το «ρετιρέ», που έλεγε ο Πρωθυπουργός των κυβερνήσεων του ΠΑ.ΣΟ.Κ., είναι αυτά που λένε οι σημερινοί κυβερνώντες περί «προνομιούχων», όμως, την εξίσωση δεν την κάνουν προς τα πάνω, όπως πρέπει να την κάνουν, αλλά την κάνουν προς τα κάτω. 
     Εμείς λέμε ότι η Δ.Ε.Η. έχει κέρδη στο εννιάμηνο. Μπορεί να μην είναι τόσο υψηλά τα κέρδη όσο το προηγούμενο εννιάμηνο, αλλά και αυτή ακόμα η Δ.Ε.Η. έχει κέρδη. Εμείς λέμε ότι οι εργαζόμενοι πρέπει να έχουν εξασφαλισμένη την εργασία τους, να είναι αορίστου χρόνου, με καλό μισθό, με καλές εργασιακές και ασφαλιστικές σχέσεις. Γιατί να τα πηγαίνουμε όλα προς τα κάτω. Οι ευθύνες, βέβαια, είναι και των συνδικαλιστικών ηγεσιών και της Γ.Σ.Ε.Ε., αλλά και των ηγεσιών των ομοσπονδιών σε αυτές τις δημόσιες επιχειρήσεις. 
     Εμείς τουλάχιστον, κύριε Πρόεδρε, είμαστε αντίθετοι με την ιδιωτικοποίηση αυτών των επιχειρήσεων στρατηγικής σημασίας. Είμαστε αντίθετοι με την απελευθέρωση της ηλεκτρικής ενέργειας και άλλων αγορών, που επιβάλλει η Ευρωπαϊκή Ένωση. Γι’ αυτό και λέμε όχι στην ιδιωτικοποίηση και της Δ.Ε.Η. και των υπόλοιπων δημόσιων οργανισμών. Καλούμε το σύνολο των εργαζομένων είτε με τις συμβάσεις της Δ.Ε.Η. είτε με τις συμβάσεις των εργολάβων, να δημιουργήσουν εκείνο το μέτωπο που θα βάλει φραγμό στα σχέδια που έχει η Κυβέρνηση και συνεπικουρείται σ’ αυτό από την Αξιωματική Αντιπολίτευση. 
     Είναι τυχαίο, κύριε Υπουργέ, αυτό που γίνεται με τη μετοχή της Δ.Ε.Η. στο Χρηματιστήριο; Είναι τυχαίο, δηλαδή, ότι οι ξένοι θεσμικοί επενδυτές είναι εκείνοι που παίζουν το σημαντικό ρόλο για την εξέλιξη της Δ.Ε.Η. και είναι εκείνοι ακριβώς που πιέζουν, προκειμένου μέσα από τις αυξομειώσεις των τιμών του Χρηματιστηρίου να σας αναγκάσουν και την τιμή να αυξήσετε και να δώσετε μεγαλύτερο ποσοστό από το 51% για να αλλάξει χέρια μια και καλή η δημόσια αυτή επιχείρηση, που λέγεται Δ.Ε.Η.;
     Ευχαριστώ, κύριε Πρόεδρε.
     (ΜΕΤΑ ΤΗΝ ΚΑΤΑΜΕΤΡΗΣΗ)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω το αποτέλεσμα της διεξαχθείσης ονομαστικής ψηφοφορίας επί των αιτήσεων άρσης ασυλίας συναδέλφων Βουλευτών. 
     Ψήφισαν συνολικά 237 Βουλευτές.
     Υπέρ της άρσης ασυλίας του συναδέλφου κ. Μαντούβαλου, δηλαδή «ΝΑΙ», ψήφισαν 2254 Βουλευτές. 
     Κατά της άρσης ασυλίας, δηλαδή «ΟΧΙ», ψήφισαν 7 Βουλευτές. 
     Ψήφισαν «ΠΑΡΩΝ» 6 Βουλευτές.
     Συνεπώς, η αίτηση της εισαγγελικής αρχής έγινε δεκτή.
     Υπέρ της άρσης ασυλίας του συναδέλφου κ. Μπαντουβά, δηλαδή «ΝΑΙ», ψήφισαν 161 Βουλευτές. 
     Κατά της άρσης ασυλίας, δηλαδή «ΟΧΙ», ψήφισαν 69 Βουλευτές. 
     Ψήφισαν «ΠΑΡΩΝ» 7 Βουλευτές.
     Συνεπώς, η αίτηση της εισαγγελικής αρχής έγινε δεκτή.
     Υπέρ της άρσης ασυλίας του συναδέλφου κ. Μπόλαρη, δηλαδή «ΝΑΙ», ψήφισαν 135 Βουλευτές. 
     Κατά της άρσης ασυλίας, δηλαδή «ΟΧΙ», ψήφισαν 94 Βουλευτές. 
     Ψήφισαν «ΠΑΡΩΝ» 8 Βουλευτές.
     Συνεπώς, η αίτηση της εισαγγελικής αρχής έγινε δεκτή.
     Υπέρ της άρσης ασυλίας του συναδέλφου κ. Αθανάσιου Παπαγεωργίου, δηλαδή «ΝΑΙ», ψήφισαν 138 Βουλευτές. 
     Κατά της άρσης ασυλίας, δηλαδή «ΟΧΙ», ψήφισαν 92 Βουλευτές. 
     Ψήφισαν «ΠΑΡΩΝ» 7 Βουλευτές.
     Συνεπώς, η αίτηση της εισαγγελικής αρχής έγινε δεκτή.
     (Το πρωτόκολλο και τα ψηφοδέλτια της διεξαχθείσης ονομαστικής ψηφοφορίας καταχωρίζονται στα Πρακτικά και έχουν ως εξής:
     «Πρωτόκολλο ονομαστικής ψηφοφορίας:
     
     ΕΠΙΚΡΑΤΕΙΑΣ               Έβερτ Μιλτιάδης     +          Σουφλιάς Γεώργιος     -          Μπερνιδάκη- Άλντους Ελευθερία     +          Ρουσόπουλος Θεόδωρος     -          Βαληνάκης Ιωάννης     -          Καρύδη Χρυσή     +          Διαμαντοπούλου Άννα     +          Δαμανάκη Μαρία     -          Μάνος Στέφανος     +          Ανδρουλάκης Δημήτρης (Μίμης)     -          Ανδριανόπουλος Ανδρέας     +          Κοσμίδης Σωκράτης     +                         Α΄ ΑΘΗΝΩΝ                Αβραμόπουλος Δημήτριος     +          Κακλαμάνης Νικήτας     -          Βουλγαράκης Γεώργιος     -          Αλογοσκούφης Γεώργιος     -          Παυλόπουλος Προκόπιος     -          Γιαννάκου Mαριέττα     +          Μπενάκη-Ψαρούδα Άννα     +          Κωνσταντάρας Δημήτριος     +          Κουντουρά Έλενα     +          Σκανδαλίδης Κωνσταντίνος     +          Παπουτσής Χρήστος     -          Αλευράς Αθανάσιος (Νάσος)     +          Τσούρας Αθανάσιος     +          Ράπτη Αναστασία-Συλβάνα     +          Παπαντωνίου Ιωάννης (Γιάννος)     +          Κανέλλη Γαρυφαλλιά (Λιάνα)     -          Κωνσταντόπουλος Νικόλαος     -                         Β΄ ΑΘΗΝΩΝ               Τζαννετάκης Τζαννής     +          Μητσοτάκης Κυριάκος     +          Σπηλιωτόπουλος Αριστόβουλος (Άρης)     +          Καμμένος Παναγιώτης (Πάνος)     +          Μεϊμαράκης Ευάγγελος - Βασίλειος     +          Παναγιωτόπουλος Παναγιώτης (Πάνος)     -          Παπακώστα-Σιδηροπούλου Κατερίνα     +          Πολύδωρας Βύρων     +          Βαρβιτσιώτης Μιλτιάδης     +          Γιακουμάτος Γεράσιμος     +          Λιάπης Μιχάλης - Γιώργος     -          Βούλτεψη Σοφία     -          Πετραλιά-Πάλλη Φάνη     +          Ζαγορίτης Ελευθέριος (Λευτέρης)     +          Σταθάκης Αριστοτέλης (Άρης)     +     -     Παπαθανασίου Γιάννης     -          Κασσίμης Θεόδωρος     +          Ανδρεουλάκος Απόστολος     -          Καρράς Κώστας     +          Αποστολάκη Ελένη-Μαρία(Μιλένα)     +          Λοβέρδος Ανδρέας     +          Δημαράς Ιωάννης      +          Παπανδρέου Βασιλική (Βάσω)     +          Κακλαμάνης Απόστολος     +          Ευθυμίου Πέτρος     +          Παπαδόπουλος Αλέξανδρος (Αλέκος)     -          Χυτήρης Τηλέμαχος     +          Κουλούρης Κίμων     +          Γείτονας Κωνσταντίνος     +          Κούρκουλα Ελένη     -          Πρωτόπαπας Χρήστος     +          Ανωμερίτης Γεώργιος     +          Μπένος Σταύρος-Ιωάννης     +          Κατσέλη Ελεονώρα (Νόρα)     -          Παπαϊωάννου Μιλτιάδης     +          Τζουμάκας Στέφανος     +          Παπαρήγα Αλεξάνδρα     -     -     Κολοζώφ Ορέστης     +          Σκυλλάκος Αντώνιος     +          Αλαβάνος Αλέξανδρος     -          Κουβέλης Φώτιος-Φανούριος     +          Δραγασάκης Ιωάννης     +                         ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣ               Σαλμάς Μάριος     +          Καραγκούνης Ανδρέας     +          Αγγελόπουλος Νικόλαος     +          Μαγγίνας Βασίλειος     +          Κωστόπουλος Απόστολος     +          Βερελής Χρίστος     +          Μωραΐτης Αθανάσιος(Θάνος)     +          Μακρυπίδης Ανδρέας     +                         ΝΟΜΟΣ ΑΡΓΟΛΙΔΟΣ      +          Μανώλης Ιωάννης     +          Παπαδημητρίου Ελισάβετ (Έλσα)     +          Μανιάτης Ιωάννης     +                         ΝΟΜΟΣ ΑΡΚΑΔΙΑΣ               Τατούλης Πέτρος     -          Λυκουρέντζος Ανδρέας     +          Ρέππας Δημήτριος     +                         ΝΟΜΟΣ ΑΡΤΗΣ               Καραμπίνας Κωνσταντίνος     -          Παπαγεωργίου Γεώργιος     -          Κολιοπάνος Θεόδωρος     +                         ΝΟΜΟΣ ΑΤΤΙΚΗΣ               Βλάχος Γεώργιος     +          Μπούρας Αθανάσιος     +          Δούκας Πέτρος     +          Κατσιγιάννης Αθανάσιος     +          Κατσίκης Θεόδωρος     +          Σταύρου Απόστολος     +          Πάγκαλος Θεόδωρος     +          Βρεττός Κωνσταντίνος (Ντίνος)     +          Χριστοφιλοπούλου Παρασκευή (Εύη)     +          Οικονόμου Βασίλειος     +          Παπαηλίας Ηλίας     +          Λεβέντης Αθανάσιος     +                         ΝΟΜΟΣ ΑΧΑΪΑΣ               Σπηλιωτόπουλος Σπήλιος     -          Νικολόπουλος Νικόλαος     -          Βασιλείου Θεόφιλος     -          Μπεκίρης Μιχαήλ     -          Φούρας Ανδρέας     -          Βέρρας Μιλτιάδης     -          Σπηλιόπουλος Κωνσταντίνος     -          Κατσιφάρας Απόστολος     -          Κοσιώνης Παναγιώτης     +                         ΝΟΜΟΣ ΒΟΙΩΤΙΑΣ               Μπασιάκος Ευάγγελος     -          Γιαννάκης Μιχαήλ     +          Ακριβάκης Αλέξανδρος     +          Τόγιας Βασίλειος     +          ΝΟΜΟΣ ΓΡΕΒΕΝΩΝ                Φώλιας Χρήστος     -                         ΝΟΜΟΣ ΔΡΑΜΑΣ               Δαϊλάκης Σταύρος     +          Τζίμας Μαργαρίτης     +          Αηδόνης Χρήστος     +                         ΝΟΜΟΣ ΔΩΔΕΚΑΝΗΣΟΥ                Παυλίδης Αριστοτέλης     +          Καραμάριος Αναστάσιος     +          Χρύσης Βασίλειος     +          Καΐσερλης Κωνσταντίνος     +          Παρασκευάς Ιωάννης     +                         ΝΟΜΟΣ ΕΒΡΟΥ               Δερμεντζόπουλος Αλέξανδρος     +          Κελέτσης Σταύρος     +          Φωτιάδης Απόστολος     +          Ντόλιος Γεώργιος     +                         ΝΟΜΟΣ ΕΥΒΟΙΑΣ                Λιάσκος Αναστάσιος     -          Κεδίκογλου Συμεών (Σίμος)     +          Μαρκόπουλος Κωνσταντίνος     +          Περλεπέ-Σηφουνάκη Αικατερίνη     +          Παπαγεωργίου Γεώργιος     +          Πιπεργιάς Δημήτριος     +                         ΝΟΜΟΣ ΕΥΡΥΤΑΝΙΑΣ               Τσιαμάκης Δημοσθένης     +                         ΝΟΜΟΣ ΖΑΚΥΝΘΟΥ               Βαρβαρίγος Δημήτριος     +                         ΝΟΜΟΣ ΗΛΕΙΑΣ               Αδρακτάς Παναγιώτης     +          Κοντογιάννης Γεώργιος     +          Κανελλοπούλου Κρινιώ     +          Κουτσούκος Γιάννης     -          Αντωνακόπουλος Παναγιώτης     +          Γεωργακόπουλος Δημήτριος     -                         ΝΟΜΟΣ ΗΜΑΘΙΑΣ               Χαλκίδης Μιχαήλ     +          Φωτιάδης Ηλίας     +          Χρυσοχοΐδης Μιχαήλ     +          Σιδηρόπουλος Αναστάσιος     -                         ΝΟΜΟΣ ΗΡΑΚΛΕΙΟΥ                Κεφαλογιάννης Εμμανουήλ     -          Δεικτάκης Γεώργιος     -          Μπαντουβάς Κωνσταντίνος     +          Στρατάκης Εμμανουήλ     +          Σχοιναράκη-Ηλιάκη Ευαγγελία     +          Φραγκιαδουλάκης Μάνος     +          Ματζαπετάκης Στυλιανός     +          Κεγκέρογλου Βασίλειος     +                         ΝΟΜΟΣ ΘΕΣΠΡΩΤιΑΣ               Μπέζας Αντώνιος     +                         Α΄ ΘΕΣΣΑΛΟΝΙΚΗΣ               Καραμανλής Κωνσταντίνος     -          Γκιουλέκας Κωνσταντίνος     +          Ιωαννίδης Ιωάννης     +          Ορφανός Γεώργιος     +          Παπαθεμελής Στυλιανός- Άγγελος     -          Ράπτη Ελένη     -          Καλαφάτης Σταύρος     +          Σπηλιόπουλος Αναστάσιος     +          Παπανδρέου Γεώργιος     -          Καστανίδης Χαράλαμπος     +          Βενιζέλος Ευάγγελος     +          Αράπογλου Χρυσή     +          Τσοχατζόπουλος Απόστολος-Αθανάσιος     +          Μαγκριώτης Ιωάννης     +          Χουρμουζιάδης Γεώργιος     -          Ξηροτύρη-Αικατερινάρη Ασημίνα     +                         Β΄ ΘΕΣΣΑΛΟΝΙΚΗΣ                Ρεγκούζας Αδάμ     +          Σαλαγκούδης Γεώργιος     +          Καράογλου Θεόδωρος     +          Γαλαμάτης Δημήτριος     +          Γερανίδης Βασίλειος     -          Τσιόκας Θεοχάρης     +          Τζέκης Άγγελος     +                         ΝΟΜΟΣ ΙΩΑΝΝΙΝΩΝ               Καλογιάννης Σταύρος     +          Τασούλας Κωνσταντίνος     -          Φούσας Αντώνιος     +          Αργύρης Ευάγγελος     +          Παντούλας Μιχαήλ     +                         ΝΟΜΟΣ ΚΑΒΑΛΑΣ               Καλαντζής Γεώργιος     +          Χριστοφιλογιάννης Δημήτρης      +          Τσακλίδης Ιωάννης     +                                        ΝΟΜΟΣ ΚΑΡΔΙΤΣΗΣ                Σιούφας Δημήτριος     +          Ταλιαδούρος Σπυρίδων     +          Τσιάρας Κωνσταντίνος     +          Ρόβλιας Κωνσταντίνος     +          Σαλαγιάννης Νικόλαος     +                         ΝΟΜΟΣ ΚΑΣΤΟΡΙΑΣ               Αγγελής Ανέστης     +          Πετσάλνικος Φίλιππος     -                         ΝΟΜΟΣ ΚΕΡΚΥΡΑΣ               Γεωργιάδης Νικόλαος     +          Δένδιας Νικόλαος-Γεώργιος     +          Γκερέκου Αγγελική (Άντζελα)     +                         ΝΟΜΟΣ ΚΕΦΑΛΛΗΝΙΑΣ                Αλιβιζάτος Πέτρος -Παύλος     +                         ΝΟΜΟΣ ΚΙΛΚΙΣ               Κιλτίδης Κωνσταντίνος     +          Τσιτουρίδης Σάββας      +          Φλωρίδης Γεώργιος     -                         ΝΟΜΟΣ ΚΟΖΑΝΗΣ               Τσιαρτσιώνης Νικόλαος     -          Παπαδόπουλος Μιχάλης     +          Κασαπίδης Γεώργιος     +          Λωτίδης Λάζαρος     +          Βλατής Ιωάννης     +                         ΝΟΜΟΣ ΚΟΡΙΝΘΙΑΣ               Παπαληγούρας Αναστάσιος-Πέτρος     +          Κόρκα-Κώνστα Αθηνά     +          Μανωλάκης Άγγελος     +          Χωρέμης Αναστάσιος     +                         ΝΟΜΟΣ ΚΥΚΛΑΔΩΝ               Χωματάς Ιωάννης     +          Μανούσου-Μπινοπούλου Αριάδνη     +          Ρήγας Παναγιώτης     +                         ΝΟΜΟΣ ΛΑΚΩΝΙΑΣ               Σκανδαλάκης Παναγιώτης     -          Δαβάκης Αθανάσιος     +          Γρηγοράκος Λεωνίδας     +                         ΝΟΜΟΣ ΛΑΡΙΣΗΣ               Ζώης Χρήστος     +          Χαρακόπουλος Μάξιμος     +          Γαρουφαλιάς Γεώργιος     +          Αγοραστός Κωνσταντίνος     +          Έξαρχος Βασίλειος     +          Νασιώκας Έκτορας     +          Χατζημιχάλης Νικόλαος- Φώτιος     +          Τσιόγκας Δημήτριος     -                         ΝΟΜΟΣ ΛΑΣΙΘΙΟΥ               Πλακιωτάκης Ιωάννης     +          Καρχιμάκης Μιχαήλ     +                         ΝΟΜΟΣ ΛΕΣΒΟΥ               Γιαννέλης - Θεοδοσιάδης Ιωάννης     +          Καλογήρου Χριστιάνα     +          Σκοπελίτης Σταύρος      +                         ΝΟΜΟΣ ΛΕΥΚΑΔΑΣ               Βεργίνης Ξενοφών     +                         ΝΟΜΟΣ ΜΑΓΝΗΣΙΑΣ               Νάκος Αθανάσιος     +          Μακρή Ζωή (Ζέττα)     +          Σούρλας Γεώργιος     +          Ζήση Ροδούλα      +          Γκατζής Νικόλαος     +                         ΝΟΜΟΣ ΜΕΣΣΗΝΙΑΣ               Σαμπαζιώτης Δημήτριος     +          Καλαντζάκου Σοφία     -          Λαμπρόπουλος Ιωάννης     -          Κουσελάς Δημήτριος     +          Κατσιλιέρης Πέτρος     +                         ΝΟΜΟΣ ΞΑΝΘΗΣ               Κοντός Αλέξανδρος     -          Τσαλίδης Φίλιππος     +          Σγουρίδης Παναγιώτης     +                         Α΄ ΠΕΙΡΑΙΩΣ               Μαντούβαλος Πέτρος     +          Μιχαλολιάκος Βασίλειος     -          Καλός Γεώργιος      -          Μελάς Παναγιώτης     +          Σημίτης Κωνσταντίνος     -          Παντελάκη Ελπίδα     -                         Β΄ ΠΕΙΡΑΙΩΣ               Νεράντζης Αναστάσιος     +          Τραγάκης Ιωάννης     +          Βασιλείου Γεώργιος     +          Κουράκος Ιωάννης     +          Νιώτης Γρηγόριος      +          Λιντζέρης Δημήτριος     +          Διαμαντίδης Ιωάννης     +          Νικολαίδου Βαρβάρα (Βέρα)     +                         ΝΟΜΟΣ ΠΕΛΛΗΣ               Καρασμάνης Γεώργιος     +          Τζαμτζής Ιορδάνης (Δάνης)      +          Φουντουκίδιου-Θεοδωρίδου Παρθένα     +          Τζάκρη Θεοδώρα     +                         ΝΟΜΟΣ ΠΙΕΡΙΑΣ               Κωνσταντόπουλος Γεώργιος     +          Πολύζος Ευάγγελος     +          Καρπούζας Αντώνιος     +          Παπαγεωργίου Αθανάσιος     +                         ΝΟΜΟΣ ΠΡΕΒΕΖΗΣ               Τσαντούλας Δημήτριος     +          Παπαχρήστος Ευάγγελος     +                         ΝΟΜΟΣ ΡΕΘΥΜΝΗΣ               Κεφαλογιάννης Ιωάννης     +          Όθωνας Εμμανουήλ     +                         ΝΟΜΟΣ ΡΟΔΟΠΗΣ               Στυλιανίδης Ευριπίδης     -          Αχμέτ Ιλχάν     +          Μανωλιά Χρυσάνθη     +                         ΝΟΜΟΣ ΣΑΜΟΥ               Θαλασσινός Θαλασσινός     +                         ΝΟΜΟΣ ΣΕΡΡΩΝ               Χαϊτίδης Ευγένιος     +          Λεονταρίδης Θεόφιλος     +          Κόλλια - Τσαρουχά Μαρία     +          Τσιπλάκης Κωνσταντίνος     +          Καριπίδης Αναστάσιος     +          Μουσιώνης Αριστείδης     +          Μπόλαρης Μάρκος     +                         ΝΟΜΟΣ ΤΡΙΚΑΛΩΝ               Λέγκας Νικόλαος     +          Σκρέκας Θεόδωρος     +          Χατζηγάκης Σωτήριος     +          Χάϊδος Χρήστος     +          Μερεντίτη Αθανασία     +                         ΝΟΜΟΣ ΦΘΙΩΤΙΔΑΣ                Γιαννόπουλος Αθανάσιος     +          Καλλιώρας Ηλίας     +          Σταυρογιάννης Νικόλαος     +          Αντωνίου Αντωνία (Τόνια)     +          Παπαδήμας Λάμπρος     +                         ΝΟΜΟΣ ΦΛΩΡΙΝΗΣ               Κορτσάρης Νικόλαος     +          Λιάνης Γεώργιος     +                         ΝΟΜΟΣ ΦΩΚΙΔΟΣ               Μπούγας Ιωάννης     +                         ΝΟΜΟΣ ΧΑΛΚΙΔΙΚΗΣ                Βαγιωνάς Γεώργιος     +          Πάππας Βασίλειος     +          Δριβελέγκας Ιωάννης     +                         ΝΟΜΟΣ ΧΑΝΙΩΝ               Μαρκογιαννάκης Χρήστος     +          Νικηφοράκης Στυλιανός     +          Χριστοδουλάκης Νικόλαος     +          Σκουλάκης Εμμανουήλ     +                         ΝΟΜΟΣ ΧΙΟΥ               Πίττας Ιωάννης     +          Τσουρή Ελπίδα     +          ΣΥΝΟΛΟ ΨΗΦΙΣΑΝΤΩΝ 	237
     Η ΠΡΟΕΔΡΟΣ 				ΟΙ ΓΡΑΜΜΑΤΕΙΣ»
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμαστε στη συζήτηση του νομοσχεδίου.
     Το λόγο έχει η συνάδελφος κ. Τζάκρη Θεοδώρα.
     ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, ο ενεργειακός τομέας παρουσιάζει τα τελευταία χρόνια μία ιδιαίτερη δυναμική. Αναπτύσσεται ταχύτατα, δημιουργώντας νέους δρόμους συνεργασίας ανάμεσα στις χώρες, καθώς και προϋποθέσεις για τη δημιουργία συνθηκών ασφάλειας και σταθερότητας. Είναι σε κάθε περίπτωση ένας στρατηγικός τομέας, που συνδυάζει πολιτική, διπλωματία και οικονομία. Επομένως, χρειάζεται προσεκτικές κινήσεις με προοπτική και ένα εύλογο βάθος χρόνου, προκειμένου οι κινήσεις αυτές να υλοποιηθούν με επιτυχία. 
     Ανοίγονται νέοι δρόμοι στον τομέα της ενέργειας και σήμερα ο τομέας αυτός, είναι ο τομέας των μεγάλων επενδύσεων.
     Σημαντικά ποσά έχουν διατεθεί τόσο από το κράτος όσο και από τον ιδιωτικό τομέα για επενδύσεις. Οι επενδύσεις αυτές ενισχύουν την ανάπτυξη της χώρας και δημιουργούν νέες θέσεις άμεσης και έμμεσης απασχόλησης. 
     Οι στόχοι μιας ολοκληρωμένης αναπτυξιακής πολιτικής για την ενέργεια είναι: Κατοχύρωση της ενεργειακής επάρκειας της χώρας και ασφάλειας του δικτύου της. Επίτευξη ενός αναβαθμισμένου επιπέδου ζωής για τους Έλληνες πολίτες. Χαμηλές τιμές σαν αποτέλεσμα του ανταγωνισμού. Εξοικονόμηση ενέργειας ως αποτέλεσμα των νέων προγραμμάτων για τα νέα κτίρια και τη βιομηχανία, πάντα σε συνεργασία με το Υ.ΠΕ.ΧΩ.Δ.Ε.. Καθαρό περιβάλλον από την είσοδο του φυσικού αερίου και των ανανεώσιμων πηγών ενέργειας στην παραγωγή και την οικιακή κατανάλωση. Αναβάθμιση του ρόλου της χώρας στην ευρύτερη περιοχή της νοτιανατολικής Ευρώπης και ταυτόχρονα στην επίτευξη όρων ειρήνης, ασφάλειας και σταθερότητας στην περιοχή.
     Η Ελλάδα μπορεί να μετατραπεί σε περιφερειακό κόμβο του ενωμένου ευρωπαϊκού δικτύου. Η ανάπτυξη των ηλεκτρικών διασυνδέσεων της χώρας είναι βασικός παράγοντας αναβάθμισης της γεωστρατηγικής θέσης της χώρας, της ασφάλειας σε εφοδιασμό ηλεκτρικής ενέργειας, καθώς και της ποιότητας των παρεχόμενων υπηρεσιών από το διασυνδεδεμένο σύστημα. 
     Η διασύνδεση Ελλάδας – Ιταλίας, η βελτίωση και αποκατάσταση των διασυνδέσεων μέσω Βαλκανίων, η διασύνδεση Ελλάδας – Βουλγαρίας, Ελλάδας – Σκοπίων, Ελλάδας – Τουρκίας, η αποκατάσταση της γραμμής Αδριατικής στη Βοσνία, η αποκατάσταση του υποσταθμού Ερνεστίνοβα στην Κροατία, η διασύνδεση Γιουγκοσλαβίας – Σκοπίων, συμβάλλουν προς αυτή την κατεύθυνση.
     Νομίζω, αγαπητοί συνάδελφοι, πως καταλαβαίνουμε όλοι τη σπουδαιότητα και τη σημασία που έχει ο ενεργειακός τομέας στην οικονομία, στην ανάπτυξη της χώρας και τι προοπτικές ανοίγει εκμεταλλευόμενοι τη γεωστρατηγική μας θέση, στη διπλωματία αλλά και στην ασφάλεια. Και πιστεύω πως η κυβέρνηση του ΠΑ.ΣΟ.Κ. άνοιξε δρόμους και πήρε πρωτοβουλίες που η σημερινή Κυβέρνηση βρήκε μπροστά της.
     Όσον αφορά το υπό συζήτηση νομοσχέδιο γνωρίζουμε όλοι πως το άνοιγμα της εσωτερικής αγοράς ηλεκτρισμού άρχισε με το ν. 2773/99 και συνεχίστηκε με το ν. 3175/2003. Μετά κι απ’ αυτή την τελική υιοθέτηση της οδηγίας για την εσωτερική αγορά ηλεκτρισμού από το Ευρωπαϊκό Συμβούλιο και το Ευρωπαϊκό Κοινοβούλιο κατά τη διάρκεια της Ελληνικής Προεδρίας, είμαστε υποχρεωμένοι να προχωρήσουμε και στις τελευταίες αρρύθμιστες λεπτομέρειες προκειμένου να ολοκληρωθεί η ενσωμάτωση των ευρωπαϊκών διατάξεων στο εθνικό δίκαιο. Και πραγματικά πρόκειται για λεπτομέρειες αφού οι περισσότερες προβλέψεις της κοινοτικής οδηγίας είχαν ήδη ενσωματωθεί στο εσωτερικό δίκαιο με το ν. 3175/2003. 
     Στην ουσία λοιπόν, αυτό το νομοσχέδιο δεν προσφέρει τίποτα ουσιαστικό στο πραγματικό άνοιγμα της αγοράς ηλεκτρισμού, που είναι και το ζητούμενο, αγαπητοί συνάδελφοι. Κι αυτό είναι το ζητούμενο γιατί μόνο μέσα από συνθήκες ανταγωνισμού μπορούν να εξασφαλιστούν τόσο η ενεργειακή μας επάρκεια όσο και οι ποιοτικές και φθηνές υπηρεσίες.
     Παράλληλα μέσα απ’ αυτό το πλαίσιο θα μπορέσει και η Δ.Ε.Η., μια εταιρεία κορμός και πυλώνας της ελληνικής οικονομίας, με ανεκτίμητη προσφορά και υπηρεσία προς το κοινωνικό σύνολο όλα αυτά τα χρόνια, να προχωρήσει στις απαιτούμενες ενέργειες εκσυγχρονισμού και να παρακολουθήσει τις εξελίξεις.
     Περίπου δύο χρόνια από τότε που η σημερινή Κυβέρνηση ανέλαβε τις τύχες αυτού του τόπου στον τομέα της ενέργειας και μάλιστα της ηλεκτρικής, πολύ λίγα δυστυχώς, έχουν γίνει. Γιατί ούτε άνοιγμα της αγοράς έχει επιτευχθεί, αλλά ούτε και η Δ.Ε.Η. έχει την πορεία ανόδου που της κληροδότησε η προηγούμενη κυβέρνηση. Η ραγδαία μείωση των κερδών, οι διοικητικές αρρυθμίες, όπως αρέσκεται να λέει ο Υπουργός Ανάπτυξης, προκαλούν ανασφάλεια και αβεβαιότητα τόσο σε εμάς όσο και στους εργαζόμενους της Δ.Ε.Η.. Καμία αμιγώς ιδιωτική επένδυση δεν υλοποιείται, παρ’ όλο που ν. 3175/2003 θέσπιζε διαγωνιστική διαδικασία η οποία θα έπρεπε να έχει ολοκληρωθεί. Καμία νέα επένδυση από τη Δ.Ε.Η..
     Δεν αξιοποιήθηκαν οι προβλέψεις για την υλοποίηση μεγάλων επενδύσεων από τον ιδιωτικό τομέα στο χώρο της παραγωγής ηλεκτρικής ενέργειας. Πιστεύω πως με το νέο αυτό νόμο δεν πετυχαίνεται τίποτα στον τομέα αυτό.
     Ο στόχος για τον πολίτη είναι επαρκής: καθαρή και φθηνή ενέργεια. Δυστυχώς στην κατάσταση την οποία έχουμε περιέλθει σήμερα είτε λόγο της κακής διεθνούς συγκυρίας, είτε λόγο των εσφαλμένων κυβερνητικών χειρισμών, κανένας απ’ αυτούς τους στόχους δεν φαίνεται να επιτυγχάνεται. 
     Η εξάπλωση των ανανεώσιμων πηγών ενέργειας καθυστερεί με αποτέλεσμα τη συνέχιση της ενεργειακής μας εξάρτησης από το πετρέλαιο. Δύο ήταν οι κινήσεις που έπρεπε να κάνει η Κυβέρνηση: Πρώτον, την κατάρτιση του μακροχρόνιου ενεργειακού σχεδιασμού, ο οποίος πρέπει να έρθει εδώ στη Βουλή, να τον συζητήσουμε και δεύτερον, την ίδρυση του διαχειριστή του δικτύου διανομής, αφού αυτή ήταν η μοναδική εκκρεμότητα από τις ρυθμίσεις του Κοινοτικού Δικαίου που δεν είχε ακόμα ενσωματωθεί στο εσωτερικό. Τίποτα άλλο.
     Από κει και πέρα το σημερινό νομοσχέδιο αναλώνεται σε λεκτικές μόνο βελτιώσεις και τεχνικές λεπτομέρειες, οι οποίες δεν προσφέρουν τίποτα απολύτως στην ανάγκη της χώρας για ενεργειακή επάρκεια και ασφάλεια εφοδιασμού, για περιβαλλοντική συνείδηση και για φθηνή ενέργεια.
     Σήμερα παρατηρούμε μία συνεχόμενη αποδυνάμωση και απαξίωση της Δ.Ε.Η. η οποία -είτε διαπιστώνονται αρρυθμίες είτε όχι- δεν λειτουργεί, δυστυχώς, όπως πρέπει και όπως της αρμόζει κι αυτό είναι ευθύνη δική σας. 
     Αγαπητοί συνάδελφοι, ψηφίζοντας και αυτό το νομοσχέδιο δεν μένει παρά να περιμένουμε από την Κυβέρνηση να προχωρήσει στις απαιτούμενες εκείνες ενέργειες για την ουσιαστική απελευθέρωση της αγοράς και τη διαμόρφωση ενός πραγματικού λειτουργικού πλαισίου, διαφορετικά ακόμη ένα στοίχημα για την αναβάθμιση της ποιότητας ζωής του Έλληνα πολίτη έχει χαθεί.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Τζάκρη.
     Το λόγο έχει ο Υφυπουργός Ανάπτυξης κ. Σαλαγκούδης.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
     Πρέπει να πω ότι χαίρομαι ιδιαίτερα που η Αξιωματική Αντιπολίτευση ψηφίζει επί της αρχής το παρόν νομοσχέδιο. Θα πρέπει να πω ότι η Αξιωματική Αντιπολίτευση, όπως έδειξε με τους εισηγητές και τους ομιλητές, παραπαίει μεταξύ του κρατισμού και της απελευθέρωσης της αγοράς, απελευθέρωση στα λόγια, αλλά από εκεί και πέρα όμως έχουμε και ορισμένες κρατικιστικές αντιλήψεις.
     Ενδεχομένως, αυτό εμπόδισε όλο αυτό το χρονικό διάστημα να κάνουμε σημαντικότερα βήματα προς την κατεύθυνση της απελευθέρωσης της αγορά. Πρέπει να πω ότι στην Ευρωπαϊκή Ένωση οι συζητήσεις και η ωρίμανση για την απελευθέρωση της αγοράς έγιναν τις προηγούμενες δεκαετίες. Ιδιαίτερα από το 1992 ξεκίνησαν και οι πρώτες υλοποιήσεις και πραγματικές ενέργειες. 
     Το 1996 ψηφίστηκε η οδηγία 96/1992 και τελικώς ο πρώτος νόμος 2773 ήρθε το 1999, ένας ατελής νόμος ο οποίος δεν έκανε καθόλου σημαντικά βήματα στην πορεία και έτσι, όταν τελείωσε η μεταβατική περίοδος που μας είχε παραχωρηθεί στις 19 Φεβρουαρίου του 2001, πανηγυρίσαμε -και ο προλαλήσας Υπουργός Ανάπτυξης τότε, ο κ. Χριστοδουλάκης- την απελευθέρωση της αγοράς, η οποία όμως δεν είχε κανένα στοιχείο απελευθερωμένης αγοράς. Δόθηκαν άδειες οι οποίες, όπως εσείς τις χαρακτηρίσατε, ήταν «άδεια πουκάμισα», δεν λειτουργούσαν. Στη συνέχεια ήρθε η οδηγία 54/2003, την οποία προεδρεύουσα η χώρα μας υπέγραψε διά του κ. Τσοχατζόπουλου, αλλά ήρθε ο ν. 3175 ο οποίος ναι μεν είχε ορισμένα βήματα προς τη σωστή κατεύθυνση αλλά δεν υλοποιήθηκε γιατί δεν έγιναν απόφαση οι κώδικες διαχείρισης και συναλλαγών ηλεκτρικής ενέργειας.
     Από το 2004 μέχρι σήμερα έχουν περάσει αυτοί οι δεκαοκτώ, είκοσι μήνες στους οποίους καταφέραμε με ευρύτατο διάλογο που έγινε με όλους τους εμπλεκόμενους φορείς και τους ενεργειακούς παράγοντες, αφ’ ενός μεν να διαμορφωθούν οι κώδικες διαχείρισης και συναλλαγών ηλεκτρικής ενέργειας έτσι όπως έγιναν αποδεκτοί από όλη την ενεργειακή οικογένεια και στη συνέχεια επίσης και αυτός ο νόμος να περάσει από έναν εκτενέστατο διάλογο και με την διοργάνωση ημερίδων και διαφόρων άλλων επικοινωνιακών μέσων  να καταφέρουμε τελικώς να διαμορφώσουμε αυτό το νομοσχέδιο. Να ευχαριστήσουμε πάλι για τις παρατηρήσεις που έγιναν εδώ. Πιστεύω ότι αυτήν τη στιγμή συμπληρώθηκε με τον καλύτερο τρόπο, έτσι ώστε να προχωρήσουμε απρόσκοπτα στο επόμενο βήμα που έχουμε ήδη έτοιμο, που είναι οι διαγωνισμοί για τα εννιακόσια MW παραγωγής ηλεκτρικής ενέργειας από ιδιώτες.
     Ακούστηκε εδώ κάποια φωνή από τον εισηγητή σας ότι δεν χρειάζεται νέα ενέργεια. Δυστυχώς, λειτουργούμε υπό καθεστώς ηλεκτρενεργειακής ανεπάρκειας, το πρώτο που έχουμε επισημάνει επανειλημμένα και το έχουν επισημάνει και οι επίσημοι φορείς και επί δικής σας κυβερνήσεως, το έχει επισημάνει η τότε διοίκηση της Ρυθμιστικής Αρχής Ενέργειας όσο και η Δημόσια Επιχείρηση Ηλεκτρισμού όσο και ο Διαχειριστής του Συστήματος. Από το 2000 επισημαίνουν τον κίνδυνο του 2004 και φυσικά υπήρχε τότε το έλλειμμα που επισημαινόταν και μάλιστα καταγραφόταν με τριακόσια μεγαβάτ, τα οποία για το 2005 γίνονταν επτακόσια και στη συνέχεια ανά τριακόσια μεγαβάτ ανέβαιναν όλα τα επόμενα χρόνια.
     Τώρα λοιπόν, όπως και ο ν. 3175 έλεγε, έδινε περιθώριο για τρία χρόνια να γίνουν οι μονάδες και γι΄ αυτό προσδιόριζε το 2007 για την κατασκευή των μονάδων. Το ίδιο κάνουμε και εμείς τώρα. Βγάζουμε τους διαγωνισμούς, προσδιορίζουμε ότι μέσα στο 2006 θα τελεσφορήσουν και θα ολοκληρωθούν, οι μονάδες για να γίνουν χρειάζονται το αντίστοιχο χρονικό περιθώριο, επομένως γι΄ αυτό μιλάμε για το 2010, επειδή και αυτό παρατηρήθηκε από μέρους σας.
     Η προκήρυξη των διαγωνισμών είναι έτοιμη και πιστεύουμε ότι μέχρι το τέλος του χρόνου, μέχρι τις 20 Ιανουαρίου όπως είπε ο κύριος Υπουργός θα ανακοινωθούν ούτως ώστε να ξεκινήσει η διαδικασία των διαγωνισμών.
     Τώρα θα ήθελα να απαντήσω σε μερικά μονάχα ζητήματα που εθίγησαν και βεβαίως, θα παραβλέψω τον επιθετικό, εμπρηστικό όπως χαρακτήρισε ο προλαλήσας συνάδελφος, τόνο του εισηγητή ο οποίος προσπάθησε να κάνει λογοπαίγνιο μεταξύ κοσμογονίας και θεομηνίας. 
     Θα πρέπει να πω ότι πραγματικά στην ενέργεια έχει γίνει κοσμογονία και δεν θα πρέπει να ξεχνάμε τα πολύ σημαντικά έργα που έγιναν τόσο σε διεθνές επίπεδο και που αναβαθμίζουν το κύρος της χώρας μας. Τα διεξέρχομαι γρήγορα όπως Μπουργκάς-Αλεξανδρούπολη αγωγός φυσικού αερίου, Τουρκία- Ελλάδα- Ιταλία και όσο για το μικρό τμήμα και αυτό διευθετείται. Χαράσσεται το χερσαίο και υπεγράφη στο Λέτσε της Ιταλίας η συμφωνία με την Ιταλία για τον υποθαλάσσιο αγωγό. Επίσης, η υπογραφή της συνθήκης για την ενεργειακή κοινότητα της νοτιοανατολικής Ευρώπης. 
     Από εκεί και πέρα να προχωρήσουμε στο γεγονός ότι έγιναν πάρα πολλές ενέργειες για την αναβάθμιση του συστήματος ούτως ώστε να το κάνουμε αξιόπιστο και μαζί με δύο όρους που ήταν άγνωστοι επί της προηγούμενης εποχής, έγιναν πράξη και ορίστηκαν επί των ημερών μας, εξοικονόμηση ενέργειας που μέχρι τότε δεν υπήρχε ούτε καν ως λέξη για να την αναφέρετε, πολύ περισσότερο για να την κάνετε πράξη και με συστήματα εξοικονόμησης ενέργειας που εφαρμόσαμε μέχρι τώρα όπως επίσης και η διαχείριση της ζήτησης που ακριβώς δεν υπήρχε τέτοια λέξη προηγουμένως από μέρους σας, εμείς δημιουργήσαμε και καταφέραμε και το 2004 να μην έχουμε πρόβλημα στους Ολυμπιακούς Αγώνες και να πάρουμε και χρυσό μετάλλιο γιατί ήμασταν οι μόνοι που ούτε για ένα δευτερόλεπτο δεν χρησιμοποιήθηκε ηλεκτρική γεννήτρια. Αλλά και το 2005 όταν είχαμε πολύ μεγαλύτερη αύξηση της ζήτησης, με την αναβάθμιση του συστήματος και σε καθεστώς ηλεκτρικής ανεπάρκειας καταφέραμε να μην έχουμε προβλήματα μπλακ άουτ. Το ίδιο θα κάνουμε και το 2006 παρά το δεύτερο μειονέκτημα του συστήματος που το αφήσατε και εμείς το έχουμε ανακαλύψει επί δικής μας διακυβέρνησης, μέσω της επιτροπής που έγινε για να παρακολουθήσει το σύστημα, δηλαδή την ανισορροπία μεταξύ του συστήματος Βορρά-Νότου αλλά και την ιδιομορφία, όχι μόνο την ανισορροπία επειδή η παραγωγή είναι στο Βορρά και η ζήτηση στο Νότο αλλά και την ιδιομορφία ότι χρειάζεται ισχύς νοτίως του Κουμουνδούρου.
     Με αυτά, λοιπόν, τα μειονεκτήματα και με τις δυνατότητες που έχουμε προσπαθούμε γιατί μονάδα άλλη δεν μπορούσαμε να κατασκευάσουμε σε αυτό το μικρό χρονικό διάστημα των είκοσι μηνών παρά το γεγονός ότι αναγκασθήκαμε και εμείς να προσφύγουμε στην ενοικίαση όπως κάναμε για επάρκεια των Ολυμπιακών Αγώνων μιας μικρής μονάδας που τοποθετήθηκε στο Λαύριο, προχωρούμε για να κάνουμε και το 2006, ακριβώς, και με την προσθήκη του Λαυρίου να πετύχουμε να μην έχουμε προβλήματα στην καλοκαιρινή αιχμή και ζήτηση. 
     Όμως, εκτός από την ηλεκτρική ενέργεια, την κλασική από τους θερμικούς σταθμούς, αναπτύξαμε τις ανανεώσιμες πηγές ενέργειας και σας έχω πει ότι μέσα σε είκοσι μήνες προσθέσαμε το 50% του συνολικού δυναμικού που σεις καταφέρατε μέσα σε δέκα χρόνια.
     ΔΗΜΗΤΡΙΟΣ ΠΙΠΕΡΓΙΑΣ: Πότε αδειοδοτήθηκαν;
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας είπα ότι δώσαμε περισσότερες άδειες απ’ όσες δώσατε εσείς από τότε που ξεκίνησε εδώ και μια δεκαετία. Όμως, εμείς εγκαταστήσαμε το 50% του δυναμικού ΑΠΕ που εσείς είχατε κάνει σε δέκα χρόνια και πάμε πολύ καλύτερα και μέχρι το 2006 θα υπερκαλύψουμε τα τετρακόσια MW που εσείς είχατε βάλει μέσα σε έναν ελάχιστο χρόνο, δυόμισι χρόνων ούτε καν τριών χρόνων.
     Ακόμη, θα σας πω ότι ολοκληρώσαμε το θεσμικό πλαίσιο για τη γεωθερμία και ανοίγουμε πλέον έναν νέο τομέα. Επίσης θα σας πω ότι υπερδιπλασιάσαμε τη διείσδυση του φυσικού αερίου από τον πρώτο χρόνο κιόλας που αναλάβαμε, ενώ αυτό το χρονικό διάστημα υπερτριπλασιάσαμε τη διείσδυση του φυσικού αερίου. 
     Έχει γίνει μια πραγματική κοσμογονία στην ενέργεια μέσα σε ελάχιστο χρονικό διάστημα και νομίζω πρόκειται για εκείνον τον τομέα στον οποίο έχουν γίνει και πάρα πολύ σημαντικές επενδύσεις και άμεσες ξένες επενδύσεις και μάλιστα, πολύ περισσότερες απ’ όσες πραγματοποιήθηκαν συνολικά απ’ όλη την Κυβέρνηση και το 2002 και το 2003, μόνο σ’ αυτό το εικοσάμηνο και μόνο στον τομέα της ενέργειας.
     Έτσι, λοιπόν, μ’ αυτόν τον τομέα που αναπτύσσεται και μ’ αυτό το νομοσχέδιο που απελευθερώνει την αγορά ηλεκτρικής ενέργειας, αναμένονται επενδύσεις πολύ σημαντικές και όχι μόνο τα 900 MW, αλλά η απελευθέρωση της αγοράς ανοίγει και νέους δρόμους και ακριβώς νέες επιχειρηματικές δραστηριότητες και πρωτοβουλίες. 
     Επίσης, θα πρέπει να πω το εξής σημαντικό. Πάρα πολλοί λένε ότι ανοίγοντας η αγορά ηλεκτρικής ενέργειας, θα αυξηθεί και η τιμή της ηλεκτρικής ενέργειας. Ο κ. Μάνος είπε και κάτι σωστό. Είπε ότι δεν πρέπει να κοιτάμε μόνο την τελική τιμή, αλλά το κόστος της ενέργειας το οποίο στη χώρα μας είναι αρκετά υψηλό. Αυτό το κόστος πραγματικά θα πέσει με τον ανταγωνισμό. 
     ΑΝΝΑ ΔΙΑΜΑΝΤΟΠΟΥΛΟΥ: Εννοείτε ότι θα πέσει το κόστος παραγωγής; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα πρέπει να πω ότι εάν σήμερα έχουμε χαμηλές τιμές ηλεκτρικού ρεύματος, δεν θα πρέπει να ξεχνάμε ότι όλος ο ελληνικός λαός πληρώνει πάνω από 300.000.000 ευρώ για να έχουμε αυτή την τιμή του ηλεκτρικού ρεύματος. 
     Πρόκειται και για μια συμφωνία που βρίσκεται στο ν. 2773/99 που αφορά τον Οργανισμό Ασφάλισης Προσωπικού, γεγονός που θα πρέπει να τονισθεί, γιατί ο κ. Χριστοδουλάκης μίλησε για την εισαγωγή της Δ.Ε.Η. στο Χρηματιστήριο. Δηλαδή, υπερηφανεύτηκε για το ότι έβαλε μία επιχείρηση αξίας 5,5 τρισεκατομμυρίων δραχμών –όπως ακριβώς σας είπα την προηγούμενη φορά, αντίστοιχη που απέδωσε στο δημόσιο 5,5 τρισεκατομμύρια δραχμές- με αξία στο Χρηματιστήριο μικρότερη του 1.000.000.000.000. 
     Μάλιστα, στο ν. 2773/99 προσετέθη στον Ο.Α.Π.-Δ.Ε.Η. το τίμημα αυτό που όφειλε το δημόσιο στον Οργανισμό Ασφάλισης Προσωπικού Δ.Ε.Η. για να απαλλαγεί η Δ.Ε.Η. απ’ αυτό, διότι η Δ.Ε.Η. και οι υπάλληλοί της ήταν ασφαλισμένοι στον εργοδότη και μ’ αυτό που κρατούσε η Δ.Ε.Η. έφτιαξε τις επενδύσεις και εξηλέκτρισε όλη τη χώρα. 
     Έναντι αυτού, λοιπόν, το 49% της Δ.Ε.Η. που πουλήθηκε, και για εκείνα τα χρόνια που πουλήθηκε, όλο το τίμημα πήγε για να καλύψει την υποχρέωση στον Ο.Α.Π.-Δ.Ε.Η. Αλλά αυτό τέλειωσε το 2003. Το 2004 και το 2005 ο κρατικός προϋπολογισμός δεν καλύπτει αυτό το κομμάτι των πωλήσεων της Δ.Ε.Η.. Εμείς τη Δ.Ε.Η. τη θέλουμε ενιαία, ολοκληρωμένη, καθετοποιημένη και με το 51% στο δημόσιο, όπως το ορίζουμε στο πρόγραμμά μας. Το έχουμε επαναλάβει εκατό φορές, αλλά αυτοί που είναι ένοχοι, δεδομένου ότι την εισήγαγαν στο Χρηματιστήριο, πούλησαν το 49% και κάλυψαν μόνο τις υποχρεώσεις που οι ίδιοι είχαν αναλάβει, μας λένε συνεχώς ότι εμείς με τις ενέργειές μας θέλουμε να αποδυναμώσουμε τη Δ.Ε.Η. ή να τη διασπάσουμε ή οτιδήποτε άλλο.
     Εμείς το έχουμε προσδιορίσει. Το έχει δηλώσει επανειλημμένα ο Πρωθυπουργός, όπως και πάρα πολλές φορές ο Υπουργός Ανάπτυξης κ. Δημήτριος Σιούφας και το δηλώνουμε επανειλημμένα μέσα στη Βουλή, αλλά παρ’ όλα αυτά συνεχίζετε να μιλάτε περί προθέσεων διάσπασης ή οποιουδήποτε άλλου σχήματος της Δ.Ε.Η., διαφορετικό απ’ αυτό που υπάρχει και προσδιορίζεται και είναι καταγεγραμμένο στο πρόγραμμά μας.
     Όμως, θα πρέπει να ξέρουμε πού οφείλεται και η χαμηλή τιμή των τιμολογίων του ηλεκτρικού ρεύματος αυτήν τη στιγμή, αλλά δεν θα πρέπει να ξεχνάμε και πόσο είναι το κόστος της ηλεκτρικής ενέργειας που με την απελευθέρωση της αγοράς και τον ανταγωνισμό, θα μειωθεί για τη χώρα μας.
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό, ο οποίος ήταν και ιδιαίτερα σύντομος. Έτσι, θα έχουν τη δυνατότητα να μιλήσουν και άλλοι Βουλευτές.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και τέσσερις συνοδοί - καθηγητές από το 1ο Τ.Ε.Ε. Μουζακίου Καρδίτσας.
     Η Βουλή τους καλωσορίζει και τους εύχεται «καλές σπουδές».
     (Χειροκροτήματα απ’ όλες τις πτέρυγες της Βουλής)
     Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, είχαμε πει πάρα πολλές φορές –το λέμε και σήμερα και νομίζω ότι το αποδεικνύουμε- πως κάνουμε άλλου τύπου Αντιπολίτευση απ’ ό,τι είχε συνηθίσει παλιότερα να κάνει η Νέα Δημοκρατία κυρίως, αλλά και ο πολιτικός μας κόσμος, γενικότερα. 
     Θα προσέξατε ότι είναι το τρίτο σε σειρά νομοσχέδιο του Υπουργείου Ανάπτυξης, το οποίο ψηφίζουμε όχι χωρίς κριτική και μάχη μέσα στη Βουλή. Πράγματι χαίρομαι διότι και στο νομοσχέδιο για το Γενικό Εμπορικό Μητρώο έγινε μεγάλη σειρά αλλαγών, χάρη στην προσπάθειά μας, και βελτιώθηκε σημαντικά το νομοσχέδιο, γι’ αυτό και το ψηφίσαμε. Το ίδιο έγινε χθες και με το νομοσχέδιο για τα βιοκαύσιμα, πάλι με σημαντική σειρά αλλαγών και μεγάλη προσπάθεια από μέρους μας. 
     Το ίδιο έχουμε κάνει και για το νομοσχέδιο για την ηλεκτρική ενέργεια. Ακόμα και σήμερα εξαγγέλθηκαν αλλαγές, όπως αυτή για τον προμηθευτή. Τις είχαμε επισημάνει από την επιτροπή. Έγινε μια προσπάθεια στα εργασιακά του προσωπικού. Δεν μας καλύπτει απόλυτα. Θα πω πώς πρέπει, κατά τη γνώμη μας, να γίνει. Πιστεύω, όμως, ότι έχουμε αποδείξει, σε αντίθεση με το τι έκανε στο παρελθόν η Νέα Δημοκρατία σε ανάλογα νομοσχέδια, ότι ξέρουμε να λειτουργούμε με γνώμονα την ενίσχυση της οικονομίας της χώρας και πάνω απ’ όλα τα συμφέροντα των πολιτών.
     Εμείς δίνουμε το σήμα ψηφίζοντας επί της αρχής το νομοσχέδιο. Λέμε «ναι» στο άνοιγμα των αγορών. Λέμε «ναι» στον ανταγωνισμό. Λέμε «ναι» στην απελευθέρωση, φροντίζοντας, βεβαίως, αυτό το άνοιγμα των αγορών, η απελευθέρωση, ο ανταγωνισμός  να γίνονται με ένα και μόνο κριτήριο: το συμφέρον του πολίτη και της ελληνικής οικονομίας. 
     Βέβαια, κύριε Υφυπουργέ, έπρεπε να αναγνωρίσετε ότι δεν το κάνατε και ότι εκμεταλλεύεστε θετικά σε αυτά τα οποία παρουσιάσατε όλη τη δουλειά που είχε προηγηθεί από τις κυβερνήσεις του ΠΑ.ΣΟ.Κ. Μην αυτοβαυκαλίζεστε! Ούτε όλα είναι καλά ούτε όλα πάνε καλά και τα βήματα που έγιναν είναι αποτέλεσμα των ισχυρών θεμελίων της εργασίας, που στο παρελθόν εμείς είχαμε κάνει.
     Συζητάμε, όμως, και λέω ότι δίνουμε το σήμα πως πηγαίνουμε στην κατεύθυνση ενίσχυσης του ανταγωνισμού στην οικονομία, αλλά, κύριε Υπουργέ, δεν πάμε σωστά. Έπρεπε να είχε προηγηθεί ο μακροχρόνιος ενεργειακός σχεδιασμός. 
     Είπε ο κ. Πιπεργιάς στην εισήγησή του ότι ακόμα και ο διαγωνισμός για τα 900 MW δεν συνδέεται με καμία αξιόπιστη μελέτη. Κανείς δεν γνωρίζει σήμερα αν τα χρειαζόμαστε και κυρίως αν τα χρειαζόμαστε αύριο. Δεν υπάρχει ο σχεδιασμός και αυτό είναι ένα κρίσιμο ζήτημα. 
     Περνάμε τρία νομοσχέδια: Απελευθερώνουμε την αγορά φυσικού αερίου, της Δ.Ε.Η. –συμπληρωματική, βέβαια, η απελευθέρωση- και θέτουμε το θέμα των βιοκαυσίμων. Πώς συνδέονται αυτά τα τρία με ενιαία τακτική μεταξύ τους; Πώς υπακούουν στην ενιαία λογική, που έχουμε προσδιορίσει τι ενεργειακές ανάγκες θα έχει η Ελλάδα τα επόμενα χρόνια και τι πρέπει να κοιτάμε μπροστά, προκειμένου να χαράξουμε στρατηγική σε σχέση με το μέλλον, και πώς ανταποκρινόμαστε; Τι έχει συνεισφέρει το καθένα; Σε τι βαθμό; Με τι προτεραιότητες; Με τι αλλαγές; Με τι σύνδεση μεταξύ τους; 
     Βαδίζουμε ακόμη στο άγνωστο και –φοβάμαι- χωρίς «βάρκα την ελπίδα». Θέλω να πιστεύω ότι μέσα στο επόμενο χρονικό διάστημα θα έχουμε, επιτέλους, τη δυνατότητα να δούμε μια τέτοια κίνηση από μέρους σας και να τη συζητήσουμε εδώ στο Κοινοβούλιο.
     Βέβαια, αυτό το άνοιγμα των αγορών δεν μπορεί να γίνει με πλήρη αποδυνάμωση της Δ.Ε.Η.. Δεν θα πάμε να έχουμε μία Δ.Ε.Η. που δεν είναι ισχυρός παίκτης στην αγορά ηλεκτρικής ενέργειας. Γιατί, αν είναι αυτή η πολιτική της Κυβέρνησης, διαφωνούμε και μάλιστα πλήρως. Θέλω να το ξεκαθαρίσουμε αυτό. Το γεγονός ότι ανοίγει η αγορά δε σημαίνει ότι η Δ.Ε.Η. θα είναι ο φτωχός συγγενής.
     Είπε πριν ο κύριος Υφυπουργός -χαίρομαι που το ακούω- ότι το δημόσιο προτίθεται να διατηρήσει το 51%. Συμφωνούμε. Όμως, δεν φθάνει αυτό! Δεν θέλουμε ένα πράγμα που να απισχναίνεται από άποψη δυναμικής και ανταγωνιστικότητας και απλώς και μόνο να διατηρεί το δημόσιο την πλειοψηφία. Δεν έχει αυτό αξία. Η έννοια της πλειοψηφίας του δημοσίου πρέπει να συνδέεται με την έννοια της εξυπηρέτησης του πολίτη, με την έννοια της εξυπηρέτησης του δημοσίου συμφέροντος. Τότε έχει αξία να κάνουμε αυτό. 
     Επιτρέψτε μου να σας πω ότι η εικόνα που παρουσιάζει η Δ.Ε.Η. σήμερα –όλοι συζήτησαν για τη Δ.Ε.Η.- με το κατρακύλισμα της μετοχής, με την αδυναμία λήψης αποφάσεων, με αυτά τα τραγελαφικά γεγονότα κάθε λίγο και λιγάκι, με το ποιο μέλος του συμβουλίου θα διοριστεί κ.ο.κ. κάθε άλλο παρά τιμούν την πολιτική της Κυβέρνησης και της Δημόσιας Επιχείρησης Ηλεκτρισμού. 
     Εδώ τίθεται ένα μεγάλο θέμα που απασχολεί όλους τους Έλληνες. Εμβρόντητοι είδαμε την Κυριακή σε έγκριτη εφημερίδα το Διοικητή της Δ.Ε.Η., διορισμένο από εσάς –δεν είναι κανένας τυχαίος- τον κ. Παλαιοκρασσά να λέει ότι υπάρχει ορχήστρα διαπλοκής, με μια ιδιότυπη μαφία, στην οποία, όμως, ορχήστρα μαέστροι είναι υψηλόβαθμα πολιτικά στελέχη Υπουργείων και παρτιτούρα της ορχήστρας είναι τα 900.000.000 ευρώ των διαγωνισμών και το τεράστιο πράγματι ύψος των προμηθειών της Δ.Ε.Η..
     Και ρωτώ: Ποιους εννοεί και γιατί η υπόθεση δεν έχει πάει στα δικαστήρια; Ποιοι από την πολιτική ηγεσία -αν θεωρήσουμε ότι ο κ. Παλαιοκρασσάς έχει δίκιο- είναι αυτοί που είναι μαέστροι της διαπλοκής; Κύριε Υπουργέ, ακούστε να δείτε, τα πράγματα είναι καθαρά: ή εννοεί από το δικό σας Υπουργείο ή από το Υπουργείο Οικονομίας ότι κάποιο στέλεχος, Υπουργός, Υφυπουργός, είναι ο μαέστρος της διαπλοκής. Κι ο Γενικός Γραμματέας, προφανώς, είναι το πρώτο βιολί κατά τον κ. Παλαιοκρασσά, όχι κατ’ εμάς. Βουίζει η πιάτσα, δεν ξέρω αν το έχετε αντιληφθεί κύριε Γενικέ. 
     Αν, λοιπόν, αυτή είναι η κατάσταση κι αν αυτά λέει ο διοικητής σας, τον οποίο διορίσατε εσείς, απορώ γιατί σκύβετε το κεφάλι, γιατί δέχεστε ν’ ακούγονται τέτοια πράγματα και να διαρρέουν τέτοια πράγματα από τη διοίκηση της ΔΕΗ προς τα έξω. Δεν είστε ούτε μοιραίοι, ούτε άβουλοι, γιατί λοιπόν το ανέχεστε; Είναι καθαρό γιατί το ανέχεστε, διότι υπάρχει πρωθυπουργική παρέμβαση. Ο υπεύθυνος εδώ είναι ο ίδιος ο κ. Καραμανλής, με την ηγεσία του οποίου έγινε η σχετική σύσκεψη πριν από μέρες στο Μέγαρο Μαξίμου. Και εδώ υπάρχουν δύο δρόμοι. Δεν μπορεί να έχουν όλοι δίκιο. 
     Βγάλατε, κύριε Υπουργέ, μία ανακοίνωση το καλοκαίρι που δεν ταιριάζει στη δική σας την εμπειρία και την ικανότητα. Δίκιο ο ένας, δίκιο και ο άλλος. Δεν γίνεται. Ή ο κ. Παλαιοκρασσάς έχει δίκιο, οπότε οφείλει ο Πρωθυπουργός σας να απολύσει κάποιους από την πολιτική ηγεσία και να τους στείλει στο δικαστήριο ως παράγοντες διαπλοκής για την πίτα της Δ.Ε.Η., ή ο κ. Παλαιοκρασσάς έχει άδικο, οπότε οφείλει να καθαιρεθεί, να παραιτηθεί και να καταδικαστεί ως κοινός συκοφάντης. Δεν μπορεί να είμαστε και με το ληστή και με το χωροφύλακα. 
     Δεν είναι εμφάνιση Κυβέρνησης αυτή, δεν είναι εικόνα Πρωθυπουργού αυτή και δεν είναι εικόνα συνεργασίας μεταξύ Υπουργείου και Διοίκησης Δ.Ε.Η. αυτή. Έτσι, βουλιάζει η επιχείρηση, μία από τις πιο κρισιμότερες επιχειρήσεις για το μέλλον του Ελληνικού λαού. Και μετά ξέρετε τι θα κάνετε; Αν τη βουλιάξει ο Παλαιοκρασσάς, θα έρθετε και θα πείτε με το νέο νόμο που θέλετε να ψηφίσετε ότι είναι προβληματική η επιχείρηση, να κόψουμε τους μισθούς, να απολύσουμε και κανέναν με το έτσι θέλω, προκειμένου να την εξυγιάνουμε. Μακριά από εμάς αυτές οι λογικές και μακριά από τον ελληνικό λαό. 
     Θέλουμε την ανταγωνιστικότητα και την εξυγίανση της Δ.Ε.Η., θέλουμε την πλήρη ανταγωνιστικότητά της. Υπάρχει για μας η διαχωριστική γραμμή: συλλογικές διαπραγματεύσεις, διάλογος, διαβούλευση παντού.
     Προχωρώ στο νομοσχέδιο. Έχουμε κουβεντιάσει πολύ για το θέμα του Δ.Ε.Σ.Μ.Η.Ε. και γνωρίζουμε όλοι και τι κουβέντα γίνεται γι’ αυτό το θέμα. Διατυπώσαμε μία άποψη: εμείς έχουμε έρθει σε μία γραμμή -και νομίζω ότι αυτό είναι επιβεβλημένο με τη σημερινή οικονομία- που λέει ότι το δημόσιο αγαθό παράγεται και από ιδιώτες, γι’ αυτό μιλάμε και για άνοιγμα των αγορών, γι’ αυτό μιλάμε για ανταγωνισμό, αλλά πρέπει να υπάρχει κάπου η παρουσία του κράτους, ώστε να εγγυάται την ασφαλή, αξιόπιστη και ποιοτική μεταφορά του δημόσιου  αγαθού στον πολίτη και με σωστούς τρόπους προφανώς και τις τιμές. Γι’ αυτό είπαμε – και επιμένουμε σ’ αυτό, το δέχεστε – ότι ο Δ.Ε.Σ.Μ.Η.Ε. πρέπει να παραμένει στον έλεγχο του δημοσίου. Δεν είμαστε ούτε κρατικιστές, ούτε έχουμε κανενός είδους κρατικισμό. Ναι, στην παραγωγή απ’ όλους, αλλά πρέπει κάπου στην εγγύηση, στον έλεγχο, στην ποιότητα, στην αξιοπιστία, να υπάρχει ο ρόλος του κράτους.
     Εδώ, όμως, υπάρχουν μία σειρά άνθρωποι από τη Δ.Ε.Η. που θα χρειαστεί να πάνε σ’ αυτούς τους φορείς. Αυτοί οι άνθρωποι, από τη στιγμή που θα τους πάρετε από τη Δ.Ε.Η., πρέπει να είναι πλήρως εξασφαλισμένοι. Και εκτιμώ ότι θα αναγκαστείτε να τους πάρετε -δεν είναι δυνατόν να βρεθούν από την αγορά προσωρινά άνθρωποι που να στελεχώσουν αυτό το επιτελείο, εμείς θέλουμε επιτελείο, δεν θέλουμε να ανακατεύεται καθημερινά στη Δ.Ε.Η. και να δημιουργούνται προβλήματα– αλλά να τους κατοχυρώσουμε όμως. Κάνατε μία προσπάθεια σήμερα – το αναγνωρίζω – δεν φθάνει όμως. Πρέπει να γίνει μία αλλαγή που να αναφέρει σαφώς ότι οι εργασιακές τους σχέσεις διέπονται από τις προβλέψεις που υπάρχουν στον Γενικό Κανονισμό Προσωπικού της Δ.Ε.Η. και ότι το ασφαλιστικό τους είναι πλήρως κατοχυρωμένο. Ο άλλος θέλει να δουλέψει, θέλει να σας βοηθήσει, την πολιτεία δηλαδή θέλει να βοηθήσει, σ’ αυτή την αλλαγή που γίνεται -την είχαμε εμείς ξεκινήσει και προχωρήσει- αλλά θέλει να αισθάνεται και ασφαλής. Δικαιούται την ασφάλεια. 
     Νομίζω, λοιπόν, ότι χρειάζεται να αντιμετωπιστούν και αυτές οι αλλαγές.
     Έρχομαι τώρα στο θέμα του προμηθευτή. Το είχαμε τονίσει από την πρωτομιλία μας προχθές. Χαίρομαι γιατί το αλλάζετε και το κατοχυρώνετε πια. Αποδεικνύεται ότι χρειαζόταν αυτή η κατοχύρωση. Η παραπομπή σε κανονισμούς, οι οποίοι αλλάζουν χωρίς νόμους, δηλαδή μπορεί να τον αλλάξει ο οιοσδήποτε σήμερα αύριο, μεθαύριο, πραγματικά δημιουργούσε την εικόνα ότι μπορεί σε κάποια φάση να έχουμε μεταπράτες οι οποίοι γυρίζουν με μία τσάντα και παζαρεύουν το ηλεκτρικό ρεύμα, το οποίο όμως δεν εγγυώνται ότι μπορούν να έχουν και που θα χρειαστεί για τη διάθεσή του. Η πρόβλεψη την οποία κάνετε -και πιστεύω ότι σας έχει επισημανθεί από τους Βουλευτές του ΠΑ.ΣΟ.Κ. κατ’ επανάληψη- έρχεται να απαντήσει σ’ αυτό το ζήτημα. 
     Έρχομαι τώρα στο τελευταίο θέμα της παράτασης του χρόνου για το διαγωνισμό. Ξέρω τι θα μας πείτε -το είπε εξάλλου και ο κύριος Υφυπουργός- ότι αυτό είχε γίνει από τον προηγούμενο νόμο του ΠΑ.ΣΟ.Κ.. Πότε; Το 2003, όταν η αγορά δεν είχε απελευθερωθεί, όταν χρειαζόταν έστω και με κάποια σχετικά βίαιη κίνηση αυτού του χαρακτήρα να αλλάξει κάτι, να προχωρήσει κάτι εν’ όψει του 2007, οπότε θα ερχόταν η απελευθέρωση της αγοράς. 
     Όλοι λένε ότι τότε είχε ξεκινήσει η προσπάθεια για να γίνει ο διαγωνισμός. Είχαν γίνει οι πρώτες σχετικές μελέτες, οι πρώτες σχετικές προετοιμασίες και είχαν προχωρήσει πολύ. Σας έχουμε θέσει το ερώτημα και απάντηση δεν έχουμε πάρει: Γιατί από το Μάρτιο του 2004 μέχρι τον Νοέμβριο του 2005, δηλαδή κλείνουμε είκοσι ένα περίπου μήνες σε λίγο, δεν προχώρησε ο σχετικός διαγωνισμός; Αν δεν είστε σίγουροι ότι θα χρειαστούν αυτά τα 900 MW, να μας τα πείτε. Αν δεν έχετε μελέτη, να μας το πείτε. Αν χρειάζεται να τα ξαναδούμε, να μας το πείτε. 
     Αν όμως είστε βέβαιος ότι θα χρειαστούν αυτά τα 900 MW, για τα οποία δεν έχετε μελέτη αυτήν τη στιγμή –το είπε και ο Δ.Ε.Σ.Μ.Η.Ε. στην επιτροπή  βεβαίως- και επιμένετε να γίνει ο διαγωνισμός, σε αυτή την περίπτωση κάντε το όπως ταιριάζει σε όλους τους διαγωνισμούς στην απελευθερωμένη αγορά, καθαρά, χωρίς να πάμε σε λογικές που ακούστηκαν πάλι από το διοικητή σας περί επιδότησης ιδιωτών. Ο διοικητής σας μίλησε για επιδότηση ιδιωτών; Αυτό μπορεί να βγει να το πει όμως ο καθένας. 
     Άρα, δεν χρειάζεται να έχουμε αυτές τις λογικές. Χρειάζεται κατ΄ αρχήν να εκτιμήσουμε αν το χρειαζόμαστε. Αυτό είναι ένα ζήτημα. Αν θέλουμε να κάνουμε διαγωνισμό, να τον κάνουμε τώρα και δεν θα είμαστε εμείς που θα πούμε όχι σε κάποια κίνηση που χρειάζεται μια μικρή παράταση για να ολοκληρωθούν αυτά τα δεδομένα. 
     Σας κριτικάρουμε ότι καθυστερήσατε πάρα πολύ, όπως καθυστερήσατε και γενικότερα αυτά τα νομοσχέδια και βεβαίως θέτουμε το ζήτημα ότι εάν επιμένετε να πάρετε νέα εξουσιοδότηση, μην πάτε στην παράταση της απαγόρευσης. Διότι ερχόμαστε και λέμε ότι απελευθερώνουμε την αγορά, αλλά δεν την απελευθερώνουμε ακριβώς, την απελευθερώνουμε εν μέρει ή τουλάχιστον με όρους που έρχονται να στηρίξουν συγκεκριμένους σε αυτούς τους διαγωνισμούς. Δεν είναι σωστό και εκτιμώ ότι μπορεί να σχολιαστεί άσχημα από τον οποιοδήποτε. 
     Κλείνω, λέγοντας πως έχω την εκτίμηση ότι αυτό το νομοσχέδιο όντως υπέστη μια σοβαρή προετοιμασία. Έγινε μια σοβαρή και ποιοτική συζήτηση και χαίρω ιδιαίτερα γι’ αυτό, γιατί μας ενδιαφέρει να γίνεται σοβαρή και ποιοτική συζήτηση στη Βουλή και αυτή είναι η Αντιπολίτευσή μας, σοβαρή και ποιοτική και κάθετη όπου χρειάζεται, τεκμηριωμένη.
     Χαίρομαι γιατί έγιναν αλλαγές. Θέλω να είμαστε καθαροί. Μας δώσατε πράγματι τη δυνατότητα να ψηφίσουμε επί της αρχής δίνοντας το στίγμα που πρέπει. Όμως δεν χαίρω καθόλου και για την κατάσταση που υπάρχει στη Δ.Ε.Η. αυτήν τη στιγμή και για την έλλειψη του μακροχρόνιου ενεργειακού σχεδιασμού και για τα εργασιακά προβλήματα που δημιουργούνται ακόμα και δεν έχει βρεθεί η τελική φόρμουλα και για το ζήτημα της Ρ.Α.Ε., που οι αρμοδιότητές της συνεχίζουν να δημιουργούν κάποια προβλήματα, όπως και για το θέμα του διαγωνισμού που δεν καταλαβαίνω πραγματικά γιατί δεν έχει γίνει ήδη και γιατί έρχεστε τώρα εκ των υστέρων να ζητήσετε παράταση της απαγόρευσης συμμετοχής της Δ.Ε.Η.. Είναι συγκεκριμένα πράγματα και προσδοκώ συγκεκριμένες απαντήσεις σ’ όλα. 
     Είναι σαφές ότι θα παρακολουθήσουμε από κοντά όλη αυτήν την ιστορία και  για την ενέργεια, τη Δ.Ε.Η. και το φυσικό αέριο, που θα αρχίσουμε να συζητάμε από αύριο. Όπως και τώρα είχαμε διάθεση συμβολής, έτσι θα έχουμε και στην πράξη. Ναι στο άνοιγμα και στην ανταγωνιστικότητα, με όρους δημοσίου συμφέροντος και συμφέροντος του πολίτη. 
     Μας ενδιαφέρει να έχουμε καλύτερη και σε βάθος χρόνου φθηνότερη ενέργεια. Μας ενδιαφέρει να μπορούμε να εγγυηθούμε την ενεργειακή επάρκεια τώρα που αλλάζουν τα πράγματα σε όλο τον κόσμο. Μας ενδιαφέρει να εγγυηθούμε ότι θα μπορούμε να παράγουμε σωστά ηλεκτρική ενέργεια στην Ελλάδα και όχι να είμαστε δέσμιοι μόνο του εμπορίου και των εισαγωγών. 
     Μας ενδιαφέρει να εγγυηθούμε ότι αυτό που κάνουμε στην ηλεκτρική ενέργεια μαζί με τις ανανεώσιμες πηγές, μαζί με το φυσικό αέριο θα μπορέσουν να δομήσουν μια εικόνα μιας αγοράς ηλεκτρικής ενέργειας, ποιοτικής, αξιόπιστης, σωστής οικονομικά, επαρκούς για το μέλλον της ελληνικής οικονομίας και του πολίτη. 
     Σε αυτό δίνουμε και θα δίνουμε τη μάχη. Σε αυτό επιμένουμε και θα επιμένουμε. Αυτός είναι ο τρόπος με τον οποίο και τώρα κινηθήκαμε και θα κινούμαστε. 
     Σας ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα. Το λόγο έχει ο κ. Σαμπαζιώτης. 
     ΔΗΜΗΤΡΙΟΣ ΣΑΜΠΑΖΙΩΤΗΣ: Κυρίες και κύριοι συνάδελφοι, το νομοσχέδιο που συζητάμε σήμερα είναι αναμφίβολα μια από τις σημαντικότερες διαρθρωτικές αλλαγές που γίνονται στην πατρίδα μας για την απελευθέρωση, με κανόνες, βέβαια, της αγοράς ηλεκτρικής ενέργειας. Αποτελεί το επιστέγασμα της ενεργειακής πολιτικής της Κυβέρνησης στον τομέα του ηλεκτρισμού. Με την ψήφισή του ανοίγονται νέοι δρόμοι και δημιουργείται ένα νέο τοπίο στην ηλεκτροπαραγωγή. Ολοκληρώνεται μια εργώδης προσπάθεια η οποία γίνεται όχι απλά για να ανταποκριθούμε στις επιταγές του νόμου και στις υποχρεώσεις μας ως μέλος της Ευρωπαϊκής Ένωσης και μέλος της Ο.Ν.Ε., αλλά και για να θεμελιώσουμε μια νέα προοπτική στα ενεργειακά πράγματα της χώρας.
     Η συμμετοχή του ηλεκτρισμού στη συνολική κατανάλωση της ενέργειας σε τελική μορφή χρήσης αυξήθηκε από 12% το 1980 στο 17% σήμερα, ενώ προβλέπεται να αυξηθεί την επόμενη εικοσαετία στο 19% παγκοσμίως και στο 21% στους κόλπους της Ευρωπαϊκής Ένωσης.
     Αυτό το γεγονός, σε συνδυασμό με την σταδιακή μείωση των διεθνών αποθεμάτων πετρελαίου, εξηγεί το μεγάλο ενδιαφέρον των επενδυτών κατά τα τελευταία χρόνια για τον τομέα του ηλεκτρισμού και την επιτακτική ανάγκη για το άνοιγμα της αγοράς και τη συμμετοχή ιδιωτικών επενδύσεων στον τομέα αυτόν.
     Ο αναμενόμενος ρυθμός αύξησης της ζήτησης ηλεκτρικής ενέργειας στην Ελλάδα για την επόμενη δεκαετία, είναι της τάξης του 4%, σημαντικά υψηλότερος του κοινοτικού μέσου όρου. Η μεγάλη αύξηση της ζήτησης αποτελεί καθοριστικό παράγοντα προσέλκυση επενδυτικού ενδιαφέροντος για την ηλεκτροπαραγωγή. Την επόμενη δεκαετία απαιτείται να προστεθεί στο ήδη υπάρχον δυναμικό των 10.000 MW, νέο δυναμικό παραγωγής της τάξης των 5.000-6.000 MW.
     Κυρίες και κύριοι συνάδελφοι, ο περιορισμός του ρόλου του κράτους ως επιχειρηματία, η απελευθέρωση των αγορών με την εποπτεία ανεξάρτητων ρυθμιστικών αρχών, συνιστούν βασικές κατευθύνσεις της οικονομικής και αναπτυξιακής πολιτικής της νέας διακυβέρνησης. 
     Το σύστημα κωδίκων και κανονισμών που συντάχθηκε, έχει ως σκοπό να διασφαλίσει υγιή ανταγωνισμό, διαφάνεια και ισότιμη συμμετοχή για όλους όσους συμμετέχουν στην αγορά της ηλεκτρικής ενέργειας.
     Προβλέπεται σημαντική διεύρυνση των αρμοδιοτήτων της Ρ.Α.Ε. ώστε να παρακολουθεί και να ελέγχει την λειτουργία της αγοράς ενέργειας σε όλους τους τομείς της. Έτσι επιτυγχάνεται ο εναρμονισμός των αρμοδιοτήτων της Ρ.Α.Ε. με το επίπεδο των ελάχιστων αρμοδιοτήτων των ρυθμιστικών αρχών. Προκειμένου δε να διασφαλιστεί η δίκαιη και αμερόληπτη πρόσβαση στο σύστημα και στο δίκτυο, ο Δ.Ε.Σ.Μ.Η.Ε. αναλαμβάνει τη διαχείριση και του δικτύου διανομής πέραν του δικτύου μεταφοράς. Έτσι επιτυγχάνεται ο ουσιαστικός νομικός, αλλά και λειτουργικός διαχωρισμός του Δ.Ε.Σ.Μ.Η.Ε. και η διασφάλιση της ανεξαρτησίας τους σε σχέση με τη Δ.Ε.Η. όσον αφορά τη λήψη αποφάσεων και την εξεύρεση των αναγκαίων πόρων για τη λειτουργία, συντήρηση και την ανάπτυξη του συστήματος.
     Διευρύνονται σημαντικά οι δυνατότητες για τους προμηθευτές και για τους επιλέγοντες. Παρέχεται η δυνατότητα άμεσης σύνδεσης συγκεκριμένης μονάδας ηλεκτροπαραγωγής με πελάτη ή προμηθευτή, στο πλαίσιο αυτό δε θεσμοθετείται και η ιδιότητα του αυτοπαραγωγού. Η δραστηριοποίηση των νέων παραγωγών και προμηθευτών θα συντελέσει αναμφισβήτητα στην δημιουργία χονδρεμπορικής αγοράς εμπορίας ηλεκτρικής ενέργειας και στην ανάπτυξη του ανταγωνισμού στο επίπεδο των λιανικών πωλήσεων ηλεκτρισμού προς όφελος των καταναλωτών, πράγμα που είναι και το τελικό ζητούμενο.
     Κύριος στόχος είναι η δημιουργία των καταλλήλων συνθηκών και προϋποθέσεων ώστε να προσελκυστούν και να υλοποιηθούν ιδιωτικές επενδύσεις στην ηλεκτροπαραγωγή, οι οποίες μαζί με τις ήδη κατασκευαζόμενες μονάδες της Δ.Ε.Η. θα εξασφαλίσουν την απαιτούμενη επάρκεια ηλεκτρικής ισχύος για τη χώρα μας.
     Αυτές οι επενδύσεις και η εισαγωγή ανταγωνισμού θα επιτρέψουν να αποφύγουμε τις μεγάλες αυξήσεις της χαμηλής τιμής της ηλεκτρικής ενέργειας που αναγκαστικά θα γινόταν μελλοντικά για να μπορέσει να εξασφαλιστεί η χρηματοοικονομική βιωσιμότητα της Δ.Ε.Η., συγχρόνως θα αποτελέσουν φορείς τεχνολογικού και επιχειρηματικού εκσυγχρονισμού και θα συμβάλουν στην απασχόληση και μάλιστα στη δημιουργία νέων θέσεων εργασίας.
     Ακόμη, η απελευθέρωση της ενεργειακής αγοράς, θα συμβάλει αποτελεσματικά στην ενεργοποίηση των καταναλωτών ως πελατών με επιλογή και στην εξωστρέφεια του ενεργειακού μας τομέα. 
     Κυρίες και κύριοι συνάδελφοι, θεωρώ ότι το νομοσχέδιο αυτό αποτελεί πραγματικά σταθμό στον ενεργειακό χάρτη της χώρας και στο ενεργειακό τοπίο, που η Κυβέρνηση Καραμανλή κτίζει όλο αυτό το διάστημα των είκοσι μηνών της νέας διακυβέρνησης. 
     Δημιουργείται το θεσμικό πλαίσιο, ώστε η Ελλάδα να μπορεί επιτέλους να πετύχει ταυτόχρονα τους στόχους της οικονομικότητας, του ανταγωνισμού και της προστασίας του περιβάλλοντος. 
     Διαμορφώνεται κοινοτική συμπεριφορά και συνείδηση για την ενεργειακή ασφάλεια.
     Επιτυγχάνεται ο επαρκής και ασφαλής εφοδιασμός της χώρας με ηλεκτρική ενέργεια.
     Εξασφαλίζεται η ενίσχυση της ευστάθειας του συστήματος ηλεκτρικής ενέργειας και προωθείται η απελευθέρωση της αγοράς ηλεκτρισμού με την προετοιμασία του διαγωνισμού των 900 MW και την κατασκευή τριών μονάδων αποκλειστικά από ιδιώτες επενδυτές. 
     Αγαπητοί μου συνάδελφοι, πιστεύω ότι με το νομοσχέδιο που συζητάμε, αξιοποιούνται οι δυνατότητες της χώρας και η Ελλάδα για πρώτη φορά εμφανίζεται έτοιμη να ανταποκριθεί στις προκλήσεις των καιρών, σε σχέση με τη διασφάλιση των νέων επενδύσεων στον τομέα της ηλεκτροπαραγωγής. Γι’ αυτό και σας καλώ να ψηφίσετε το παρόν νομοσχέδιο.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σαμπαζιώτη.
     Για να μην περιορίσουμε τον χρόνο στα έξι λεπτά, παρακαλώ, κύριοι συνάδελφοι, να κινηθείτε στο οκτάλεπτο.
     Ο κ. Γεώργιος Παπαγεωργίου, εξ Ευβοίας, έχει το λόγο.
     ΓΕΩΡΓΙΟΣ ΠΑΠΑΓΕΩΡΓΙΟΥ (Ν. Ευβοίας): Κύριε Πρόεδρε, ευχαριστώ.
     Θα ήθελα κι εγώ με τη σειρά μου να καταθέσω τις απόψεις μου στο νομοσχέδιο, το οποίο σήμερα συζητάμε, για την επιτάχυνση της διαδικασίας στην απελευθέρωση της αγοράς ηλεκτρικής ενέργειας. 
     Δεν διεκδικώ βέβαια σ’ ένα ζήτημα το οποίο έχει σαφώς και τεχνοκρατικές πλευρές το προνόμιο του ειδικού, ωστόσο μπορώ κι εγώ με τη σειρά μου να ψέξω την Κυβέρνηση, γιατί δεκαεπτά ολόκληρους μήνες δεν έχει φέρει αυτό το νομοσχέδιο - που είναι τόσο σοβαρό- προς ψήφιση, ώστε να εναρμονιστεί η χώρα μας, όπως οφείλει, με την κοινοτική νομοθεσία και την κοινοτική οδηγία.
     Όμως αυτή η προσπάθεια της εναρμόνισης της νομοθεσίας μας και η λεγόμενη «απελευθέρωση της αγοράς ηλεκτρικής ενέργειας» θα πρέπει να γίνεται με φειδώ και κυρίως δεν θα πρέπει να παραβλέπουμε το γεγονός ότι η Δ.Ε.Η., ένας Οργανισμός δημόσιας ωφέλειας για χρόνια ολόκληρα έχει βαστάξει, με τα όποια προβλήματα, το ενεργειακό βάρος της χώρας μας. Πιστεύω, λοιπόν, ότι όλοι έχουμε καθήκον και υποχρέωση –παράλληλα, βεβαίως, χωρίς να φαίνεται η χώρα μας ανακόλουθη στα κελεύσματα των καιρών- να προστατεύσουμε αυτό το χαρακτήρα της Δ.Ε.Η., υπό την έννοια του να εξακολουθήσει να παραμένει ισχυρή μέσα στα πλαίσια αυτού του πεδίου ανταγωνισμού, ο οποίος ανοίγεται. 
     Κατά την ταπεινή μου άποψη, πέρα από το νομοσχέδιο, υπάρχουν αυτήν τη στιγμή μια σειρά από ζητήματα, τα οποία ταλανίζουν την κοινωνία μας, και γίνονται αντιληπτά και από τον τελευταίο Έλληνα πολίτη, ο οποίος βλέπει πραγματικά να τίθεται σε αμφιβολία, να ακυρώνεται, να υποβαθμίζεται, να διακινδυνεύει, σε τελευταία ανάλυση, αυτός ο ισχυρός ρόλος που έχει η Δ.Ε.Η. στη χώρα μας, όπως και ο ρόλος που καλείται να παίξει στο νέο, σύγχρονο ενεργειακό πεδίο και στο νέο πεδίο αγοράς που ανοίγεται.
     Και δεν είναι μόνο ότι ο πολίτης ανησυχεί, γιατί αισθάνεται ακόμα ότι η Δ.Ε.Η. έχει πραγματικά ένα δημόσιο χαρακτήρα. Ύστερα από την εισαγωγή της Δ.Ε.Η. στο Χρηματιστήριο και τις μερικές αποκρατικοποιήσεις που έκανε και σ’ αυτήν την επιχείρηση η πολιτεία, υπάρχουν και μια σειρά άνθρωποι οι οποίοι, εν πάση περιπτώσει, έχουν επενδύσει τα χρήματά τους και οι οποίοι αξιώνουν από μία κυβέρνηση και από μία διοίκηση -την οποία η κυβέρνηση έχει διορίσει- να αισθάνονται ότι με ζέση, με θέρμη και ενδιαφέρον υποστηρίζει αυτήν την υπόθεση. Εδώ γινόμαστε όλοι μάρτυρες. Και ο τελευταίος Έλληνας πολίτης αυτό το αντιλαμβάνεται και θέλει μία απάντηση -αν θέλετε τη φωνή αυτού μεταφέρω- τι τελικώς εννοεί ο πρόεδρος της Δ.Ε.Η. όταν μιλάει για διαπλοκές, όταν μιλάει για μεγάλα συμφέροντα, όταν λέει ότι δεν τον αφήνουν να εκτελέσει, όπως θα ήθελε αυτός, το καθήκον του, προκειμένου να ευνοηθούν εργολαβικά συμφέροντα εν’ όψει διαγωνισμών που γίνονται. 
     Και νομίζω ότι μια κυβέρνηση οφείλει πριν απ’ όλα να ξεκαθαρίσει αυτό το ζήτημα, να έχει ο ελληνικός λαός μια εικόνα. Και δεν μπορούμε τη σημερινή εποχή -όπου καλά κάνει η Κυβέρνηση και εάν θέλετε το αντιπαρέρχεται και αυτό το ΠΑ.ΣΟ.Κ. και αγωνίζεται με τη σειρά του να αποδείξει ότι υγιώς διαχειρίστηκε τη χώρα ή να στηλιτεύσει και αυτό φαινόμενα διαφθοράς- ένα τέτοιο ζήτημα να το έχουμε τόσο ψηλά όλοι μας και από την άλλη υποκριτικά σ’ ένα τόσο, επαναλαμβάνω, μείζον ζήτημα που αφορά την ηλεκτρική ενέργεια στη χώρα, να μην παίρνει και ο τελευταίος Έλληνας πολίτης μια ξεκάθαρη απάντηση. Και δεν τα λέω αυτά γιατί βρίσκω μια ευκαιρία –ούτε βέβαια και οι άλλοι συνάδελφοί μου- ένα πεδίο δόξης λαμπρό για να κάνω Αντιπολίτευση. Απλώς, είναι η αγωνία του μέσου Έλληνα πολίτη για να μάθει τελικά τι γίνεται σ’ αυτήν την περιβόητη Δ.Ε.Η. της οποίας, εν πάση περιπτώσει, και η πορεία της εάν θέλετε στο Χρηματιστήριο αντανακλά την έλλειψη εμπιστοσύνης και τον κλονισμό που πραγματικά υπάρχει, όχι μόνο στον επενδυτή, όχι μόνο στο δημόσιο χαρακτήρα, αλλά και στον πιο απλό πολίτη για το πού τελικά πάει αυτή η υπόθεση. 
     Και εξηγούμαι: έχει σκοπό η Κυβέρνηση να κάνει τη Δ.Ε.Η. αξιόμαχη, ώστε στο νέο σύστημα να μπορέσει να αντεπεξέλθει; Πολύ φοβούμαι ότι δεν έχει αυτή την πρόθεση και τουλάχιστον δεν δίνονται σαφείς και ειλικρινείς απαντήσεις. Δεν νομίζω ότι πραγματικά στοιχειοθετείται, παρά τις φιλότιμες προσπάθειες, εκείνη η προοπτική και εκείνη η προϋπόθεση να έχουμε έναν ελεύθερο ανταγωνισμό. Κανείς δεν μας εξασφαλίζει ότι θα έχουμε επάρκεια παραγωγής, ότι θα έχουμε ισόρροπη ενεργειακή ανάπτυξη, ότι εν πάση περιπτώσει, επιτέλους παράλληλα θα προχωρήσει και ο μακροχρόνιος ενεργειακός σχεδιασμός, ώστε πράγματι να έχουμε μια σαφή εικόνα. Τουναντίον, έχουμε μια εικόνα σύγχυσης για το μέλλον της Δ.Ε.Η. και μιας ανασφάλειας στους εργαζομένους και σε όλους τους Έλληνες πολίτες. 
     Θέλω, επίσης, με αφορμή αυτό το γεγονός να εντάξω σε αυτήν τη γενική μου αντίληψη, η οποία δεν είναι μόνο δική μου αλλά πολλών και την, θα έλεγε κανείς, ανακόλουθη πολιτική της Κυβέρνησης της Νέας Δημοκρατίας όσον αφορά το ζήτημα του ενεργειακού κέντρου Αλιβερίου. Και ως Βουλευτής του νομού σ’ ένα τόσο επίκαιρο και σχετικό και απόλυτα συναφές νομοσχέδιο έχω υποχρέωση να το κάνω. Πομπωδώς ο κύριος Υπουργός συνοδευόμενος –και βεβαίως καλώς έπραξε- από τους συναδέλφους της Νέας Δημοκρατίας εξήγγειλε ότι θα ξεκινήσει αυτό το περιβόητο ενεργειακό κέντρο, δηλαδή να εκσυγχρονιστεί μια μονάδα σημαντική στο Αλιβέρι με ισχύ 400 MW. Μέχρι σήμερα, όμως, έχουμε μόνο δηλώσεις και αυτό το ζήτημα διαρκώς παραπέμπεται στο μέλλον και απ’ ό,τι φαίνεται τελικώς ήταν μια υπόσχεση, η οποία δεν θα ολοκληρωθεί τουλάχιστον στο άμεσο και προβλέψιμο μέλλον. Και αυτό δεν μπορεί κανείς να μην το συνδυάσει, κύριε Πρόεδρε, με τους ψιθύρους, με τις δίκαιες υπόνοιες, οι οποίες εγείρονται για το γεγονός ότι τελικά η όλη κατάσταση δεν σημαίνει τίποτε άλλο – και ενδεχομένως να αφορά και άλλες μονάδες- παρά ότι η Δ.Ε.Η. θα λειτουργεί με απαρχαιωμένες μονάδες, άρα θα παράγει ακριβό ρεύμα, δεν θα μπορεί να ανταγωνιστεί αύριο τους επενδυτές, τις ιδιωτικές εταιρείες από τις οποίες οι περισσότερες θα λειτουργούν με φυσικό αέριο, ενώ η μονάδα στο Αλιβέρι λειτουργεί με πετρέλαιο και δεν έχει καν προωθηθεί το φυσικό αέριο –δεν έχει καν προωθηθεί η σύμβαση- μέχρι αυτήν τη μονάδα. Θεωρώ, λοιπόν, ότι ξεκάθαρα μπορεί να αντιληφθεί κανείς –και εάν υπάρχουν αντίθετες απόψεις εγώ είμαι έτοιμος να τις ακούσω, πειστικές όμως- ότι τελικώς η Δ.Ε.Η. θα παράγει ακριβό ρεύμα και θέλουμε να παράγει ακριβό ρεύμα, ούτως ώστε πραγματικά να μειονεκτεί σ' αυτό το επίπεδο του ανταγωνισμού. 
     Τελειώνοντας, κύριε Πρόεδρε, θα πω ότι στο κάτω-κάτω της γραφής η πολιτεία την περιοχή του Αλιβερίου -όπως και μερικές άλλες περιοχές- την επέλεξε για να κάνει αυτό το ενεργειακό κέντρο, τη Δ.Ε.Η. Αλιβερίου που λειτουργούσε με καύσιμο χρόνια ολόκληρα και τώρα με πετρέλαιο. Αντιλαμβάνεστε, λοιπόν, ότι στη σημερινή εποχή που μιλάμε για προστασία του περιβάλλοντος και αναβάθμιση, εν πάση περιπτώσει, της χώρας μας μέσα από τουριστικές και άλλες υπηρεσίες, αυτή η περιοχή έχει τόσο υποστεί τις συνέπειες της επέμβασης αυτής της μονάδας, που δεν έχει καμία άλλη διέξοδο και οφείλει η πολιτεία και η κάθε κυβέρνηση, αλλά πολύ περισσότερο η σημερινή να δώσει επιτέλους λύση σ’ αυτόν τον τόπο και να δημιουργήσει αυτές τις μονάδες, όπως έχει υποσχεθεί για να μην συνεχίζει η οικονομική ύφεση και η ανεργία που μαστίζει αυτόν τον τόπο. 
     Ευχαριστώ. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι επτά σπουδαστές και σπουδάστριες και έξι συνοδοί - καθηγητές από το 1ο Τ.Ε.Ε. Σοφάδων Καρδίτσας. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
     Κύριε Σιούφα, φαίνεται ότι σήμερα έχει το λόγο η Καρδίτσα. Μήπως το είχατε προγραμματίσει;
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τις εργασίες και τις επισκέψεις τις προγραμματίζετε εσείς, κύριε Πρόεδρε.
     	ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Σγουρίδης.
     	ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, σήμερα συζητάμε στην Ολομέλεια μετά από τη διεξοδική συζήτηση που έγινε στην Επιτροπή Παραγωγής και Εμπορίου επί του νομοσχεδίου αυτού. Νομίζω ότι η συζήτηση οδήγησε σε θετικές τροποποιήσεις, όπως παραδείγματος χάρη να μην έχουμε εμπόρους που πουλούν με μία τσάντα ηλεκτρικό ρεύμα και «δώσαμε τη μάχη» να μη γίνει αυτό. Μπήκε η τροποποίηση στην παράγραφο 1 του άρθρου 15, ώστε να πρέπει να προσκομίζονται ικανοποιητικές και μακροχρόνιες εγγυήσεις για την εξασφάλιση της διαθεσιμότητας σύμφωνα με τους όρους του Κώδικα Διαχείρισης του συστήματος. Είναι μία τροπολογία για την οποία «δώσαμε μάχη» και την περάσατε. 
     Δεύτερο παράδειγμα: Στο άρθρο 18, στο τέλος της παραγράφου 5, είπαμε ότι οι απευθείας γραμμές δίνουν μόνο δικαιώματα, δεν έχουν υποχρεώσεις. Από τη στιγμή όμως που είναι διασυνδεδεμένες στο δίκτυο, θα πρέπει να έχουν και υποχρεώσεις και θα πρέπει να πάνε στο διαχειριστή του συστήματος. Το κάνατε δεκτό κι αυτό και μπήκε η τροπολογία αυτή. 
     Έτσι, λοιπόν, μετά απ’ όλα αυτά, μας δίνεται η δυνατότητα, η ευκαιρία και η άνεση στην Ολομέλεια να θέσουμε πολιτικά κάποια ζητήματα, ώστε να προχωρήσουμε σε μία πολιτική συζήτηση. Άλλωστε, το νόημα του Συντάγματος και του Κανονισμού της Βουλής στο άρθρο 72 παράγραφος 4, η συζήτηση στην Ολομέλεια, εφόσον γίνει η επεξεργασία και η ψήφιση του νομοσχεδίου στην Επιτροπή, γίνεται για να μπορούν να υπάρχουν και κάποιες συζητήσεις, οι οποίες θα έχουν ένα μεγαλύτερο πολιτικό βάθος. 
     Έτσι, λοιπόν, θα θέσω τρία ζητήματα. Το πρώτο ζήτημα είναι τα περί ανταγωνισμού. Μετά από πέντε-έξι χρόνια, κύριε Υπουργέ, το τοπίο που θα υπάρχει από απόψεως παροχής ηλεκτρικού ρεύματος θα είναι το εξής: Η Δ.Ε.Η. θα έχει το 70%. Οι άλλοι θα έχουν το 15%. Οι εισαγωγές θα είναι το 10% του ηλεκτρικού ρεύματος και οι ήπιες μορφές ενέργειας θα είναι το 5%. Έτσι θα είναι περίπου. 
     Αυτή η εικόνα στους διεθνείς οργανισμούς και στο εξωτερικό είναι ανοικτή στην κριτική ότι δεν υπάρχει ανταγωνισμός. Όμως, η αλήθεια είναι άλλη: Υπάρχει ανταγωνισμός διότι οι σταθμοί μεσαίας και χαμηλής σειράς, δηλαδή, αυτοί που λειτουργούν με φυσικό αέριο σε έξι χιλιάδες έως εξίμισι χιλιάδες ώρες συνεχούς λειτουργίας, είναι ανοιχτοί στον ανταγωνισμό, ενώ οι σταθμοί βάσης που είναι οι λιγνιτικοί σταθμοί -οι οποίοι όμως μακροπρόθεσμα και μέσα σε μία προοπτική λόγω και περιβαλλοντικής ρύπανσης θα πρέπει να αντικατασταθούν- είναι σταθμοί που δεν υπόκεινται στον ανταγωνισμό για το λόγο ότι αυτοί θα κατασκευαστούν μόνο από τη Δ.Ε.Η.. 
     Επίσης, η αγορά είναι ανοικτή στον ανταγωνισμό και λόγω εισαγωγών του ηλεκτρικού ρεύματος. Το ηλεκτρικό ρεύμα πια δύναται να εμπορεύεται. Αυτή είναι η πρώτη μου παρατήρηση.
     Η δεύτερη παρατήρηση έχει να κάνει με το ότι σαφώς θα πρέπει να συμμορφωνόμαστε με τις οδηγίες της Ευρωπαϊκής Ένωσης για την απελευθέρωση της αγοράς ηλεκτρικής ενέργειας. Σαφώς θα πρέπει να έχουμε μία ενιαία και ανταγωνιστική Δ.Ε.Η. με αναγνώριση του ρόλου της και της προσφοράς της, μία «καθετοποιημένη» Δ.Ε.Η. και ο λόγος είναι απλός.
     Όπου έχει γίνει διαχωρισμός της παραγωγής ηλεκτρικού ρεύματος από τη διανομή, παρατηρήθηκαν στρεβλώσεις στην αγορά, όπως στη Μεγάλη Βρετανία και υπήρξε η ανάγκη εκ των υστέρων μέσα από εξαγορές και συμμαχίες να υπάρξει ξανά μία ενιαία επιχείρηση ηλεκτρικού ρεύματος. 
     Όμως, θέλω να τονίσω, η ανάγκη αντικατάστασης των λιγνιτικών εργοστασίων από εργοστάσια παραγωγής ηλεκτρικής ενέργειας με φυσικό αέριο θα οδηγήσει σε ακριβότερη ηλεκτρική ενέργεια που σήμερα λόγω του ότι τα εργοστάσια παραγωγής ηλεκτρικής ενέργειας από λιγνίτη έχουν αποσβεστεί είναι φθηνότερη πρώτη ύλη και οι τιμές ρυθμίζονται σχεδόν από το κράτος. Έτσι, η τιμή παραμένει εκεί. Στην πορεία, λοιπόν, θα έχουμε ακριβότερο ηλεκτρικό ρεύμα.
     Έρχομαι στην τρίτη παρατήρηση, η οποία έχει να κάνει με τα εξής: Υπάρχει, κύριοι συνάδελφοι, ένα παράδοξο. Συνεχίζεται και με το νομοσχέδιο αυτό η απαγόρευση της Δ.Ε.Η. να συμμετάσχει στους διαγωνισμούς για εργοστάσια ισχύος μέχρι 900 MW έως το 2010. Δηλαδή παρατείνεται τριάμισι χρόνια περισσότερο από τον προηγούμενο νόμο, το ν. 3175/2003, η απαγόρευση της Δ.Ε.Η. να συμμετάσχει στους διαγωνισμούς αυτούς, έστω αν θέλετε και με κοινοπραξίες.
     Η απάντηση από σας ποια είναι; Είπατε να προχωρήσει πρώτα η Δ.Ε.Η. να κατασκευάσει αυτά τα εργοστάσια που είναι μέχρι 1.600 MW και βλέπουμε εκ των υστέρων εάν θα πρέπει η Δ.Ε.Η. να μπει και σε αυτούς τους διαγωνισμούς.
      Η απορία μου είναι η εξής: Ο Πρόεδρος της Δ.Ε.Η., ο κ. Παλαιοκρασσάς, καταγγέλλει περί τρωκτικών, περί βαριδίων, περί πολιτικών διαπλοκών που εμποδίζουν τη Δ.Ε.Η.. Εσείς λέτε το αντίθετο, ότι τίποτα δεν εμποδίζει τη Δ.Ε.Η. να προχωρήσει στην κατασκευή αυτών των εργοστασίων. Ποιος έχει δίκιο;
     Εγώ θα σας πω το εξής, για να μη νομίζετε ότι δεν ξέρουμε. Γνωρίζουμε. Όποια σύγχρονη νέα μονάδα εισαχθεί στο σύστημα αντικαθιστά τις πεπαλαιωμένες μονάδες ακριβού κόστους, αλλά πληρώνεται με την τιμή της αποσυρθείσης μονάδας ακριβού κόστους. Δηλαδή, η τιμή παραγωγής ηλεκτρικής ενέργειας από λιγνίτη είναι 12 δραχμές. Η τιμή παραγωγής ηλεκτρικής ενέργειας από πετρελαιομονάδες είναι είκοσι επτά δραχμές. Τέτοιες μονάδες από τις δύο προαναφερθείσες υπάρχουν στη Δ.Ε.Η.. Από φυσικό αέριο η τιμή είναι 20 δραχμές. Όταν, λοιπόν, ο Δ.Ε.Σ.Μ.Η.Ε. ρίχνει στο σύστημα ηλεκτρική ενέργεια από τους ιδιώτες με φυσικό αέριο, επειδή αποκλείονται οι μονάδες που παράγουν ρεύμα με πετρελαιοκινητήρες, σημαίνει ότι ρίχνει μεν το κόστος σε 20 δραχμές μέσα στο σύστημα, αλλά πληρώνεται με είκοσι επτά δραχμές.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
     Άρα, λοιπόν, αφ’ ενός αυτός έχει την παραγωγή ηλεκτρικής ενέργειας με χαμηλότερο κόστος, αλλά πληρώνεται με αυτές τις μονάδες που αποκλείει. Τι σημαίνει αυτό; Σημαίνει ότι η πολιτική ηγεσία του Υπουργείου Ανάπτυξης και ο πρόεδρος της Δ.Ε.Η. παίζουν ένα θέατρο, στήνουν μία συμπαιγνία σε βάρος των Ελλήνων καταναλωτών, διότι ο Έλληνας καταναλωτής πρέπει να γνωρίζει ότι όταν μπαίνει η ηλεκτρική ενέργεια από φυσικό αέριο, τότε βασικά αποκλείοντας τις μονάδες που παράγουν ενέργεια με πετρέλαιο, και φθηνότερο κόστος ρίχνει, αλλά και με ακριβότερο πληρώνεται. Αυτά σας τα αναφέρω, για να μη νομίζετε ότι κοιμόμαστε. Γνωρίζουμε τι ακριβώς γίνεται και τι παιχνίδι παίζεται. 
     Κατά τα άλλα, εμείς ψηφίζουμε το νομοσχέδιο επί της αρχής και επιφυλασσόμαστε στα άρθρα, όπως είπε και ο εισηγητής μας.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να έχω το λόγο;
     ΠΡΟΕΔΡΕΥΩΝ (Σωτήρης Χατζηγάκης): Θέλετε το λόγο για την κανονική σας ομιλία;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μάλιστα, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολουθώντας τη συνεδρίαση κάνω τη διαπίστωση, ότι σήμερα επιχειρήσατε ακροβασίες όχι σε τεντωμένο σχοινί, αλλά σε χαλαρωμένο σχοινί.
     Επιχειρήσατε να παραβιάσετε όχι τον ορθολογισμό του Κάντ ή ακόμα και τους Πυθαγόρειους για την κοινή λογική, αλλά κάνατε τέτοιου είδους ακροβασίες που ειλικρινά, επειδή μας παρακολουθεί ο ελληνικός λαός, νομίζω ότι θα έπρεπε να ήσασταν προσεκτικότεροι. 
     Και εξηγούμαι. Ο μόλις κατελθών από το Βήμα, πρώην Αντιπρόεδρος του Σώματος, κατηγορεί την Κυβέρνηση γιατί ο διαγωνισμός των 900 MW άργησε. Την κατηγορία αυτή θα έπρεπε να την είχατε απευθύνει …
     ΠΑΝΑΓΙΩΤΗΣ ΣΓΟΥΡΙΔΗΣ: Δεν συμμετέχει η Δ.Ε.Η. Μην παραποιείτε αυτά που είπα. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ακούστε, κύριε Σγουρίδη. Και αυτήν την κατηγορία, όπως και το επόμενο το οποίο λέτε, έπρεπε να την είχατε απευθύνει στην κυβέρνησή σας που απέκλεισε τη Δ.Ε.Η. από τα 900 MW ... 
     ΠΑΝΑΓΙΩΤΗΣ ΣΓΟΥΡΙΔΗΣ: Εσείς γιατί το παρατείνετε; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ ... 
     ΛΑΖΑΡΟΣ ΛΩΤΙΔΗΣ: Και προς τις δύο. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Απαντώ: Σύμφωνα με τις υποχρεώσεις από την ευρωπαϊκή oδηγία, η αγορά πρέπει να απελευθερωθεί. Και κινηθήκατε σωστά μέχρις ένα σημείο χωρίς να κάνετε την ανάλογη προετοιμασία, γιατί δεν μπορεί να είναι μοναδικός παίκτης η Δ.Ε.Η. σε απελευθερωμένη αγορά. Και γνωρίζετε ότι βρισκόμαστε στο Ευρωπαϊκό Δικαστήριο γιατί δεν έχει απελευθερωθεί ακόμα πλήρως η αγορά. 
     Αλλά κάνετε και κάτι άλλο πιο σημαντικό, που το είδα και από άλλους συναδέλφους του ΠΑ.ΣΟ.Κ.. Υπολογίζετε και τον ιστορικό, αλλά και τον πολιτικό χρόνο με λάθος τρόπο. Μου θυμίζει τον Ντοστογιέφσκι που κάπου λέει ότι το ένα και ένα της κοινής λογικής που κάνει δύο, ορισμένοι επιχειρούν να αποδείξουν ότι το ένα συν ένα κάνει δέκα. Και αυτό κάνετε και εσείς. Τα είκοσι χρόνια της διακυβέρνησής σας δεν μπορούν να εξομοιωθούν με τους δεκαοκτώ μήνες της νέας διακυβέρνησης. Αυτό είναι το πρώτο. 
     Δεύτερον, ακούω συνεχώς και από χθες για ενεργειακό σχεδιασμό και σας προκάλεσα να καταθέσετε την προετοιμασία του ενεργειακού σχεδιασμού…
     ΡΟΔΟΥΛΑ ΖΗΣΗ: Εδώ είναι, κύριε Υπουργέ. Θα το καταθέσουμε. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αλλά δεν παύει να σας βαρύνει ότι δύο μέρες πριν τις εκλογές του 1989, στις 14 ή 16 Ιουνίου, αν δεν κάνω λάθος, καταργήσατε το Εθνικό Συμβούλιο Ενεργειακής Στρατηγικής που υπήρχε στην πατρίδα μας. Από το 1989 και μετά …
     ΡΟΔΟΥΛΑ ΖΗΣΗ: Από χθες το έχω αναγγείλει, κύριε Πρόεδρε. 
     ΔΗΜΗΤΡΙΟΣ ΠΙΠΕΡΓΙΑΣ: Να το καταθέσω τώρα, κύριε Υπουργέ. 
     Με προκάλεσε να το καταθέσω, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ.
      (Στο σημείο αυτό ο Βουλευτής κ. Δημήτριος Πιπεργιάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτά για απάντηση. 
     Σε ό,τι αφορά ακόμα τις μελέτες και αν χρειάζεται το σύστημα των 900 MW, θέλω να πω ότι το χρειάζεται το σύστημα. 
     Χθες το βράδυ υπερηφανευόσασταν, επίσης, για τις ανανεώσιμες πηγές ενέργειας και θα μου επιτρέψετε να δώσω σήμερα την απάντηση. Δώσατε άδειες για ανανεώσιμες πηγές ενέργειας, κύρια για αιολικά πάρκα. Ξέρετε πόσο, κύριοι συνάδελφοι; Δώσατε 22.000 MW, όταν το σύστημα της χώρας λειτουργεί με 11.000 MW. Αυτό έχετε κάνει. Αυτήν την κριτική και την αυτοκριτική πρέπει να κάνετε. 
     Έρχομαι τώρα στην ίδια λογική με την οποία λειτουργήσαμε μέχρι σήμερα για να σας πω τρεις ακόμα νομοτεχνικές βελτιώσεις και μία αποδοχή πρότασης και από την πλευρά του συναδέλφου εισηγητού της Πλειοψηφίας, αλλά και από την πλευρά τη δική σας και βεβαίως της συνδικαλιστικής εκπροσώπησης της Δ.Ε.Η.. 
     1. Στον πρώτο στίχο της δεύτερης παραγράφου του άρθρου 11, μετά τη φράση «υποχρεούται να» προστίθεται η φράση «δέχεται τις αιτήσεις σύνδεσης στο Δίκτυο». 
     2. Στον πέμπτο στίχο της δεύτερης παραγράφου του άρθρου 11, μετά τη φράση «που εκπονεί» προστίθεται η φράση «η ιδία». 
     3. Η παράγραφος 1 του άρθρου 26 –και μετά την πρωινή διόρθωση την οποία έκανα- ενσωματώνεται τώρα στο άρθρο 26, που η διατύπωσή του έχει ως ακολούθως:
      «Άρθρο 26, παράγραφος 1: Με προεδρικό διάταγμα που εκδίδεται μετά από πρόταση των Υπουργών Ανάπτυξης και Απασχόλησης και Κοινωνικής Προστασίας, ύστερα από γνώμη της πλέον αντιπροσωπευτικής ομοσπονδίας εργαζομένων προσωπικού της Δ.Ε.Η. Α.Ε., εντός προθεσμίας έξι (6) μηνών από τη δημοσίευση του νόμου αυτού στην Εφημερίδα της Κυβερνήσεως, θεσπίζεται Κανονισμός Κατάστασης του Προσωπικού της εταιρείας που συστάθηκε σύμφωνα με τις διατάξεις του άρθρου 14 του ν. 2773/1999, όπως ισχύει και ρυθμίζονται τα θέματα μεταφοράς, ένταξης και ασφάλισης του προσωπικού της Δ.Ε.Η. Α.Ε. στο Διαχειριστή, κατά τρόπο που δε θίγει τα ασφαλιστικά δικαιώματα που προβλέπονται στο άρθρο 34 του ν. 2773/1999, τα μισθολογικά δικαιώματα και κάθε άλλο δικαίωμα υπηρεσιακής κατάστασης που προβλέπεται από τον Κανονισμό Κατάστασης Προσωπικού (Κ.Κ.Π.) της Δ.Ε.Η. Α.Ε.».
     Παρακαλώ πολύ να κατατεθεί στα Πρακτικά και να μοιραστεί στους συναδέλφους Βουλευτές.
     (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
     (Να φωτογραφηθεί η σελίδα 213)
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Όσον αφορά τώρα την υπόθεση του Δ.Ε.Σ.Δ.Η.Ε., ο οποίος θα απορροφήσει μέχρι την 1η Ιουλίου του 2007 τη διαχείριση του δικτύου διανομής, έχω να ξεκαθαρίσω τα εξής: Πρώτον, εμείς δεν είμαστε δογματικοί –και το ξέρετε- και κυρίως ο απευθυνόμενος προς εσάς. Γι’ αυτό κάναμε εξαντλητικό διάλογο και με τη διοίκηση της Δ.Ε.Η. και, βεβαίως, με τους ιδιώτες που έχουν λάβει άδειες για παραγωγή ηλεκτρικού ρεύματος, φυσικά με τη ΓΕΝ.Ο.Π. Δ.Ε.Η. και με τα υπόλοιπα σωματεία του χώρου της Δ.Ε.Η. Βεβαίως, πρέπει να γίνει ξεκάθαρο ότι η Κυβέρνηση στηρίζει την ενιαία και καθετοποιημένη επιχείρηση που λέγεται Δ.Ε.Η. Α.Ε. 
     Δεύτερον, θα απευθυνθώ στην Ευρωπαϊκή Ένωση και θα θέσω το ερώτημα κατά πόσο η διαχείριση του δικτύου διανομής μπορεί να λειτουργήσει ως θυγατρική 100% της Δ.Ε.Η., με τον όρο όμως ότι το διοικητικό της συμβούλιο θα διορίζεται από το δημόσιο τουλάχιστον για δέκα χρόνια. 
     Εάν η Ευρωπαϊκή Επιτροπή το επιτρέψει, τότε θα φέρουμε σχετική ρύθμιση σε επόμενο νομοσχέδιο.
     Αυτό το λέω για να αφαιρέσω από κάθε πλευρά οτιδήποτε θα μπορούσε να ρίξει σκιά σε ό,τι αφορά και τις πολιτικές της Κυβέρνησης για τα ενεργειακά ζητήματα –και ειδικά για τον ηλεκτρισμό- και σε ό,τι αφορά την πολιτική ηγεσία του Υπουργείου Ανάπτυξης.
     Η κοινοβουλευτική περίοδος που διανύουμε είναι πράγματι σημαντική ιδιαίτερα για τα ενεργειακά μας ζητήματα. Χθες ψηφίσαμε το νομοσχέδιο για την εισαγωγή βιοκαυσίμων στο ενεργειακό μας ισοζύγιο. Σήμερα, ψηφίζουμε το νομοσχέδιο για την απελευθέρωση της αγοράς ηλεκτρικής ενέργειας στη χώρα με κανόνες και αύριο ξεκινούμε στη Διαρκή Επιτροπή Παραγωγής και Εμπορίου τη συζήτηση για ένα ακόμα σημαντικό νομοσχέδιο που αφορά τα ενεργειακά ζητήματα της πατρίδος μας, δηλαδή την απελευθέρωση της αγοράς του φυσικού αερίου.
     Δεν σταματάμε, όμως, εδώ. Τις επόμενες ημέρες κατατίθεται το νομοσχέδιο για τη σύσταση του Συμβουλίου Εθνικής Ενεργειακής Στρατηγικής, με βασικό αντικείμενο τη χάραξη μακροχρόνιου ενεργειακού σχεδιασμού στη χώρα, ενώ τους πρώτους μήνες του 2006 θα κατατεθεί ένα ακόμα σημαντικό ενεργειακό νομοσχέδιο. Αναφέρομαι στο νέο σύστημα αδειοδότησης των επενδύσεων σε Ανανεώσιμες Πηγές Ενέργειας, με το οποίο σε συνδυασμό με το ειδικό χωροταξικό σχέδιο που προωθεί ο Γεώργιος Σουφλιάς στο Υ.ΠΕ.ΧΩ.Δ.Ε., θα συμβάλουμε στη δημιουργία ενός νέου επενδυτικού πλαισίου για την προώθηση επενδύσεων σ’ αυτόν το χώρο, όπου υπάρχει πραγματικά μεγάλο διεθνές, αλλά και εθνικό, ενδιαφέρον για επενδύσεις.
     Κυρίες και κύριοι συνάδελφοι, έκανα αυτήν την εισαγωγή με σκοπό να επισημάνω ότι η ενεργειακή πολιτική που κάνουμε μέρα με την ημέρα πράξη, αποτελεί αποτέλεσμα και συγκεκριμένου σχεδιασμού, αλλά και συγκεκριμένης στρατηγικής. Σ' όλο το προηγούμενο διάστημα της διακυβέρνησης, εργαστήκαμε συστηματικά και με συνέπεια, προσανατολισμένοι στους εξής στόχους: Πρώτον, να εξασφαλίσουμε ενεργειακή επάρκεια στη χώρα.
     Δεύτερον, να έχουμε σταδιακή απεξάρτηση από το πετρέλαιο με την προώθηση του φυσικού αερίου και των ανανεώσιμων πηγών ενέργειας.
     Τρίτον, να δημιουργήσουμε ένα σύγχρονο πλαίσιο για την προσέλκυση μεγάλων επενδύσεων στους τομείς του ηλεκτρισμού, του πετρελαίου, του φυσικού αερίου και άλλων μορφών ενέργειας.
     Τέταρτον, την ενεργό συμμετοχή της χώρας στα διεθνή δίκτυα πετρελαίου, φυσικού αερίου και ηλεκτρισμού, αλλά και την προώθηση της ενεργειακής κοινότητας στη Νοτιοανατολική Ευρώπη που η ίδρυσή της δημιουργεί νέες προϋποθέσεις για επενδύσεις σε όλους αυτούς τους τομείς στην ευρύτερη περιοχή, για να μπορέσουμε πραγματικά να παίξουμε πρωταγωνιστικό ρόλο και εμείς και οι ιδιώτες και κύρια η Δ.Ε.Η. στην ευρύτερη περιοχή.
     Δεν θα ήταν πλεονασμός, αλλά χρειάζεται να ενημερωθεί η Εθνική Αντιπροσωπεία για τις παρεμβάσεις που κάναμε για να ενισχύσουμε την ευστάθεια του ηλεκτρικού συστήματος, για μια σειρά από προβλήματα τα οποία αντιμετωπίσαμε όλο αυτό το χρονικό διάστημα και βεβαίως, για να προωθηθεί η κατασκευή και της νέας μονάδας του Λαυρίου, αλλά και των ΕΛ.ΠΕ. στη Θεσσαλονίκη.
     Ιδιαίτερη σημασία έχει να σημειώσω και παρεμβάσεις που συνδέονται με την προώθηση της αντιστάθμισης και της διαχείρισης της αέργου ισχύος στα κτήρια του δημοσίου και του ευρύτερου δημόσιου τομέα, τη σύνδεση όλων των κτηρίων όπου στεγάζονται υπηρεσίες του δημοσίου, του ευρύτερου δημόσιου τομέα και της Αυτοδιοίκησης μέχρι τον Απρίλιο του 2006 με τα δίκτυα του φυσικού αερίου, εκεί που υπάρχουν δίκτυα φυσικού αερίου και βεβαίως, με την προώθηση της ιδέας για την εξοικονόμηση ενέργειας με μια σειρά από πρωτοβουλίες που ξεκινήσαμε φέτος το καλοκαίρι και θα συνεχιστούν όλο το επόμενο διάστημα. Δεν υπάρχει καμία αμφιβολία ότι για τα θέματα στο χώρο της ενέργειας το νερό έχει μπει καλά στο αυλάκι.
     Τώρα όσον αφορά την κοινοτική οδηγία και την ενσωμάτωσή της στο εθνικό μας δίκαιο, βεβαίως, είναι ένα από τα βήματα για την απελευθέρωση της αγοράς ηλεκτρικής ενέργειας και την προώθηση ιδιωτικών επενδύσεων στο χώρο της ηλεκτροπαραγωγής. 
     Το πρώτο βήμα έγινε το Μάιο με την έκδοση του νέου κώδικα διαχείρισης του συστήματος και των συναλλαγών ηλεκτρικής ενέργειας, με τον οποίο καθιερώθηκε το θεσμικό πλαίσιο μέσα στο οποίο λειτουργούν όλοι οι συμμετέχοντες στην αγορά ηλεκτρικής ενέργειας και ρυθμίζονται βασικά θέματα που αφορούν την αποτελεσματική και ορθή λειτουργία της, όπως η πρόσβαση στο σύστημα μεταφοράς, η κατανομή των φορτίων, καθώς επίσης τεχνικοί και εμπορικοί κανόνες που διέπουν τις εμπορικές συναλλαγές μεταξύ του Δ.Ε.Σ.Μ.Η.Ε. και των κατόχων άδειας παραγωγής.
     Το δεύτερο βήμα γίνεται τώρα με το παρόν νομοσχέδιο και θα ακολουθήσει το τρίτο βήμα μέχρι το τέλος Ιανουαρίου του 2006, όπου θα προκηρύξουμε το διαγωνισμό για συνολική ισχύ 900 MW από νέες ιδιωτικές μονάδες παραγωγής ηλεκτρικής ενέργειας, με σκοπό την κάλυψη των αναγκών της χώρας σε ηλεκτρική ενέργεια μέχρι το 2010.
     Για άλλη μια φορά επισημαίνω ότι στο διαγωνισμό αυτό των 900 MW, η Δ.Ε.Η. δεν θα έχει δικαίωμα συμμετοχής. Η απόφαση αυτή στηρίζεται στο ν. 3175/2003, της δικής σας κυβέρνησης την οποία συνομολογούμε και εμείς, όσο και στην ανάγκη προώθησης, κατασκευής…
     (Θόρυβος-διαμαρτυρίες από την πτέρυγα του ΠΑ.ΣΟ.Κ.)
     Τώρα διαλέξτε για ποιο πράγμα θα μας κατηγορείτε. Γιατί δεν την ψηφίσαμε τότε ή γιατί τη στηρίζουμε σήμερα; Δεν μπορεί να είναι και ο σκύλος χορτάτος και η πίτα ολόκληρη. 
     ΔΗΜΗΤΡΙΟΣ ΠΙΠΕΡΓΙΑΣ: Γιατί τη στηρίξατε σήμερα αυτήν την οδηγία, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτό, βεβαίως, για να προωθηθούν οι ιδιωτικές μονάδες στην πρώτη φάση απελευθέρωσης της αγοράς ηλεκτρικής ενέργειας και με κανόνες και με διαφάνεια και με απόλυτη εμπιστοσύνη. 
     Ειπώθηκαν πολλά και έχουν γραφεί ακόμα περισσότερα. Αυτό που σήμερα θέλω να κάνω σαφές προς όλες τις κατευθύνσεις -γιατί προσπαθώ να δω τις σκιές, αλλά αποφεύγετε να πείτε και τώρα εκείνο το οποίο δεν λέγατε και όταν ήσασταν κυβέρνηση- είναι το εξής:
     Κυρίες και κύριοι συνάδελφοι, απαγορεύει κανείς στη Δ.Ε.Η. να κάνει, παραδείγματος χάρη, στην Πάτρα μία καινούργια μονάδα; Μπορεί να υποβάλει αίτηση στη Ρυθμιστική Αρχή Ενέργειας, η οποία θα την εξετάσει και θα δώσει άδεια, εάν έχει τις προϋποθέσεις για να κάνει καινούργια μονάδα η Δ.Ε.Η. στην Πάτρα. Άκουγα πριν τον κ. Σγουρίδη να λέει ότι δεν επιτρέπεται στη Δ.Ε.Η.. Δεν επιτρέπεται να πάρει μέρος στα 900MW και σωστά. Απαγορεύει κανένας στη Δ.Ε.Η. στα λιγνιτικά κοιτάσματα της χώρας, για παράδειγμα στη Δράμα ή στην Ελασσόνα, να κάνει ένα καινούργιο εργοστάσιο; Αυτό είναι που δεν λέτε όλα αυτά τα χρόνια, αυτό είναι που κρύβετε αυτές τις μέρες. Μην εκπλήσσεσθε, διότι εσείς, κύριε Πιπεργιά, προέρχεσθε από τη Δ.Ε.Η. και έπρεπε να ξέρετε ότι η Δ.Ε.Η. μπορεί να κάνει αίτηση για αδειοδότηση τέτοιων μονάδων. Αυτή είναι η πραγματικότητα. 
     ΔΗΜΗΤΡΙΟΣ ΠΙΠΕΡΓΙΑΣ: Ο διαγωνισμός θα είναι στον αέρα όμως.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ξέρω ότι χάσατε τη μιλιά σας, αλλά δεν πειράζει. 
     Το ίδιο πράγμα, βεβαίως, ισχύει και για την απόφαση, την οποία πήρε η διοίκηση της Δ.Ε.Η. και ήταν και αυτή επί νέας διακυβέρνησης. Άκουγα πριν τον εξ Ευβοίας συνάδελφο και υπέρμαχο του Ενεργειακού Κέντρου του Αλιβερίου. Εσείς, κύριε Πιπεργιά, δικαιούσθε να μιλάτε, γιατί δώσατε μάχη. Η απόφαση ελήφθη. Εμείς την πήραμε, η διοίκηση της Δ.Ε.Η. μαζί με τη νέα διακυβέρνηση. Όλα αυτά τα χρόνια δεν ξέρατε ότι είναι πεπαλαιωμένες οι μονάδες της Δ.Ε.Η.; Γιατί δεν κάνατε τίποτα; Πρέπει όλα μέσα σε δεκαοκτώ μήνες να τα κάνει η νέα διακυβέρνηση; 
     Κύριοι συνάδελφοι, όπως σας είπα και άλλη φορά, στην ορεινή Καρδίτσα, στα Άγραφα, έχουμε μία παροιμία η οποία λέει ότι «όλα τα στραβά καρβέλια τα κάνει η νύφη». Φαίνεται ότι είσθε οπαδοί αυτής της λογικής.
     (Χειροκροτήματα από την πτέρυγα της Νέας Δημοκρατίας)
     Όπως σας ενθυμούμαι μετά από το 1994, για ό,τι γινόταν σε αυτόν τον τόπο η μόνιμη επωδός ήταν ότι έφταιγε η Κυβέρνηση Μητσοτάκη της τριετίας 1990-1993. Όταν επιχειρεί κανείς από τους συναδέλφους της Νέας Δημοκρατίας σήμερα να σας πει τα λάθη και τις παραλείψεις σας, δεν τα δέχεσθε. Κανείς δεν είπε ότι δεν κάνατε τίποτα. Κάνατε και σωστά πράγματα. Όμως, εσείς ξεσηκώνετε παρελθοντολογία. Επί δώδεκα χρόνια από αυτό εδώ το Βήμα ήταν μόνιμη επωδός η περίοδος 1990-1993, χωρίς να αναγνωρίσετε ούτε ένα θετικό.
     Κυρίες και κύριοι συνάδελφοι, θέλω να κάνω μερικές παρατηρήσεις ακόμα, πριν σας απαντήσω για τα πολιτικά θέματα, τα οποία θέσατε σήμερα. Αυτό το νομοσχέδιο για την απελευθέρωση της αγοράς ηλεκτρικής ενέργειας με κανόνες είναι σταθμός. Ανοίγει η αγορά ηλεκτρικής ενέργειας στη χώρα μας. Με την ψήφιση και δημοσίευση του νομοσχεδίου στην «Εφημερίδα της Κυβερνήσεως» το δικαίωμα της επιλογής προμηθευτή επεκτείνεται σταδιακά σε όλους τους πελάτες, με εξαίρεση την περίπτωση των μη διασυνδεδεμένων νησιών που αποτελούν τα απομονωμένα μικροδίκτυα. Από την έναρξη ισχύος του νέου νόμου όλοι οι καταναλωτές ορίζονται, επιλέγοντας πελάτες εκτός από τους οικιακούς. Αυτό το δικαίωμα επεκτείνεται από την 1η Ιουλίου 2007 και στους οικιακούς καταναλωτές.
     Δεύτερον, ενσωματώνεται στον κώδικα προμήθειας για πελάτες η υποχρέωση των προμηθευτών ηλεκτρικής ενέργειας για την παροχή υπηρεσιών κοινής ωφέλειας και την προστασία των καταναλωτών. Δεν το έχετε και αυτό μονοπώλιο, γιατί τώρα τελευταία αρχίσατε να σκέφτεσθε τους καταναλωτές. 
     Τρίτον, διασφαλίζεται και ενισχύεται ο ουσιαστικός νομικός, αλλά και ιδιοκτησιακός λειτουργικός διαχωρισμός του Δ.Ε.Σ.Μ.Η.Ε.. 
     Τέταρτον, ιδρύεται από τον Ιούλιο του 2007 ανεξάρτητος διαχειριστής του Ελληνικού Συστήματος Διανομής Ηλεκτρικής Ενέργειας. Με αυτόν τον τρόπο ολοκληρώνεται όλος ο βηματισμός στην απελευθέρωση της αγοράς ηλεκτρικής ενέργειας.
     Επίσης, θέλω να κάνω την εξής επισήμανση: Ο εισηγητής της Αξιωματικής Αντιπολίτευσης, ο κ. Πιπεργιάς, η διοίκηση της Δ.Ε.Η., ο κ. Παλαιοκρασσάς και ο κ. Μανιατάκης, η ΓΕΝ.Ο.Π.-Δ.Ε.Η., αλλά και ο Δ.Ε.Σ.Μ.Η.Ε. και η Ρυθμιστική Αρχή Ενέργειας συνέβαλαν σημαντικά μαζί με όλους τους υπόλοιπους συναδέλφους και τους Κοινοβουλευτικούς Εκπροσώπους που μίλησαν.
     Σε ό,τι αφορά την πρόταση σας είπα πριν από λίγο ότι θα απευθυνθούμε στην Ευρωπαϊκή Ένωση, αν με τους κανόνες συμφωνεί για τη μορφή, αλλά θέλω να σας ενημερώσω ότι έχουμε δεσμευτεί για τη διατήρηση του χαρακτήρα της Δ.Ε.Η. στο χώρο του δημοσίου με 51% και πάνω. Αυτό λέει και το κυβερνητικό πρόγραμμα της Νέας Δημοκρατίας. Ωστόσο, το θέμα που μας απασχόλησε ιδιαίτερα έχει να κάνει με την φιλοσοφία και την ερμηνεία της κοινοτικής οδηγίας 54/2003. Το συζητήσαμε εκτεταμένα με την Ρ.Α.Ε. και τον Πρόεδρό της Καθηγητή κ. Καραμανή. Όμως, η σημερινή πολιτική ηγεσία του Υπουργείου Ανάπτυξης δεν είναι διατεθειμένη να αναλάβει για να κάνει αυτό το οποίο της ζητήθηκε, τους κινδύνους παραπομπής της χώρας στο Ευρωπαϊκό Δικαστήριο. 
     Δεν πρόκειται να ακολουθήσουμε πρακτικές παλαιότερες που είχαν ως αποτέλεσμα την παραπομπή της χώρα στο Ευρωπαϊκό Δικαστήριο, παρά τις αλλεπάλληλες προειδοποιήσεις.
     Οφείλω, όμως, να πω ότι υπήρξε ένα επίπεδο συζήτησης από τους εισηγητές όλων των κομμάτων. Στέκομαι στην πλευρά του Γιώργου Κασαπήδη, του Δημητρίου Πιπεργιά και των εισηγητών παρά τις αντιθέσεις. Κρατήθηκε σε υψηλό επίπεδο η συζήτηση, υπήρξαν χρήσιμες προτάσεις και έγιναν αποδεκτές.  Ο απευθυνόμενος προς εσάς δεν έρχεται με κανένα δογματισμό όταν πρόκειται για το δημόσιο συμφέρον, για την εφαρμογή κανόνων διαφάνειας και εφαρμογή των νόμων και των υποχρεώσεων που έχουμε.
     Σας έχω ήδη ανακοινώσει τις αλλαγές που έγιναν από το πρωί και πιστεύω ότι η νέα εποχή που ξεκινά, οι καταναλωτές που έρχονται στο επίκεντρο αγοράς ηλεκτρικής ενέργειας είναι και το κεντρικό μήνυμα από αυτήν τη μεγάλη διαρθρωτική παρέμβαση.
     Η αγορά ηλεκτρικής ενέργειας μετατρέπεται από μια μονοπωλιακά διαρθρωμένη και κεντρικά κατευθυνόμενη αγορά σε μια ελεύθερη αγορά παραγωγών, προμηθευτών και καταναλωτών. 
     Έρχομαι τώρα στα θέματα τα οποία με εξαιρετικά μεγάλη προσοχή και όχι όπως είχε γίνει σε μία επερώτηση, εθίγησαν, για τον Πρόεδρο της Δ.Ε.Η. τον κ. Παλαιοκρασσά.
     Ο Πρόεδρος της Δ.Ε.Η. κ. Παλαιοκρασσάς διετέλεσε επί μακράν σειρά ετών συνάδελφός μας. Είχε θετική διαδρομή και προσέφερε και ως Υπουργός σε κρίσιμα οικονομικά Υπουργεία και ως εκπρόσωπος της χώρας μας επίτροπος για το περιβάλλον στην Ευρωπαϊκή Ένωση. Από εδώ και πέρα όμως, έρχομαι να επισημάνω δύο πράγματα.
     Πρώτον, και η πολιτική ηγεσία του Υπουργείου Ανάπτυξης που έχουμε την ευθύνη της εποπτείας της Δ.Ε.Η., αλλά και η πολιτική ηγεσία του Υπουργείου Οικονομίας και Οικονομικών που είναι ο μέτοχος σε ό,τι αφορά τη λειτουργία της Δ.Ε.Η. και σε ζητήματα διαχείρισης και διοίκησης της εταιρείας, ούτε διανοηθήκαμε ποτέ να κάνουμε την οποιαδήποτε παρέμβαση. Και αυτό είναι γνωστό παντού και στον κ. Παλαιοκρασσά και στον κ. Μανιατάκη και στον κ. Νέζη και στα διευθυντικά στελέχη της Δ.Ε.Η. και τα πριν και τα σημερινά. 
     Δεύτερον, ο Πρόεδρος της Δ.Ε.Η. έχει εκφράσει τις απόψεις του και με δική του πρωτοβουλία και ευθύνη προσέφυγε στη δικαιοσύνη για μια σειρά από υποθέσεις και συνεπώς όλοι εμείς που υπηρετούμε το δημόσιο συμφέρον δεν έχουμε τίποτε άλλο παρά να περιμένουμε την κρίση της δικαιοσύνης. Η εντολή του Πρωθυπουργού είναι σαφής και προς τους Υπουργούς και προς τα στελέχη ότι όποιος έχει στοιχεία που στοιχειοθετούν οιασδήποτε κατηγορίας αδίκημα, οφείλει να προσφεύγει και να τα καταθέτει στη δικαιοσύνη. Αυτό είναι ένα θέμα για το οποίο δε νομίζω να έχει κανείς από τους συναδέλφους αντίρρηση. 
     Και βεβαίως, όλοι γνωρίζετε και τις θέσεις της σημερινής πολιτικής ηγεσίας σ’ ό,τι αφορά τη Δ.Ε.Η., την προοπτική της και πόσο στηρίζει τις προσπάθειες για να παίξει πρωταγωνιστικό ρόλο. Και δεν πρέπει ν’ ανησυχείτε. Εσείς ρίχνετε νερό στο μύλο των ανησυχιών μ’ αυτά τα οποία λέτε πολλές φορές και με τις πολιτικές υπερβολές που φτάνουν και το βαθμό των ύβρεων, από αυτό εδώ το Βήμα. Η Δ.Ε.Η. είναι κορμός, όχι μόνο στο χώρο της ηλεκτρικής ενέργειας αλλά και στο ενεργειακό μας σύστημα γενικότερα και με τις πρωτοβουλίες που παίρνουμε έχει μπροστά της και με αυτά που ανακοίνωσα σήμερα πεδίον δόξης λαμπρόν. Γιατί άλλωστε, προωθήσαμε τη συμφωνία για την ενεργειακή κοινότητα; Γιατί επιμένουμε με σχέδιο και με όραμα σε μία εξωστρεφή ενεργειακή πολιτική. Το κάνουμε και για ένα βασικό λόγο, γιατί ο ευρύτερος χώρος της Νοτιοανατολικής Ευρώπης είναι ένας νέος ελκυστικός χώρος για προώθηση ελληνικών επενδύσεων από τη Δ.Ε.Η. αλλά και από άλλες ενεργειακές εταιρείες και του δημοσίου και του ιδιωτικού τομέα. Δημιουργείται για τη Δ.Ε.Η. από το 2006 και μετά ένας ευρύτερος χώρος για την ανάληψη επενδυτικών πρωτοβουλιών που θα επεκτείνουν το εύρος των δραστηριοτήτων της εταιρείας, της Δ.Ε.Η. και εκτός Ελλάδας προς όφελος των μετόχων της, των εργαζομένων και της εθνικής οικονομίας.
     Σ’ ό,τι αφορά τα γενικότερα θέματα, που λίγο πολύ τα παρεμβάλατε, επαναλαμβάνω, στηρίζουμε κάθε χώρο για διαφάνεια παντού και αυτό δεν είναι ζήτημα επιλογής του καθενός, αλλά είναι υποχρέωση όλων μας στη νέα διακυβέρνηση. Και ελπίζω να βρίσκει και εσάς σύμφωνους και υπάρχει πολύ δουλειά μπροστά μας. Οι προσκλήσεις είναι μεγάλες, ο πήχης είναι πάρα πολύ ψηλά, οι πολίτες απαιτούν απ’ όλους μας και ευθύνη και αποτελέσματα. Και η ευθύνη, το έχω πει πολλές φορές, και στην Εθνική Αντιπροσωπεία, συνιστά για μας διαρκή στόχο. Και προς αυτή  την κατεύθυνση στρέφονται όλες οι παρεμβάσεις μας, οι μεταρρυθμίσεις και οι αλλαγές όπως αυτή που ανακοινώσαμε χθες, ύστερα από μακρά μελέτη για ολόκληρο τον ευρύτερο δημόσιο τομέα, το νέο, δηλαδή, θεσμικό πλαίσιο λειτουργίας των Δ.Ε.Κ.Ο.. Η Κυβέρνηση αυτή από την πρώτη στιγμή δείχνει και σύνεση και τόλμη. Αυτός ο συνδυασμός θα υπάρξει και το επόμενο διάστημα. Όλοι κρινόμαστε και κρινόμαστε από τα έργα μας, από τα αποτελέσματα της πολιτικής μας, από την απόδειξη ευθύνης σε κάθε περίπτωση. Έτσι θα λειτουργήσουμε και το επόμενο διάστημα.
     Ευχαριστώ πολύ, κύριοι συνάδελφοι.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, έχει ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ. κ. Πρωτόπαπας.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, δεν έχω μιλήσει καθόλου σαν Κοινοβουλευτικός Εκπρόσωπος,
     ΠΡΟΕΔΡΕΥΩΝ (Σωτήρης Χατζηγάκης): Αφού ακουστούν πρώτα όλοι οι ομιλητές, θα δώσω και στον κ. Πρωτόπαπα και σε σας το λόγο να δευτερολογήσετε.
     Ορίστε κυρία Διαμαντοπούλου, έχετε το λόγο.
     ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ, δύο παρατηρήσεις επί της ομιλίας σας, αρχικές, πριν μπω στην ουσία.
     Αναφερθήκατε στον ιστορικό χρόνο και πως εμείς ερμηνεύουμε τον ιστορικό χρόνο.  Θα ήθελα λίγο να κάνετε τη δική σας αυτοκριτική, του ιστορικού και πολιτικού χρόνου.
     Ακούσαμε τον κ. Σαλαγκούδη να μιλάει για δεκαεννιά μήνες διακυβέρνησης, όπου έγινε μία κοσμογονία. Δεκαεννιά μήνες είναι αρκετό χρονικό διάστημα για να κάνετε μία κοσμογονία στην ενέργεια. Δεν είναι όμως αρκετός χρόνος για να κάνετε μία προκήρυξη, ένα διαγωνισμό.
     Το δεύτερο στοιχείο είναι ότι εκρήγνυστε κάποιες φορές και θυμώσατε και μας κουνήσατε και το χέρι για το είδος της Αντιπολίτευσης που κάναμε. Νομίζω ότι για πρώτη φορά είπατε ότι δεν είστε δογματικός. Είναι σαφές, είναι αποδεκτό, δεν είστε δογματικός, γιατί δεν έχετε απέναντί σας μία δογματική και αλαλάζουσα Αντιπολίτευση όπως είχε η κυβέρνηση του ΠΑ.ΣΟ.Κ. επί χρόνια. Έχετε απέναντί σας μία δομική Αντιπολίτευση, η οποία όχι μόνο, φυσικά και ψηφίζει επί της αρχής νομοσχέδια τα οποία είναι θετικά, έχουν ένα ευρωπαϊκό πνεύμα στο οποίο συμφωνούμε, είναι προοδευτικά αλλά και δουλεύει σε κάθε άρθρο. 
     Ο εισηγητής μας μίλησε αναλυτικότατα επί της ουσίας κάνοντας πολύ συγκεκριμένες προτάσεις στην επιτροπή τις οποίες πήρατε υπ’ όψιν σας. Αυτή είναι η δημιουργική λογική και συνάδει απολύτως με όσα κλείσατε την ομιλία σας για τα θετικά για τη χώρα. Αυτό όμως δε σημαίνει ότι, όταν γίνεται κριτική ή όταν γίνεται συγκριτική κριτική κατά την άποψή μας, πρέπει να θυμώνετε και να μας απαξιώνετε, γιατί αυτό είναι μια λογική αλαζονείας, θα μου επιτρέψετε, κύριε Υπουργέ. 
     Και εσείς και ο κύριος Υφυπουργός αναφερθήκατε επί μακρόν στο τι πετύχατε αυτό το διάστημα και στις πολύ μεγάλες επιλογές οι οποίες βεβαίως έρχονται από μακριά και θα πάνε μακριά. Αναφερθήκατε στο Μουργκάς-Αλεξανδρούπολη, αναφερθήκατε στον αγωγό Τουρκίας - Ελλάδας, αναφερθήκατε στην περιφερειακή αγορά ενέργειας. 
     Κύριε Υπουργέ, εγώ πέρυσι, όταν ήλθα στα εγκαίνια επάνω και το ΠΑ.ΣΟ.Κ. έβγαλε μια πολύ θετική ανακοίνωση για ότι γινόταν, σας είχα πει ότι ένα χρόνο μετά θα επανέλθουμε να δούμε τι έχει γίνει, τι έχει προχωρήσει. Και από όλες αυτές τις μεγάλες εκδηλώσεις τις οποίες οργανώσατε υπάρχει ένα ουσιαστικό στοιχείο προόδου. Και να σας πω γιατί αμφισβητώ αν θα υπάρξει αυτό το στοιχείο προόδου;  Γιατί όλες αυτές οι διαδικασίες με τα Βαλκάνια, με τη Βουλγαρία, με την Τουρκία, με την Ευρωπαϊκή αγορά ενέργειας έχουν να κάνουν με το διεθνή ρόλο της χώρας. Και εδώ έχουμε μια εξωτερική πολιτική η οποία είναι καταστροφική. Και ενεργειακή πολιτική η οποία δεν συνοδεύεται από αντίστοιχες κινήσεις στην εξωτερική πολιτική δεν μπορεί να έχει αποτελέσματα. 
     Μέσα στο δεκαεννιάμηνο  που κυβερνάτε έχουμε μια πλήρη αδράνεια κινήσεων προς όλες τις κατευθύνσεις της εξωτερικής πολιτικής και έχουμε πάλι στην επιφάνεια ζητήματα τα οποία είχαν να μας απασχολήσουν με τέτοια ένταση εδώ και δώδεκα χρόνια. Από το θέμα των Ελληνοτουρκικών σχέσεων, από την ιστορία του Σκοπιανού, από την ιστορία της Αλβανίας, από την απόλυτη απουσία μας από τα Βαλκάνια, όπου ο ρόλος μας περιορίζεται στα απολύτως αναγκαία, γίνεται σαφές ότι δεν μπορούμε ούτε να προχωρήσουμε σε βάθος, ούτε με την ταχύτητα που πρέπει δραστηριότητες αυτού του είδους. Δεν είναι τυχαίο ότι η Τουρκία δεν υπέγραψε  την περιφερειακή αγορά στα Βαλκάνια. Και μάλιστα δεν μας εξηγήσατε και τους λόγους. Γιατί δεν υπέγραψε η Τουρκία και ήλθε σαν παρατηρητής;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Μπορώ να σας διακόψω; 
     ΑΝΝΑ ΔΙΑΜΑΝΤΟΠΟΥΛΟΥ: Όχι, αν θέλετε, τελειώνω και μου απαντάτε μετά. Δεν υπάρχει κανένα θέμα. 
     Υπάρχει το θέμα των σχέσεων του αγωγού. Γι’ αυτό σας είπα ότι θα επανέλθουμε σ’ ένα χρόνο. Να δούμε τι έχει προχωρήσει από πλευράς Τουρκίας-Ελλάδας για το θέμα αυτό. Αυτά θα τα δούμε στην πορεία. Μην συνδέετε όμως –για να επανέλθω στον ιστορικό και πολιτικό χρόνο- τις εξελίξεις και σε κάποιες περιπτώσεις την υπερβολική διαφήμιση συγκεκριμένων γεγονότων με την ουσία πολιτικής και έργων που έχουν γίνει στην ενέργεια εδώ και πολλά χρόνια. 
     Όλες αυτές οι εξελίξεις γίνονται στην αγορά ενέργειας, η οποία βεβαίως είναι και σε ευρωπαϊκό επίπεδο και στην Ελλάδα. Η απελευθέρωση είναι μια πολύ μεγάλη επιλογή. Η απελευθέρωση στην Ελλάδα έχει διαφορετικά χαρακτηριστικά απ’ ότι σε άλλες χώρες, γιατί στην Ελλάδα η εξάρτηση από τον λιγνίτη είναι πολύ μεγαλύτερη απ’ ό,τι σε άλλες χώρες. Εδώ, λοιπόν, πρέπει να τα βλέπουμε όλα μέσα από τις τοπικές συνθήκες και να υπάρχουν οι αναλύσεις και τα απαραίτητα δεδομένα, για να δούμε πού πηγαίνουμε, κύριε Υπουργέ. 
     Χθες μας παρουσιάσατε αυτήν την μελέτη που είχε γίνει το 2002 σχετικά με τις προβλέψεις και την επάρκεια και λειτουργία της προσφοράς ηλεκτρικής ενέργειας στην Ελλάδα το 2005. Εσείς μόνος σας μας το δώσατε. Υπήρχε μια μελέτη, υπήρχαν στοιχεία. Οι συνάδελφοί μας θα παρουσιάσουν και άλλα.
     Είναι δυνατόν να προχωρούμε σε όλη αυτήν την ιστορία, να γίνεται όλο αυτό το άνοιγμα της αγοράς ενέργειας που ξέρουμε ότι θα φέρει μεγάλες ανακατατάξεις; Είναι σαφές ότι οι διαδικασίες της απελευθέρωσης θα φέρουν αλλαγές, θα μπουν καινούργιοι παίκτες. Και δεν είναι μόνο οι καινούργιοι παίκτες στο χώρο παραγωγής ενέργειας. Έχουμε αλλαγές στο θέμα της εμπορίας. Θα έχουμε διαφορετικά χαρακτηριστικά στην εμπορία. Πιθανόν να υπάρξουν ριζικές αλλαγές στην τιμολόγηση. Ξέρουμε ότι, όταν γίνονται αλλαγές στην αγορά, υπάρχει πάντα μια πρώτη περίοδος διακυμάνσεων. Αυτές τις διακυμάνσεις, εάν υπάρξουν, αν τις έχετε μελετήσει, αν έχετε εκτιμήσεις, ποιος θα τις πληρώσει; 
     Για να υπενθυμίσω αυτό που είπε ο κ. Πολύδωρας χθες, δεν αρκεί ο νόμος, αλλά χρειάζεται και ένα κυβερνητικό κλικ παραπέρα, που θα μας εξηγεί ποια θα είναι τα επόμενα βήματα.
     Υπάρχει αυτή η προετοιμασία, ώστε πιθανές αλλαγές στην τιμολόγηση να μην τις πληρώσει ο ελληνικός λαός, να μην τις πληρώσει ο καταναλωτής; Δεν έχουμε δει τίποτε άλλο. Έχουμε ακούσει χιλιάδες φορές για τον αγωγό Μπουργκάς – Αλεξανδρούπολη –το έχουμε πια μάθει απέξω- από τον κύριο Πρωθυπουργό, από εσάς, από τον κ. Σαλαγκούδη. Δεν έχουμε, όμως, ακούσει τι θα γίνει στη συνέχεια, πώς έχετε προετοιμάσει όλη αυτήν την ιστορία.
     Επίσης, έχουμε ένα τοπίο στην Ελλάδα, που είναι εξαιρετικά θολό, σε ό,τι αφορά το θέμα της λειτουργίας της Δ.Ε.Η.. Δεν αμφισβητώ -το έχετε και στο πρόγραμμά σας, το επαναλάβατε- ότι το 51% θα ανήκει στο δημόσιο. Τι είδους, όμως, Δ.Ε.Η. θα έχει στο τέλος της διακυβέρνησής σας στα χέρια του το ελληνικό δημόσιο με το 51%, τι είδους επιχείρηση;
     Μας αναφέρατε το βιογραφικό του κ. Παλαιοκρασσά. Για εμένα είναι δύο φορές συνάδελφός μου. Και ως Επίτροπος και ως Βουλευτής. Δεν κατάλαβα τι ρόλο παίζει το βιογραφικό του. Ούτε έχουμε κάποιο προσωπικό πρόβλημα με τον κ. Παλαιοκρασσά. 
     Τα στοιχεία, κύριε Υπουργέ, λένε ότι σε εννέα μήνες η Δ.Ε.Η. είχε μείωση των κερδών της κατά 48%. Και δεν έκανε βέβαια επενδύσεις, για να πούμε ότι πήγαν εκεί. Οι επενδύσεις μειώθηκαν κατά 0,5%. Και φυσικά, δεν είναι θέμα τιμών του πετρελαίου, που με τόση ευκολία λέει στις συνεντεύξεις του ο κ. Παλαιοκρασσάς, λες και μιλάει σε ανθρώπους που δεν κατανοούν. Σε μία επιχείρηση που χρησιμοποιεί ως βάση το λιγνίτη –τη στιγμή που το πετρέλαιο στο διασυνδεδεμένο δίκτυο είναι μόνο το 5%- εξηγεί ότι η μείωση των κερδών οφείλεται στην άνοδο της τιμής του πετρελαίου.
     Από αυτά τα στοιχεία, λοιπόν –και βεβαίως με την τελευταία συνέντευξή του, που είναι ένα μνημείο καταγγελίας κυβερνητικού προς Κυβέρνηση, είναι «Κράμερ εναντίον Κράμερ» αυτή η ιστορία- η αντίδρασή σας είναι αμήχανη σιωπή.
     Η δική σας σιωπή είναι αμήχανη, κύριε Υπουργέ. Του Πρωθυπουργού η σιωπή είναι ένοχη. 
     Έχουμε ζητήσει τέσσερις φορές την παραίτηση του κ. Παλαιοκρασσά και την παρέμβαση του Πρωθυπουργού. Χθες τη ζήτησε και ο πρώην Πρόεδρος της Νέας Δημοκρατίας κ. Έβερτ. Κάτι συμβαίνει στη «Δανιμαρκία». 
     Και επειδή η Δ.Ε.Η. είναι πολύ σημαντική και για την απελευθέρωση της αγοράς ενέργειας και για την ηλεκτρική ενέργεια, παρακαλώ να παρέμβετε και με το κύρος σας και με τις δυνατότητές σας και με τη θέση σας, ως Υπουργός, για να μη συνεχίζεται αυτή η απαξίωση.
     Τέλος, θα σας πω μόνο μία κουβέντα για το θέμα της προκήρυξης. Οι όροι με τους οποίους θα γίνει η προκήρυξη, το πώς θα στηθεί αυτή η προκήρυξη είναι, όπως καταλαβαίνετε, ένα εξαιρετικά σημαντικό ζήτημα. Έχετε αναφερθεί στο ότι θα δοθεί στους τραπεζίτες, θα κάνουν τις διορθώσεις τους, μετά θα δοθεί στους επενδυτές, οι οποίοι και θα κάνουν τις διορθώσεις τους. Η απελευθέρωση γίνεται για τη λειτουργία του ανταγωνισμού. Δεν γίνεται για τους ανταγωνιστές.
     Εδώ, λοιπόν, είναι ένα πολύ σοβαρό θέμα το πώς, ποιοι και με ποιους όρους θα καταρτίσουν αυτόν το διαγωνισμό και αυτήν την προκήρυξη. Διότι από αυτά που έχουν ειπωθεί, δεν νομίζω ότι δίνονται εγγυήσεις για ένα διαγωνισμό του οποίου ο τελικός στόχος θα είναι η ισορροπία ανάμεσα στο άνοιγμα της αγοράς -δηλαδή το σωστό ανταγωνισμό- και το δημόσιο συμφέρον.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Διαμαντοπούλου.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μου επιτρέπετε;
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Διαμαντοπούλου, ειλικρινά σήμερα δεν σας αναγνωρίζω για τρεις λόγους:
     Θα έρθω στα διεθνή θέματα. Είπατε ότι δεν υπέγραψε η Τουρκία την ενεργειακή συνθήκη και έμμεσα καταγγέλλετε την Κυβέρνηση.
     ΑΝΝΑ ΔΙΑΜΑΝΤΟΠΟΥΛΟΥ: Είπα τέτοιο πράγμα, κύριε Υπουργέ; Ούτε έμμεσα ούτε άμεσα δεν το είπα.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ!
     Οφείλατε, όμως, να πείτε πρώτον ότι ο συνάδελφός μου κ. Γκιουλέρ ήταν παρών κατά την υπογραφή…
     ΑΝΝΑ ΔΙΑΜΑΝΤΟΠΟΥΛΟΥ: Κύριε Υπουργέ…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ. Έχει σημασία.
     Και γνωρίζετε ότι όχι μόνο ήταν παρών, αλλά και ότι στην οικογενειακή φωτογραφία, η οποία βγήκε, ήταν εκεί και έκανε δήλωση, ότι…
     ΧΡΗΣΤΟΣ ΠΡΩΤΟΠΑΠΑΣ: Στη φωτογραφία ήταν. Στην ουσία ήταν;
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): …«έχω, ως χώρα, ορισμένα τεχνικά ζητήματα με την Ευρωπαϊκή Επιτροπή για την ενεργειακή συνθήκη, τα οποία δεν επιλύθηκαν και γι’ αυτό δεν υπέγραψα». Η παρουσία του, όμως, εκεί και οι δηλώσεις που έκανε, έδειξαν ότι αναζητούνται -όχι με την Ελλάδα, αλλά με την Ευρωπαϊκή Επιτροπή- λύσεις. Το ένα είναι αυτό.
     ΑΝΝΑ ΔΙΑΜΑΝΤΟΠΟΥΛΟΥ: Δεν σας αναγνωρίζω με αυτό το επιχείρημα, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ευχαριστώ!
     Δεύτερον, είπατε μία πολύ μεγάλη ανακρίβεια: Ότι στο ισοζύγιο της Δ.Ε.Η. οι μονάδες και το πετρέλαιο συμμετέχουν μόνο στο 5%. Κι γι΄ αυτό το θέμα εδώ δεν έχετε καλή ενημέρωση.
     Στο 15%, συμμετέχουν, το οποίο συνδεδεμένο ή μη συνδεδεμένο, είναι κόστος για τη Δ.Ε.Η. Και η Δ.Ε.Η. φέτος, εξαιτίας των τιμών του πετρελαίου, πληρώνει 200.000.000 ευρώ περισσότερα από πέρσι.
     Δεύτερον, η Δ.Ε.Η. -αν πάρετε τα αποτελέσματα του εννεαμήνου, θα δείτε τα στοιχεία- πληρώνει ρύπους. Αν δεν υπήρχαν αυτοί οι δύο παράγοντες, θα είχε έναντι της περσινής χρονιάς 7% περισσότερα κέρδη. Και βεβαίως η διοίκηση της Δ.Ε.Η. ζητάει μεγαλύτερες αυξήσεις. Όμως η διαδικασία των αυξήσεων στα τιμολόγια της Δ.Ε.Η. ακολουθεί έναν κανόνα, κυρία Διαμαντοπούλου. Η διοίκηση της Δ.Ε.Η. ζητάει -και ζήτησε- περισσότερες αυξήσεις για να καλύψει αυτήν την ανάγκη. Υπάρχει μία διαδικασία: Αίτημα της Δ.Ε.Η., στη Ρυθμιστική Αρχή Ενέργειας, γνωμοδοτεί η Ρυθμιστική Αρχή Ενέργειας στην Κυβέρνηση και η Κυβέρνηση αποφασίζει το ύψος των αυξήσεων. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Έτσι είναι πάντα.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι. Δεν είπα όχι. Αλλά δεν το λογαριάζετε εσείς αυτό και το φορτώνετε, επειδή απλά σας προσφέρεται η ευκαιρία για να λέτε «παραιτήστε τον κ. Παλαιοκρασσά»; 
     Κυρία Διαμαντοπούλου, το ποιοι θα είναι ή δεν θα είναι στην Κυβέρνηση για τα κυβερνητικά στελέχη,  αποφασίζουμε εμείς. Δεν χρειαζόμαστε τις υποδείξεις της Αντιπολίτευσης. Είναι θέμα της Κυβέρνησης. 
     (Θόρυβος από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, σας παρακαλώ!  Ακουστήκατε.
     ΧΡΗΣΤΟΣ ΠΡΩΤΟΠΑΠΑΣ: Τη συνέντευξη στην «ΚΑΘΗΜΕΡΙΝΗ» εμείς τη δώσαμε, κύριε Πρόεδρε;
     ΠΡΟΕΔΡΕΥΩΝ (Σωτήρης Χατζηγάκης): Θα κάνω λογοκρισία, κύριε Πρωτόπαπα, στο τι θα πει ο κύριος Υπουργός; Αφήστε τον. Αυτό θέλει να πει, αυτό λέει. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ παρακολουθώ με θρησκευτική ευλάβεια. Η απάντηση νομίζω ότι είναι καθαρή, είναι υπεύθυνη. Σας έδωσα πλήρη και αναλυτικά στοιχεία γύρω απ’ αυτό το θέμα για τη θέση της Κυβέρνησης ώστε να ξέρετε, κυρία Διαμαντοπούλου, πως ούτε ο Πρωθυπουργός αισθάνεται ένοχη σιωπή, όπως είπατε πριν, ούτε ο έχων την εποπτεία της διοίκησης της Δημόσιας Επιχείρησης Ηλεκτρισμού, αλλά ούτε και ο συνάδελφός μου, ο Υπουργός Οικονομίας και Οικονομικών, σιωπούμε. Δεν το κάναμε ποτέ. Και το γνωρίζετε πολύ καλά. Το γνωρίζετε πολύ καλά ότι δεν σιωπούμε. Τη Δ.Ε.Η. τη θέλουμε μεγάλη, είναι σε πορεία για να γίνει πράγματι μεγάλη και εδώ και στα Βαλκάνια και όχι μόνο. Και αυτήν την προσπάθεια και αυτόν τον αγώνα κάνουμε. Καλούμε κι εσάς, λοιπόν, να αφήσετε τα πολιτικά τερτίπια και τις πολιτικές κορώνες για να δούμε την ουσία των πραγμάτων, όπως πράξατε στο 97% του χρόνου της συζήτησης αυτού του νομοσχεδίου. 
     ΑΝΝΑ ΔΙΑΜΑΝΤΟΠΟΥΛΟΥ: Άρα είστε ευχαριστημένος, κύριε Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Η κ. Ροδούλα Ζήση έχει το λόγο. 
     ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
     Πραγματικά κι εμείς δεν σας αναγνωρίζουμε, κύριε Υπουργέ. Παρακαλώ πάρα πολύ να μη φύγετε, γιατί καταγγείλατε εδώ και απαξιώσατε όλο το έργο των κυβερνήσεων του ΠΑ.ΣΟ.Κ. και όχι μόνο. Απαξιώσατε την πορεία της ελληνικής οικονομίας και τη δυναμική που έχει αναπτύξει όλα αυτά τα χρόνια και στον τομέα της εναρμόνισης με την κοινοτική οδηγία στα θέματα της απελευθέρωσης της αγοράς της ενέργειας. 
     Δεν σας αναγνωρίζω όμως, κύριε Υπουργέ, κι εγώ και οι συνάδελφοί μου, γιατί τόσο αντιφατικά προσεγγίσατε και χθες και σήμερα την απελευθέρωση της αγοράς ηλεκτρικής ενέργειας και την προσαρμογή στις κοινοτικές οδηγίες. Τη μια μας λέγατε ότι χτίζετε πάνω στα πολλά και ωραία που βρήκατε και από την άλλη μας λέγατε για το γκρίζο χρώμα της Αντιπολίτευσης, η οποία τι πήγε να κάνει; Απλά με τον κοινοβουλευτικό έλεγχο σας έθεσε ερωτήματα για τη Δ.Ε.Η., για την ενέργεια, για τις ανανεώσιμες πηγές ενέργειας. Εσείς απαντήσατε ότι όλα είναι πολύ ωραία και καλά. Και μέσα στη Βουλή, για τα νομοσχέδια που φέρατε, ήρθε, κύριε Υπουργέ, το ΠΑ.ΣΟ.Κ. με συγκεκριμένες προτάσεις να εμπλουτίσει, να προσθέσει και να διαμορφώσει καλύτερα αυτές τις πολιτικές, που είναι αυτονόητες προσαρμογές στην κοινοτική οδηγία και βεβαίως με τα χαρακτηριστικά των πολιτικών που θέλουμε για την απελευθέρωση της αγοράς ηλεκτρικής ενέργειας.
     Κύριε Υπουργέ, θα σας διαβάσω κάτι που δεν ξέρετε. Χθες αναφερθήκατε σ’  εμένα προσωπικά –έχω τα Πρακτικά της Βουλής μπροστά μου- και είπατε  ότι στην επιτροπή υποστήριξα πως υπήρξε ενεργειακός σχεδιασμός το 2003 και εσείς, όμως, ψάξατε και δεν τον βρήκατε πουθενά.
     Λυπάμαι, κύριε Υπουργέ της Ανάπτυξης, που δεν ξέρετε τι υπάρχει μέσα στο Υπουργείο σας, δεν γνωρίζετε το έργο, τα κείμενα και τις μελέτες, που αφορούν το μέλλον της χώρας. Λυπάμαι και δεν αναγνωρίζω τον Υπουργό Ανάπτυξης, που δεν ξέρει ούτε τις μελέτες που έχουν γίνει ούτε το μακροχρόνιο σχεδιασμό της Ελλάδος για την περίοδο 2001-2010, ένα σχέδιο που κατατέθηκε το 2003 σε δημόσια διαβούλευση.
     Γιατί, κύριε Υπουργέ, αδικείτε τον εαυτό σας, μη ψάχνοντας σωστά τα έργα τα ένδοξα και τις ένδοξες ημέρες της προηγούμενης από εσάς εποχής και μας λέτε ότι είμαστε οπαδοί του «1+1=10;» Εμείς δεν είμαστε οπαδοί του «1+1=10» και αυτό προσπαθούμε να κάνουμε εδώ, να πούμε ότι «1+1=2». Προσπαθούμε να ξεχάσουμε την περίοδο του 1990-1993, όπου το «0+0» ήταν 14% για τις αυξήσεις των δημοσίων υπαλλήλων.
     Θα καταθέσω, κύριε Υπουργέ, το σχέδιο του μακροχρόνιου ενεργειακού σχεδιασμού της Ελλάδος, ο οποίος, ειρήσθω εν παρόδω, αναφέρει ότι η ζήτηση της ηλεκτρικής ενέργειας ιστορικά αυξάνει στην Ελλάδα με ετήσιο ρυθμό μεγαλύτερο του ρυθμού μεγέθυνσης του Α.Ε.Π. ή του πραγματικού εισοδήματος. Μιλάει για μία δυναμική, που προβλέπεται να συνεχιστεί και λέει για αύξηση σχεδόν 4% ετησίως για την ηλεκτρική ενέργεια, σαφώς υψηλότερη από τον ευρωπαϊκό μέσο όρο, καθιστώντας την Ελλάδα δυναμική ηλεκτρική αγορά, στα πλαίσια της Ευρώπης. Αυτός ο σχεδιασμός αναφέρεται και στο θεσμικό πλαίσιο και στις κοινοτικές οδηγίες και στη δυναμική ανάπτυξης για δέκα ολόκληρα χρόνια.
     Το καταθέτω αυτό για τα Πρακτικά της Βουλής και πιστεύω, κύριε Υπουργέ, διαβάζοντάς το να δείτε ότι τελικά για να παρουσιάσει κάποιος μία πολιτική στη Βουλή –πράγμα που δεν κάνει η Νέα Δημοκρατία και δεν ξέρουμε γιατί δεν το κάνει- θα πρέπει να μελετήσει τις δυνατότητες της χώρας μας, τη φέρουσα ικανότητά της για την ενέργεια γενικότερα, να δει τι έχει γίνει μέχρι σήμερα, πόση είναι η εγχώρια παραγωγή μας, ποιες καινούργιες μελέτες και τεχνολογίες αξιοποιούν το λιγνίτη και την εγχώρια παραγωγή μας, τι εισάγουμε, πώς το εισάγουμε και πώς η Δ.Ε.Η. και όλες οι δυνατότητες που έχουμε, μπορούν να κάνουν πρωταθλητισμό στην περιφερειακή αγορά ενέργειας και σε άλλες αγορές, όπως η ευρωπαϊκή αγορά ενέργειας και η ευρωμεσογειακή αγορά ενέργειας.
     (Στο σημείο αυτό η Βουλευτής κ. Ροδούλα Ζήση  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Κύριε Υπουργέ, εσείς πήγατε το Μάη του 2004 με μία έτοιμη, όπως πολύ σωστά σας είπε η κ. Διαμαντοπούλου, προετοιμασμένη ήδη, διαπραγματευτική δυνατότητα και ωρίμανση αυτής της αγοράς, στο Συμβούλιο Υπουργών Ενέργειας της Ευρωμεσογειακής Συνεργασίας για την Κοινή Πολιτική Ενέργειας και στην ευρωμεσογειακή λεκάνη.
     Κύριε Υπουργέ, δεν σας αναγνωρίζουμε και για άλλο λόγο. Είναι το ΠΑ.ΣΟ.Κ. που μιλάει τελικά για τις διαπλεκόμενες -ή την «ορχήστρα διαπλοκής»- παρεμβάσεις που γίνονται στη ΔΕΗ; Δεν είναι ο ίδιος ο διοικητής της Δ.Ε.Η. που μίλησε γι’ αυτά τα φαινόμενα των δικών σας παρεμβάσεων; Γιατί εδώ σχίζετε τα ιμάτιά σας και λέτε ότι δεν κάνετε παρεμβάσεις; Ο ίδιος ο κ. Παλαιοκρασσάς…
     ΙΩΑΝΝΗΣ ΒΛΑΤΗΣ: Δεν σας ακούει ο κύριος Υπουργός.
     ΡΟΔΟΥΛΑ ΖΗΣΗ: Θα απαντήσει ο κύριος Υπουργός. 
     Και αν δεν απαντήσει σ’ εμένα, κύριε συνάδελφε, πρέπει να απαντήσει στον ελληνικό λαό. Πρέπει να απαντήσει σε όλο αυτόν τον κόσμο της παραγωγής και της δουλειάς, στους εργαζόμενους της Δ.Ε.Η., σε όλο αυτό το μεγάλο κορμό και οργανισμό της ανάπτυξης της ενέργειας.
     Εμείς δεν είμαστε κρατικιστές, όπως είπε ο κύριος Υφυπουργός. Εμείς πιστεύουμε –το είπε ο Κοινοβουλευτικός μας Εκπρόσωπος, ο κ. Πρωτόπαπας- απόλυτα στο δημόσιο συμφέρον, στα κεκτημένα των εργαζομένων. Πιστεύουμε απόλυτα στον ανταγωνισμό και όχι στη νόθευση του ανταγωνισμού, που πάει να γίνει αυτήν τη στιγμή με τις αποσπασματικές παρεμβάσεις.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, τι λέτε ότι πιστεύετε απόλυτα;
     ΡΟΔΟΥΛΑ ΖΗΣΗ: Κυρία Ξηροτύρη, εσείς καταψηφίζετε τα πάντα. Σεβαστείτε, λοιπόν, τους ομιλητές. Εγώ δεν σας διέκοψα.
     ΠΡΟΕΔΡΕΥΩΝ (Σωτήρης Χατζηγάκης): Κυρία Ζήση, παρακαλώ το στο Προεδρείο να απευθύνεστε.
     ΡΟΔΟΥΛΑ ΖΗΣΗ: Κύριε Πρόεδρε, παρακολουθώ με προσοχή τους συναδέλφους, τον Υπουργό και τους πάντες. Δεν απαξιώνω ούτε την κοινοβουλευτική διαδικασία ούτε την κοινοβουλευτική ουσία…
     ΠΡΟΕΔΡΕΥΩΝ (Σωτήρης Χατζηγάκης): Είναι γνωστό, κυρία Ζήση.
     ΡΟΔΟΥΛΑ ΖΗΣΗ: Και εγώ απαιτώ σεβασμό. Και εγώ και η παράταξή μου.
     ΠΡΟΕΔΡΕΥΩΝ (Σωτήρης Χατζηγάκης): Τον έχετε και από το Προεδρείο και από τους συναδέλφους.
     ΡΟΔΟΥΛΑ ΖΗΣΗ: Χαίρομαι βέβαια γιατί ο Υπουργός μετά από πολλά βάσανα και μετά από πολλές παρεμβάσεις μέσα στη Βουλή,  φέρνει κάποιες τροποποιήσεις, που είναι σύμφωνες με τις δικές μας προτάσεις. Όχι με την απαξίωση από την πλευρά μας, αλλά με την ευθύνη και το χρέος από την πλευρά μας να φέρουμε συγκεκριμένες θέσεις. Το έκανε και ο εισηγητής μας και ο Κοινοβουλευτικός μας Εκπρόσωπος και όλοι.
     «Εμείς», είπε ο κύριος Υπουργός, «έχουμε θέσεις για τη Δ.Ε.Η.». Μπορεί να μας πει ποιες είναι αυτές οι θέσεις; Να μας πει πώς βλέπει τη Δ.Ε.Η. στη νέα αγορά ενέργειας, με τα νέα δεδομένα; Μπορεί να μας το πει αυτό; Ή τελικά υπάρχει μείζον πολιτικό ζήτημα, όταν η Δ.Ε.Η. με το διοικητή της μιλάει για συμμετοχή της Δ.Ε.Η. στο διαγωνισμό, αλλά βεβαίως με άλλες πολιτικές απαξίωσης και εξαγοράς; Γιατί εδώ είναι οι συνειρμοί, εδώ είναι και οι καταθέσεις, δηλαδή υπάρχουν διαπραγματεύσεις που κάνει ο  διοικητής. 
     Το εποπτεύον Υπουργείο και ο Υπουργός πρέπει να μας απαντήσουν: Με ποιους κάνει τις διαπραγματεύσεις  για να φύγει η Δ.Ε.Η. από τη Δ.ΕΠ.Α.; Τι θέλει να γίνει η Δ.Ε.Η.; Προβληματική; Ποια είναι, λοιπόν, τα σχέδια που έχει για τη Δ.Ε.Η. στην ίση πρόσβαση στη νέα αγορά με τους νέους κανόνες που θεσπίζονται μέσα απ’ αυτό το νομοσχέδιο και μέσα από την κοινοτική οδηγία; 
     Μη στρουθοκαμηλίζετε, κύριε Υπουργέ της Ανάπτυξης. Και αν ο Πρωθυπουργός δεν είναι ένοχος και θέλετε να τον υπερασπιστείτε, τότε τουλάχιστον είναι συνένοχη η σιωπή του σε αυτήν την κατάσταση, που επικρατεί σήμερα. 
     Εμείς πιστεύουμε και κλείνω με αυτό, ότι στη νέα εποχή, με τα νέα δεδομένα, θα πρέπει να μην τρέχουμε σαν τις μωρές παρθένες την τελευταία στιγμή. Θα πρέπει να έχουμε και όραμα και σχέδιο και μακροχρόνιο σχεδιασμό και να αξιοποιούμε και να αξιολογούμε τα νέα δεδομένα για να μπορέσουμε πραγματικά να δώσουμε τον πρωταγωνιστικό ρόλο στη χώρα μας, που είναι στο σταυροδρόμι τριών ηπείρων, που είναι κόμβος και πύλη της Νοτιοανατολικής Ευρώπης, όπως συνηθίζουμε να το λέμε όλοι αυτό. Και για να δώσουμε περιεχόμενο θα πρέπει να δούμε αυτά τα συγκεκριμένα στοιχεία.
     Να φέρει ο Υπουργός Ανάπτυξης την ασφάλεια του ενεργειακού εφοδιασμού της χώρας για να δούμε πώς προστατεύει το περιβάλλον με όλες αυτές τις διεθνείς υποχρεώσεις που έχουμε. 
     Και θέλω, κύριε Πρόεδρε, την ανταγωνιστικότητα και την παραγωγικότητα της εθνικής οικονομίας στον τομέα της ενέργειας και του υγιούς ανταγωνισμού, να μας τα εξασφαλίσει ο κύριος Υπουργός με συγκεκριμένες προτάσεις και για τη μείωση του κόστους της ενέργειας στο θέμα της κοινής ωφέλειας για τους χρήστες και για τους καταναλωτές. Τότε ίσως αναγνωρίσουμε στο πρόσωπό του ότι υπάρχει Υπουργός Ανάπτυξης, ότι υπάρχει κυβέρνηση. Γιατί αυτήν τη στιγμή δεν μπορούμε να αναγνωρίσουμε τίποτα. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, μόλις τώρα άρχισα να αναγνωρίζω τον κύριο Υπουργό και την Κυβέρνηση. Αν και είναι απών, τον αναγνωρίζω. Ήρθε μόλις τώρα… 
     ΡΟΔΟΥΛΑ ΖΗΣΗ: Στα δύσκολα φεύγει ο κύριος Υπουργός.
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ!
     ΒΑΣΙΛΕΙΟΣ ΚΕΓΚΕΡΟΓΛΟΥ:  Ενώ μέχρι τώρα…
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είμαι παρών εδώ και αξιόμαχος. 
     ΡΟΔΟΥΛΑ ΖΗΣΗ: Από χθες περιμένω να σας καταθέσω…
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Κυρία Ζήση, δεν έχετε το δικαίωμα. Ο Υπουργός είναι επί ώρες εδώ. Δεν είναι δίκαιο αυτό που λέτε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας άκουσα. Είμαι από τις 8.30’ εδώ και έχω το δικαίωμα και μπορώ για δύο λεπτά να βγω έξω.
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Κεγκέρογλου.
     ΒΑΣΙΛΕΙΟΣ ΚΕΓΚΕΡΟΓΛΟΥ: Ενώ μέχρι τώρα προεκλογικά, αλλά και μετεκλογικά, και ο κ. Καραμανλής και τα στελέχη της Νέας Δημοκρατίας δεν ήθελαν καμία σχέση με την περίοδο 1990-1993 και έπαιρναν επιμελώς τις αποστάσεις τους, σήμερα συντελέστηκε η αλλαγή αυτής της γραμμής. Μια αλλαγή που διαφαινόταν εδώ και καιρό. Οι λόγοι που την επέβαλαν είναι προφανείς. Ο κυριότερος είναι ότι οι μέρες και τα έργα της περιόδου 1990-1993 φαντάζουν ως σημαντικό έργο μπροστά στην αναποτελεσματικότητα και τις απογοητευτικές επιδόσεις της σημερινής Κυβέρνησης. Από σήμερα επανέρχεται με κάθε επισημότητα το πραγματικό σας όραμα, κύριε Υπουργέ: Η καταδικασμένη από τους πολίτες πολιτική της περιόδου 1990-1993.
     Γι’ αυτό, κυρίες και κύριοι συνάδελφοι, είπα στην αρχή ότι τώρα αρχίζω να τους αναγνωρίζω, επανήλθαν στον παλιό καλό εαυτό τους. 
     Μας κατηγορήσατε, κύριε Υπουργέ, για ακροβασίες, αλλά μάλλον εσείς επιδοθήκατε σ' αυτό το σπορ μέσα από τις διατάξεις του νομοσχεδίου. Το άρθρο 7 της οδηγίας, που αναφέρεται στους διαγωνισμούς σε περίπτωση έλλειψης ισχύος γιατί δεν το ενσωματώνετε στην εθνική νομοθεσία; Αυτό δεν αποτελεί ακροβασία και μάλιστα επικίνδυνη; 
     Ο ν. 3175/2003, τον οποίο επικαλεστήκατε, προέβλεπε –και μάλιστα πολύ σωστά- στις ρυθμίσεις του για το πρώτο στάδιο, αυτό το πλαίσιο των διαγωνισμών. Αυτό, όμως, το στάδιο παρήλθε, ολοκληρώνεται, τελειώνει. Αφορούσε το διάστημα μέχρι την ενσωμάτωση της οδηγίας. Για άλλη μια φορά οι εξελίξεις σας προλαμβάνουν. 
     Σ’ αυτό, όμως, που θα ήθελα να συμφωνήσω μαζί σας, κύριε Υπουργέ, διαφωνώντας πιθανόν με συναδέλφους της Αντιπολίτευσης, είναι το γεγονός ότι η κατάσταση στη Δ.Ε.Η. και στη λειτουργία του διοικητικού συμβουλίου της δεν είναι θέμα ενός προσώπου, αλλά είναι η ακριβής απεικόνιση της κατάστασης, που επικρατεί στην Κυβέρνηση. Με αυτήν την έννοια μην περιμένετε, κύριε συνάδελφε, κύριε Πιπεργιά, η Κυβέρνηση ή ο κ. Καραμανλής να αποκηρύξει τον εαυτό του, να αποκηρύξει την απεικόνισή του. 
     Αυτό που εμείς, όμως, πρέπει να επισημαίνουμε και να ενημερώνουμε τον ελληνικό λαό -και οφείλουμε να το κάνουμε με κάθε τρόπο- είναι ότι κάθε μέρα που περνά απομειώνεται η δημόσια περιουσία και γι’ αυτήν την απομείωση φέρει ακέραια την ευθύνη η Κυβέρνηση και ο Πρωθυπουργός προσωπικά. 
     Το νομοσχέδιο, το οποίο συζητάμε, αποτελεί μια διαδικασία ενσωμάτωσης της οδηγίας 54/2003 με τις εξαιρέσεις, τις οποίες επέλεξε η Κυβέρνηση να μην ενσωματώσει. Αυτή η διαδικασία είναι αποτέλεσμα μιας πολύχρονης προσπάθειας και συμβιβασμών στο επίπεδο της Ευρωπαϊκής Ένωσης. 
     Εάν δούμε αυτήν την οδηγία, θα δούμε ότι πραγματικά αποτελεί ένα πλαίσιο που παραδέχεται με κάθε επισημότητα ότι η απελευθέρωση της αγοράς ηλεκτρικής ενέργειας πρέπει να προωθηθεί σταδιακά προκειμένου να υπάρχει προσαρμογή της παραγωγής, στο νέο περιβάλλον. Πρέπει να έχουμε υπόψη μας ότι η απελευθέρωση δεν είναι ασυδοσία και ότι ο ελεύθερος ανταγωνισμός και στη χώρα μας από μόνος του δεν μπορεί να εγγυηθεί την ασφάλεια του εφοδιασμού, την ενεργειακή επάρκεια, την προστασία του περιβάλλοντος, τη μείωση του κόστους, την παροχή αξιόπιστων υπηρεσιών κοινής ωφέλειας, την ενίσχυση της ανταγωνιστικότητας της οικονομίας και προπάντων τις χαμηλές τιμές για τον καταναλωτή. Εάν προχωρήσουμε με γνώση αυτών των πραγμάτων, θα δούμε ότι ο μακροχρόνιος ενεργειακός σχεδιασμός, ο οποίος προβλέπεται από το ν. 2773/99, είναι η μόνη εγγύηση για να υπάρξουν αυτά τα αποτελέσματα. 
     Η Κυβέρνηση οφείλει να προχωρήσει στην εκπόνηση αυτού του σχεδιασμού. Δεν μπορεί αυτός ο σχεδιασμός να έπεται των νομοθετικών πρωτοβουλιών, που θα καθορίσουν την πορεία των ενεργειακών θεμάτων για τα επόμενα χρόνια. Δεν μπορεί, δηλαδή, να έχουμε συζητήσει το νομοσχέδιο για τα βιοκαύσιμα, να συζητούμε το νομοσχέδιο για την απελευθέρωση της αγοράς ενέργειας, να έρθει από αύριο στην επιτροπή το νομοσχέδιο για το φυσικό αέριο, τις επόμενες μέρες το νομοσχέδιο για το σύστημα αδειοδότησης των μονάδων παραγωγής ενέργειας και στη συνέχεια μετά απ’ όλα αυτά να έρθει ο μακροχρόνιος σχεδιασμός. Προς τι οι νομοθετικές πρωτοβουλίες; Ποιο σχεδιασμό υλοποιούν; 
     Έρχεται, λοιπόν, η Κυβέρνηση να επισημοποιήσει ότι πραγματικά βαδίζει χωρίς σχέδιο, χωρίς προγραμματισμό, χωρίς στόχους. Αυτό φαίνεται εξάλλου απ’ όλες τις πολιτικές, τις οποίες μέχρι σήμερα εφαρμόζει. Το νομοσχέδιο αυτό δεν  θα συμβάλει στην επιτάχυνση της απελευθέρωσης της αγοράς ενέργειας, βάσει σχεδίου, όπως λέει ο τίτλος του,  γιατί μέχρι σήμερα δεν βλέπουμε ταχύτητα για να υπάρξει επιτάχυνση. Επιτάχυνση είναι η μεταβολή προς τα επάνω της ταχύτητας,  αλλά μέχρι σήμερα βλέπουμε μόνο στασιμότητα. Στο νομοσχέδιο δεν υπάρχουν διατάξεις, που να αντιμετωπίζουν τα μέχρι τώρα αρνητικά αποτελέσματα της μέχρι τώρα απελευθέρωσης της αγοράς ενέργειας. 
     Υπάρχουν αρνητικά αποτελέσματα, που είναι η μείωση της ασφάλειας του ενεργειακού εφοδιασμού και η αύξηση των συμβάντων κατάρρευσης των συστημάτων και μάλιστα, θα έλεγα, εκτεταμένων καταρρεύσεων σε ορισμένες περιπτώσεις. Και φυσικά, στο όνομα της μείωσης του κόστους, συνεχίζετε μια πολιτική μείωσης των θέσεων εργασίας, μείωσης των επενδύσεων. Όμως, πιστεύω ότι ο μακροχρόνιος σχεδιασμός θα δείξει ότι χρειάζονται ποιοτικές επενδύσεις, επενδύσεις οι οποίες θα βοηθήσουν στην περαιτέρω αξιοποίηση των υποδομών της Δ.Ε.Η., που αποτελούν δημόσιο πλούτο. 
     Οι μονάδες, οι οποίες μέχρι σήμερα δεν δημοπρατήθηκαν, ήταν το πρώτο στάδιο στο σχεδιασμό που υπήρχε, προκειμένου να υπάρχει ευνοϊκό κλίμα για τους ιδιώτες επενδυτές. Είναι γνωστό ότι, αφού επιλέχτηκε το φυσικό αέριο, ως καύσιμη ύλη, το κόστος παραγωγής είναι πολύ μεγαλύτερο από το συμβατικό. 
     Έτσι, λοιπόν, κανείς ιδιώτης σε συνθήκες ανταγωνισμού δεν θα πήγαινε να επενδύσει και με αυτήν την έννοια ήταν απαραίτητο στο πρώτο στάδιο να υπάρχει αυτή η διαδικασία.
     Όμως από ένα σημείο και μετά έχουμε να κάνουμε με ζητήματα στρέβλωσης του ανταγωνισμού, αλλά σε βάρος του δημοσίου, σε βάρος της Δ.Ε.Η.. Αυτό νομίζω δεν μπορούμε να το κάνουμε μετά τη διαδικασία ενσωμάτωσης της οδηγίας. 
     Το νομοσχέδιο αυτό εμείς επί της αρχής το ψηφίζουμε, γιατί είμαστε υπέρ της σχεδιασμένης απελευθέρωσης της ενέργειας, της αξιοποίησης του δημόσιου πλούτου, της διαφύλαξης της δημόσιας περιουσίας. Όμως ταυτόχρονα επισημάναμε όλες εκείνες τις αρνητικές επιπτώσεις, που θα προκύψουν λόγω των συγκεκριμένων διατάξεων, που και στην επιτροπή, αλλά και σήμερα αναφέραμε. Αλλά πραγματικά αυτό που συμβαίνει σε άλλες περιπτώσεις, ως αποτέλεσμα του υγιούς ανταγωνισμού, η μείωση του κόστους για τον καταναλωτή στην περίπτωση αυτή είναι βέβαιο ότι δεν θα συμβεί.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Τσοχατζόπουλος έχει το λόγο.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, η Κυβέρνηση της Νέας Δημοκρατίας έχει το προνόμιο να δραστηριοποιείται στο χώρο της ενεργειακής αγοράς της χώρας στηριζόμενη σε ένα πολύ μεγάλο πλούτο, που της παραχώρησε το ΠΑ.ΣΟ.Κ. όταν έγινε κυβέρνηση και που υπήρξε αποτέλεσμα συστηματικής προσπάθειας των τελευταίων τριών-τεσσάρων ετών ώστε να έχουμε πράγματι μια μεγάλη επανάσταση στο χώρο της ενέργειας.
     Μάλιστα τόσο στο χώρο της παραγωγής φυσικού αερίου, με τις συμβάσεις που υπεγράφησαν με τις γειτονικές χώρες, όπως με την Τουρκία και με τις χώρες της Κασπίας, εξασφαλίστηκε, στο πλαίσιο της διοργάνωσης των διαβαλκανικών δικτύων ενέργειας, η τροφοδοσία τόσο της Κεντρικής Ευρώπης όσο και της Ιταλίας και των Βαλκανίων μέσα από τη συγκεκριμένη μεταφορά φυσικού αερίου από τον κοινό αγωγό Ελλάδος-Τουρκίας για τον οποίο, κύριε Υπουργέ, παραλάβατε όλα τα δεδομένα, υπογεγραμμένες συμβάσεις. Και εσείς αν και είχατε τη δυνατότητα να κάνετε τα εγκαίνια στο τέλος της περασμένης χρονιάς, δυστυχώς, μέχρι σήμερα η δημοπράτηση του μικρού αυτού τμήματος των ογδόντα πέντε χιλιομέτρων δεν έχει πραγματοποιηθεί. Είναι όμως μια από τις υποχρεώσεις που έχετε αναλάβει να υλοποιήσετε και είναι μια από τις καθυστερήσεις με τις οποίες αντιμετωπίζετε τη συνέχεια της επέκτασης και ολοκλήρωσης αυτού του τεράστιου έργου, το οποίο παραλάβατε και για το οποίο εμείς είμαστε υποχρεωμένοι καθημερινά πλέον να σας ασκούμε κριτική, έτσι όπως συμβαίνει και με τον ηλεκτρισμό. 
     Κύριε Υπουργέ, στο χώρο του ηλεκτρισμού πρέπει να πω ότι παραλάβατε ένα δίκτυο μεταφοράς υψηλής τάσης της Ελλάδος συνδεδεμένο με τα αντίστοιχα ηλεκτρικά συστήματα της Αλβανίας, της πρώην Γιουγκοσλαβικής Δημοκρατίας, της Βουλγαρίας, της Ιταλίας, της Τουρκίας και επίσης παραλάβατε μελέτες σε εξέλιξη για την ενίσχυση αυτών των ηλεκτρικών δικτύων. 
     Έτσι, είχαμε την αύξηση μεταφοράς ικανότητας γραμμής 150 KW που συνδέει τη χώρα μας με τη FYROM στα τετρακόσια κιλοβόλτ Αμύνταιο-Πίτολα, κατασκευή δεύτερης διασυνδετικής γραμμής 400 KW μεταξύ ελληνικού και βουλγαρικού ηλεκτρικού ρεύματος, που θα συνδέσει τους Φιλίππους με την περιοχή Μαρίτσα της Βουλγαρίας και την κατασκευή διασυνδετικής γραμμής χωρητικότητας 400 KW, που είχε ως ουσιαστικό σκοπό να συνδέσει την Ελλάδα με την Τουρκία, με τα σύνορα, με τους Κήπους 2.000 MW μεταξύ των ηλεκτρικών δικτύων Ελλάδας και Τουρκίας.
     Βέβαια, δεν θέλω να παραβλέψω ότι το δίκτυο ηλεκτρισμού, το οποίο παραλάβατε, είχε πράγματι προχωρήσει σε μια πορεία ανασυγκρότησης. Υπήρχε η Μ.Α.Σ.Μ., ένας ολοκληρωμένος σχεδιασμός για να διευρύνουμε τη χωρητικότητα του υφιστάμενου δικτύου μεταφοράς ηλεκτρικής ενέργειας, γεγονός το οποίο σας έδωσε τη δυνατότητα να υλοποιήσετε ένα πλούσιο έργο.
     Δυστυχώς κύριε Υπουργέ, πέρασαν περίπου είκοσι μήνες και το έργο από τη δική σας πλευρά καθυστέρησε τρομακτικά, ενώ υπήρχε μια σειρά έτοιμων διαδικασιών για να μπορέσετε να προχωρήσετε στην επέκταση της αγοράς ενέργειας στη χώρα, μια και την απελευθέρωση της ηλεκτρικής αγοράς την πραγματοποιήσαμε -όπως είπατε και εσείς προηγουμένως στην ομιλία σας- το 1999 με τη σχετική νομοθεσία. 
     Επειδή, όμως, υπήρχαν προβλήματα στο σχετικό νομοσχέδιο ανοίγματος της αγοράς ηλεκτρικής ενέργειας το 1999, με το σχετικό νομοσχέδιο του 2003 –δηλαδή το ν. 3175/2003- προλαμβάνοντας, αν θέλετε, κατά κάποιο τρόπο και την οδηγία, την οποία προωθήσαμε στο επίπεδο της Ευρωπαϊκής Ένωσης κατά τη διάρκεια της Ελληνικής Προεδρίας, έχουμε νομοθετήσει σε συνεννόηση με τους κοινωνικούς φορείς και τους εργαζόμενους. 
     Παρ’ όλο που είχαμε και δυσκολίες συνεννόησης για ένα διάστημα, εν τούτοις πετύχαμε μια πολύ μεγάλη συμφωνία για το πώς θα γίνει ρεαλιστική πραγματικότητα το άνοιγμα της αγοράς ηλεκτρικής ενέργειας, κάτι το οποίο δεν είχε εξασφαλίσει πλήρως η νομοθεσία του  1999.
     Σας παραδώσαμε τους κώδικες λειτουργίας της ενεργειακής αγοράς. Σας παραδώσαμε τη διαδικασία υλοποίησης ενός ολοκληρωμένου συστήματος ημερήσιας αγοράς ενέργειας, όπου προβλεπόταν σαφώς και συγκεκριμένα η δυνατότητα λειτουργίας και συμμετοχής όλων των ενεργειακών μονάδων, χρησιμοποιώντας οριακές τιμές, ως κριτήριο για ένταξη σε καθημερινή βάση στη νέα αγορά ενέργειας, η οποία διαμορφωνόταν και η οποία θα μπορούσε να καλύπτει πλήρως, άμεσα και ουσιαστικά την απελευθερωμένη αγορά ηλεκτρικής ενέργειας, την οποία πλέον διαμορφώσαμε και στην πράξη και σας την παραδώσαμε έτοιμη να λειτουργήσει. 
     Συγχρόνως, βέβαια, θα πρέπει να κάνουμε σαφές ότι με το έργο το οποίο είχαμε προωθήσει στην αγορά ηλεκτρικής ενέργειας και βέβαια, με τις συγκεκριμένες μονάδες, τις οποίες σας παραδώσαμε –όπως ήταν η μονάδα του Λαυρίου της Δ.Ε.Η., η μονάδα των ΕΛ.ΠΕ. στη Θεσσαλονίκη, η οποία πρόκειται να ξεκινήσει στο τέλος της χρονιάς ή στις αρχές της επόμενης χρονιάς, αλλά και η μονάδα στη Βοιωτία 160 MW εφεδρείας ισχύος, την οποία σας παραδώσαμε- διαμορφώσαμε ένα επαρκές ενεργειακό δυναμικό ισχύος, για να μπορέσει πράγματι η αγορά ηλεκτρικής ενέργειας να είναι στέρεη, να μην έχει κανένα πρόβλημα και να έχει σιγουριά.
     Γι’ αυτό ακριβώς, κύριε Υπουργέ, εμείς προβλέψαμε ότι το 2007, που ήταν η ημερομηνία της πλήρους απελευθέρωσης της αγοράς ενέργειας, έπρεπε να ενταχθούν και οι δύο μονάδες παραγωγής ηλεκτρισμού από φυσικό αέριο από ιδιώτες, ώστε να έχουμε πράγματι μια ολοκληρωμένη δυναμική υποδομή παραγωγής ενέργειας στην Ελλάδα. 
     Και σε τελική ανάλυση, αυτό το κάναμε όχι για να καλύψουμε τις ανάγκες, όπως εσείς κατά κόρον επαναλαμβάνετε, λέγοντας ότι τάχα είναι ελλειμματικές. Μάλιστα, αυτό δεν επιβεβαιώθηκε, διότι στους Ολυμπιακούς Αγώνες ζήσαμε μια εντυπωσιακή κάλυψη ηλεκτρικής ενέργειας συνολικά για όλη τη χώρα και για τις αυξημένες της ανάγκες, διότι βέβαια υπήρξαν 250.000.000 ευρώ επένδυση της Δ.Ε.Η. για τους τελευταίους είκοσι τέσσερις μήνες.  Βέβαια, ένα μέρος επιτρέψαμε να το αποπληρώσετε εσείς. 
     Όμως, εν πάση περιπτώσει, διαμορφώσαμε τις απαραίτητες διασυνδέσεις για να λειτουργήσουν, ώστε πράγματι να επιβεβαιωθεί, κυρίες και κύριοι συνάδελφοι, ότι τα τελευταία χρόνια η χώρα κινείται βάσει ενός ενεργειακού σχεδιασμού, ο οποίος είχε αποτελέσει αντικείμενο συζητήσεων και διαβούλευσης και είχε κατατεθεί στη Βουλή τον Ιούλιο του 2003 και προέβλεπε δεκαπενταετή ενεργειακό προγραμματισμό και σχεδιασμό. 
     Ο σχεδιασμός αυτός έχει αποτελέσει αντικείμενο συζητήσεων και διαβούλευσης. Είχε κατατεθεί στη Βουλή τον Ιούλιο του 2003. Προέβλεπε δεκαπενταετή προγραμματισμό αναγκών ενέργειας. Βέβαια, θέλω να τονίσω, επειδή υπήρξαν κάποια ερωτήματα από τον κύριο συνάδελφό σας προηγουμένως, το εξής: Καλά, εμείς προβλέπουμε και επεκτείνουμε τη διάρκεια ολοκλήρωσης και ένταξης των νέων μονάδων κατά δύο-δυόμισι χρόνια παραπάνω, αντί δηλαδή για το 2007 το 2010. 
     ΔΗΜΗΤΡΙΟΣ ΠΙΠΕΡΓΙΑΣ: Τριάμισι χρόνια, κύριε συνάδελφε. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όχι, το άλλαξαν. Δυόμισι το πήγαν. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Σωτήρης Χατζηγάκης): Τελειώνετε, κύριε Τσοχατζόπουλε. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ένα λεπτό, κύριε Πρόεδρε, είναι σημαντικά αυτά τα πράγματα. Κύριε Πρόεδρε, αν μου επιτρέπετε, και ως πρώην Υπουργός σας ζητώ το δικαίωμα να μιλήσω για ένα-δυο λεπτά παραπάνω. Ξέρω ότι δεν προβλέπεται, όμως, να πούμε κάποια στοιχεία που είναι αναγκαία, για να ξεκαθαρίσουμε τι κάνουμε. 
     Εδώ, με βάση αυτόν τον ενεργειακό σχεδιασμό, προβλέπεται ότι το 2008 χρειάζεται νέα μονάδα, πέραν αυτών που δημοπρατούσαμε εμείς, ώστε να μπουν σε ενέργεια μέχρι το 2007. Ο ενεργειακός σχεδιασμός προβλέπει ότι το 2008 θα γίνει μια νέα μονάδα. Εσείς πώς έρχεστε τώρα και μας λέτε: Κοιτάξτε, και δεν δημοπρατούμε τώρα τις δύο νέες μονάδες, που θα είναι αποκλειστικά για ιδιώτες και δεν θα συμμετέχει η Δ.Ε.Η., και συγχρόνως δεν χρειάζεται να κάνουμε οτιδήποτε, ώστε το 2008 να υπάρξει μία μονάδα, που θα συμπληρώσει αυτές τις δύο και να λειτουργήσει ουσιαστικά ο ενεργειακός προγραμματισμός της χώρας.
     Δηλαδή εσείς έρχεστε τώρα και αγνοείτε παντελώς τον ενεργειακό σχεδιασμό. Μας λέτε ότι θα καταθέσετε μ’ ένα περίφημο εκ του παρελθόντος -που ήταν τότε φάντασμα- Εθνικό Συμβούλιο Ενέργειας, το οποίο επαναφέρετε και θα προγραμματίσετε με αυτό τον ενεργειακό σχεδιασμό της χώρας. Συγχρόνως, όμως, στερείτε τη χώρα από τη δυνατότητα να λειτουργήσουν άμεσα οι συγκεκριμένες μονάδες.
     Ορθώς τέθηκαν ερωτήματα: Γιατί συμβαίνει αυτό; Για ποιο λόγο μετατίθεται; Πιστεύω, κύριε Υπουργέ, να συμφωνήσετε μαζί μου. Υπάρχει ανάγκη να προκηρυχθούν άμεσα οι διαγωνισμοί. Δεν είναι δυνατόν να μην το κάνετε. 
     (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
     Επίσης, πρέπει να ξεκαθαριστεί ότι ο φορέας διανομής, όπως και ο φορέας μεταφοράς της ενέργειας στη χώρα μας, σύμφωνα με τις νέες εξελίξεις, σε διεθνές και ευρωπαϊκό επίπεδο, πρέπει να είναι μαζί. Εμείς προτείναμε θυγατρική εταιρεία …
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσοχατζόπουλε, ολοκληρώστε! Μιλάτε για δέκα λεπτά. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν έχουμε δικαίωμα;
     ΠΡΟΕΔΡΕΥΩΝ (Σωτήρης Χατζηγάκης): Δεν έχουμε δικαίωμα, γιατί είναι περιορισμένος και ο χρόνος μας. Θα αναγκαστώ να μη δώσω το λόγο σε άλλους συναδέλφους. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, αυτά χρειάζεται να ειπωθούν. Με συγχωρείτε. 
     Ψηφίζουμε ένα νομοσχέδιο, που έχει τις εξής ιδιαιτερότητες.
     ΠΡΟΕΔΡΕΥΩΝ (Σωτήρης Χατζηγάκης): Αρχίζετε τώρα πάλι από την αρχή!
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλω να εξηγήσω κάτι. Στηρίζετε, όπως σας είπε και ο Κοινοβουλευτικός Εκπρόσωπος, στο έργο που σας παραδώσαμε. Εμείς εκτιμούμε τη δουλειά που έχετε κάνει, παρά την καθυστέρηση με την οποία προσεγγίσατε τα πράγματα. Ερχόμαστε τώρα και τη στηρίζουμε. Όμως, κύριε Υπουργέ, απαιτούμε να αναγνωρίσετε το έργο, που έχουμε κάνει …
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ.
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …και όχι να μας λέτε ότι δεν έχουμε κάνει τίποτα, ότι δεν είχαν προωθηθεί οι συμβάσεις για τη διασύνδεση Ελλάδας και Τουρκίας… 
     ΠΡΟΕΔΡΕΥΩΝ (Σωτήρης Χατζηγάκης): Τελειώσατε. Ο κύριος…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: …και ότι ξαφνικά η Ελλάδα και η Ιταλία προέκυψαν ως διά μαγείας, ενώ όλα αυτά στηρίζονται στο έργο, που έχουμε παραγάγει τα προηγούμενα χρόνια και για το οποίο είμαστε υπερήφανοι. Θέλετε δεν θέλετε, για το επόμενο χρονικό διάστημα άγχεστε να καλύψετε τις ενεργειακές ανάγκες της χώρας. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Λωτίδης.
     ΛΑΖΑΡΟΣ ΛΩΤΙΔΗΣ: Κύριε Πρόεδρε, απουσιάζει ο Υπουργός;
     ΠΡΟΕΔΡΕΥΩΝ (Σωτήρης Χατζηγάκης): Η Κυβέρνηση είναι παρούσα…
     ΛΑΖΑΡΟΣ ΛΩΤΙΔΗΣ: Με συγχωρείτε. Βεβαίως, είναι παρούσα η Κυβέρνηση, αλλά δεν είναι αρμοδιότητά τoυ παρόντος να απαντήσει. 
     ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Λωτίδη! Είναι παρούσα και είναι υπεύθυνη με οποιονδήποτε... 
     ΛΑΖΑΡΟΣ ΛΩΤΙΔΗΣ: Δεν το λέω κακοπροαίρετα, κύριε Πρόεδρε. Εντελώς καλοπροαίρετα το λέω. 
     ΠΡΟΕΔΡΕΥΩΝ (Σωτήρης Χατζηγάκης): Καλοπροαίρετα το λέμε όλοι. Κανείς δεν είναι κακοπροαίρετος εδώ μέσα. 
     ΛΑΖΑΡΟΣ ΛΩΤΙΔΗΣ: Δεν υπάρχει λόγος να αντιδικούμε, αλλά, εν πάση περιπτώσει, πιστεύω ότι πολύ σύντομα θα έλθει ο Υπουργός…
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τρία άτομα είμαστε όλοι και όλοι, κύριε Πρόεδρε! 
     ΠΡΟΕΔΡΕΥΩΝ (Σωτήρης Χατζηγάκης): Μα, η συζήτηση έχει συγκεκριμένο χρονικό όριο, κύριε Τσοχατζόπουλε! Δεν μπορούμε να ξεφύγουμε. 
     Συνεχίστε, κύριε Λωτίδη.
     ΛΑΖΑΡΟΣ ΛΩΤΙΔΗΣ: Είδα προηγουμένως τον Υπουργό και εγώ και όλοι στην Αίθουσα και όσοι παρακολουθούν τις συνεδριάσεις της Βουλής να εκρήγνυται από αγανάκτηση και οργή, γιατί -λέει- δεν αναγνωρίζουμε το έργο που γίνεται, γιατί ισοπεδώνουμε τα πάντα, γιατί κάνουμε σκληρή αντιπολίτευση, γιατί…, γιατί…, γιατί…,  χίλια «γιατί». 
     Είναι πραγματικά απορίας άξιο, αγαπητοί συνάδελφοι: Αν κάποιος ξένος, που δεν είναι από την Ελλάδα, παρακολουθούσε την τοποθέτηση του Υφυπουργού κ. Σαλαγκούδη και την τοποθέτηση του Υπουργού, θα σχημάτιζε την εικόνα ότι «ρε, παιδί μου, αυτοί στην Ελλάδα πώς ζούσαν τόσα χρόνια, πώς επιβίωσαν, πώς υπάρχουν. ‘Ολα ήταν μαύρα κι άραχνα, τίποτα δεν φαινόταν ότι μπορεί…».
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ο λαός γνωρίζει.
     ΛΑΖΑΡΟΣ ΛΩΤΙΔΗΣ: Ο λαός, αγαπητοί συνάδελφοι, έχει τοποθετηθεί επανειλημμένα θετικά, αναγνωρίζοντας το σημαντικό έργο του ΠΑ.ΣΟ.Κ. και βεβαίως μετά από τόσα χρόνια, μ΄ ένα πολύ μεγάλο ποσοστό, 41%, το έταξε στη θέση της Αξιωματικής Αντιπολίτευσης. Αν αυτό εσείς το υποτιμάτε, είναι μία άλλη ιστορία.
     Επανέρχομαι στο θέμα. Θα είχε, λοιπόν, αυτήν την εικόνα: «Και ευτυχώς που ήρθε μια άλλη κυβέρνηση, θεόπεμπτη, ως σωτήρες για να λυτρώσουν αυτόν τον τόπο από τα δεινά που τους είχε επισωρεύσει η προηγούμενη κυβέρνηση!» Ξέρετε, αγαπητοί συνάδελφοι και αγαπητέ Υπουργέ, παρόντα και απόντα ότι τα πράγματα δεν είναι έτσι, είναι κάπως διαφορετικά. 
     Για τον τρόπο που ασκούσατε αντιπολίτευση, δεν χρειάζεται να κάνω αναφορά -είπαν αρκετά οι προηγούμενοι συνάδελφοι- αρκεί να κάνετε μία μικρή αναδρομή  και θα δείτε το πραγματικό σας πρόσωπο και τη διαφορά.  Ψηφίσατε πολλά νομοσχέδια επί της αρχής, όπως εμείς κάναμε σε τρία και τέσσερα το τελευταίο μόνο διάστημα; Εμείς κάνουμε σοβαρή, υπεύθυνη αντιπολίτευση, με θέσεις, με προτάσεις, δομική αντιπολίτευση.
     Έρχομαι στο νομοσχέδιο. Αγαπητοί συνάδελφοι, δεν χρειάζεται, νομίζω, να  πω –οφείλω όμως να το πω εξαρχής- ότι σαφώς τοποθετούμαστε υπέρ της απελευθέρωσης. Δεν θα μπορούσε εξάλλου να γίνει διαφορετικά, όταν με δύο νόμους, έναν με τον κ. Τσοχατζόπουλο το 2003 και έναν με τον κ. Βενιζέλο, νομίζω το 1999, τοποθετηθήκαμε στο θέμα αυτό κι έχουν γίνει σημαντικά και σπουδαία βήματα προς την κατεύθυνση αυτή. 
     Ως ΠΑ.ΣΟ.Κ. το υπερψηφίσαμε βεβαίως επί της αρχής εκφράζοντας -για να δούμε την ποιότητα της Αντιπολίτευσης- παράλληλα ενστάσεις, επιφυλάξεις για αρκετές πλευρές, για σημαντικά κομμάτια του νομοσχεδίου, το οποίο συζητάμε σήμερα. 
     Το παρόν νομοσχέδιο σε πολλές των περιπτώσεων είναι κόντρα στην κοινή λογική, είναι αντίθετο με τα συμφέροντα του Έλληνα πολίτη, του Έλληνα καταναλωτή σε αρκετές των περιπτώσεων και βεβαίως είναι κόντρα και στην ίδια τη λογική, τη φιλοσοφία της απελευθέρωσης της αγοράς ηλεκτρικής ενέργειας. 
     Το θέμα βέβαια της απελευθέρωσης ηλεκτρικής ενέργειας είναι πολυσύνθετο -δεν είναι μονοσήμαντο, δεν είναι απλό, δεν είναι όπως οι απελευθερώσεις άλλων αγορών, είναι πιο πολύπλοκο- και γι’ αυτό υπάρχουν διάφορα μοντέλα, διάφοροι τρόποι αντιμετώπισης. 
     Εδώ, από τον τρόπο που παρουσιάστηκαν τα πράγματα είναι σαν να μας είπατε, φετιχοποιώντας τα πάντα, ότι μονόδρομος είναι ο τρόπος ο συγκεκριμένος και το μοντέλο με το οποίο εισάγεται η απελευθέρωση στη χώρα με το συγκεκριμένο νομοσχέδιο.
     Ποιος είναι ο βασικός στόχος μιας απελευθέρωσης, της κάθε απελευθέρωσης: Είναι να ξεπεραστούν τα όποια χρονίζοντα γραφειοκρατικά ή άλλα προβλήματα που υπάρχουν και να κτυπηθούν οι μονοπωλιακές καταστάσεις, αλλά με τελική κατάληξη να μειωθεί το τελικό κόστος, που φθάνει στον καταναλωτή και ταυτόχρονα η διατήρηση της αξιοπιστίας και της ασφάλειας του συστήματος τροφοδοσίας του καταναλωτή. 
     Το ερώτημα είναι, όπως είπα και πριν, με ποιον τρόπο και πώς γίνεται αυτό το πράγμα. Η απάντηση είναι ότι η κάθε χώρα στην Ευρωπαϊκή Ένωση μ’ ένα διαφορετικό τρόπο, ανάλογα με τις ιδιαιτερότητές της και λαμβάνοντας πολλές φορές υπ’ όψιν τα συμβαίνοντα στις άλλες χώρες -αυτές που προηγήθηκαν, την εμπειρία δηλαδή, τη θετική και την αρνητική- το προσαρμόζει. 
     Έτσι, λοιπόν, αγαπητοί συνάδελφοι, εμείς, ως χώρα-μέλος της Ευρωπαϊκής Ένωσης, έχοντας το δικό μας εθνικό, όπως και άλλες χώρες, ρυθμιστικό πλαίσιο, έπρεπε να λάβουμε υπόψη μας αυτά που συμβαίνουν στις άλλες χώρες και ανάλογα να προχωρήσουμε.
     Ποια είναι η εμπειρία των άλλων χωρών και ιδιαίτερα των χωρών που ο τρόπος παραγωγής ηλεκτρικής ενέργειας, το σύστημά τους προσιδιάζει με το δικό μας -και οι χώρες αυτές, όπως λένε οι ειδικοί, και εγώ δεν συγκαταλέγομαι σ’ αυτούς, είναι η Γερμανία και η Γαλλία κύρια- σύστημα: Υπάρχει ένας κυρίαρχος παίκτης, που είναι η δημόσια επιχείρηση ή η πρώην δημόσια επιχείρηση, που εξακολουθεί να παίζει πρωταγωνιστικό ρόλο. Το ερώτημα είναι: Προοπτικά θα εξακολουθήσει -έχοντας αυτήν τη λογική, τον τρόπο που αντιμετωπίζετε τη Δ.Ε.Η.- να παίζει τον πρωταγωνιστικό ρόλο; 
     Γιατί αντιδράτε, κύριε Βαρβιτσιώτη;
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Προσπαθώ να καταλάβω πού το πάτε;
     ΛΑΖΑΡΟΣ ΛΩΤΙΔΗΣ: Αγαπητοί συνάδελφοι, στις άλλες χώρες ο ανταγωνισμός είναι ελλιπής, κυριαρχούν ολιγοπωλιακές καταστάσεις μετά από μία μακρά περίοδο.
     Εξάλλου, κύριοι συνάδελφοι, υπάρχουν διάφοροι τρόποι με τους οποίους μπορεί κάποιος να προσεγγίσει το θέμα αυτό. Σε μας η διαφορά είναι η εξής: Σε όλες τις χώρες, που ανέφερα, η τιμή της ηλεκτρικής ενέργειας ήταν ιδιαίτερα υψηλή πριν την απελευθέρωση. Μετά την απελευθέρωση η τιμή αυξήθηκε ακόμα παραπάνω και τελικά βρήκε ένα σημείο ισορροπίας λίγο πιο πάνω από την αρχική της τιμή, πριν προχωρήσουν στην απελευθέρωση.
     Σε μας η τιμή είναι ιδιαίτερα χαμηλή για τον καταναλωτή σήμερα. Αυτή είναι μια σημαντική και ουσιώδης διαφορά. Επειδή, λοιπόν, είναι ιδιαίτερα φθηνή η τιμή της ηλεκτρικής ενέργειας, που προκύπτει από το λιγνίτη κυρίως, όπως πολύ καλά ξέρετε, αυτός είναι ένας από τους λόγους που δεν προχώρησαν, παρά το υπάρχον θεσμικό πλαίσιο, οι δύο νόμοι, που ψηφίσαμε για την απελευθέρωση, οι επενδύσεις από ιδιώτες.
     Έρχεται, λοιπόν, κύριοι συνάδελφοι, το νομοσχέδιο αυτό σήμερα και ως κατάληξη θα έχει να επιβαρυνθεί σημαντικά η τιμή του λιγνίτη, να επιβαρυνθεί σημαντικά η τιμή της ηλεκτρικής ενέργειας, που θα φτάσει στον καταναλωτή. Το βέβαιο είναι, όπως λένε οι ειδικοί -και δεν ξέρω αν έτσι περίπου θα εξελιχθούν- και με βάση όλα τα δεδομένα, όλα τα στοιχεία -και δεν υπάρχουν στοιχεία που μπορούν να τα αντικρούσουν- ότι στο τέλος όλης αυτής της πορείας και της προσπάθειας, που γίνεται για την απελευθέρωση, η τιμή της ηλεκτρικής ενέργειας θα είναι ακριβότερη.
     ΑΠΟΣΤΟΛΟΣ- ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ο ανταγωνισμός θα τα κάνει όλα ακριβότερα.
     ΛΑΖΑΡΟΣ ΛΩΤΙΔΗΣ: Ο ανταγωνισμός σε άλλους τομείς, κύριε Τσοχατζόπουλε, κύριε συνάδελφε, όπως στον τομέα των τηλεπικοινωνιών, έφτασε τις τιμές χαμηλότερα. Επειδή εδώ υπάρχει και το μοντέλο και ο τρόπος που γίνεται στην Ευρωπαϊκή Ένωση, αλλά και η εμπειρία, νομίζω ότι το αποτέλεσμα θα είναι αυτό. 
     Πώς αποκλείετε τη Δ.Ε.Η. από τα 900 MW; Με βάση ποιους κανόνες της κοινοτικής νομοθεσίας γίνεται αυτό και πώς αυτό αντιστοιχείται; Από τη μια μιλάμε για εφαρμογή κοινοτικής νομοθεσίας και εισαγωγή στο εσωτερικό μας δίκαιο και από την άλλη αποκλείουμε κάτι που δεν επιβάλλεται, που δεν το απαιτεί και είναι κόντρα σε αυτό. 
     Ήθελα να μιλήσω για το άρθρο 30, όπου με τη μετατροπή της ψυχρής εφεδρείας των παλαιών μονάδων, που θα αντικατασταθούν από τις χίλιες εξακόσιες νέες και με τη μετονομασία του, που δεν είναι θέμα μόνο μετονομασίας, δηλαδή τυπικό...
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θα ήθελα ένα λεπτό ακόμα λόγω του ότι προηγήθηκαν, όσα προηγήθηκαν.
     Δεν είναι θέμα τυπικό μόνο της μετονομασίας, αλλά έχει πολύ μεγάλη ουσία. Η κατάληξη –δεν μπορώ να το εξηγήσω και να το αναλύσω τώρα, δεν με παίρνει ο χρόνος- θα είναι πραγματικά οι ιδιώτες, μετέχοντας στο σύστημα, να πουλάνε ακριβά στο Δ.Ε.Σ.Μ.Η.Ε., στο σύστημα δηλαδή  να αγοράζουν φθηνά και να πουλάνε ακριβά στο εξωτερικό εκμεταλλευόμενοι τη δυνατότητα που τους παρέχει μέχρι στιγμής το πλαίσιο, δηλαδή να μη συμμετέχουν στα επιπλέον βάρη, που έχει η Δ.Ε.Η. εδώ και πολλά χρόνια –δεν θυμάμαι την ακριβή ορολογία- στις υπηρεσίες κοινής ωφέλειας με τα νησιά, που δεν συμμετέχουν και στα οποία βεβαίως οι κώδικες μιλούν για διακριτή τιμολόγηση από την Κυβέρνηση, αλλά μέχρι στιγμής αυτό δεν έχει γίνει. Δεν έχει γίνει τιμολόγηση για να πληρώνουν μέρος για αυτό, γιατί δεν μπορούν να χρησιμοποιούν με αυτόν τον τρόπο τα δίκτυα της Δ.Ε.Η.. 
     Αγαπητοί συνάδελφοι, κλείνω μ’ ένα θέμα, που αφορά τον τόπο μου, την περιοχή μου. Το θέμα αφορά την αντικατάσταση των παλαιών μονάδων με τις χίλιες εξακόσιες νέες κιλοβατώρες. Δεν είναι εδώ ο κύριος Υπουργός, αλλά επανειλημμένα με ερωτήσεις, επερωτήσεις, με τοποθετήσεις εντός και εκτός του Κοινοβουλίου έχει τεθεί το θέμα των παλαιών μονάδων της Πτολεμαΐδος, της πόλης μου. 
     Η απάντηση της Κυβέρνησης μέχρι στιγμής είναι ήξεις αφήξεις. Μια μονάδα, λέει, στη δυτική Μακεδονία από αυτές που θα αντικαταστήσουν τις χίλιες εξακόσιες  παλιές. Δηλαδή λέει περίπου ότι μπορεί να κατασκευάσει νέα μονάδα κάπου αλλού -επειδή δεν με παίρνει ο χρόνος το λέω συνοπτικά- σε κάποια άλλη περιοχή...
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΛΑΖΑΡΟΣ ΛΩΤΙΔΗΣ: ...και να αποσύρει από το σύστημα τις μονάδες της Πτολεμαΐδας, που είναι οι πιο παλιές και σε τέσσερα - πέντε χρόνια, όπως λένε οι ειδικοί, τελειώνει ο χρόνος της ζωής τους.
     Η πολιτεία πρέπει να τοποθετηθεί άμεσα, σήμερα, χθες. Όχι αύριο. Ήδη έχει καθυστερήσει και για τις υπόλοιπες μονάδες των ...
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     ΛΑΖΑΡΟΣ ΛΩΤΙΔΗΣ: ...εργοστασίων. Τις δυο τις προσδιόρισε. Να τοποθετηθεί απέναντι στο θέμα που δημιουργήθηκε, το οποίο αφορά το σύνολο. Μετά από εμένα θα ακολουθήσει ο συνάδελφος κ. Παπαδόπουλος από την Νέα Δημοκρατία, ο συντοπίτης μου, ο οποίος βεβαίως συνηγορεί και θα συνηγορήσει πιστεύω και από του Βήματος αυτού στο να προχωρήσει... 
     ΠΡΟΕΔΡΕΥΩΝ (Σωτήρης Χατζηγάκης): Μην προδικάζετε, κύριε συνάδελφε.
     ΛΑΖΑΡΟΣ ΛΩΤΙΔΗΣ: ...και να προσδιορίσει ότι μια από τις μονάδες, που θα αντικατασταθούν και θα γίνει στην Πτολεμαΐδα δεν μπορεί να αφήσει κουφάρια...
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
     ΛΑΖΑΡΟΣ ΛΩΤΙΔΗΣ: ...και να εγκαταλείψει η Κυβέρνηση μετά από τόσα χρόνια προσφοράς στην εθνική οικονομία. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Λωτίδη.
     Κυρίες και κύριοι συνάδελφοι, έχει ζητήσει το λόγο για μια μικρή παρέμβαση ο Υπουργός Αιγαίου και Νησιωτικής Πολιτικής κ. Παυλίδης.
     Ορίστε, κύριε Παυλίδη, έχετε το λόγο για μια μικρή παρέμβαση πέντε λεπτών.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ο κύριος Πρόεδρος μου παραχωρεί το λόγο για πέντε λεπτά. 
     ΠΡΟΕΔΡΕΥΩΝ (Σωτήρης Χατζηγάκης): Όχι ο Πρόεδρος, ο Κανονισμός, κύριε Υπουργέ. Ο χρόνος των Υπουργών και των Κοινοβουλευτικών Εκπροσώπων εδώ είναι συγκεκριμένος. Αφήνω λίγο χρόνο για τους δύο Κοινοβουλευτικούς Εκπροσώπους, που ζήτησαν το λόγο. Σας μηδενίζω το χρόνο σας.
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Ευχαριστώ για τα πέντε λεπτά, αλλά θέλω να σας πω, κύριοι συνάδελφοι, ότι το ? του νομοσχεδίου είναι αφιερωμένο στα νησιά. Δηλαδή από τα τριάντα άρθρα τα επτά, τα οποία σχολιάσατε όλοι οι προλαλήσαντες, αναφέρονται στα νησιά και αναφέρονται σε δύο σημαντικούς παράγοντες του συστήματος: Παραγωγή ηλεκτρικής ενέργειας στα νησιά και μεταφορά, δηλαδή διανομή. Γι’ αυτό το λόγο παρίσταμαι στη συνεδρίαση, –ήρθα από νησί, για να ξαναγυρίσω σε νησί- προκειμένου να παρουσιάσω στο Κοινοβούλιο, εν τη εξελίξει της συζητήσεως, ορισμένες πλευρές που θεωρώ ότι αξίζει τον κόπο να σημειωθούν. Και θεωρώ ότι είναι πολύ καλή η ευκαιρία, δηλαδή επιτέλους έρχεται στη Βουλή αυτό το νομοσχέδιο, το οποίο βασίζεται σε μια κοινοτική οδηγία, την οδηγία 2003/54 των Ευρωπαϊκών Κοινοτήτων κι η οποία καταργεί προηγουμένη, την οδηγία 96/92. Και γιατί το λέω αυτό; Τα πράγματα τρέχουν, αλλάζουν και στην αγορά ενέργειας, όπως και αλλού, και πράγματι επιτυγχάνεται απελευθέρωση η οποία, σε πλαίσια ανταγωνιστικά, σε πολλές περιπτώσεις –όχι πάντοτε- έχει καλά αποτελέσματα. 
     Συνάδελφε, κύριε Τσοχατζόπουλε, κάνατε παρατήρηση από τη θέση σας, ελαφρώς σκωπτικά: «Μα, θα μας τα λύσει όλα ο ανταγωνισμός;». Όχι όλα, αλλά ορισμένα. Παράδειγμα, καλή ώρα, η απελευθέρωση στην ακτοπλοΐα. Δρομολόγιο Πειραιεύς - Μυτιλήνη. Δύο εταιρείες. Συνέπεια: Κατέβηκε ο ναύλος, κύριοι συνάδελφοι, από τα 27 ευρώ στα 11. Να ο ανταγωνισμός! 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Όμως στην ενέργεια ο ανταγωνισμός θα κάνει ακριβότερες τις τιμές. 
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Θα το δούμε. Δεν είναι «μπετόν αρμέ» αυτό που λέω, αλλά μια και με προκάλεσε ο συνάδελφος κ. Τσοχατζόπουλος, το θέτω υπόψη σας. Κατέβηκε ο ναύλος στα 11 ευρώ! Βεβαίως, όμως, εντός πλαισίων υγιούς ανταγωνισμού, με κανόνες και με έλεγχο. 
     Πάμε τώρα στην ενέργεια. Χαρακτηρισμός των νησιών επί χρόνια εδώ στην Αίθουσα –εγώ τότε ήμουν Βουλευτής της Αντιπολιτεύσεως- από συναδέλφους άλλων πτερύγων της τότε Βουλής: «Τα νησιά μας μοιάζουν με μόνιμο χριστουγεννιάτικο δέντρο». Εξαιρετική περιγραφή! Τρεμοσβήνουν τα νησάκια κάθε βράδυ. Ο λόγος; Ανεπάρκεια ηλεκτρικής ενέργειας. Κι ένας εκ των στόχων που θέσαμε, ως Κυβέρνηση και διά του Υπουργείου Αιγαίου και Νησιωτικής Πολιτικής, όχι αρμοδίου για την ενέργεια, αλλά ως προβάλλοντος αιτήματα, προβάλλοντος ανάγκες, δηλαδή αξιούντος λύση, ήταν το να λύσουμε το ενεργειακό πρόβλημα στα νησιά, μία προσπάθεια η οποία μέχρι στιγμής έχει αποδώσει και πιστεύω ότι τώρα πλέον, που τα πράγματα ξεκαθαρίζουν απόλυτα, θα αποδώσει ακόμη περισσότερο. 
     Και πώς ξεκαθαρίζουν; Στο άρθρο 4 σαφώς αναφέρεται ότι η παραγωγή, πλην των περιπτώσεων των Α.Π.Ε., των υβριδικών και των αυτοπαραγωγών, είναι υπόθεση της Δ.Ε.Η.. Παύλα, τέλος, τελεία. Ούτε διαγωνισμοί περιέργου εξελίξεως ούτε άλλο τι. Στα νησιά εφεξής η Δ.Ε.Η. έχει αναλάβει την υποχρέωση να κλείσει το ενεργειακό. Οι διαγωνισμοί δύνανται να γίνουν σε δύο μεγάλα νησιά, στη Ρόδο και στην Κρήτη. Στη Ρόδο έγινε διαγωνισμός, τον πήρε η Δ.Ε.Η.. Προχώρησε με ειδική άδεια, που εκδώσατε μάλιστα επί ημερών της προηγούμενης κυβερνήσεως. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μόνο που δεν προχωρεί, δεν έγινε τίποτε…
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Λάθος κάνετε. Δεν είστε ενημερωμένος. Λέει ο κ. Τσοχατζόπουλος ότι δεν προχωρεί.
     Πρόοδος, κύριε Τσοχατζόπουλε: Ο διαγωνισμός έγινε 30 Σεπτεμβρίου του 2005 -τον βασανίζατε δέκα χρόνια- και βγαίνουν οσονούπω τα αποτελέσματα. Τούτο ισχύει –για να κλείσω την αναφορά στα νησιά- και στη Λέσβο. Το βασανίζατε κι εγώ δεν ξέρω πόσο καιρό. Απόφαση –που την καταθέτω τώρα-: 23 Νοεμβρίου, κατασκευή νέου σταθμού παραγωγής ηλεκτρικής ενέργειας στη Νήσο Λέσβο. 
     (Στο σημείο αυτό ο Υπουργός Αιγαίου και Νησιωτικής Πολιτικής κ. Αριστοτέλης Παυλίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Τα λέω αυτά για να απαντήσω στο κέντρισμά σας ότι αργούν στη νησιωτική Ελλάδα -και αναφέρομαι στο Αιγαίο κυρίως, αλλά τούτο ισχύει και στη λοιπή νησιωτική Ελλάδα- οι παρεμβάσεις για βελτίωση της καταστάσεως. 
     Επίλυση του ενεργειακού προβλήματος. Εξαιρετικό το κενό! 
     Και θα φανεί το κενό από την κατάσταση, τη λίστα που καταθέτω εδώ για τις μισθώσεις των ηλεκτροπαραγωγών ζευγών στα έτη 2002, 2003, 2004, 2005 και πρόβλεψη για το 2006. Ακούστε η βελτίωση πώς σημειώθηκε. Στους πέντε νομούς του Αιγαίου, Λέσβος, Χίος, Σάμος, Κυκλάδες, Δωδεκάνησα το 2002 14.400 KW ενοικιαζόμενα. Το 2003 47.000 KW. Το 2004 75.000 KW και ήταν επί ημερών μας. Το 2005 ανέβηκαν στα 81.000 KW. Περιορίστηκε σχεδόν στο ελάχιστο το κενό. Και τώρα που εγκαταστάθηκαν οι μόνιμες μονάδες -30 MW μεγαβάτ στη Ρόδο αεροστρόβιλος, η ενίσχυση της Κω, η ενίσχυση της Καρπάθου και στα άλλα νησιά των Κυκλάδων- ήδη έχουν κλειστεί 51.000 KW. Κύριε Πρόεδρε, είναι τόσο αισθητή η βελτίωση που πιστεύω βάσιμα ότι εν τη εξελίξει του πράγματος και με το νομοσχέδιο, το οποίο προβλέπει πως καθόσον αφορά στα μη διασυνδεδεμένα νησιά, τα θεωρούμενα απομονωμένα μικροδίκτυα -πάλι η Δ.Ε.Η. έχει την αρμοδιότητα- αυτές οι δύο παράμετροι, παραγωγή και διανομή θα συμβάλουν, ώστε επιτέλους το σύστημα να βελτιωθεί, το κενό να πληρωθεί και να πάψει να παρουσιάζεται το φαινόμενο του μονίμου χριστουγεννιάτικου δένδρου.
     Κυρίες και κύριοι συνάδελφοι, καθόσον αφορά στην τιμολόγηση, οι κυβερνήσεις μας, οι ελληνικές κυβερνήσεις αφ’ ης ιδρύθη η Δ.Ε.Η. -και εδώ κάνω αναφορά στο όνομα του αειμνήστου Ιωάννη Ζίγδη εκ των συντελεστών της οργανώσεως της Δ.Ε.Η., ως Υπουργού Βιομηχανίας- τήρησαν κοινή τιμολογιακή πολιτική στα νησιά. Επιδοτείται το ρεύμα. Είναι υψηλότερη η τιμή παραγωγής από την τιμή διαθέσεως, πολύ υψηλότερη και καλώς κάνουμε. Ανήκει σε μία αντίληψη περί νησιωτικής πολιτικής. Ε, αυτήν την αντίληψη την οποία ακολουθήσαμε εμείς, τώρα επιχειρούμε να τη βελτιώσουμε, κάτι που δεν έγινε επί προηγουμένης κυβερνήσεως. Δηλαδή, αυτή η προσφορά δύναται να ενταχθεί, κατά τα κοινοτικά, στην κατηγορία των λεγομένων ΥΓΟΣ, Υπηρεσίες Γενικού Οικονομικού Συμφέροντος. Τι σημαίνει αυτό; Ότι το «δύναται» επεκτείνεται στη συγχρηματοδότηση, όπως γίνεται με όλα τα αναπτυσσόμενα κοινοτικά προγράμματα και θα έχει εξαιρετική ελάφρυνση, κύριοι συνάδελφοι, η Δ.Ε.Η., η οποία έτσι θα μπορέσει να συμπληρώσει τα κενά. Ποια κενά; Κενά σαν αυτό το οποίο συνεπληρώθη, όταν κατέβηκε ο συνάδελφος κ. Σιούφας στην Κρήτη. Κατέβηκε ο Υπουργός κ. Σιούφας, ο Υφυπουργός και ο Γενικός Γραμματέας με το διοικητή της Δ.Ε.Η.  και έλυσαν ένα θέμα, το οποίο εγώ τουλάχιστον στο Κοινοβούλιο το άκουγα να σύρεται για χρόνια. Και αν δεν κάνω λάθος, πρόκειται, κύριε Σιούφα, για μονάδα 500 MW. 
     Αυτού του είδους, λοιπόν, οι παρεμβάσεις μου επιτρέπουν εμένα να ελπίζω ότι με το νομοσχέδιο αυτό… 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποιο θέμα έλυσε; Δεν έλυσε τίποτα.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσοχατζόπουλε!
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): ….επιτέλους εξοπλίζεται η χώρα μας ενεργειακά –αναφέρομαι στο εσωτερικό ούτε σε μεγαλεπήβολα σχέδια ούτε σε άλλες διαστάσεις- εξοπλίζεται εσωτερικά και προπάντων δίδεται η δυνατότητα να καλυφθεί πλήρως η ανάγκη που έχουμε σε ηλεκτρική ενέργεια στη νησιωτική Ελλάδα, που αποτελεί και ένα εκ των  βασικών στόχων του Υπουργείου Αιγαίου και Νησιωτικής Πολιτικής.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ και για την κατανόηση του Προεδρείου!
     Ο κ. Παπαδόπουλος έχει το λόγο.
     ΜΙΧΑΛΗΣ ΠΑΠΑΔΟΠΟΥΛΟΣ: Είναι γεγονός ότι σήμερα η Κυβέρνηση της Νέας Δημοκρατίας, πιστή στις προεκλογικές της δεσμεύσεις, προχωράει σε μια εθνική πολιτική για την ενέργεια, που μέχρι σήμερα, δυστυχώς, δεν υπήρχε ή αν υπήρχε, όπως ισχυρίζονται κάποιοι –εμείς δεν την ξέραμε, γιατί δεν μας είχε γνωστοποιηθεί- ήταν ή ψεύτικη ή μέτρια ή πρόχειρη ή πλασματική. 
     Κυρίες και κύριοι συνάδελφοι, η δέσμευση του Πρωθυπουργού Κώστα Καραμανλή, η δέσμευση όλων μας πριν τις εκλογές για την απελευθέρωση της αγοράς ηλεκτρικής ενέργειας, είναι πλέον πραγματικότητα.
      Πραγματικά μου κάνει εντύπωση το ότι βλέπω τους αγαπητούς συναδέλφους του ΠΑΣΟΚ να ενοχλούνται. Γιατί ενοχλείστε, κύριοι συνάδελφοι; Γιατί από την 96/1992 ευρωπαϊκή οδηγία φθάσαμε σ’ έναν ανενεργό νόμο, το 2773/1999 και μέσα από μακροχρόνιες αναβολές των κυβερνήσεων του ΠΑ.ΣΟ.Κ., φτάσαμε στη νέα οδηγία, την 54/2003, βάσει της οποίας υποχρεούμαστε σε μία πληρέστερη προσαρμογή της σχετικής νομοθεσίας, δηλαδή έχουμε μία εκκρεμότητα πέντε ετών με την τροποποίηση του ν. 2773/1999, που φθάνει επιτέλους σ’ ένα αίσιο τέλος; Πέντε χρόνια κωλυσιεργίας, αδιαφορίας, εμπαιγμού! 
      Η συνολική πολιτική που ακολουθήσατε, κύριοι του ΠΑ.ΣΟ.Κ., μέχρι σήμερα για τη Δ.Ε.Η., είναι μία πολιτική κοροϊδίας και εμπαιγμού του ελληνικού λαού σε θέματα ενεργειακά  και σε  θέματα περιβαλλοντολογικά. 
      Νομίζετε ότι μπορεί κάποιος πολίτης του Νομού Κοζάνης να ξεχάσει τις συνεχείς ανακοινώσεις του τότε Πρωθυπουργού για τα φίλτρα του Αγίου Δημητρίου; Κάθε φορά που ερχόταν στο Νομό Κοζάνης ή στην περιοχή, έκανε ανακοίνωση για τα φίλτρα, τα οποία καθυστέρησαν επί σειρά ετών. Μπορεί να ξεχάσει κανείς το «δουλεμπόριο» εργασίας, το οποίο υπήρχε στη ΔΕΗ και σ’ ένα βαθμό ακόμη συνεχίζεται; 
      Κυρίες και κύριοι συνάδελφοι, είναι αναμφισβήτητη διαπίστωση ότι έχουμε εισέλθει σε μία μακρά περίοδο πολύ υψηλών τιμών πετρελαίου, γεγονός που πρέπει να μας απασχολήσει όλους σοβαρά εξαιτίας της μεγάλης εξάρτησης της χώρας μας από το εισαγόμενο πετρέλαιο και το φυσικό αέριο. 
      Επίσης, είναι γεγονός ότι η αύξηση του Α.Ε.Π. συνεπάγεται πάντα μία παράλληλη αύξηση της κατανάλωσης ενέργειας, η οποία με τις σημερινές τιμές του πετρελαίου, επιβαρύνει αφ’ ενός μεν το ισοζύγιο τρεχουσών συναλλαγών με δυσανάλογο έλλειμμα και αφ’ ετέρου ανοίγει επικίνδυνα την «ψαλίδα» του εμπορικού ισοζυγίου. 
      Είμαστε, λοιπόν, σε μία εποχή κρίσιμη αλλά και πολύ σημαντική και πιστεύω ότι αυτό το νομοσχέδιο δίνει σημαντικές και ουσιαστικές λύσεις στα χρόνια προβλήματα που αντιμετωπίζει η χώρα μας.
      Νομίζω ότι είναι άξια αναφοράς μία κίνηση ουσίας του Υπουργείου Ανάπτυξης, αλλά και του συγκεκριμένου Υπουργού Ανάπτυξης, να τερματίσει κατά τον καλύτερο κατ’ εμέ τρόπο την κωλυσιεργία της προηγούμενης κυβέρνησης, να εγκρίνει –και μάλιστα αυτό είναι σημαντικό- μαζί με τη σύμφωνη άποψη της ΓΕΝ.Ο.Π.-Δ.Ε.Η. τους κώδικες διαχείρισης του συστήματος. Επίσης, θεωρώ πάρα πολύ σημαντική την προσθήκη που κατέθεσε προηγουμένως ο κύριος Υπουργός, που ταυτίζεται απόλυτα με τις απόψεις της ΓΕΝ.Ο.Π.-Δ.Ε.Η.. 
      Ο σχεδιασμός της ενεργειακής μας ανάπτυξης θα κινηθεί στους εξής άξονες: Παραγωγή ισχύος 900 έως 1.300 MW από ιδιώτη που ήδη έχει τη σχετική άδεια του 2001, αντικατάσταση των παλαιών μονάδων της Δ.Ε.Η., συνολικής εγκατεστημένης ισχύος 1.600 ΜW, κάλυψη ενεργειακών αναγκών στο ίδιο χρονικό διάστημα από ανανεώσιμες πηγές ενέργειας σε ποσοστό περίπου 20% και παραγωγή βιοενέργειας για την ώθηση της ενεργειακής μας πολιτικής. 
      Με τις σχετικές διατάξεις του παρόντος νομοσχεδίου, έχω τη βεβαιότητα ότι διασφαλίζονται πλήρως οι επενδύσεις των ιδιωτών και παράλληλα εξασφαλίζονται οι απαραίτητες τραπεζικές χρηματοδοτήσεις. Από τις σοβαρές αυτές επενδύσεις θα προκύψουν πάγιες εγκαταστάσεις και εξοπλισμός, θα υπάρχει ανάπτυξη νέων τεχνολογιών για την παραγωγή ηλεκτρικής ενέργειας, θα υπάρχει προστασία του περιβάλλοντος και φυσικά το σημαντικότερο απ’ όλα, που είναι οι θέσεις εργασίας. 
      Ως Βουλευτής του Νομού Κοζάνης, θέλω επίσης να σταθώ -προκαλούμενος από το συνάδελφό μου προηγουμένως- στην αντικατάσταση των παλαιών μονάδων από πλευράς Δ.Ε.Η. και συγκεκριμένα των παλιών μονάδων του ΑΗΣ Πτολεμαΐδας, που –σημειωτέον- τροφοδοτούν και με τηλεθέρμανση την πόλη της Πτολεμαΐδας. Μία νέα λιγνιτική μονάδα 400 MW μόνο πλεονεκτήματα μπορεί να έχει.
      Θέλω να θυμίσω κάτι πάνω στο ερώτημα του συναδέλφου κ. Λωτίδη προς τον Υπουργό  σχετικά με  το τι γίνεται με τη μονάδα αυτή. Όλοι θεωρούμε ότι έχει κλείσει το θέμα όσον αφορά τη δυτική Μακεδονία. Αυτό το οποίο επιδιώκουμε και θεωρούμε σωστό και δίκαιο, είναι το ότι η μονάδα αυτή πρέπει να αντικαταστήσει την παλαιά μονάδα του ΑΗΣ Πτολεμαΐδας.
     Θα είναι, λοιπόν, μια μονάδα νέας τεχνολογίας για συμπαραγωγή ηλεκτρικής και θερμικής ενέργειας. Θα ελαφρύνει σημαντικά το περιβάλλον και σύμφωνα με τη σχετική οδηγία, θα θεωρούνται μονάδες ρύπων λόγω συμπαραγωγής. Θα έχουμε αύξηση του βαθμού απόδοσης της νέας προσαρμοζόμενης μονάδας, σχεδόν σε διπλάσιο βαθμό, με λιγότερο καύσιμο, περιορισμένους ρύπους και αυξημένη απόδοση. 
     Θα μπορούμε να εκμεταλλευτούμε τις υπάρχουσες βασικές εγκαταστάσεις στον ΑΗΣ και θα διατηρήσουμε τις θέσεις εργασίας, αποτρέποντας μια νέα αποβιομηχανοποίηση της περιοχής από τη Δ.Ε.Η., ενώ και η εθνική οικονομία θα έχει τεράστια οφέλη από αυτό. Γι’ αυτό θα είναι χρήσιμο –και στέλνω ένα μήνυμα προς τους διοικούντες τη Δ.Ε.Η.- κάποιοι να μη σκέφτονται άλλες περίεργες λύσεις.
     Θα ήθελα, κυρίες και κύριοι συνάδελφοι, να καταθέσω έναν προβληματισμό και μια σκέψη και θα παρακαλούσα ιδιαίτερα τον Υπουργό Ανάπτυξης, αν και το έχω κουβεντιάσει μαζί του, να προβληματιστεί ιδιαίτερα και κάποια στιγμή, πιθανόν αύριο, να μπορέσει να μας δώσει μια ακόμη λύση. Εννοώ ότι από τη διακίνηση του φορτίου ή τα κέρδη των δικτύων, στα οποία με βάση επίσημες αναλογιστικές μελέτες έχουν μερίδιο οι εργαζόμενοι της Δ.Ε.Η., θα πρέπει να υπάρχει μία ποσόστωση 0,1% ή 0,2% υπέρ του Οργανισμού Ασφάλισης Προσωπικού της Δ.Ε.Η. Μ’ αυτόν τον τρόπο ο Οργανισμός Ασφάλισης θα έχει πάγια έσοδα και δεν θα υπερφορτώνεται κάθε χρόνο ο κρατικός προϋπολογισμός υπέρ του Ο.Α.Π. Δ.Ε.Η..
     Επίσης, θέλω να πω αυτό το οποίο έχει συζητηθεί για αρκετά χρόνια και ακούσθηκε και σήμερα. Το ενεργειακό κέντρο της δυτικής Μακεδονίας, ο Νομός Κοζάνης, η Πτολεμαΐδα, δικαιούνται και πρέπει να είναι το κέντρο των ενεργειακών εξελίξεων της Ελλάδας αλλά και των Βαλκανίων. Πιστεύω ότι η πρόταση αυτή πρέπει να βρει σύμφωνους όλους τους συναδέλφους. Κατ’ αυτόν τον τρόπο οι διεργασίες για την ενέργεια, πιστεύω ότι βρίσκουν το φυσικό τους χώρο, που είναι το λεκανοπέδιο της Εορδαίας.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω σε μισό λεπτό, κύριε Πρόεδρε.
     Τέλος, θα ήθελα να πω ότι η προηγούμενη ρύθμιση στο νομοσχέδιο του Υπουργείου Ανάπτυξης, το οποίο πέρασε πριν από μερικές μέρες, για την καθιέρωση στις προσλήψεις της Δ.Ε.Η. του κριτηρίου της εντοπιότητας, το οποίο είχαν καταργήσει οι επί σειρά ετών κυβερνήσεις του ΠΑ.ΣΟ.Κ., αφήνοντας επιλεκτικές εξαιρέσεις και μόνο, πιστεύω ότι είναι ένα απόλυτα δίκαιο μέτρο για τους κατοίκους όλων των περιοχών της Ελλάδος, που υφίστανται τις αρνητικές επιπτώσεις των βιομηχανικών δραστηριοτήτων της Δ.Ε.Η..
     Κυρίες και κύριοι, είμαι σίγουρος ότι η Δ.Ε.Η. δεν έχει να φοβηθεί απολύτως τίποτα από την απελευθέρωση της αγοράς ενέργειας, αρκεί να προσέξει, να προγραμματίσει σωστά τις πολιτικές τις οποίες θα χαράξει. Έτσι, λοιπόν, πιστεύω ότι δημιουργείται ένα σύγχρονο περιβάλλον, έτσι ώστε η χώρα μας να μπορεί να παίξει ένα σημαντικό ρόλο στην ευρύτερη περιοχή και σε όλη την Ευρώπη.
     Ευχαριστώ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Παπαδόπουλε.
     Ο κ. Μπαντουβάς έχει το λόγο.
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, ακούσαμε σ’ αυτήν την Αίθουσα χθες και σήμερα για ευχολόγια, για έλλειψη μακροχρόνιου σχεδιασμού, για χαμένο πολύτιμο χρόνο, για καθυστερήσεις από το Υπουργείο Ανάπτυξης και πολλά άλλα.
     Εγώ, αγαπητοί συνάδελφοι, το μόνο που μπορώ να πω, είναι «αιδώς, Αργείοι», ντροπή! Μας εγκαλείτε γιατί σε είκοσι μήνες δεν κάναμε αυτά που δεν κάνατε εσείς σε είκοσι χρόνια. 
     Αγαπητοί συνάδελφοι του ΠΑ.ΣΟ.Κ., τι συμβαίνει; Σηκώνονται τα πόδια να βαρέσουν το κεφάλι; Αντί σαν καλοί Έλληνες πατριώτες που είσθε, να ευχαριστήσετε την ηγεσία του Υπουργείου Ανάπτυξης που κάλυψε όλα τα κενά σας σε τόσο λίγο χρόνο, τους εγκαλείτε; Προς Θεού! Οι Έλληνες ακούν και κρίση έχουν και μνήμη.
     Κυρίες και κύριοι συνάδελφοι, είναι γνωστό τοις πάσι ότι η ανάπτυξη μιας χώρας εξαρτάται από την παραγόμενη ενέργειά της. Φαντάζεσθε την Κεντρική Ευρώπη ή την Αμερική να έχει ενεργειακό έλλειμμα; Εμείς εδώ στη χώρα μας, όπου ετησίως αυξάνεται η ανάγκη σε ενέργεια με γεωμετρική πρόοδο, ευρισκόμεθα σε μόνιμη έλλειψη ενέργειας.
     Είκοσι χρόνια η Κρήτη καταταλαιπωρήθηκε από την έλλειψη αυτή. Οκτώ και δέκα ώρες, κύριε Τσοχατζόπουλε, ήταν οι διακοπές ρεύματος στους πλέον τουριστικούς χώρους της Κρήτης. Οι τουρίστες υπέφεραν. Οι ξενοδόχοι πλήρωναν εκατομμύρια ετησίως από τις ζημιές που υφίσταντο τα μηχανήματά τους λόγω της αυξομείωσης της ηλεκτρικής ενέργειας ή της ρίψης τροφίμων, που χρειάζονται ψυγείο, στα απορρίμματα. 
     Ξέρετε τι ακούγαμε από τους πελάτες μας-τουρίστες που είτε στο ξενοδοχείο απολάμβαναν το βραδινό τους είτε σε γειτονική ταβέρνα και ξαφνικά κοβόταν το ρεύμα; Έτρεχαν οι σερβιτόροι και έψαχναν σπαρματσέτα, τα οποία μπορεί μεν να δημιουργούν ρομαντική ατμόσφαιρα, αφαιρούν όμως την οπτική απόλαυση των ομορφοστολισμένων εδεσμάτων – πιάτων της κρητικής διατροφής, κύριε Τσοχατζόπουλε. 
     ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ούτε ένα μεγαβάτ δεν δεχόσασταν να εγκατασταθεί στην πόλη σας. 
     ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν μας αφήσατε, κύριε Τσοχατζόπουλε, έργα, στα οποία τώρα εμείς «τρέχουμε και κόβουμε τις κορδέλες», όπως είπατε προηγουμένως. Μας αφήσατε ενεργειακό χάος, δυστυχώς. 
     Αυτά όλα, κυρίες και κύριοι συνάδελφοι, σημαίνουν ότι είχατε αποτύχει στον τομέα της ηλεκτρικής ενέργειας και σίγουρα η απελευθέρωση θα καταστήσει τη χώρα μας επαρκή σε ενέργεια. Έτσι, το νομοσχέδιο αυτό που φέρνει προς ψήφιση στη Βουλή το Υπουργείο Ανάπτυξης, ολοκληρώνει τη διαμόρφωση του νέου νομοθετικού και θεσμικού πλαισίου εντός του οποίου θα πραγματοποιηθεί η απελευθέρωση της αγοράς ηλεκτρικής ενέργειας στη χώρα μας. Προηγήθηκε δε τον περασμένο Μάιο η υπογραφή από τον Υπουργό Ανάπτυξης της υπουργικής απόφασης για τον  Κώδικα Διαχείρισης και Συστήματος Συναλλαγών Ηλεκτρικής Ενέργειας. 
     Περαιτέρω, όμως, το υπό συζήτηση νομοσχέδιο αποτελεί το ένα από τα τρία νομοσχέδια, με τα οποία δημιουργείται ένα ολοκληρωμένο θεσμικό πλαίσιο για το σύνολο της αγοράς ενέργειας, μαζί με το νομοσχέδιο για τα βιοκαύσιμα και εκείνο για την αγορά του φυσικού αερίου, που θα έλθει σύντομα στην Αίθουσα αυτή.
     Αυτές οι κυβερνητικές πρωτοβουλίες, σε συνδυασμό με την προώθηση μεγάλων διεθνών ενεργειακών έργων, όπως είναι οι πετρελαιαγωγοί Μπουργκάς –Αλεξανδρούπολη, ο ελληνοτουρκικός και ο ελληνοϊταλικός αγωγός μεταφοράς φυσικού αερίου, συνθέτουν ένα νέο τοπίο στον τομέα της ενέργειας. Συμβάλλουν στη δημιουργία θετικού οικονομικού κλίματος, ανοίγουν το δρόμο για επενδύσεις μεγάλου βεληνεκούς από εγχώρια και ξένα κεφάλαια και μακροπρόθεσμα θα καταστήσουν την οικονομία της χώρας μας αυτάρκη σε ενεργειακό επίπεδο, με όλες τις παρεπόμενες θετικές επενέργειες για περαιτέρω επενδύσεις στο βιομηχανικό κλάδο.
     Υπό το πρίσμα, λοιπόν, του πλαισίου που θέτει το νομοσχέδιο, διευρύνονται και καθορίζονται με σαφήνεια οι αρμοδιότητες της Ρυθμιστικής Αρχής Ενέργειας, Ρ.Α.Ε., η οποία αποτελεί και το θεσμικό φορέα ελέγχου της απρόσκοπτης λειτουργίας της αγοράς ηλεκτρικής ενέργειας, της εφαρμογής των κανόνων διαχείρισης και ασφάλειας και της εν γένει τήρησης του νομικού πλαισίου, που θα διέπει την απελευθερωμένη αγορά ηλεκτρικής ενέργειας. 
     Ο Δ.Ε.Σ.Μ.Η.Ε. A.E. Διαχειριστής Ελληνικού Συστήματος Μεταφοράς Ηλεκτρικής Ενέργειας Ανώνυμη Εταιρεία, μετονομάζεται σε Διαχειριστή Ελληνικού Συστήματος και Δικτύου Ηλεκτρικής Ενέργειας, Δ.Ε.Σ.Δ.Η.Ε. Α.Ε.. Ανεξαρτητοποιείται νομικά, ουσιαστικά και λειτουργικά από τη Δ.Ε.Η. και αναλαμβάνει πλέον και αρμοδιότητες  διαχειριστή του δικτύου διανομής, άρθρο 12.
     Από την 1η Ιανουαρίου 2007 παρέχεται η δυνατότητα κατασκευής νέων μονάδων παραγωγής ηλεκτρισμού και απευθείας γραμμών από ιδιώτες επενδυτές. Με άλλα λόγια, ανοίγει πλήρως η αγορά ηλεκτρικής ενέργειας. Η αύξηση του ανταγωνισμού στον τομέα της παραγωγής και της διάθεσης ηλεκτρικής ενέργειας θα ενισχύσει τον ανταγωνισμό, θα αυξήσει την απασχόληση και θα σημάνει τη συγκράτηση των τιμών. Σε όλη την Ευρώπη, όπου η ενέργεια απελευθερώθηκε, έχουν μειωθεί οι τιμές. Τελικώς ωφελημένος θα είναι ασφαλώς ο καταναλωτής, αφού από την ημερομηνία αυτή όλοι ανεξαιρέτως οι καταναλωτές αποκτούν δικαίωμα επιλογής προμηθευτή. 
     Διασφαλίζεται η επάρκεια ηλεκτρικής ενέργειας στα Μη Διασυνδεδεμένα Νησιά, με την πρόβλεψη της δυνατότητας χορήγησης άδειας παραγωγής απευθείας και αποκλειστικά στη Δ.Ε.Η., προκειμένου να καλυφθούν πιθανές έκτακτες ανάγκες που τυχόν θα προκύψουν, άρθρο 4 παράγραφος 2.
     Το ίδιο ισχύει και όσον αφορά τα Μη Διασυνδεδεμένα Νησιά, τα οποία εμπίπτουν στον ορισμό των απομονωμένων μικροδικτύων, πλην των περιπτώσεων της παραγωγής από Ανανεώσιμες Πηγές Ενέργειας, των υβριδικών σταθμών και των αυτοπαραγωγών, άρθρο 4, παράγραφος 3.
     Σε κάθε δε περίπτωση, η Δ.Ε.Η. βαρύνεται με την υποχρέωση απρόσκοπτου εφοδιασμού των απομονωμένων μικροδικτύων, καθώς και με τη διασφάλιση της μακροχρόνιας οικονομικής λειτουργίας των ηλεκτρικών συστημάτων αυτών των νησιών.
     Το άνοιγμα της αγοράς παραγωγής ηλεκτρικής ενέργειας, πέραν της νομικής υποχρέωσης που έχει η χώρα μας έναντι των κανόνων προστασίας του ελεύθερου ανταγωνισμού στα πλαίσια της ενιαίας αγοράς, αποτελεί και μία αναγκαιότητα. Είναι μία αναγκαιότητα που γίνεται επιτακτική λόγω της συνεχούς αύξησης της εγχώριας κατανάλωσης ηλεκτρικής ενέργειας, η οποία κυμαίνεται στο 4% ετησίως.
     Είναι καιρός πια να προχωρήσουμε μπροστά με τολμηρά βήματα και να ανταποκριθούμε στις προκλήσεις του μέλλοντος, αποκομμένοι από τις αγκυλώσεις του παρελθόντος, στις οποίες διάφορα συμφέροντα, μεγάλα ή μικρά, έχουν καθηλώσει την πατρίδα μας.
     Θεωρώντας ότι η απελευθέρωση της αγοράς ηλεκτρικής ενέργειας θα ωφελήσει τους χιλιάδες Έλληνες καταναλωτές και όχι τους ιδιώτες επενδυτές, όπως ισχυρίζεται το Κ.Κ.Ε. καλώ εξ ονόματος αυτών των χιλιάδων Ελλήνων καταναλωτών τόσο το Κ.Κ.Ε. όσο και αυτούς που εδώ μέσα με κορώνες στηρίζουν τους συνδικαλιστές της ΓΕΝ.Ο.Π.-Δ.Ε.Η., να ψηφίσουν το νομοσχέδιο προς όφελος της Ελλάδος και των Ελλήνων.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Μπαντουβά.
     Ο κ. Βλατής έχει το λόγο.
     ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, συζητούμε σήμερα με το προτεινόμενο νομοσχέδιο την επιτάχυνση των διαδικασιών για την απελευθέρωση της αγοράς ηλεκτρικής ενέργειας και δεν χρειάζεται βέβαια κανείς να προβάλλει ιδιαίτερα επιχειρήματα για τη στρατηγική σημασία του τομέα της ενέργειας για το μέλλον αυτής της χώρας.
     Εκείνο, όμως, που θα πρέπει να είναι ξεκάθαρο, συζητώντας αυτό το νομοσχέδιο, είναι τα κριτήρια σύμφωνα με τα οποία νομοθετούμε και τα οποία τελικά θα καθορίσουν το αποτέλεσμα. Θα αναφερθώ σε μερικά από αυτά τα κριτήρια, τα οποία είναι τα εξής: το κριτήριο εξυπηρέτησης των εθνικών συμφερόντων, το κριτήριο ενίσχυσης και διατήρησης της ανταγωνιστικότητας της ελληνικής οικονομίας, το κριτήριο της διασφάλισης του δημόσιου συμφέροντος και των συμφερόντων των Ελλήνων καταναλωτών, το κριτήριο της υπεράσπισης των καλώς εννοούμενων συμφερόντων της Δ.Ε.Η., το κριτήριο της διασφάλισης των συμφερόντων των εργαζομένων και το κριτήριο της προστασίας του περιβάλλοντος.
     Κυρίες και κύριοι συνάδελφοι, η εναρμόνιση του θεσμικού πλαισίου με την οδηγία 54/2003 δεν μπορεί να μας οδηγήσει σε κάποια έκπτωση από τα προηγούμενα κριτήρια. Επίσης, η σημαντική καθυστέρηση της ενσωμάτωσης της κοινοτικής οδηγίας, για την οποία ευθύνεται αποκλειστικά η Κυβέρνηση, δεν μπορεί να γίνει αιτία οπισθοχώρησης από οποιοδήποτε συγκριτικό πλεονέκτημα έχει κατακτήσει η χώρα μας στον ενεργειακό τομέα.
     Το χαμηλό κόστος και οι χαμηλές τιμές ρεύματος για το σύνολο της επικράτειας, σε όλες τις κατηγορίες καταναλωτών, δεν μπορεί να είναι διαπραγματεύσιμα. Τα ιδιαίτερα χαρακτηριστικά της χώρας, η δομή και η βάση του ενεργειακού συστήματος πρέπει να είναι οι ράγες, πάνω στις οποίες θα πρέπει να κινηθεί απαρέγκλιτα το τρένο της απελευθέρωσης της αγοράς, έτσι ώστε να οδηγήσει σε οφέλη τόσο την οικονομία της χώρας όσο και τον Έλληνα καταναλωτή.
     Η μέχρι τώρα διαφαινόμενη αδυναμία του ιδιωτικού παράγοντα να παράγει φθηνότερη κιλοβατώρα από τη Δ.Ε.Η., επιβάλλει την αρχή του ελάχιστου κόστους προσαρμογής. Η αρχή, όμως, του ελάχιστου κόστους προσαρμογής δεν μπορεί παρά να μας οδηγήσει σε μια σταδιακή μετάβαση σε μια ανταγωνιστική αγορά, με βασικό πυλώνα, όμως, τη Δ.Ε.Η. ως ενιαία και καθετοποιημένη επιχείρηση.
     Εδώ θα ήθελα να ανοίξω μία παρένθεση. Για ποια Δ.Ε.Η. μιλάμε; Ενίοτε, κύριε Υπουργέ, η ρητορική δεινότης δεν μπορεί να κρύψει τα πραγματικά προβλήματα. Η μέχρι τώρα πορεία της ΔΕΗ, με τη νέα της διοίκηση, δεν μας οδηγεί σε αισιόδοξες προβλέψεις. Βοά η αγορά -δεν το λέμε εμείς, το λέει όλη η αγορά, το λέει όλος ο Τύπος, και ο φιλοκυβερνητικός και ο αντικυβερνητικός- για τα αλληλοσυγκρουόμενα και ισχυρά συμφέροντα. Έχουμε απίθανες δικαστικές διαμάχες του Προέδρου κ. Παλαιοκρασσά με κορυφαία στελέχη της επιχείρησης και εμφανίζεται και μία απίστευτη αδυναμία του Υπουργού και του ίδιου του Πρωθυπουργού να λύσουν το γόρδιο δεσμό. 
     Θα σας θέσω ένα απλό ερώτημα. Όταν θα τελεσιδικήσουν οι υποθέσεις που έστειλε στα δικαστήρια ο κ. Παλαιοκρασσάς, δηλαδή των στελεχών που εν τω μεταξύ αναβαθμίστηκαν και κατέλαβαν τις ανώτατες θέσεις στη διοίκηση της Δ.Ε.Η., ποιος θα φύγει; Θα φύγει ο ένας ή ο άλλος; Είναι δυνατόν μ’ αυτήν την κατάσταση η Δ.Ε.Η. να προχωρήσει στο μέλλον; 
     Τα φαινόμενα αυτά, κύριοι συνάδελφοι, οδήγησαν μοιραία σε έλλειψη εμπιστοσύνης των επενδυτών απέναντι στη Δ.Ε.Η. και στην κατρακύλα της μετοχής της στο Χρηματιστήριο.
     Κυρίες και κύριοι συνάδελφοι, η διεθνής εμπειρία από την απελευθέρωση των αγορών πρέπει να αξιοποιηθεί, ώστε να μην αποβεί σε βάρος της δημόσιας επιχείρησης και, κυρίως, για να μη φθάσουμε σε εκτεταμένες καταρρεύσεις των συστημάτων, όπως συνέβη σε μία σειρά από χώρες πολύ πιο ανεπτυγμένες από μας, γιατί μια τέτοια προοπτική μόνο εφιαλτικό σενάριο για τη χώρα μας μπορεί να είναι. 
     Δυστυχώς, το νομοσχέδιο δεν υπηρετεί τα προαναφερθέντα κριτήρια, δεν υπηρετεί την αρχή της διαφάνειας και της αντικειμενικότητας. Προβλέπει τον κατακερματισμό της διαχείρισης του δικτύου και δημιουργεί μία αδικαιολόγητη αναστάτωση και στην αγορά και στις υπηρεσίες της Δ.Ε.Η.. Πετάει στην ουσία την πολύτιμη τεχνογνωσία των εργαζομένων της Δ.Ε.Η. στο καλάθι των αχρήστων.
     Κυρίες και κύριοι συνάδελφοι, η πατρίδα μου, ο Νομός Κοζάνης, έχει δώσει τα πάντα για την ενεργειακή επάρκεια της χώρας μας. Πλήρωσε και πληρώνει το τίμημα γι’ αυτό. Χιλιάδες στρέμματα καλλιεργήσιμης γης καταστράφηκαν. Ολόκληρα χωριά μετεγκαταστάθηκαν. 
     Εδώ θα πρέπει να ρωτήσω τον κύριο Υπουργό, τι γίνεται άραγε με τη Μαυροπηγή της Κοζάνης, όπου προεκλογικά όλοι οι παράγοντες της Νέας Δημοκρατίας, από τους υποψήφιους Βουλευτές μέχρι τη νομαρχιακή επιτροπή, υπόσχονταν ότι την επόμενη ημέρα βαδίζει προς μετεγκατάσταση; Δεν ακούμε τίποτα, παρά το ότι έχει κερδίσει όλες τις δικαστικές αποφάσεις στο Συμβούλιο της Επικρατείας. Το περιβάλλον υπέστη και υφίσταται ισχυρότατη ρύπανση. Γνωρίζουμε τα αποτελέσματα και τις τελευταίες ανακοινώσεις της WWF.
     ΜΙΧΑΛΗΣ ΠΑΠΑΔΟΠΟΥΛΟΣ: Τα δύο τελευταία χρόνια; 
     ΙΩΑΝΝΗΣ ΒΛΑΤΗΣ: Δεν μίλησα για τα δύο τελευταία χρόνια, κύριε συνάδελφε, ούτε απολογούμαι για κανένα. Μιλάω για έναν τόπο που εδώ και πενήντα χρόνια δίνει τα σπλάχνα του για να εξασφαλιστεί η ενεργειακή επάρκεια της χώρας. Το υδατικό απόθεμα της περιοχής καταστρέφεται ραγδαία λόγω της δραστηριότητας των ορυχείων. Σήμερα είναι άμεση ανάγκη η αντικατάσταση των παλιών λιγνιτοβόρων μονάδων του ΑΗΣ Πτολεμαϊδας με καινούργιες, νέας τεχνολογίας, χαμηλότερης κατανάλωσης, χαμηλότερης ρύπανσης και για περιβαλλοντικούς λόγους και για επιχειρησιακούς λόγους της Δ.Ε.Η.. Ωστόσο, κανένας σχεδιασμός δεν φαίνεται στον ορίζοντα γι’ αυτό, παρά μόνο υποσχέσεις του κ. Παλαιοκρασσά στην πρώτη έλευσή του, όταν ανέλαβε τα καθήκοντά του ως Προέδρου της ΔΕΗ και μετά απόλυτη σιγή. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Τελειώνω, κύριε Πρόεδρε, ούτε μισό λεπτό δεν θα χρειαστώ.
     Δεν υπάρχει κανένας σχεδιασμός στη στρατηγική εκμετάλλευσης του λιγνίτη. Τι θέλουμε γι’ αυτό το στρατηγικό προϊόν στη χώρα μας; Θέλουμε να το εξαντλήσουμε σε τριάντα χρόνια, όπως προβλέπεται σύμφωνα με τους σημερινούς ρυθμούς αξιοποίησής του; Θέλουμε να το κρατήσουμε και να παρατείνουμε τη ζωή του; Τι γίνεται με το φυσικό αέριο; Θα πρέπει να δώσουμε άμεσα απαντήσεις σ΄  αυτά τα προβλήματα, κύριοι συνάδελφοι και κύριοι της Κυβέρνησης. 
     Κλείνοντας, νομίζω ότι η απελευθέρωση της αγοράς επιβάλλεται να κινηθεί σε δύο άξονες. Ο πρώτος άξονας θα είναι ένα πλαίσιο κανόνων, κανείς από τους οποίους δεν μπορεί να είναι χαριστικός και για κανένα, γιατί κανένας δεν μπορεί να λέει «και τα δικά μου δικά μου και τα δικά σου δικά μου». 
     Ο δεύτερος άξονας έχει να κάνει με τη διασφάλιση του δημόσιου συμφέροντος και του συμφέροντος των καταναλωτών.
     Σας ευχαριστώ πολύ.  
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Eυχαριστώ, κύριε  Βλατή.
     Το λόγο έχει ο κύριος Βαρβιτσιώτης. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι, εάν κάποιος παρακολουθούσε τη συνεδρίαση και δεν ήξερε ποια είναι η δεδηλωμένη ψήφος των κομμάτων, θα έλεγε ότι σίγουρα το ΠΑ.ΣΟ.Κ. διαφωνεί με το υπό συζήτηση νομοσχέδιο. Όμως, είναι δηλωμένη η υπερψήφισή του. 
     ΔΗΜΗΤΡΙΟΣ ΠΙΠΕΡΓΙΑΣ: Διαφωνούμε με άρθρα του, κύριε συνάδελφε. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Αν διαφωνείτε με άρθρα του, αν θεωρείτε πραγματικά, όπως υπαινίχθηκε σειρά συναδέλφων, ότι αυτό το νομοσχέδιο υπηρετεί την αδιαφάνεια, τότε θα πρέπει να το δηλώσετε ξεκάθαρα και να μην το ψηφίσετε. 
     ΔΗΜΗΤΡΙΟΣ ΠΙΠΕΡΓΙΑΣ: Ο Παλαιοκρασσάς το λέει. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Το λέει και ο εκ Κοζάνης συνάδελφός σας. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό, το οποίο προσπαθεί να πετύχει το νομοσχέδιο, είναι να κάνει ακριβώς αυτήν την τομή που δεν είχατε εσείς τόσα χρόνια ούτε το θάρρος ούτε την πολιτική δυνατότητα να κάνετε. Δηλαδή, προσπαθεί να απελευθερώσει ουσιαστικά την αγορά ηλεκτρικής ενέργειας και να εναρμονίσει την εθνική νομοθεσία με την κοινοτική. Εκεί που θα έπρεπε η χώρα να είναι πρωτοπόρα, είμαστε σήμερα κατηγορούμενοι στο Ευρωπαϊκό Δικαστήριο και ερχόμαστε να νομοθετήσουμε, έστω και με μία καθυστέρηση. 
     ΔΗΜΗΤΡΙΟΣ ΠΙΠΕΡΓΙΑΣ: Για δική σας αμέλεια. 
     ΠΡΟΕΔΡΕΥΩΝ (Σωτήρης Χατζηγάκης): Κύριε Πιπεργιά, σας παρακαλώ, μη διακόπτετε. 
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, δεν μπορεί ο συνάδελφος να λέει ό,τι θέλει. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Ο Κανονισμός είναι του 2003. Έχετε φέρει δύο νόμους για την απελευθέρωση της ηλεκτρικής ενέργειας, είχατε γνώση του αντικειμένου, γνώση του περιβάλλοντος, αλλά καμία από τις δύο νομοθετικές σας πρωτοβουλίες δεν κατάφερε να εναρμονίσει τη χώρα μας με τα κοινοτικά δρώμενα. Αυτή είναι η αλήθεια. Ήσασταν πάντοτε πίσω από τη στήριξη του απόλυτου μονοπωλίου της Δ.Ε.Η.. Και αυτό, το κάνατε για να εξυπηρετήσετε, πάνω απ’ όλα, μικροκομματικές σκοπιμότητες. Αυτή είναι η αλήθεια. Μέχρι τώρα, αν δεν προχώρησε πραγματικά η απελευθέρωση της ηλεκτρικής ενέργειας, ήταν γιατί το ΠΑ.ΣΟ.Κ. ήταν δέσμιο των συντεχνιακών του συμφερόντων, αυτών που το  στήριζαν, αυτών τα οποία στηρίζει με  συνέπεια. 
     Κυρίες και κύριοι συνάδελφοι, πρέπει να καταλάβουμε τρία βασικά πράγματα, όταν μιλάμε για ενέργεια. Πρώτον, πρέπει να καταλάβουμε την υποχρέωσή μας να μειώσουμε τις εκπομπές των ρύπων και να παράγουμε το 20% της ενέργειάς μας μέχρι το 2010 από ανανεώσιμες πηγές ενέργειας, κάτι στο οποίο υπολειπόμαστε. 
     Το δεύτερο, το οποίο πρέπει να καταλάβουμε, είναι ότι θα αρχίσουμε να πληρώνουμε ακριβά το τίμημα του ότι δεν χαράξατε πολλά χρόνια πριν, όσο είχατε τη δυνατότητα και την ευχέρεια, μια διαφορετική ενεργειακή πολιτική. Τη στιγμή που αποφασίσατε πραγματικά να κάνετε κάποια βήματα προς αυτήν την κατεύθυνση, αυτά τα βήματα ήταν δειλά και αναποτελεσματικά. 
     Το τρίτο, το οποίο πρέπει να καταλάβουμε, είναι ότι η χώρα δεν μπορεί να μείνει δέσμια στο πετρέλαιο. Όποιος ισχυρίζεται ότι υπάρχει το ενδεχόμενο να μειωθούν οι τιμές του πετρελαίου στο προσεχές μέλλον, δεν έχει καμία γνώση της διεθνούς αγοράς, των διαθέσιμων κοιτασμάτων και, βεβαίως, των νέων κοιτασμάτων που μπορούν να βγουν. 
     Κυρίες και κύριοι συνάδελφοι, με την παρούσα πολύ ουσιαστική νομοθετική παρέμβαση του Υπουργείου Ανάπτυξης, μπαίνει άλλος ένας κρίκος στην αλυσίδα μίας νέας ενεργειακής πολιτικής, μίας πολιτικής που ξεκινά από τα βιοκαύσιμα, με τους νέους κώδικες διάθεσης του ηλεκτρικού ρεύματος, με τις ανανεώσιμες πηγές ενέργειας που θα ολοκληρωθούν στον επόμενο χρόνο και, βέβαια, με την απελευθέρωση της αγοράς του φυσικού αερίου. 
     Όλα αυτά σηματοδοτούν τη νομοθετική πρωτοβουλία. Εδώ, όμως, υπάρχει μια παραγωγή έργου από το Υπουργείο Ανάπτυξης πολύ σημαντική, ιδιαίτερα σε ό,τι αφορά τις ανανεώσιμες πηγές ενέργειας. Ήδη στο πρώτο δεκαοκτάμηνο της νέας διακυβέρνησης, εκδόθηκε το 36% του συνόλου των εν ισχύ αδειών παραγωγής από ανανεώσιμες πηγές και τέθηκε σε λειτουργία περίπου το 25% του συνόλου των σταθμών παραγωγής ηλεκτρικού ρεύματος από ανανεώσιμες πηγές ενέργειας. Αυτό, και με τη διάθεση που έχουμε να μειωθεί περαιτέρω η γραφειοκρατία, συμβαδίζει με τη διάθεσή μας να απεξαρτηθεί η χώρα από το πετρέλαιο και από τη χρήση ρυπογόνων ουσιών για την παραγωγή ενέργειας. 
     Σε ό,τι αφορά τη Δ.Ε.Η., είναι χαρακτηριστικό πως ό,τι πρωτοβουλίες έχουμε πάρει μέχρι τώρα, έγιναν έπειτα από βαθιά συζήτηση και με τη διοίκηση της Δ.Ε.Η. και με  εκπροσώπους των συνδικαλιστικών φορέων  της ΓΕΝ.Ο.Π.-Δ.Ε.Η.. Οι κώδικες για τη διάθεση του ηλεκτρικού ρεύματος συνομολογήθηκαν από τους συνδικαλιστές της Δ.Ε.Η., αλλά βέβαια η Κυβέρνηση αυτή δεν μπορεί να είναι αποκλειστικά και μόνο δέσμια των  συνδικαλιστικών συμφερόντων. Η Κυβέρνηση αυτή δεν ήρθε να διαχειριστεί τέτοιου είδους συμφέροντα. Και με όλο το σεβασμό με τον οποίο αντιμετωπίζω το συνδικαλιστικό κίνημα, δεν μπορεί σε καμία περίπτωση να υιοθετήσει πλήρως τις απόψεις του, τη στιγμή που θεωρούμε ότι στρατηγικά στοχεύουμε σε μια άλλη αγορά. Και στοχεύουμε στην τόνωση των επενδύσεων στο χώρο της ενέργειας. 
     Γι’ αυτό υιοθετούμε την πρόταση που είχε κάνει το ΠΑ.ΣΟ.Κ., που είχε νομοθετήσει με προηγούμενο νόμο  να αποκλείσουμε τη Δ.Ε.Η. από το διαγωνισμό των 900 MW, γιατί θέλουμε να εισρεύσουν νέα κεφάλαια για νέες επενδύσεις, γιατί θέλουμε να τονώσουμε τον ανταγωνισμό, γιατί θέλουμε να δημιουργήσουμε προϋποθέσεις εγκατάστασης και άλλων εταιρειών στην Ελλάδα. Αυτός είναι ο στρατηγικός  μας στόχος. Είναι στόχος αναπτυξιακός, στόχος αύξησης των άμεσων ξένων επενδύσεων, είναι στόχος για τη μείωση της ανεργίας.
     Η  Δ.Ε.Η. είχε από μόνη της να αντιμετωπίσει τρεις μεγάλες προκλήσεις και σ’ αυτές πρέπει να απαντήσει με το επιχειρησιακό της σχέδιο και βέβαια να μη νομίζουμε εμείς ότι εδώ, με μια ομιλία και με μια αγόρευση, μπορούμε να λύσουμε αυτά τα στρατηγικά προβλήματα της Δ.Ε.Η..
     Το πρώτο που πρέπει να αντιμετωπίσει άμεσα η Δ.Ε.Η., είναι ο φόρος του διοξειδίου του άνθρακα για τον οποίο ήδη θα καταβάλει από την επόμενη χρονιά τα πρώτα οφειλόμενα και είναι κάτι που θα πρέπει στο διηνεκές να καταβάλλει, αν δεν αλλάξει τον τρόπο με τον οποίο κάνει τις επενδύσεις της.
     Το δεύτερο που θα πρέπει να αντιμετωπίσει, είναι οι άμεσες εισαγωγές ηλεκτρικού ρεύματος από το εξωτερικό. Ήδη, δια μέσου της εθνικής μας διαδικτύωσης, εισάγεται ηλεκτρικό ρεύμα από το εξωτερικό και μάλιστα από χώρες που δεν έχουν υπογράψει ούτε το πρωτόκολλο του Κυότο και έχουν πολύ χαμηλότερα ημερομίσθια από εμάς. Και θα πρέπει η Δ.Ε.Η. στρατηγικά συνεχώς να βελτιώνει και να μειώνει το κόστος παραγωγής του ηλεκτρικού ρεύματος, ακριβώς για να μείνει στην αγορά βιώσιμη, αποτελεσματική, ισχυρή και δυνατή, κρατώντας αυτήν τη θέση, την οποία θέλουμε και εμείς να έχει.
     Και τρίτον, θα πρέπει να λάβει υπόψη της αυτό που συμβαίνει στο Κόσοβο. Σήμερα στο Κόσοβο κατασκευάζονται μονάδες παραγωγής ηλεκτρικής ενέργειας από λιγνίτη. Τα κοιτάσματα του Κοσόβου εκτείνονται σε βάθος γύρω στα τριάντα με σαράντα μέτρα, ενώ τα ελληνικά κοιτάσματα φθάνουν μόνο μέχρι το ενάμισι μέτρο βάθος. Και αυτό, με την προϋπόθεση ότι το Κόσοβο δεν έχει υπογράψει το πρωτόκολλο του Κυότο, δημιουργεί έναν πόλο ανταγωνισμού για παραγωγή ηλεκτρικού ρεύματος σε πολύ χαμηλότερες τιμές.
     Τελειώνοντας, θέλω να σας πω ότι εγώ δεν πιστεύω πως με την απελευθέρωση της αγοράς θα αυξηθούν οι τιμές του ρεύματος, που ο καταναλωτής θα πληρώνει. Και δεν θα αυξηθούν όχι μόνο γιατί σήμερα είναι ιδιαίτερα χαμηλές, αλλά γιατί σήμερα παρατηρούμε στη χώρα μια ιδιαίτερη στρέβλωση. Έχουμε πολύ φθηνό οικιακό ρεύμα και αναλογικά πολύ ακριβό βιομηχανικό ρεύμα. Και αυτό το οποίο θέλουμε πραγματικά να παράξουμε, είναι φθηνό βιομηχανικό ρεύμα, επιχειρηματικό ρεύμα, εκεί που θέλουμε πραγματικά να τονώσουμε την οικονομία μας.
     Γιατί δεν μπορούμε να ζητούμε από τη μία αναλογικά να είναι φτηνό το οικιακό ρεύμα, να στρέφουμε τον καταναλωτή στην κατανάλωση ηλεκτρικού ρεύματος, ενώ θα μπορεί να χρησιμοποιεί και άλλες πηγές για την παραγωγή ενέργειας -και ιδιαίτερα θέρμανσης- και από την άλλη τις επιχειρήσεις που είναι απόλυτα δεσμευμένες στην κατανάλωση του ρεύματος, να μην τις ενισχύουμε.
     Κυρίες και κύριοι συνάδελφοι, εγώ θεωρώ ότι το πλαίσιο της ενεργειακής πολιτικής είναι ένα πλαίσιο σύγχρονο, αναπτυξιακό και ότι και μ’ αυτόν τον κρίκο στην αλυσίδα, μ’ αυτήν τη σύγχρονη ενεργειακή πολιτική, βάζουμε τις βάσεις για ένα καλύτερο ενεργειακό μέλλον, για φτηνότερη ενέργεια, για να καλύψουμε τις ανάγκες της χώρας στο σύγχρονο ενεργειακό χάρτη.
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε ο κατάλογος των ομιλητών.
     Βάσει της ειδικής διαδικασίας η οποία ακολουθείται με βάση τον Κανονισμό, μένουν δώδεκα λεπτά για να ομιλήσουν οι δυο Κοινοβουλευτικοί Εκπρόσωποι, ο κ. Πρωτόπαπας και η κ. Ξηροτύρη, βεβαίως και ο Υπουργός. Θα επιμερίσω το χρόνο, από τέσσερα λεπτά στον καθένα και θα κλείσουμε τη συζήτηση.
     Το λόγο έχει ο κ. Πρωτόπαπας.
     ΧΡΗΣΤΟΣ ΠΡΩΤΟΠΑΠΑΣ: Χρειάζομαι λιγότερο χρόνο, κύριε Πρόεδρε, μήπως μπορέσει να δευτερολογήσει και ο κ. Πιπεργιάς.
     Κατ’ αρχήν, κύριε Υπουργέ, δεν φιλοδοξούμε να συμμετάσχουμε σε κανένα θέατρο του παραλόγου, γιατί κατά τη γνώμη μου φτάνουμε σε θέατρο του παραλόγου, αν μας ρωτάτε, γιατί δεν πάει κάποιος, όπως η Δ.Ε.Η., αν θέλει, στη Ρ.Α.Ε. για να ζητήσει να της εγκρίνουν μία επένδυση. Δεν θα την εγκρίνουν. Και δεν θα την εγκρίνει, διότι πρώτον, εφόσον επιμένετε να γίνει ο διαγωνισμός -με ή χωρίς τη Δ.Ε.Η., δεν έχει σημασία- για τα 900 MW, θα πει ότι «Δεν θα τινάξω το διαγωνισμό στον αέρα» και κατά δεύτερον, δεν υπάρχει μια μελέτη που να πείθει ότι αυτή ή η οποιαδήποτε άλλη επένδυση χρειάζεται αυτήν τη στιγμή. Δεν θα της δώσει, λοιπόν, την έγκριση. 
     ΔΗΜΗΤΡΙΟΣ ΠΙΠΕΡΓΙΑΣ: Θα τη δώσει ο Υπουργός ο ίδιος.
     ΧΡΗΣΤΟΣ ΠΡΩΤΟΠΑΠΑΣ: Τώρα, αν θέλει να τη δώσει ο Υπουργός ο ίδιος, δεν νομίζω ότι μπορεί να το κάνει ο ίδιος ο Υπουργός, αγαπητέ κύριε Πιπεργιά, όταν θέλει να επιμείνει στο διαγωνισμό ή όταν δεν έχει ολοκληρώσει ακόμη τη μελέτη του μακροχρόνιου σχεδιασμού. Ας μη μιλάμε, λοιπόν, για το θέατρο του παραλόγου, κύριε Υπουργέ. Δεν υπάρχει  Ιονέσκο, στην Αίθουσα τουλάχιστον.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα σας απαντήσω.
     ΧΡΗΣΤΟΣ ΠΡΩΤΟΠΑΠΑΣ: Στο δεύτερο: Παρ’ ότι κρατήσατε προσεκτικά αποστάσεις -και το προσέξαμε αυτό- δεν δώσατε μια οριστική απάντηση –φοβάμαι ότι δεν μπορείτε και να δώσετε- για το μείζον θέμα που έχει προκύψει με τον κ. Παλαιοκρασσά. Και δεν μπορείτε να δώσετε, όχι διότι δεν είστε ικανός –είστε- αλλά διότι είναι ένα θέμα που αφορά τον Πρωθυπουργό της χώρας, απ’ ό,τι πλέον συμπεραίνουμε μετά και τη σημερινή διαδικασία. Δεν είναι, όμως, εικόνα Πρωθυπουργού να λέει κάποιος τους Υπουργούς του εμμέσως ή αμέσως «κλέφτες», να τους λέει «μαέστρους της διαπλοκής» και να μη δίνει μια οριστική λύση σ’ αυτό το ζήτημα. Ούτε είναι λύση αυτό που έκανε το πρωί ο κ. Αλογοσκούφης  -ο οποίος δεν ξέρω εάν μιλούσε για τη Δ.Ε.Η. ή όχι, πολλοί όμως το ερμήνευσαν έτσι- ο οποίος είπε ότι «’Οποιος με θίξει, θα κάνω μήνυση». 
     Δεν είναι λύσεις αυτές. Οι λύσεις είναι καθαρές. Οφείλει ο Πρωθυπουργός να απαντήσει. Υπάρχει ορχήστρα διαπλοκής που νέμεται τα χρήματα της Δ.Ε.Η.; Εάν υπάρχει και είναι πολιτικά πρόσωπα μέσα να φύγουν και να πάνε στο δικαστήριο. Εάν δεν υπάρχει, να αποπεμφθεί ο συκοφάντης. Δεν είναι εικόνα αυτή, ούτε Κυβέρνησης ούτε Πρωθυπουργού. Εάν δεν πάρουμε, λοιπόν, σαφή απάντηση και συνεχίσει αυτή η θλιβερή εικόνα, θα φέρουμε και πάλι το θέμα στη Βουλή, πολύ σύντομα, κύριε Πρόεδρε, μέσω του κοινοβουλευτικού ελέγχου.
     (Χειροκροτήματα από την πτέρυγα του ΠΑ.ΣΟ.Κ.)
     Το λόγο έχει η κ. Ξηροτύρη.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα ξεκινήσω μ’ αυτό που είπα στην πρωτολογία μου, ότι η απελευθέρωση της αγοράς ενέργειας είναι ένα γεγονός. Το κόμμα μου, γι’ αυτά τα δημόσια αγαθά δεν θα συμφωνούσε με την απελευθέρωση της αγοράς ενέργειας. Παρ’ όλα αυτά, μετέχει στην Ευρωπαϊκή Ένωση και καταθέτει εδώ προτάσεις εποικοδομητικές, έτσι ώστε αυτή η απελευθέρωση να μη βλάψει ούτε το δημόσιο συμφέρον ούτε τους καταναλωτές και να μπορέσει να αντιμετωπίσει τις ιδιαιτερότητες που έχει η χώρα μας. 
     Εδώ δεν έγινε ουσιαστική συζήτηση, κύριε Υπουργέ και κύριοι συνάδελφοι και του ΠΑ.ΣΟ.Κ. και της Κυβέρνησης. Γιατί έγινε η οδηγία 54/2003; Γιατί η προηγούμενη είχε προβλήματα. Και είχε προβλήματα σ’ αυτήν την κατεύθυνση, στην προστασία της κοινής ωφέλειας, των ευάλωτων καταναλωτών, των νησιώτικων περιοχών, στο ότι οι δημόσιες επιχειρήσεις, όπως και η δική μας και όπως σε άλλα κράτη, επειδή οι ιδιώτες δεν μπορούσαν να μπουν στο σύστημα, έπρεπε να κρατηθούν στο σύστημα. Λοιπόν, η οδηγία έχει διαρθρωτικές κινήσεις πολύ σημαντικές, τις οποίες εμείς λέμε ότι δεν τις αξιοποιείτε. 
     Τώρα, στο λίγο χρόνο που έχω, θα ήθελα να πω ότι υπήρξε μία κοινή, θα έλεγα, συμφωνία, ότι και η Κυβέρνηση και η Αξιωματική Αντιπολίτευση και εμείς θέλουμε να διατηρήσουμε ενιαία, καθετοποιημένη και ισχυρή, λοιπόν, τη δημόσια επιχείρηση. 
     Πώς, όμως, τη διατηρούμε ενιαία, όταν υπάρχει αυτός ο διαμελισμός και όταν υπάρχει το οργανωτικό μεγάλο ζήτημα της επιχείρησης; Θα πω παρακάτω ότι μπορείτε να το λύσετε και δεν χρειάζεται να ρωτήσετε την Ευρωπαϊκή Ένωση. Σας δίνει αυτήν τη δυνατότητα το άρθρο 17 της οδηγίας. 
     Πώς από την άλλη πλευρά θα διασφαλίσουμε την επάρκεια του εφοδιασμού της χώρας, όταν τελικά οι ιδιώτες δεν μπαίνουν στο σύστημα και όταν αποδεικνύεται ότι δεν μπορούν να προσφέρουν σ’ αυτόν τον ανταγωνισμό φθηνότερη τιμή και επάρκεια εφοδιασμού; Επομένως, διατηρούνται αυτά που θέλει η οδηγία με το άρθρο 7, δηλαδή και επάρκεια εφοδιασμού και προστασία των ευάλωτων καταναλωτών και παροχή υπηρεσιών κοινής ωφέλειας με το άρθρο 3. Λοιπόν, γιατί δεν μπορούμε να τα δούμε αυτά; Γιατί δεν μπορούμε σ’ αυτά τα θέματα να έχουμε κοινές πολιτικές; Μπορεί να έχουμε διαφορετική φιλοσοφία σε ορισμένα πράγματα, αλλά και αυτό είναι προς τη σωστή κατεύθυνση. Να πιέζουμε να μην εκτρέπονται όλα χάριν του ανταγωνισμού. Δεν δουλεύει ο ανταγωνισμός στα νησιά και καλά κάνει και η οδηγία και δίνει τη δυνατότητα να εξαιρεθούν τα νησιά, πράγμα το οποίο δεν το αξιοποιείτε. 
     Καλά κάνει η οδηγία στο άρθρο 7 και λέει ότι όταν δεν εξασφαλίζεται η επάρκεια του εφοδιασμού και η προστασία του περιβάλλοντος –άλλο πάρα πολύ σοβαρό θέμα- μπορείτε να κάνετε διαγωνισμό και να μην εξαιρείτε καμία επιχείρηση της χώρας. Λοιπόν, υπάρχουν αυτά τα θέματα και μπορεί να διορθωθούν. 
     Όσον αφορά τώρα στο θέμα, κύριε Πρόεδρε, μ' αυτόν το διαχωρισμό του διαχειριστή του συστήματος μεταφοράς του δικτύου κ.λπ., νομίζω ότι θα μπορούσατε να κάνετε αυτήν την τροποποίηση, το είπαμε και στην επιτροπή. Νομίζω ότι και ο σύλλογος των διπλωματούχων μηχανικών της Δ.Ε.Η. σωστά το γράφει εδώ, όπως και ο σύλλογος των εργαζομένων, ούτως ώστε να λύσετε αυτό το πρόβλημα. ‘Εχετε τη δυνατότητα , όπως το κάνετε στο φυσικό αέριο, να υπάρξει θυγατρική εταιρεία, ούτως ώστε να μπορεί να υπάρχει μια συνεργασία λογική ανάμεσα σ’ αυτόν που έχει όλο το βάρος της ανάπτυξης, της συντήρησης και της κατασκευής του δικτύου και σ’ αυτόν τον ανεξάρτητο από πάνω, ο οποίος του λέει, «κάνε αυτό, κάνε εκείνο», χωρίς να μπορούν να συνεννοηθούν μεταξύ τους. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ,  κυρία Ξηροτύρη. 
     Κυρίες και κύριοι συνάδελφοι, έχω την τιμή να σας ανακοινώσω πως η Διακομματική Επιτροπή για τη Διαμόρφωση Θεσμικού Πλαισίου Εγγυήσεων Διαφάνειας στον Αθλητισμό, υποβάλλει την έκθεσή της, σύμφωνα με το άρθρο 44 του Κανονισμού της Βουλής.
     (Η προαναφερθείσα έκθεση καταχωρίζεται στα Πρακτικά και έχει ως εξής: 
      «ΒΟΥΛΗ ΤΩΝ ΕΛΛΗΝΩΝ
ΠΕΡΙΟΔΟΣ ΙΑ΄ – ΣΥΝΟΔΟΣ Β΄
ΔΙΑΚΟΜΜΑΤΙΚΗ ΕΠΙΤΡΟΠΗ
«ΓΙΑ ΤΗ ΔΙΑΜΟΡΦΩΣΗ ΘΕΣΜΙΚΟΥ ΠΛΑΙΣΙΟΥ
ΕΓΓΥΗΣΕΩΝ ΔΙΑΦΑΝΕΙΑΣ ΣΤΟΝ ΑΘΛΗΤΙΣΜΟ»
       
       
       ΕΚΘΕΣΗ
       ΤΗΣ ΔΙΑΚΟΜΜΑΤΙΚΗΣ ΕΠΙΤΡΟΠΗΣ
«ΓΙΑ ΤΗ ΔΙΑΜΟΡΦΩΣΗ ΘΕΣΜΙΚΟΥ ΠΛΑΙΣΙΟΥ
       ΕΓΓΥΗΣΕΩΝ ΔΙΑΦΑΝΕΙΑΣ ΣΤΟΝ ΑΘΛΗΤΙΣΜΟ»


ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ



    Η Διακομματική Επιτροπή «Για τη Διαμόρφωση Θεσμικού Πλαισίου Εγγυήσεων Διαφάνειας στον Αθλητισμό», συνεστήθη με ομόφωνη απόφαση της Ολομέλειας της Βουλής, που ελήφθη κατά τη συνεδρίαση της 23ης Νοεμβρίου 2004, μετά από πρόταση του Πρωθυπουργού, κ. Κώστα Καραμανλή, η οποία κατετέθη στις 11 Νοεμβρίου 2004. 
    Η Επιτροπή συγκροτήθηκε με την υπ' αριθμ. 11233/9067/6 Δεκεμβρίου 2004 απόφαση της Προέδρου της Βουλής, κυρίας Άννας Μπενάκη – Ψαρούδα, σύμφωνα με τα άρθρα 44 και 45 του Κανονισμού της Βουλής. 
    Ως αντικείμενο εργασιών της Επιτροπής ορίζεται η διατύπωση προτάσεων για τη διαμόρφωση του κατάλληλου θεσμικού πλαισίου εγγυήσεων διαφάνειας στον Αθλητισμό, κυρίως στα θέματα χρήσεως αναβολικών και χρηματοδοτήσεων των δραστηριοτήτων του Αθλητισμού από πλευράς Ελληνικής Πολιτείας.
    Η Επιτροπή αποτελέσθηκε από 13 μέλη και συγκεκριμένα από τους Βουλευτές Σοφία Βούλτεψη, Ιωάννη Ιωαννίδη, Κωνσταντίνο Κιλτίδη, Δημήτριο Κωνσταντάρα, Πέτρο Μαντούβαλο, Αναστάσιο Σπηλιόπουλο (Πρόεδρο της Επιτροπής), Αντώνιο Φούσα, Αθανάσιο Αλευρά, Μαρία Δαμανάκη, Δημήτριο Λιντζέρη (Αντιπρόεδρο της Επιτροπής), Θεοδώρα Τζάκρη, Παναγιώτη Κοσιώνη (Γραμματέα της Επιτροπής) και Φώτιο Κουβέλη.
    Μετά τις από 2.11.2005 και 18.11.2005 αποφάσεις της Προέδρου της Βουλής, οι Βουλευτές Αθανάσιος Αλευράς και Πέτρος Μαντούβαλος αντικαταστάθηκαν από τους Βουλευτές Ανδρέα Λοβέρδο και Αναστάσιο Καρυπίδη, αντιστοίχως. 
    Η Επιτροπή πραγματοποίησε 16 συνεδριάσεις, κατά τις οποίες κλήθηκαν σε ακρόαση εκπρόσωποι της Πολιτείας, Πρόεδροι Επιστημονικών Οργανισμών και Αθλητικών Ομοσπονδιών, Ολυμπιονίκες, Ακαδημαϊκοί Καθηγητές και ειδικοί επιστήμονες, όπως εμφαίνεται, αναλυτικότερα, στο αντίστοιχο κεφάλαιο της Έκθεσης.  
    Οι εργασίες της Επιτροπής διήρκεσαν από 10 Φεβρουαρίου μέχρι 30 Νοεμβρίου 2005, ημερομηνία κατά την οποία κατετέθη στην Ολομέλεια της Βουλής η Έκθεση.
    
B. ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ 
ΚΑΙ ΠΡΟΣΩΠΑ ΠΟΥ ΚΛΗΘΗΚΑΝ ΣΕ ΑΚΡΟΑΣΗ

1.    Συνεδρίαση της 10ης Φεβρουαρίου 2005
             Θέμα ημερήσιας διάταξης: 
          Προγραμματισμός του έργου της Επιτροπής.
   
 2.  Συνεδρίαση της 16ης   Φεβρουαρίου 2005
Θέμα ημερήσιας διάταξης:
      Ενημέρωση από τον κ. Δημήτριο Κούβελα, Αναπληρωτή Καθηγητή Φαρμακολογίας του Αριστοτελείου Πανεπιστημίου Θεσσαλονίκης, την κυρία Δήμητρα Κουτσούκη, Πρόεδρο του Εθνικού Συμβουλίου Καταπολέμησης του Ντόπινγκ (Ε.Σ.ΚΑ.Ν) και Πρόεδρο του Τμήματος Φυσικής Αγωγής και Αθλητισμού του Πανεπιστημίου Αθηνών και τον κ. Ιωάννη Ψαρέλη, Ελεγκτή ντόπινγκ.
      
3.   Συνεδρίαση της 1ης Μαρτίου 2005
Θέμα ημερήσιας διάταξης:
      Ενημέρωση από τον κ. Κωνσταντίνο Τριανταφυλλίδη, καθηγητή της Γενετικής και Γενετικής του Ανθρώπου του Αριστοτελείου Πανεπιστημίοιυ Θεσσαλονίκης και τον κ. Αστέριο Δεληγιάννη, Πρόεδρο του Τμήματος Επιστήμης Φυσικής Αγωγής και Αθλητισμού του Αριστοτελείου Πανεπιστημίου Θεσσαλονίκης.
      
   4.   Συνεδρίαση της 8ης Μαρτίου 2005
      Θέμα ημερήσιας διάταξης:
      Ενημέρωση από τον κ. Κωνσταντίνο Γεωργακόπουλο, Διευθυντή του Εργαστηρίου Ελέγχου Ντόπινγκ του Ο.Α.Κ.Α. και τον κ. Δημήτριο Παναγιωτόπουλο, Επίκουρο Καθηγητή Αθλητικού Δικαίου του Τμήματος Επιστήμης Φυσικής Αγωγής και Αθλητισμού του Πανεπιστημίου Αθηνών.


5.   Συνεδρίαση της 22ας Μαρτίου 2005
Θέμα ημερήσιας διάταξης:
         Ενημέρωση από τον κ. Παναγιώτη Τσαρουχά, Υπεύθυνο της Υπηρεσίας Ελέγχου Ντόπινγκ του Ο.Α.Κ.Α. και τον κ. Βασίλειο Σεβαστή, Πρόεδρο του Συνδέσμου Ελληνικών Γυμναστικών και Αθλητικών Σωματείων (Σ.Ε.Γ.Α.Σ.).

6.   Συνεδρίαση της 30ης Μαρτίου 2005
Θέμα ημερήσιας διάταξης:
        Ενημέρωση  από τον κ. Δημήτριο Βαγιωνά, Πρόεδρο του Εθνικού Οργανισμού Φαρμάκων (Ε.Ο.Φ.) και τον κ. Ιωάννη Σγουρό, Νομάρχη Αθηνών και Πρόεδρο της Ελληνικής Ομοσπονδίας Άρσης Βαρών.
        
     7.   Συνεδρίαση της 7ης Απριλίου 2005
        Θέμα ημερήσιας διάταξης:
        Ενημέρωση από τον κ. Βασίλειο Γκαγκάτση, Πρόεδρο της Ελληνικής Ποδοσφαιρικής Ομοσπονδίας (Ε.Π.Ο.), τον κ. Ιωάννη Θεοδωρακόπουλο, Πρόεδρο του Πανελληνίοιυ Συνδέσμου Αθλητικού Τύπου (Π.Σ.Α.Τ.) και την κυρία Νίκη Μπακογιάννη, Πρόεδρο του Συλλόγου Ελλήνων Ολυμπιονικών.
        
     8.   Συνεδρίαση της 19ης Απριλίου 2005
        Θέμα ημερήσιας διάταξης:
        Ενημέρωση από τον κ. Μίνωα Κυριακού, Πρόεδρο της Ελληνικής Ολυμπιακής Επιτροπής.
      
     9.   Συνεδρίαση της 19ης Μαϊου 2005
         Θέμα ημερήσιας διάταξης :
         Ενημέρωση από τον κ. Κώστα Κουκοδήμο, Γενικό Γραμματέα Αθλητισμού και την κυρία Χαρά Σπηλιοπούλου, Καθηγήτρια Ιατροδικαστικής και Τοξικολογίας της Ιατρικής Σχολής του Πανεπιστημίου Αθηνών.
       
     
10. Συνεδρίαση της 16ης Ιουνίου 2005
         Θέμα ημερήσιας διάταξης :
         Ενημέρωση από τον κ. Γεώργιο Λιάνη, Βουλευτή, πρώην Υφυπουργό Πολιτισμού και τον κ. Σταύρο Χάντζο, Ιατρό – Ειδικό Αθλητίατρο. 
       
     11. Συνεδρίαση της 21ης Ιουνίου 2005
         Θέμα ημερήσιας διάταξης :
         Ενημέρωση από τον Υφυπουργό Πολιτισμού, κ. Γεώργιο Ορφανό.
     
     12. Συνεδρίαση της 20ης Οκτωβρίου 2005
         Θέμα ημερήσιας διάταξης :
      Συζήτηση σχετικά με τη σύνταξη της Έκθεσης της Επιτροπής
     
     13. Συνεδρίαση της 8ης Νοεμβρίου 2005
         Θέμα ημερήσιας διάταξης :
     	Συνέχιση της συζήτησης σχετικά με τη σύνταξη της Έκθεσης της Επιτροπής
     
     14. Συνεδρίαση της 15ης Νοεμβρίου 2005
         Θέμα ημερήσιας διάταξης :
     Συζήτηση σχετικά με τη σύνταξη της Έκθεσης της Επιτροπής
     
     15. Συνεδρίαση της 28ης Νοεμβρίου 2005
         Θέμα ημερήσιας διάταξης :
     Ενημέρωση των μελών της Επιτροπής από εκπροσώπους του Συλλόγου Ελλήνων Ολυμπιονικών, σχετικά με τη διαφάνεια στον αθλητισμό και τα προνόμια, που παρέχονται στους αθλητές, που έχουν τιμηθεί με διακρίσεις.
     
     16. Συνεδρίαση της 29ης Νοεμβρίου 2005
         Θέμα ημερήσιας διάταξης :
     Έγκριση του σχεδίου Έκθεσης της Επιτροπής.
      
      
      
      
      
      
      
      
      
      
      
      
      
      Γ. ΓΕΝΙΚΟ ΜΕΡΟΣ
      
      
      
      
      
      
      
      
      
      
      
      
      
      
      
      
      
      
      1. ΕΙΣΑΓΩΓΙΚΑ
      Οι μεγάλες διεθνείς επιτυχίες των Ελλήνων αθλητών, σε ατομικά, κυρίως, όμως, σε ομαδικά αγωνίσματα, αποδεικνύουν τις τεράστιες δυνατότητές τους, αλλά και τη σημασία της σοβαρής, της οργανωμένης και συλλογικής προσπάθειας στον αθλητισμό.
      Οι επιτυχίες αυτές, δυστυχώς, συχνά αμαυρώνονται από φαινόμενα αδιαφάνειας, βίας στις αθλητικές διοργανώσεις και από περιστατικά ντόπινγκ αθλητών. Φαινόμενα που εκθέτουν τη χώρα μας διεθνώς, απομακρύνουν τους φιλάθλους, αλλά και τους σοβαρούς παράγοντες από το χώρο του αθλητισμού. Από φαινόμενα που αναιρούν και υπονομεύουν την αξία του αθλητισμού ως κοινωνικού αγαθού και ως εκπαιδευτικού εργαλείου, που διδάσκει τον υγιεινό τρόπο ζωής, το ομαδικό πνεύμα, τον αλληλοσεβασμό, τον τίμιο αγώνα, την πειθαρχία και την υπευθυνότητα. Ειδικότερα το ντόπινγκ, που θεωρείται ως η σημαντικότερη μορφή αδιαφάνειας, δεν ενοχοποιείται μόνο για την αλλοίωση της γνησιότητας των αθλητικών αποτελεσμάτων, αλλά κυρίως γιατί καταστρέφει την υγεία των αθλητών οδηγώντας τους ακόμη και στο θάνατο. Χρέος όλων μας, λοιπόν, είναι να θωρακίσουμε το ελληνικό αθλητικό οικοδόμημα με νέες θεσμικές παρεμβάσεις, προπάντων, όμως, με νέες αντιλήψεις που αφορούν: 
      Κατ' αρχήν στην αξία της συμμετοχής και του «ευ αγωνίζεσθαι». Στην ορθολογική κατανομή, διαχείριση αλλά και στον αυστηρό έλεγχο των πόρων που διατίθενται. Έναν έλεγχο, που συχνά οι διοικούντες τις ομοσπονδίες, τα σωματεία και γενικότερα τον αθλητισμό, τον θέλουν, για γνωστούς σε όλους λόγους, προσχηματικό. Στην πιστή εφαρμογή των νόμων που θεσπίζονται. Στην καθιέρωση σταθερών κανόνων και αρχών που θα ισχύουν εφεξής για όλους χωρίς εκπτώσεις και εξαιρέσεις. Στην οργανωμένη προστασία της υγείας των αθλουμένων. Στην αποπομπή από το ελληνικό αθλητικό οικοδόμημα όλων όσων αποδεδειγμένα παρασιτοβιούν σε βάρος του με οποιαδήποτε ιδιότητα, συμπεριλαμβανομένων των ομοσπονδιών, αλλά και των σωματείων-«σφραγίδα». 
       Αυτές ακριβώς οι νέες θεσμικές παρεμβάσεις και αντιλήψεις για τον ελληνικό αθλητισμό θα πρέπει να έχουν ως θεμέλιο το μαζικό και τον ερασιτεχνικό αθλητισμό, να φτάνουν στον ανταγωνιστικό αθλητισμό και στον πρωταθλητισμό και να αντιμετωπίζουν ρηξικέλευθα τα θέματα της επιχειρηματικότητας στον επαγγελματικό αθλητισμό. Να αναδεικνύουν και να επιβραβεύουν τον αθλητή ως το μεγάλο και μοναδικό πρωταγωνιστή, αλλά και το ρόλο όλων των άλλων παρενθέτων προσώπων στις πραγματικές τους διαστάσεις. Να  κατατείνουν στην ανατροπή της κυριαρχούσας σήμερα άποψης ότι οι επιτυχίες και διακρίσεις των αθλητών μπορούν να κατακτώνται έναντι παντός τιμήματος, ακόμη και σε βάρος της ίδιας της ζωής τους, προκειμένου να βολεύονται και να θησαυρίζουν κάποιοι επιτήδειοι και να εξυπηρετούνται συγκεκριμένα συμφέροντα, αλλά και γνωστές σκοπιμότητες. 
      Στον αθλητισμό το κυρίως ζητούμενο πρέπει να είναι η συμμετοχή. Αυτό δεν σημαίνει ότι Πολιτεία και κοινωνία δεν οφείλουν να επιβραβεύουν όσους αθλητές ξεχωρίζουν και διακρίνονται στο εσωτερικό της χώρας και προπάντων διεθνώς. Η αντιμετώπιση των φαινομένων της αδιαφάνειας και του ντόπινγκ στον ελληνικό αθλητισμό θα πρέπει να γίνει μέσα από μια προσπάθεια καλά οργανωμένη, συνολική και αποτελεσματική. Από πολλούς, και κυρίως από αυτούς που δεν θέλουν να ξεβολευτούν, υποστηρίζεται η άποψη ότι ο διεθνής χαρακτήρας των φαινομένων αυτών δεν αφήνει πολλά περιθώρια για την εκρίζωσή τους και ότι οι μεγάλες επιτυχίες και τα ρεκόρ των αθλητών διεθνώς κατακτώνται μόνο με τη χρήση αθέμιτων μέσων και απαγορευμένων ουσιών. Οι απόψεις αυτές είναι επικίνδυνες και δεν μπορούν να αφορούν στη χώρα που γέννησε και δίδαξε τον πολιτισμό και τον αθλητισμό. Στη χώρα που μόλις πρόσφατα πραγματοποίησε τους πλέον άρτιους και ασφαλείς Ολυμπιακούς Αγώνες, που έγιναν ποτέ. Ακόμη, στη χώρα που οι αθλητές της διέπρεψαν στους τελευταίους, αλλά και σε παλαιότερους Ολυμπιακούς Αγώνες, σε Παγκόσμιες και σε Πανευρωπαϊκές αθλητικές διοργανώσεις, κάνοντας τους Έλληνες, ανά την υφήλιο, περήφανους.
      Η γνωστή θλιβερή υπόθεση με τους δύο πρωταθλητές μας και τον προπονητή τους την παραμονή της τέλεσης των Ολυμπιακών Αγώνων της Αθήνας μας πλήγωσε μας έμαθε πολλά. Αποδείχθηκε πως όλοι γνώριζαν ή έστω βασίμως υποπτεύονταν, όμως, προσπαθούσαν στο όνομα του κακώς νοούμενου εθνικού συμφέροντος, αλλά και στο όνομα άλλων συμφερόντων να το κρύψουν. Ακόμη και όταν τα διεθνή Μ.Μ.Ε. επανέφεραν το θέμα στο προσκήνιο εμείς ανακαλύπταμε συνωμοσίες, ξένους δάκτυλους και ύποπτα συμφέροντα. Όλα αυτά για να υπερασπιστούμε την εθνική μας αμεριμνησία και την υπόληψή του Έθνους, στο οποίο οι φερόμενοι ως πρωταγωνιστές προσέφεραν ένα μύθο που δεν έπρεπε να γκρεμιστεί. Τα μέλη της Διακομματικής Επιτροπής πιστεύουν και εύχονται η απόφαση του Διεθνούς Αθλητικού Δικαστηρίου να αποδώσει πάλλευκους τους δύο πρωταθλητές μας, αλλά και ότι οι ευθύνες, όλων όσων συνέπραξαν καθ’ οιονδήποτε τρόπο στην υπόθεση αυτή, είναι βαρύτατες.
      
      2. ΠΕΡΙ ΝΤΟΠΙΝΓΚ ΓΕΝΙΚΑ
      
      Το θέμα του ντόπινγκ στον αθλητισμό δεν λείπει από τα πρωτοσέλιδα των εφημερίδων. Έτσι τα φώτα της δημοσιότητας μένουν συνεχώς στραμμένα πάνω του. Η δημοσιότητα αυτή δεν αποκαλύπτει απλώς την εξάπλωση του φαινομένου, στο σύγχρονο αθλητισμό, αλλά ταυτόχρονα καταδεικνύει, αν και μόνο έμμεσα, την πολυπλοκότητα και το δυναμικό χαρακτήρα του προβλήματος. Η ταχύτητα με την οποία υιοθετούνται νέες φαρμακευτικές ουσίες, το πλήθος των αθλημάτων που επηρεάζονται και ο αριθμός των χωρών στις οποίες εμφανίζεται το ντόπινγκ, όλα μαρτυρούν τις δυσκολίες που αντιμετωπίζουν οι αθλητικοί οργανισμοί, οι Κυβερνήσεις κ.λπ. που προσπαθούν να αναπτύξουν μια ενιαία πολιτική αντιμετώπισης του προβλήματος.
      Οι Ολυμπιακοί Αγώνες, που διεξάγονται κάθε τέσσερα χρόνια, εκπροσωπούν το σύγχρονο αθλητισμό. Τα εκατομμύρια των αθλητών και τα δισεκατομμύρια των τηλεθεατών που τους παρακολουθούν μαρτυρούν το μεγάλο κύρος και τη δημοσιότητα του αθλητισμού και μας δίνουν μια ιδέα της επιρροής του στην κοινή φαντασία. Προσφέρουν μια πλούσια σειρά από εικόνες θριάμβου και απόγνωσης, απρόβλεπτης επιτυχίας και απροσδόκητης αποτυχίας, συναρπαστικής καλής τύχης και τρομακτικής αποτυχίας. Η ίδια κλίμακα εικόνων και συναισθημάτων μπορεί να διαπιστωθεί σε οποιαδήποτε μεγάλη διεθνή αθλητική συνάντηση, όπως είναι οι Παραολυμπιακοί  και οι Χειμερινοί Ολυμπιακοί Αγώνες, τα διάφορα Παγκόσμια και Πανευρωπαϊκά πρωταθλήματα κ.λπ. Έτσι πέρα από όσους αθλούνται υπάρχει η ευρύτητα και η ένταση του κοινού στα αθλητικά δρώμενα, αλλά και η ικανότητα του αθλητισμού να αφυπνίζει ένα εκπληκτικό πάθος στη σύγχρονη κοινωνία. Όλα αυτά με τη συνδρομή των Μ.Μ.Ε. και το ολοένα αυξανόμενο κρατικό ενδιαφέρον. Εάν, λοιπόν, ο αθλητισμός έχει κάτι να συνεισφέρει στην ηθική ανάπτυξη της κοινωνίας αυτό είναι η εμμονή σε μια αισιόδοξη άποψη για την ανθρώπινη φύση και η πίστη ότι ο αθλητισμός και τα μεγάλα αθλητικά γεγονότα μπορούν να καταδείξουν τη βιωσιμότητα των υψηλότερων ηθικών προτύπων στις σύγχρονες περίπλοκες κοινωνίες. Αυτή ακριβώς η συνεισφορά του αθλητισμού ως κοινωνικού αγαθού που συμβάλει στη βελτίωση της φυσικής κατάστασης, της υγιείας και της ποιότητας της ζωής των πολιτών, τελικά ακυρώνεται από τα όποια φαινόμενα αδιαφάνειας. Είναι προφανές ότι η αδιαφάνεια στον αθλητισμό δεν αφορά μόνο στο ντόπιγκ, που ως γνωστό αλλοιώνει τη γνησιότητα του αποτελέσματος και την προσπάθεια των αθλητών, θέτοντας σε κίνδυνο την υγεία τους, ερχόμενο σε αντίθεση με τις αρχές του Ολυμπισμού, του ευ αγωνίζεσθαι και της ιατρικής ηθικής. Αφορά εξ’ ίσου σημαντικά και στον τρόπο χρηματοδότησης του συστήματος και ειδικότερα στα ισχυρά οικονομικά και όχι μόνο κίνητρα που υπάρχουν για όσους επιτυγχάνουν μεγάλες επιδόσεις και διακρίσεις.
      Η αντιμετώπιση του ντόπινγκ γίνεται δυσκολότερη εξ’ αιτίας των διεθνών διαστάσεων που έχει λάβει το πρόβλημα, λόγω της μεγάλης διάδοσης και της πολυπλοκότητάς του, αλλά και από την ανάμειξη πολλών παραγόντων μέσα και έξω από τον αθλητισμό. 
      Η Ευρωπαϊκή Ένωση με τη Συνθήκη της αλλά και μέσω κορυφαίων οργάνων της όπως η Σύνοδος Κορυφής, το Ευρωπαϊκό Κοινοβούλιο και η Ευρωπαϊκή Επιτροπή έχει υπογραμμίσει την αξία του αθλητισμού και την ανάγκη αντιμετώπισης του προβλήματος του ντόπινγκ  σε εθνικό και παγκόσμιο επίπεδο. Ενώ η συνεργασία της Ε.Ε. με φορείς όπως το Συμβούλιο της Ευρώπης, η Διεθνής Ολυμπιακή Επιτροπή (Δ.Ο.Ε.), ο Παγκόσμιος Οργανισμός Αντιντόπινγκ (WADA), η UNESCO, η Παγκόσμια Οργάνωση Υγείας (WHO) και η INTERPOL, επιβεβαιώνει το μέγεθός του.
      Η Ελλάδα παρακολούθησε την εξέλιξη του φαινομένου με μεγάλη καθυστέρηση και με προκλητική αδιαφορία, παρά το γεγονός ότι θεωρείται, από ετών, κέντρο διακίνησης των φαρμακοδιεγερτικών ουσιών  κυρίως λόγω της γεωγραφικής της θέσης, του trafficking, των γνωστών αδυναμιών του συστήματος παρακολούθησης της παραγωγής, εμπορίας και διακίνησης αυτών των ουσιών, αλλά και του  ανεξέλεγκτου τρόπου λειτουργίας των γυμναστηρίων όπου κατά κύριο λόγο διακινούνται ελεύθερα οι ουσίες αυτές αλλά και τα συμπληρώματα διατροφής, αρκετά των οποίων εμπεριέχουν απαγορευμένες φαρμακοδιεγερτικές ουσίες. Όλα αυτά παρά το ότι το  2004 είχε αναλάβει τη βαρύτατη ευθύνη της διοργάνωσης των Ολυμπιακών Αγώνων της Αθήνας, γεγονός το οποίο θα έπρεπε να αφυπνίσει όλους του καθ’ ύλην αρμόδιους. 
      
      
      
      
      3. ΚΡΑΤΟΣ ΚΑΙ ΑΘΛΗΤΙΣΜΟΣ
      Η σχέση του κράτους με τον αθλητισμό είναι φαινόμενο παλιό. Τόσο παλιό όσο και ο ίδιος ο οργανωμένος αθλητισμός. Δεν είναι κάτι που αφορούσε μόνο τις χώρες του υπαρκτού σοσιαλισμού. Από παλιά το πάθος για τον αθλητισμό και τη νίκη αξιοποιούνταν για σκοπούς που είναι υπό την ευρεία έννοια πολιτικοί. Ήταν και είναι η επιθυμία των ηγετών να αποκτήσουν γόητρο συναναστρεφόμενοι μεγάλους αθλητές, κάτι που οδηγεί σε προσπάθεια να αποκτήσουν με κάθε τρόπο κορυφαίους αθλητές. Ήταν και είναι η στρατολόγηση κορυφαίων αθλητών για πολιτικούς σκοπούς. Οι περισσότερες Κυβερνήσεις εκτός από περιστασιακές παρεμβάσεις στον αθλητισμό ασχολούνται πιο πολύ με το σχολικό αθλητισμό ως μέρος μιας ευρύτερης αθλητικής στρατηγικής. Μόνο σχετικά πρόσφατα οι κυβερνήσεις ενσωμάτωσαν τη χρηματοδότηση του αθλητισμού και της ψυχαγωγίας σε μια ευρύτερη έννοια του ρόλου του κράτους και ως σημαντικού μέρους της ποιότητας της ζωής. Ουσιαστική παρέμβαση του κράτους στον αθλητισμό έχουμε στην τελευταία 50ετία. Μέχρι τότε η παρέμβαση αυτή ήταν αποσπασματική και αφορούσε κυρίως: α) στην προσπάθειά του να χρησιμοποιήσει τον αθλητισμό ως μέσο κοινωνικής ολοκλήρωσης, β) στον έλεγχο όψεων του αθλητισμού  ή στον έλεγχο δραστηριοτήτων που συνδέονται με τον αθλητισμό, όπως ο τζόγος κ.λπ., γ) στην ανάπτυξη της πολιτικής για τον αθλητισμό και το σποραδικό ενδιαφέρον για τα οφέλη που έχουν στην υγεία η ψυχαγωγία και η άθληση, δ) στην αντιμετώπιση του περιορισμένου ενδιαφέροντος για στράτευση, ε) στη χρήση των διεθνών αθλητικών επιτυχιών, χωρίς οικονομικό κόστος, για τη βελτίωση του γοήτρου μιας χώρας κ.λπ..
      Σ’ αυτό ακριβώς το λόγο οφείλεται και το γεγονός ότι πολλές Κυβερνήσεις αισθάνονται τον πειρασμό να επιτρέψουν, στη χειρότερη περίπτωση, τη χρήση φαρμακοδιεγερτικών ουσιών ή στην καλύτερη περίπτωση, να την ανεχθούν. Η περίπτωση της Πρώην Ανατολικής Γερμανίας και της Ρωσίας στις αρχές της δεκαετίας του 60’ με τις εντυπωσιακές επιτυχίες έθεσαν σε αμφισβήτηση τους βολικούς και φιλάρεσκους ισχυρισμούς περί αθλητικής υπεροχής της Δύσης. Όμως και οι ΗΠΑ έχουν να επιδείξουν μια μακρά ιστορία χρησιμοποίησης του αθλητισμού από το κράτος για σκοπούς διπλωματικούς. Οι ΗΠΑ και η Ρωσία χρησιμοποιούσαν για πολλά χρόνια τον αθλητισμό ως υποκατάστατο του ιδεολογικού τους ανταγωνισμού.
      Ένας τελευταίος λόγος, για το εύρος των κινήτρων που ωθούν ένα κράτος να παρεμβαίνει στον αθλητισμό αφορά στη συνεισφορά που μπορεί να έχει ο αθλητισμός στην οικονομική ανάπτυξη. Πιο πρόσφατα πολλές κυβερνήσεις είδαν τις επιδόσεις στον αθλητισμό ως συνεισφορά στην τοπική και στη διεθνή οικονομία, ενώ τα μεγάλα ανοιχτά και κλειστά γήπεδα θεωρούνται και ως τεκμήριο πλούτου. Παράλληλα με την αντίληψη που κερδίζει συνεχώς έδαφος, ότι η φιλοξενία μεγάλων αθλητικών συναντήσεων δεν είναι πλέον οικονομικό βάρος, έχει αναπτυχθεί η αντίληψη ότι η πιθανότητα να ανατεθούν σε μια χώρα μεγάλες αθλητικές συναντήσεις είναι μεγαλύτερη, εάν η χώρα αυτή έχει μεγαλύτερες επιτυχίες στον αθλητισμό. 
      Η άλλη όψη του ίδιου νομίσματος είναι ότι η κατασκευή μεγάλων αθλητικών εγκαταστάσεων που πολλές φορές χαρακτηρίζονται από υπερβολές και η ανάληψη μεγάλων αθλητικών διοργανώσεων, από χώρες μικρές και αναπτυσσόμενες με μεγάλα οικονομικά προβλήματα, με συνέπεια τα επιδεινώνονται τα προβλήματα αυτά. Η περίπτωση της χώρας μας είναι χαρακτηριστική. Αυτό δε σημαίνει ότι οι χώρες αυτές δεν πρέπει να αναλαμβάνουν μεγάλες διοργανώσεις. Όμως, όταν τις αναλαμβάνουν οφείλουν, να είναι προσεκτικές και να αποφεύγουν τις υπερβολές. Στους Ολυμπιακούς Αγώνες της Αθήνας η Ελλάδα δεν επένδυσε μόνο στην επιτυχία τους από πλευράς υποδομών, οργάνωσης και ασφάλειας. Επένδυσε ορθώς και στις επιτυχίες των αθλητών της. Το κρίσιμο ερώτημα ως προς το θέμα αυτό, είναι αν και κατά πόσο επένδυσε σωστά. Η παράνομη και επιλεκτική χρηματοδότηση συγκεκριμένων πρωταθλητών, αλλά και των προπονητών τους, από κρατικούς φορείς και οργανισμούς πείθει για το ακριβώς αντίθετο.
      Όλα τα παραπάνω και με δεδομένες τις διαστάσεις του ντόπινγκ παγκοσμίως, αλλά και στη χώρα μας, αναπόφευκτα οδηγούν στο καίριο ερώτημα. Τι είδους αθλητισμό θέλουμε;
      
      4. ΑΘΛΗΤΙΣΜΟΣ - ΕΠΙΧΕΙΡΗΣΕΙΣ ΚΑΙ ΧΡΗΜΑ
      Την ένταση του ενδιαφέροντος και την εμπλοκή του κράτους στον αθλητισμό συναγωνίζεται μόνο η παράλληλη εισβολή στον αθλητισμό των επιχειρήσεων, εξέλιξη που αποφέρει κέρδη που δημιουργεί όμως και προβλήματα. Η ολοένα αυξανόμενη ανάμειξη των ΜΜΕ στον αθλητισμό απεικονίζει  καλύτερα την όλο και μεγαλύτερη εμπορευματοποίηση του αθλητισμού. Στα τελευταία χρόνια η σχέση αθλητισμού – Μ.Μ.Ε. απέκτησε τα χαρακτηριστικά της αλληλοεξάρτησης ή της συμβίωσης με τη συμβολή των νέων τεχνολογιών, της δορυφορικής τηλεόρασης, του μάρκετιγκ κ.λπ.. Η σχέση αθλητισμού και επιχειρήσεων αποδεικνύεται και από τις χορηγίες σε αθλητές, συλλόγους και ομοσπονδίες. Οι χορηγοί προτιμούν κυρίως τους σπρίντερς και τους άνδρες από τις γυναίκες. Στις φτωχότερες χώρες οι αθλητές χρηματοδοτούνται από τους πενιχρούς προϋπολογισμούς της Ολυμπιακής Αλληλεγγύης ή τις μεγάλες ομοσπονδίες, όπως π.χ. Ι.Α.Α.F. ή μέσω αθλητικών υποτροφιών. Αντιθέτως τα ποσά που διατίθενται για τον έλεγχο του ντόπινγκ είναι συγκριτικά ελάχιστα. Όμως και οι σύλλογοι, αλλά και οι εθνικές ομοσπονδίες είναι απρόθυμοι να συνεργαστούν για να μη χάσουν τα οικονομικά τους οφέλη. Αυτό συμβαίνει κατά κύριο λόγο στις ΗΠΑ όπου η εμπορευματοποίηση του αθλητισμού είναι πλήρης. Μια άλλη συνέπεια του χρήματος που ρέει σε ορισμένα αθλήματα είναι ότι οι αθλητές, οι προπονητές και οι μάνατζέρ τους αγωνίζονται σκληρά για να αποκρούσουν κάθε απειλή εναντίον του εισοδήματός τους από τον αθλητισμό, ενώ υπάρχει ακόμη και το υψηλό νομικό κόστος για την υπεράσπιση των εμπλεκομένων σε υποθέσεις ντόπινγκ. 
      Στη χώρα μας η σχέση αθλητισμού, επιχειρήσεων και χρήματος εντάθηκε κατά τα τελευταία χρόνια επικίνδυνα και ανεξέλεγκτα με συνέπειες οδυνηρές. Η σχέση αυτή δεν αφορά μόνο τις ομοσπονδίες και τα σωματεία αλλά τους αθλητές και τους προπονητές τους. Στο πρόσφατο παρελθόν η σύμβαση της Ε.Π.Α.Ε. για τη συνδρομητική μετάδοση των ποδοσφαιρικών αγώνων παρά τις περί του αντιθέτου προβλέψεις τελικά κατέστρεψε το επαγγελματικό ποδόσφαιρο. Ενώ οι υπέρογκες χορηγίες σε συγκεκριμένους αθλητές σε συνδυασμό με τα υπόλοιπα, κυρίως οικονομικά  και όχι μόνο προνόμια που είχαν δοθεί νόμιμα και παράνομα από την πολιτεία κ.λπ. οδήγησαν στη διαμόρφωση γενικότερα ενός καθεστώτος πλεονεξίας, αλλά και ασυδοσίας. Οι πρόσφατες περιπτώσεις γνωστών πρωταθλητών και των προπονητών τους είναι χαρακτηριστικές. Το τραγελαφικό της υπόθεσης αυτής είναι ότι το σημαντικότερο μέρος των χορηγιών προέρχονταν από φορείς του ευρύτερου δημόσιου τομέα, ενώ την ίδια ακριβώς στιγμή η πολιτεία κατέφευγε παρανόμως σε μεθοδεύσεις οικονομικής ενίσχυσής τους μέσω «σωματείων σφραγίδα», παρακάμπτοντας τις ομοσπονδίες και τα σωματεία στα οποία ανήκαν, παρά το ότι οι ενισχύσεις αυτές δίνονταν με πρόσχημα την αντιμετώπιση των αυξημένων προπονητικών τους αναγκών. Τα επιχειρήματα ότι όλες αυτές οι επιπρόσθετες και επιλεκτικές ενισχύσεις, πέραν των προβλεπόμενων και νομίμων, αποτελούν συνήθη πρακτική ή ότι έχουν σχέση με το γεγονός ότι οι αθλητές αυτοί και οι προπονητές τους βρίσκονταν σε περίοδο Ολυμπιακής προετοιμασίας, δεν πείθουν κανένα. Τέτοιες πρακτικές αναμφίβολα οδηγούσαν σε εκμαυλισμό αλλά και σε αποθράσυνση τους αποδέκτες αυτών των ενισχύσεων, οι οποίοι κατέφευγαν σε κάθε μέσο προκειμένου να διασφαλίσουν αλλά και να αυξήσουν τις προς αυτούς παροχές, νόμιμες ή παράνομες. Το κρίσιμο ερώτημα είναι: Ποιος ήταν ο ρόλος και η συμμετοχή των ομοσπονδιών απέναντι σ’ αυτές τις πρακτικές, γιατί σιωπούσαν και γιατί τις συγκάλυπταν;
      
       5. ΑΘΛΗΤΙΣΜΟΣ, ΥΓΕΙΑ ΚΑΙ ΠΡΟΣΩΠΙΚΗ ΔΟΞΑ
       Η εντατικοποίηση του κρατικού και εμπορικού ενδιαφέροντος για τον αθλητισμό, αύξησε τις πιέσεις προς τους αθλητές για υψηλές επιδόσεις. Υπάρχει ακόμα και η αύξηση της λατρείας του σώματος. Γενικά υπάρχει η αντίληψη ότι η συμμετοχή στον αθλητισμό σχετίζεται με την υγεία και την καλή φυσική κατάσταση του ατόμου. Σ’ αυτή την ασαφή εξίσωση υπάρχουν αξιοσημείωτοι περιορισμοί. Στους άνδρες η ανάπτυξη μιας ιδανικής εξωτερικής εμφάνισης είναι έκφραση δύναμης και αυτοπεποίθησης. Αυτό εκτός από την ενόργανη γυμναστική, εξασφαλίζεται και με τη λήψη απαγορευμένων ουσιών και κυρίως αναβολικών. Η ύπαρξη χρηστών αναβολικών που λαμβάνονται για λόγους ματαιοδοξίας και τόνωσης της αυτοεκτίμησής τους και όχι για να κερδίσουν έναν αγώνα, μπορεί να θεωρηθεί μια ακόμη συνέπεια της διάδοσης της χρήσης διάφορων φαρμακοδιεγερτικών ουσιών στον αθλητισμό. Στις ουσίες αυτές εντάσσονται και τα συμπληρώματα διατροφής. Από τη στιγμή που οι αθλητές γίνονται επαγγελματίες, παίρνουν πολλά φάρμακα σε δισκία, ενέσεις, ποτά, βότανα κ.λπ. από ερασιτέχνες και επαγγελματίες προπονητές, γιατρούς και εκπαιδευτές για τον πόνο, την τόνωση, για χαλάρωση, για μείωση του άγχους, για αύξηση των επιδόσεων κ.λπ.. 
        Κάτω από αυτές τις συνθήκες, η έκπληξη που νιώθουν οι θαυμαστές του αθλητισμού κάθε φορά που αποκαλύπτεται ένα σκάνδαλο του ντόπινγκ, δεν είναι απλά η αντίδραση σε άλλο ένα παράδειγμα υποκριτικής συμπεριφοράς. Είναι ένα αίσθημα προσωπικής εξαπάτησης. Τα προσωπικά αισθήματα που έχει προκαλέσει μια μεγάλη αθλητική επίδοση, προδίδονται δημοσίως. Η άποψη αυτή αναμφίβολα αδικεί  την πλειοψηφία των αθλητών που δεν ενδίδουν στη φαρμακοδιέγερση. Οι θέσεις των κυβερνήσεων σε ό,τι αφορά τη φαρμακοδιέγερση είναι συχνά διφορούμενες, ενώ τα οικονομικά και εμπορικά συμφέροντα είναι πρόθυμα να αγνοήσουν το θέμα.
       
       
       
       6. ΟΡΙΣΜΟΣ ΤΟΥ ΝΤΟΠΙΝΓΚ
       Ο όρος ντόπινγκ προέρχεται από τη λέξη «dop» που σημαίνει απόσταγμα φυτικής προέλευσης με διεγερτικές ιδιότητες, το οποίο χρησιμοποιούνταν από ιθαγενείς στη Νοτιοανατολική Αφρική. Ο όρος ντόπινγκ εμφανίστηκε πρώτη φορά σε αγγλικό λεξικό για να δηλώσει τη χορήγηση μείγματος ναρκωτικών ουσιών σε άλογα προκειμένου να έχουν καλύτερη απόδοση. Το 1963 η Ειδική Επιτροπή του Συμβουλίου της Ευρώπης, όρισε ως ντόπινγκ, τη χορήγηση ή χρήση από έναν αγωνιζόμενο κάθε είδους ουσίας που είναι ξένη προς το σώμα του ή κάθε φυσιολογική ουσία σε μη φυσιολογική ποσότητα ή με μη φυσιολογικό τρόπο λήψης, με μόνο σκοπό την τεχνητή βελτίωση της σωματικής ικανότητας στον αθλητισμό. Σύμφωνα με έναν απλό ορισμό, «ντόπινγκ» είναι οποιαδήποτε ενέργεια που  μεταβάλλει με οποιοδήποτε μέσο την αγωνιστική διάθεση του αθλητή». Στην ελληνική αθλητική νομοθεσία αναφέρονται οι όροι «φαρμακοδιέγερση» και «τεχνητή μεταβολή της φυσικής αγωνιστικής ικανότητας» που περιλαμβάνουν και το ψυχολογικό ντόπινγκ. 
       Σύμφωνα με το άρθρο 128 Β’ του ν. 3057/02, ντόπινγκ είναι η χορήγηση σε αθλητή ή η χρήση από αυτόν ενός απαγορευμένου μέσου, καθώς, επίσης, και η ύπαρξη στο σώμα του είτε του απαγορευμένου μέσου είτε των αποδείξεων της χρήσης ενός τέτοιου μέσου. Ο ορισμός του ντόπινγκ σύμφωνα με το Ν. 3057/2002 είναι: 

«ΑΡΘΡΟ 128Α»
       Ντόπινγκ
       Το ντόπινγκ αλλοιώνει τη γνησιότητα του αποτελέσματος και της προσπάθειας των αθλητών, θέτει σε κίνδυνο την υγεία των αθλητών και ιδίως των ανηλίκων, είναι αντίθετο με τις θεμελιώδεις αρχές του Ολυμπισμού, του ευ αγωνίζεσθαι και της ιατρικής ηθικής και απαγορεύεται».
       «ΑΡΘΡΟ 128Β»
       Έννοια όρων
       Κατά την έννοια του παρόντος νόμου:
       Α) Ντόπινγκ είναι η χορήγηση σε αθλητή ή η χρήση από αυτόν ενός απαγορευμένου μέσου, καθώς επίσης και η ύπαρξη στο σώμα του είτε απαγορευμένου μέσου, είτε των αποδείξεων της χρήσης ενός τέτοιου μέσου.
       Β) Χρήση είναι η με οποιονδήποτε τρόπο λήψη από αθλητή και εισαγωγή στον οργανισμό του απαγορευμένης ουσίας, ιδίως με κατάποση ή με ένεση, καθώς και η με οποιονδήποτε τρόπο εφαρμογή από αυτόν απαγορευμένης μεθόδου. 
       Γ) Χορήγηση η με οποιονδήποτε τρόπο δόση, παροχή ή μεταβίβαση στον αθλητή απαγορευμένης ουσίας ή η εφαρμογή σε αυτόν απαγορευμένης μεθόδου ανεξάρτητα εάν τελικά έγινε χρήση της.
       Δ) Απαγορευμένο μέσο είναι κάθε ουσία, κάθε βιολογικό ή βιοτεχνολογικό υλικό και κάθε μέθοδος που έχει τη δυνατότητα είτε να μεταβάλει τεχνητά την αγωνιστική διάθεση, ικανότητα ή απόδοση ενός αθλητή, είτε να συγκαλύψει μια τέτοια μεταβολή και περιλαμβάνεται στις ουσίες ή στις μεθόδους που απαγορεύονται από τον παρόντα νόμο ή την κοινή απόφαση που εκδίδεται κατ’  άρθρο 128Γ. Επίσης,
       - Σχετική ουσία είναι οποιαδήποτε ουσία έχει φαρμακολογική δράση ή χημική δομή παρόμοια με απαγορευμένη ουσία.
       - Βιολογικό ντόπινγκ είναι η χορήγηση ή η χρήση αίματος ή ερυθρών κυττάρων ή σχετικών παραγώγων αίματος, εφόσον ο αθλητής συνεχίζει να μετέχει σε αγώνες ή να προπονείται είτε σε κατάσταση ελαττωμένου όγκου αίματος είτε όχι, ανεξάρτητα από το εάν αφαιρέθηκε από αυτόν προηγουμένως ποσότητα αίματος ή η χορήγηση ή  χρήση άλλων κυττάρων ή ιστών.
             -Ουσίες παραλλαγής οι παράγοντες συγκάλυψης (μάσκα) είναι οι απαγορευμένες ουσίες και μέθοδοι που χρησιμοποιούνται, με σκοπό να παραλλαχθεί, να αλλοιωθεί ή να εμποδιστεί η ακεραιότητα και η αξιοπιστία του δείγματος, ή η ανίχνευση ουσιών στο δείγμα.
       - Φαρμακευτική, χημική, γενετική ή φυσική παραποίηση: είναι η χορήγηση ή η χρήση ουσιών, μεθόδων ή ουσιών παραλλαγής, οι οποίες είναι ικανές να αλλοιώσουν ή να εμποδίσουν  την ακεραιότητα και την αξιοπιστία του δείγματος. Στα ανωτέρω περιλαμβάνεται και ο καθετηριασμός, η αντικατάσταση των ούρων καθώς επίσης και η αναστολή της απέκκρισης αυτών.
       Ε) Ντόπινγκ ίππου είναι η χορήγηση ή η χρησιμοποίηση σε ίππο που αγωνίζεται σε ιππικούς αγώνες ή ιπποδρομίες κάθε απαγορευμένου μέσου ή ηλεκτροδιέγερσης που είναι ικανό να διεγείρει ή να κάμψει της σωματικές του δυνάμεις ή να επιφέρει τεχνητή μεταβολή της φυσικής αγωνιστικής του ικανότητας και απόδοσης.
       Στ) Συντελεστής είναι κάθε συναθλητής, προπονητής, εκπαιδευτής, αθλητικός παράγοντας, ιατρός ή παραϊατρικό προσωπικό, που συνεργάζεται, εργάζεται με αθλητές ή προετοιμάζει ή θεραπεύει αθλητές.
       Ζ) Δείγμα είναι βιολογικός ιστός ή βιολογικά υγρά, που έχουν συλλέγει κατά τη διαδικασία που προβλέπεται από τον παρόντα νόμο, τις κανονιστικές πράξεις που εκδόθηκαν σε εκτέλεση του και τους κανονισμούς της οικείας αθλητικής ομοσπονδίας και προορίζονται για έλεγχο ντόπινγκ αθλητή ή ίππου.
       Θ) Θετικό αποτέλεσμα είναι το αποτέλεσμα που προκύπτει από ανάλυση δείγματος από αναγνωρισμένο κατά τον παρόντα νόμο εργαστήριο ελέγχου ντόπινγκ και βεβαιώνει την ύπαρξη στο δείγμα είτε απαγορευμένου μέσου είτε των αποδείξεων της χρήσης ενός τέτοιου μέσου.
       Ι) Απαγορευμένες δραστηριότητες είναι χωρίς προηγούμενη άδεια της αρμόδιας αρχής και προκειμένου να χορηγηθούν ή να χρησιμοποιηθούν απαγορευμένα μέσα:
       Ια)  Η διακίνηση, εμπορία, μεταφορά, εισαγωγή, εξαγωγή, διαμετακόμιση, διανομή,  μεσιτεία, πώληση, αποδοχή, κατοχή, αποθήκευση, προμήθεια, προσφορά και η διάθεση με ή χωρίς αντάλλαγμα απαγορευμένων μέσων.
       Ιβ) Η κατασκευή, εκχύλιση, τροποποίηση, παρασκευή απαγορευμένων μέσων καθώς και η έκδοση ιατρικών συνταγών για τα μέσα αυτά χωρίς πραγματική και συγκεκριμένη ιατρική ένδειξη.
       Ιγ)  Η χρηματοδότηση ή μεσολάβηση για χρηματοδότηση απαγορευμένων ουσιών,  η παρακίνηση με οποιοδήποτε τρόπο κατανάλωσης ή χρήσης τέτοιων ουσιών ή η προσφορά μέσων για προμήθεια η κατανάλωση τέτοιων ουσιών».
       «ΑΡΘΡΟ 128Γ»
       Τα απαγορευμένα μέσα
       1. Απαγορευμένα μέσα  είναι τα εξής:
        Α). Απαγορευμένες ουσίες:
        α. Κατηγορίες ουσιών που απαγορεύονται σε κάθε περίπτωση:
       1. Διεγερτικά
       2. Ναρκωτικά 
       3. Αναβολικά
       4. Διουρητικά
       5. Πεπτιδικές  ορμόνες, μιμητικά και συναφείς με αυτές ουσίες.
        Με την υπουργική απόφαση που αναγράφεται στην παράγραφο 2 του παρόντος μπορεί ορισμένες από τις ουσίες αυτές να απαγορεύονται μόνο αν υπερβαίνουν ορισμένη ποσοτική συγκέντρωση.
       β. Κατηγορίες ουσιών που απαγορεύονται ανάλογα με το άθλημα ή την ποσοτική συγκέντρωση:
1. Αλκοόλη
             2. Κανναβινοειδή
       3. Τοπικά Αναισθητικά
4. Κορτικοστεροειδή
5. β – αναστολείς
Β) Απαγορευμένες μέθοδοι.
 α.  Ντόπινγκ αίματος ή άλλων κυττάρων ή ιστών
 β. Χορήγηση τεχνητών φορέων οξυγόνου ή ουσιών που διογκώνουν το πλάσμα 
 γ.  Φαρμακολογική, χημική, φυσική ή γενετική παραποίηση
       Γ) Όσες άλλες ουσίες, ή μέθοδοι περιλαμβάνονται κάθε φορά στην κοινή απόφαση της επόμενης παραγράφου.
       2. Με κοινή απόφαση των Υπουργών Υγείας και Πρόνοιας και Πολιτισμού, που εκδίδεται τουλάχιστον μία φορά κατ' έτος, καθορίζονται οι απαγορευμένες ουσίες ή μέθοδοι κατά την έννοια του άρθρου 128 Β του παρόντος νόμου, ύστερα από γνώμη του Εθνικού Συμβουλίου Καταπολέμησης του Ντόπινγκ του άρθρου 128 ΣΤ του παρόντος. Η απόφαση αυτή εναρμονίζεται υποχρεωτικά με τους καταλόγους απαγορευμένων μέσων που εκδίδει κάθε φορά η Δ.Ο.Ε., ο Παγκόσμιος Οργανισμός Αντιντόπινγκ (Π.Ο.Α.) και η αρμόδια  Επιτροπή της Ευρωπαϊκής Σύμβασης κατά του Ντόπινγκ (ν. 2371/1996). Ο κατάλογος των απαγορευμένων μέσων που περιλαμβάνεται σε αυτή την απόφαση είναι κοινός για όλα τα αθλήματα και για όλους τους κλάδους άθλησης, εκτός εάν στην απόφαση ορίζεται ρητά το αντίθετο». 
       
       
       7. Η ΕΞΕΛΙΞΗ ΤΟΥ ΝΤΟΠΙΝΓΚ
	Είναι κοινοτυπία να ισχυριστεί κανείς ότι το ντόπινγκ μαζί με άλλες μορφές εξάρτησης είναι κάτι νέο. Όσοι έχουν την τάση να ονειρεύονται έναν αρχαίο αθλητικό κόσμο, όπου κυριαρχούσαν η ευγένεια του πνεύματος και η αγνότητα της καρδιάς, σφάλουν. Η μακρά ιστορία του ντόπινγκ, θα έπρεπε να κάνει τους υπεύθυνους προσεκτικούς, αντί να τους οδηγεί σε λύσεις εύκολες. Οι σημερινές διαστάσεις του προβλήματος, απαιτούν επινοητικότητα, επιμονή και συνεργασία.
	Στον 3ο π.χ. αιώνα οι Έλληνες αθλητές έπαιρναν ποικιλίες μανιταριών και ξηρά σύκα για να βελτιώσουν τις επιδόσεις τους, ενώ οι Ρωμαίοι μονομάχοι έπαιρναν διεγερτικά για να καταπολεμήσουν την κόπωση. Στο 19ο αιώνα, υπάρχουν αναφορές για αθλητές που χρησιμοποιούσαν στρυχνίνη, νιτρογλυκερίνη, αλκοόλ, καφεΐνη κ.λπ. για βελτίωση των επιδόσεών τους. Στον 20ο αιώνα, το 1904 στο Μαραθώνιο του Σαιν Λούις, αθλητής κατέρρευσε από κοκτέιλ στρυχνίνης και κονιάκ. Η συστηματοποιημένη φαρμακοδιέγερση αρχίζει στην περίοδο του Β’ Παγκοσμίου Πολέμου, για λόγους πειραματικούς σε στρατιώτες με τη χορήγηση, κυρίως, αμφεταμινών και στεροειδών αναβολικών. Μεταπολεμικά, κυριαρχούν οι αμφεταμίνες. Για πολλά χρόνια οι αμφεταμίνες θεωρούνταν ως «κοινωνικά ναρκωτικά», ενώ στη δεκαετία του ΄70 εισδύουν και στο χώρο του ποδοσφαίρου. Στην πορεία χρησιμοποιούνται η εφεδρίνη, η ψευτοεφεδρίνη κ.λπ. που μιμούνται τις αμφεταμίνες. 
	Σε ό,τι αφορά στα αναβολικά στεροειδή, η χρήση τους σε αθλητές εντοπίζεται στις αρχές της δεκαετία του ΄50. Οι πρώτες αναφορές έρχονται από τη Σοβιετική Ένωση στους Ολυμπιακούς Αγώνες του Ελσίνκι (1952). Οι μεγάλες επιτυχίες των Ρώσων αθλητών παρέσυραν λόγω του ψυχρού πολέμου και τους Αμερικάνους. Το αναβολικό που κυριαρχεί στην περίοδο αυτή είναι η τεστοστερόνη, που όμως, προκαλούσε σοβαρές επιπτώσεις. Για το λόγο αυτό αργότερα αντικαθιστάται από το Dianabol που είχε λιγότερες παρενέργειες. Το στεροειδές αυτό καθιερώθηκε στις ΗΠΑ και αργότερα στην Ευρώπη χορηγούμενο αρχικά στους αρσιβαρίστες και αργότερα στους ρίπτες και στους κολυμβητές.
	Τα πρώτα αξιόπιστα τεστ για τον έλεγχο των αναβολικών αναπτύχθηκαν το 1976. Τα τεστ αυτά εφαρμόστηκαν για πρώτη φορά στους Ολυμπιακούς Αγώνες του Μονάχου. Το 1980 στους Ολυμπιακούς Αγώνες της Μόσχας, που χαρακτηρίστηκαν ως «τοξικομανείς Ολυμπιακοί ή χημικοί αγώνες», ελέχθη ότι αρκετοί ολυμπιονίκες έκαναν χρήση φαρμακοδιεγερτικών ουσιών. Παρά ταύτα, όλοι οι έλεγχοι που έγιναν, ήταν αρνητικοί. Τότε οι αξιωματούχοι της χώρας αυτής διαβεβαίωναν τότε ότι κανένα σκάνδαλο από ουσίες δεν θα κηλίδωνε το Σοβιετικό οργανωτικό θρίαμβο. Όμως, στα ίδια δείγματα που ελέγχθησαν μερικά χρόνια αργότερα από τη Δ.Ο.Ε., διαπιστώθηκε σε σημαντικό βαθμό ντόπινγκ. Στο τέλος της δεκαετίας του ΄80 από ελέγχους που πραγματοποιήθηκαν σε 18 εξουσιοδοτημένα εργαστήρια της Δ.Ο.Ε., το 70% της φαρμακοδιέγερσης οφειλόταν σε αναβολικά στεροειδή. Τότε ξέσπασε το σκάνδαλο με τον Καναδό σπρίντερ Μπεν Τζόνσον. Αυτό οδήγησε στη μείωση της χρήσης των αναβολικών και στη χρήση νέων ουσιών, όπως, η αυξητική ορμόνη (hGH) και η ανασυνδυασμένη ερυθροποιητική ορμόνη (rhEPO) που δεν μπορούσαν να ανιχνευτούν. Παρά ταύτα, τα αναβολικά χρησιμοποιούνται μέχρι και σήμερα, πολλές φορές σε νεώτερες μορφές, όπως π.χ. η T.G/H (τετραϋνδροεστινόνη). Για τη λήψη αυτού του αναβολικού κατηγορήθηκαν η γνωστή αθλήτρια  Μάριον Τζόουνς αλλά και αρκετοί άλλοι Αμερικανοί αθλητές στο γνωστό σκάνδαλο BALCO. 
	

       8. ΝΕΩΤΕΡΕΣ ΦΑΡΜΑΚΟΔΙΕΓΕΡΤΙΚΕΣ ΟΥΣΙΕΣ
       1. Μέθοδοι και ουσίες που αυξάνουν τον Αιματοκρίτη (Hct)
	α) Μετάγγιση ερυθρών. Η χορήγηση συμπυκνωμένου αίματος σε άτομα με φυσιολογικό αιματοκρίτη, προκαλεί ερυθραιμία, αύξηση της μεταφοράς Ο2 στους ιστούς και μεγαλύτερη αντοχή. Οι αθλητές, προκειμένου να αυξήσουν την αντοχή τους κάνουν μετάγγιση δικού τους αίματος (αυτομετάγγιση) ή από επιλεγμένο δότη ή με συμπυκνωμένα ερυθρά αιμοσφαίρια. Από τον αθλητή 1 με 2 μήνες πριν τους αγώνες, λαμβάνεται ποσότητα αίματος που διατηρείται κάτω από ειδικές συνθήκες στο ψυγείο. Μια έως 7 ημέρες πριν τους αγώνες, τα ερυθρά αιμοσφαίρια μεταγγίζονται στον ίδιο αθλητή, βελτιώνοντας σημαντικά την αντοχή του. Η μέθοδος χρησιμοποιείται, κυρίως, σε δρομείς και κολυμβητές μεγάλων αποστάσεων, σε σκιέρς και σε ποδηλάτες. Άρχισε να χρησιμοποιείται από το 1970, ενώ μόνο το 1984, όταν τέσσερις Ολυμπιονίκες από τις ΗΠΑ παραδέχθηκαν ότι έκαναν χρήση της μεθόδου αυτής, άρχισε να ελέγχεται από τη Δ.Ο.Ε..
	β)  Ερυθροποιητίνη (ΕΡΟ) και ανασυνδυασμένη ανθρώπινη ερυθροποιητίνη (rh EΡΟ)
	Η ΕΡΟ είναι ορμόνη που παράγεται στα νεφρά και διεγείρει την ερυθροποίηση. Η rh EPO παράγεται μέσω της γενετικής μηχανής και χρησιμοποιείται για τη θεραπεία της αναιμίας σε ασθενείς με απλαστική ή άλλες αναιμίες ή με χρόνια νεφρική ανεπάρκεια. Η rh EPO άρχισε να χρησιμοποιείται από τους αθλητές από το 1990 σε ενέσιμη μορφή. Μελέτες δείχνουν ότι αυξάνει την αντοχή των αθλητών κατά 7% έως 10%. Η χρήση της μπορεί να προκαλέσει υπέρταση, θρόμβωση, καθώς επίσης πονοκέφαλο και μυαλγίες μερικές ώρες μετά την ένεση. Η πολυερυθραιμία που προκαλεί, επιδεινώνεται, επιπλέον, από την αφυδάτωση που παρατηρείται στους αθλητές σε αγωνίσματα αντοχής, ενώ η πολυερυθραιμία, σε συνδυασμό με την αρτηριακή υπέρταση, στην έντονη άσκηση μπορεί να προκαλέσει εγκεφαλικό επεισόδιο, έμφραγμα του μυοκαρδίου και ανακοπή. Την περίοδο 1987 – 1990, 18 ποδηλάτες Ολλανδοί και Βέλγοι, που έκαναν χρήση ερυθροποιητίνης  έχασαν τη ζωή τους από έμφραγμα του μυοκαρδίου. Όμως, η αποκάλυψη CONTE, ότι η Αμερικανίδα παγκόσμια πρωταθλήτρια Μάριον Τζόουνς έπαιρνε και ερυθροποιητίνη, άλλαξε τα δεδομένα και άρχισε η χορήγηση διάφορων κοκτέιλς στα οποία μεταξύ άλλων συμπεριλαμβάνονται η rh ΕΡΟ, η αυξητική ορμόνη (GH) και η ινσουλίνη.
       Χρησιμοποιείται σε ενέσιμη μορφή. Η χορήγηση αρχίζει 3 μήνες πριν τους αγώνες με μία ένεση ανά 24ωρο. Ελέγχεται στο ολικό αίμα, όπου η ανεύρεση αυξημένων επιπέδων αιμοσφαιρίνης (ΗΒ), αιματοκρίτη (HCT) και αυξημένου αριθμού ερυθρών αιμοσφαιρίων πάνω από συγκεκριμένα όρια, θέτει βάσιμες υποψίες και αποτελεί ένδειξη χρήσης rh EPO. Ελέγχεται όμως και στα ούρα, όπου η χρησιμοποιούμενη μέθοδος είναι ιδιαίτερα αξιόπιστη, παρά το ότι εμφανίζει ορισμένα κενά που αποδίδονται στη γνωστή ημιπερίοδο ζωής των ερυθρών αιμοσφαιρίων (72 ώρες). Τα ευεργετικά αποτελέσματα της χρήσης της από αθλητές διαρκούν δύο εβδομάδες. 
       
       2. Ανθρώπινη Αυξητική ορμόνη (hGH)
       Η Ανθρώπινη Αυξητική ορμόνη είναι μια από τις πιο καινούργιες ουσίες που αξιοποιήθηκαν για ανταγωνιστικό πλεονέκτημα από τους αθλητές. Η συγκεκριμένη ορμόνη χρησιμοποιήθηκε στα μέσα της δεκαετίας του 1980 ως υποκατάστατο της φυσικής αυξητικής ορμόνης που λαμβάνεται  από τις υποφύσεις  πτωμάτων, όταν αυτή κρίθηκε ανασφαλής συνεπεία της μεταβίβασης στους λήπτες  μολύνσεων, όπως  η νόσος Creutzefeldt-Jakob, η γνωστή και ως νόσος των τρελών αγελάδων. Επειδή οι ενδείξεις χορήγησης της hGH στην ιατρική είναι περιορισμένες, η παραγωγή της ήταν μικρή, συνεπώς μικρή ήταν και η διαθεσιμότητά της για παράνομη χρήση από τους αθλητές. Τα δεδομένα αλλάζουν μετά την παρασκευή της συνθετικής (γενετικά ανασυνδυασμένης hGH)  ανθρώπινης αυξητικής ορμόνης, η οποία ήταν ευχερέστερα διαθέσιμη. Η χρήση της σε αθλητές στηρίζονταν τη διαπίστωση ότι η hGH ασκεί την ίδια δράση με τα αναβολικά στεροειδή στην παραγωγή μυϊκού όγκου και δύναμης. στην πεποίθηση ότι ενδυναμώνει τους τένοντες και τους συνδέσμους,  μειώνοντας έτσι την πιθανότητα καταστροφής των μυών κατά τη διάρκεια της έντονης προπόνησης και του αγώνα. Στην αντίληψη ότι εντείνει την μυϊκή αύξηση, καταστέλλοντας τη συσσώρευση του λίπους.  Στην εξασφάλιση, σε παιδιά, του άριστου για συγκεκριμένα αθλήματα ύψους κ.λπ..  Σοβαρές επιστημονικές μελέτες αμφισβητούν τη βελτίωση της αθλητικής απόδοσης από τη χρήση της αυξητικής ορμόνης. Οι διαπιστώσεις αυτές οδήγησαν τα γνωστά κυκλώματα στη χορήγηση της ορμόνης αυτής σε συνδυασμό και με άλλες ουσίες, δηλαδή με τη μορφή διαφόρων κοκτέιλς.  
       Η αυξητική ορμόνη ως μεταβολική ορμόνη  δρα στον μεταβολισμό των πρωτεϊνών,  των λιπών και τον υδατανθράκων.  Σε ό,τι αφορά στα λευκώματα δημιουργεί θετικό ισοζύγιο αζώτου, που αποδίδεται στην αυξημένη είσοδο αμινοξέων στα κύτταρα και στη σύνθεση λευκωμάτων. Σε ό,τι αφορά στα λίπη,  προκαλεί λιπόλυση, μεταφέροντας λίπος από τις περιφερειακές αποθήκες στο ήπαρ και τους μυς, όπου μεταβολίζεται αποτελώντας πηγή ενέργειας για τα όργανα αυτά. Ενώ σε ό,τι αφορά τους υδατάνθρακες, επειδή ανταγωνίζεται τη δράση της ινσουλίνης, προκαλεί υπεργλυκαιμία. 
       Οι σημαντικότερες επιπτώσεις από την παρατεταμένη χρήση της ανθρώπινης αυξητικής ορμόνης αφορούν στην αύξηση των οστών (κυρίως της γνάθου, του μετώπου και των δακτύλων) δηλαδή στην εμφάνιση του μεγαλακρικού συνδρόμου, στην αύξηση του μυϊκού ιστού, στην αυξημένη συχνότητα εμφάνισης στεφανιαίας νόσου και κατ' επέκταση εμφράγματος του μυοκαρδίου, λόγω αύξησης των λιπιδίων.
        Άλλες ανεπιθύμητες επιπτώσεις είναι: Ο ταχύτερος οστικός μεταβολισμός  που ευνοεί την εμφάνιση των γνωστών καταγμάτων κόπωσης και της οστεοπόρωσης, η υπέρταση, στις γυναίκες η αμηνόρροια και στους άντρες η ελάττωση της libido.
        Η αυξητική ορμόνη χορηγείται σε ενέσιμη μορφή υποδορίως. Η χορηγούμενη δόση σε αθλητές είναι πολύ μεγαλύτερη της απαιτούμενης για θεραπευτικούς σκοπούς. Το ιδιαίτερα αυξημένο κόστος της αυξητικής ορμόνης και η μικρή διάρκεια ζωής της (20 με 25 λεπτά) οδήγησε στη χρήση των γνωστών αυξητικών παραγόντων ή σωματομεδινών (IGF-I και IGF-II) που έχουν μικρότερο κόστος και μεγαλύτερη διάρκεια ζωής (3 – 24 ώρες). 
       
       3. Γενετικό ντόπινγκ
       Σύμφωνα με την WADA ως γενετικό (γονιδιακό ή κυτταρικό) ντόπινγκ  ορίζεται η μη θεραπευτική χρήση γονιδίων, γενετικών στοιχείων ή κυττάρων τα οποία έχουν την ικανότητα να αυξάνουν την αθλητική επίδοση. Σήμερα η γενετική «εισβάλλει» πολλαπλά στον αθλητισμό.
       Α) Με τη δυνατότητα να ερευνηθεί αν οι δυνατότητες των πρωταθλητών είναι γραμμένες στο DNA τους. Ήδη, Αυστραλοί και Ρώσοι επιστήμονες διαπίστωσαν την ύπαρξη ορισμένων παραλλαγών του DNA  σε διακεκριμένους αθλητές.
       Β) Με την παραγωγή και χορήγηση φυσιολογικών ανθρώπινων ουσιών. Πρόκειται για συνθετικά βιοτεχνολογικά προϊόντα που έχουν ίδια ή παρόμοια δομή με φυσιολογικές ανθρώπινες ορμόνες ή άλλες ουσίες, όπως π.χ. η τεστοστερόνη, η αυξητική ορμόνη (GH)  και η ερυθροποιητίνη (EPO).
        Γ) Σε άτομα με σχεδιασμένη γενετική ένδειξη η βελτιωμένη επίδοση. Η δυνατότητα αυτή αφορά στη χρήση της προεμφυτευτικής διάγνωσης προκειμένου να γεννηθούν παιδιά με προσχεδιασμένη γενετική σύσταση και με χαρακτηριστικά επιθυμητά.
       Δ) Με τη δημιουργία γενετικά τροποποιημένων (μεταλλαγμένων) αθλητών μέσω κάποιου από τα χρησιμοποιούμενα πρωτόκολλα θεραπείας γονιδίων. Τα πρωτόκολλα αυτά αφορούν στη θεραπεία γονιδίου σωματικής ή γενετικής σειράς και στη θεραπεία γονιδίου τροποποίησης ή βελτίωσης χαρακτηριστικών. Δηλαδή, θα επιχειρηθεί η βελτίωση απόδοσης των αθλητών με τη γονιδιακή μεταφορά συγκεκριμένων γονιδίων ή με απλά λόγια η δημιουργία γενετικά τροποποιούμενων «μεταλλαγμένων» υπερπρωταθλητών. Π.χ μία απλή ένεση με κατασκευή DNA που περιέχει ρετροϊό ως φορέα που φέρει το γονίδιο της ερυθροποιητίνης αυξάνει τον αιματοκρίτη κατά 40% - 65% για έξι μήνες. Αυτό σε αθλητές αυξάνει την απόδοσή τους κατά 10% χωρίς τον κίνδυνο αποκάλυψης της παράνομης φαρμακοδιέγερσης. Έτσι, ενδέχεται μελλοντικά οι αθλητές να μην προετοιμάζονται πλέον μόνο στο στίβο και στους χώρους προπόνησης, αλλά και στα εργαστήρια γενετικής ανθρώπου στα οποία θα χρησιμοποιούνται υπολογιστές  που θα επιλέγουν και θα κλωνοποιούν γονίδια τα οποία με διάφορες μεθοδολογίες θεραπείας γονιδίου θα μεταφέρονται σε αθλητές. 
       Μιλάμε πλέον για τη νέα εποχή του γενετικού ντόπινγκ. Σε αυτήν «θαυματουργά» γονίδια μεταφέρονται στο DNA του κατάλληλου ιστού, ανάλογα με το άθλημα π.χ. στο μυϊκό ιστό των αθλητών για να δημιουργηθούν αθλητές με υπερφυσικές αποδόσεις και να καταρρίψουν τα παγκόσμια ρεκόρ των αγωνισμάτων. Ίσως λοιπόν υπάρχουν επιστήμονες οι οποίοι αντί να ασχολούνται με τη θεραπεία γονιδίου για να αποκαταστήσουν ή να βελτιώσουν την υγεία των πασχόντων, μεταφέρουν την εμπειρία και τη γνώση από τα 200 και πλέον πρωτόκολλα θεραπείας γονιδίου στο θησαυροφυλάκιο των Ολυμπιακών Αγώνων. Με τη χρήση δηλαδή της γενετικής τεχνολογίας θα δημιουργηθούν αθλητές στον οργανισμό των οποίων θα υπάρχει συνεχής παραγωγή ενδογενών φυσιολογικών ουσιών  που θα ενισχύουν τις επιδόσεις τους  και που θα ξεφεύγουν από τις ελεγκτικές διαδικασίες του WADA. Σε αντίθεση με τα φάρμακα που βελτιώνουν την απόδοση των αθλητών, τα πρωτόκολλα θεραπείας γονιδίου δεν είναι δυνατόν να αποκαλυφθούν με τους συνηθισμένους ελέγχους ντόπινγκ που γίνονται σε δείγματα αίματος ή ούρων. Θα χρειαστούν άλλες μέθοδοι, π.χ. μυϊκή βιοψία, οι οποίες είναι απίθανο να γίνουν δεκτές από τους αθλητές. Μια άλλη άποψη αφορά στη δημιουργία τράπεζας DNA των αθλητών μόλις αυτή εντάσσονται σε εθνικές ομάδες. Το δείγμα αυτό θα χρησιμοποιείται σε μελλοντικούς ελέγχους και με την αντιπαραβολή του θα εντοπίζονται ετερόλογα γονίδια. Ταυτόχρονα επιβάλλεται όπως ο WADA φροντίσει από τώρα για την ανάπτυξη μεθόδων ελέγχου αντιντόπινγκ σε αθλητές που θα χρησιμοποιήσουν μεθοδολογίες θεραπείας γονιδίου προκειμένου να βελτιώσουν τη φυσική τους απόδοση. 
       Ήδη, τέτοιες προσπάθειες ξεκίνησαν καταρχήν σε πειραματικό επίπεδο, με σημαντικότερη αυτή του Εθνικού Κέντρου αντιντόπινγκ στη Νάντη της Γαλλίας. Βεβαίως εξαιτίας των σοβαρών παρενεργειών της θεραπείας γονιδίου ίσως θα χρειαστεί μερικά χρόνια προκειμένου να δοκιμαστεί η τεχνική στους ανθρώπους. Γι' αυτό αρκετοί αμφιβάλλουν αν τελικά εφαρμοστούν πρωτόκολλα βελτίωσης της απόδοσης αθλητών με τις τεχνικές θεραπείας γονιδίου.  Όμως αυτή τη στιγμή το ενδιαφέρον αθλητών, προπονητών κ.λπ. για το γενετικό ντόπινγκ είναι τεράστιο. Ενώ αρκετοί ειδικοί επιστήμονες υποστηρίζουν ότι τα ρεκόρ από μεταλλαγμένους αθλητές βρίσκονται προ των πυλών. Ο Καθηγητής της Γενετικής και Γενετικής του Ανθρώπου στο Αριστοτέλειο Πανεπιστήμιο Θεσσαλονίκης κ. Κωνσταντίνος Τριανταφυλλίδης, ο οποίος ενημέρωσε τη Διακομματική Επιτροπή για όλα τα παραπάνω, υποστηρίζει ότι ακόμη και βιοηθικοί πιστεύουν ότι σε 20 χρόνια το γενετικό ντόπινγκ θα έχει ευρεία χρήση και ότι σε μια τέτοια περίπτωση οι Ολυμπιακοί αγώνες θα διεξάγονται «εις τριπλούν». Κλασικοί Ολυμπιακοί, Παραολυμπιακοί και Ολυμπιακοί  με τους «μεταλλαγμένους» αθλητές. Επί του παρόντος για την προστασία από το γενετικό ντόπινγκ θα ήταν χρήσιμο κάθε αθλητής να αποκτήσει το βιοϊατρικό του πρότυπο σε ηλεκτρονική μορφή ως ένα είδος βιοαθλητικής ταυτότητας. Έτσι θα υπάρχει η δυνατότητα καταγραφής των αλλαγών που σημειώνονται. 
       
       9. ΔΙΑΣΤΑΣΕΙΣ ΤΟΥ ΝΤΟΠΙΝΓΚ
       Η WADA και η Δ.Ο.Ε. κάνουν αναφορά για 1,62% θετικών δειγμάτων από αυτά που αναλύονται. Σε ορισμένα κράτη τα ίδια ποσοστά ανέρχονται στο 4%-5%. Στην Ελλάδα, από επίσημα στοιχεία, στα ολυμπιακά αθλήματα το ποσοστό των θετικών δειγμάτων είναι 1,50%, ενώ στα μη ολυμπιακά αθλήματα είναι 1,80% - 1,90%. Όμως, οι ανεπίσημες στατιστικές αναφέρονται σε ποσοστά κατά πολύ μεγαλύτερα. Αν από τον ανταγωνιστικό αθλητισμό περάσουμε στον ψυχαγωγικό αθλητισμό, τα πράγματα είναι πιο τραγικά. Στα γυμναστήρια και σε όλα σχεδόν τα κράτη γίνεται λόγος για χρήση απαγορευμένων ουσιών και κυρίως αναβολικών σε ποσοστά 60% - 70%.
       Το ντόπινγκ – δυστυχώς – ξεκινά από την παιδική ηλικία. Σε εργασία που πραγματοποιήθηκε στην Πενσυλβάνια των ΗΠΑ το 6% των αθλούμενων μαθητών που έκαναν χρήση αναβολικών ουσιών ήταν ηλικίας 14 έως 16 ετών, ενώ το 15% όσων βρέθηκαν ντοπαρισμένοι ήταν ηλικίας μεγαλύτερης των 10 ετών. Βέβαια, οι μαθητές δεν παίρνουν μόνο τέτοιες ουσίες. Σε έρευνα που πραγματοποιήθηκε το 2005 στις Η.Π.Α. σε σύνολο 3.000 μαθητών αθλούμενων και μη, το 70% έκανε χρήση αλκοόλ, το 50% ήταν καπνιστές, το 37% των αθλούμενων και των 43% των μη αθλούμενων έκανε χρήση μαριχουάνας και τέλος το 3% και το 7% των αθλούμενων και μη αθλούμενων έκανε χρήση κοκαΐνης. Ενώ από έρευνα που πραγματοποίησε το Τ.Ε.Φ.Α.Α. του Α.Π.Θ. σε αθλητές ομαδικών αθλημάτων (μπάσκετ και βόλεϋ) ηλικίας 15 έως 18 ετών διαπιστώθηκε ότι το 75% έπαιρνε εργογόνα βοηθήματα και κυρίως κρεατίνη και συμπληρώματα διατροφής. Όμως, το 30% των βοηθημάτων είναι νοθευμένα με απαγορευμένες εργογόνες ουσίες. Ιδιαίτερη σημασία έχει η διαπίστωση ότι στη συντριπτική πλειοψηφία τα νέα παιδιά κάνουν χρήση των εργογόνων βοηθημάτων με την σύμφωνη γνώμη των γονέων και των προπονητών τους!
       Τα ποσοστά χρήσης απαγορευμένων ουσιών αυξάνονται σε αθλητές που βρίσκονται στο τέλος της καριέρας τους ή σε αθλητές που θέλουν να την παρατείνουν. Οι αθλητές κάνουν χρήση εργογόνων ουσιών, όταν πιέζονται για την βελτίωση των επιδόσεών τους, όταν θέλουν να ανακτήσουν ή να χάσουν βάρος, αλλά και όταν θέλουν να επισπεύσουν τη θεραπεία τους ύστερα από κάποιο τραυματισμό. Οι διαστάσεις του προβλήματος αποτυπώνονται στα αποτελέσματα έρευνας που πραγματοποιήθηκε στην Ατλάντα των Η.Π.Α. σε 198 Ολυμπιονίκες. Στο ερώτημα «Αν γνωρίζατε ότι δεν θα συλληφθείτε για ντοπάρισμα και νικούσατε, πόσοι από εσάς θα παίρνατε φάρματα;» οι 195 απάντησαν ότι θα έπαιρναν. Ενώ στο ερώτημα «εάν στα επόμενα χρόνια γνωρίζατε ότι θα νικούσατε σε όλους τους αγώνες, αλλά στο τέλος ότι θα πεθαίνατε, πόσοι από εσάς θα παίρνατε φάρμακα;» το 55% απάντησε θετικά!!
       Κατά τα τελευταία χρόνια οι διαστάσεις του ντόπινγκ διευρύνονται και λόγω του trafficking και της δυνατότητας διάθεσης των εργογόνων ουσιών μέσω του διαδικτύου. Η Ελλάδα σήμερα δυστυχώς θεωρείται κέντρο παραγωγής και διακίνησης εργογόνων ουσιών και κυρίως αναβολικών όπως άλλωστε επισημαίνεται από τον Πρόεδρο του Ε.Ο.Φ. αλλά και από πληθώρα σχετικών δημοσιευμάτων. 
       
       10. ΑΙΤΙΑ ΤΟΥ ΝΤΟΠΙΝΓΚ
       Οι ειδικοί υποστηρίζουν σήμερα ότι το ντόπινγκ βρίσκεται πάντα ένα βήμα πιο μπροστά από τους διώκτες του. Ενώ πολλοί είναι αυτοί που υποστηρίζουν ότι στην εποχή μας ο ανταγωνιστικός αθλητισμός είναι συνυφασμένος με το ντόπινγκ. Μέχρι και την 10ετία του ΄60 τα κρούσματα ντόπινγκ ήταν σποραδικά. Δυστυχώς, την τελευταία 30ετία το φαινόμενο έχει εξαπλωθεί τόσο που αποτελεί πλέον διεθνές κοινωνικό πρόβλημα και όχι μόνο αθλητικό. 
       Τα βασικότερα αίτια της εξάπλωσης της μάστιγας του ντόπινγκ είναι:
> Η μεγάλη δημοφιλία, η δημοσιότητα και η προβολή που έχουν αποκτήσει ο αθλητισμός και κυρίως οι πρωταγωνιστές του. 
> Η σωρεία των κινήτρων -κυρίως οικονομικών- που υπάρχουν για όσους αθλητές επιτυγχάνουν μεγάλες επιδόσεις και διακρίσεις. Στην Ελλάδα τα οικονομικά κίνητρα των αθλητών αυτών τα προερχόμενα από το κράτος είναι τα μεγαλύτερα σε όλο τον κόσμο. 
> Η μεγάλη αύξηση των αγωνιστικών υποχρεώσεων των αθλητών και η εντατικοποίηση των προπονητικών επιβαρύνσεων.
> Η ευκολία πρόσβασης στην εξεύρεση απαγορευμένων ουσιών και σκευασμάτων. Το γεγονός αυτό στη χώρα μας συνδέεται πέραν όλων των άλλων με τις διαστάσεις του trafficking, τις αδυναμίες των αρμόδιων ελεγκτικών οργάνων, όπως π.χ. ο Ε.Ο.Φ., το αναχρονιστικό καθεστώς λειτουργίας των γυμναστηρίων, τη μη εφαρμογή των κειμένων νόμων κ.λπ..
> Η έλλειψη πλαισίου γενικευμένων ελέγχων σε όλο το φάσμα του αθλητισμού. Παρά τα προβλεπόμενα από το ν. 3057/02 οι εντός και κυρίως οι εκτός αγώνων έλεγχοι στις περισσότερες ελληνικές αθλητικές ομοσπονδίες είναι ανύπαρκτοι. Ενώ, το Εθνικό Συμβούλιο Καταπολέμησης του Ντόπινγκ (Ε.Σ.ΚΑ.Ν.) που συστήθηκε με τον ίδιο νόμο ελάχιστα συνεισέφερε παρά το ότι η χώρα μας βρισκόταν σε περίοδο προετοιμασίας ενόψει των ολυμπιακών αγώνων της Αθήνας το 2004, κυρίως λόγω αδιαφορίας της πολιτείας να τον θωρακίσει οικονομικά, αλλά και να ελέγξει τη λειτουργία του.
> Η έλλειψη ενημέρωσης για τους τεράστιους κινδύνους και τις επιπτώσεις του ντόπινγκ στην υγεία των χρηστών. Διαπιστώνεται ότι το έλλειμμα ενημέρωσης ως προς το θέμα αυτό είναι τεράστιο στο σχολικό περιβάλλον, στους χώρους άθλησης, αλλά και γενικότερα. Για το θέμα αυτό οι ευθύνες διαχέονται σε όλους τους καθ΄ ύλην αρμόδιους. 
> Η απουσία πλαισίου αυστηρών κυρώσεων σε όλο το κύκλωμα της παραγωγής, εισαγωγής, εμπορίας, διάθεσης και χρήσης των απαγορευμένων ουσιών. Η περίπτωση προπονητή διακεκριμένων αθλητών της εθνικής ομάδας στίβου για τον οποίο οι πάντες γνώριζαν ότι εισάγει, εμπορεύεται και διαθέτει απαγορευμένες φαρμακοδιεγερτικές ουσίες είναι ενδεικτική. Παρά ταύτα ο προπονητής αυτός συνεργαζόταν και αμείβονταν επισήμως από τον Σ.Ε.Γ.Α.Σ., αλλά και χρηματοδοτούνταν από την Πολιτεία, μέσω της Γενικής Γραμματείας Αθλητισμού και του Ο.Π.Α.Π..
> Και τέλος η έλλειψη επαρκούς, ολοκληρωμένης και αποτελεσματικής επιστημονικής υποστήριξης των αθλουμένων. 
      
      11. Η  ΕΞΕΛΙΞΗ ΤΩΝ ΑΘΛΗΤΙΚΩΝ ΕΠΙΔΟΣΕΩΝ
      Από την αναβίωση των Ολυμπιακών αγώνων στην Αθήνα το 1896 μέχρι σήμερα, οι παγκόσμιες επιδόσεις στα διάφορα αθλήματα και αγωνίσματα συνεχώς καταρρίπτονται. 
      Η εκπληκτική βελτίωση των αθλητικών επιδόσεων μπορεί να αναζητηθεί στους παρακάτω παράγοντες:
> Μαζική συμμετοχή στον αθλητισμό. Το δικαίωμα στην άθληση έχει γίνει συνείδηση σ’ όλες τις κοινωνίες και η συμμετοχή των νέων στον αθλητισμό αυξάνεται συνεχώς. Αυτό δίνει την δυνατότητα ανίχνευσης και επιλογής αθλητικών ταλέντων, που  με την κατάλληλη προπόνηση μπορούν ν’ αξιοποιούν τις έμφυτες δυνατότητες τους.
> Αποτελεσματική προπόνηση. Η εφαρμογή της περιοδικότητας των προπονητικών ερεθισμάτων, η αύξηση του καθημερινού όγκου τους και η εξειδίκευση της προπόνησης, ανάλογα με τις απαιτήσεις της αθλητικής δραστηριότητας και των ικανοτήτων του αθλητή, οδήγησε στη μεγιστοποίηση των βιολογικών προσαρμογών.
> Βελτίωση της τεχνικής των αθλητικών κινήσεων. Η βιομηχανική ανάλυση σε συνδυασμό με την ηλεκτρομυογραφική και δυναμομετρική ανάλυση των αθλητικών κινήσεων, είχε σαν αποτέλεσμα τη βελτίωση της τεχνικής εκτέλεσης σε πολλά αγωνίσματα.
> Ανάπτυξη τεχνολογίας. Η επινόηση νέων αθλητικών οργάνων, όπως το ακόντιο με αεροδυναμικές ιδιότητες, το κοντάρι από ίνες υάλου, καθώς και η κατασκευή βελτιωμένων εγκαταστάσεων όπως στίβος, τεχνητές επιφάνειες, βαλβίδες ρίψεων, δημιούργησαν συνθήκες βελτίωσης των επιδόσεων.
> Επιστημονική στήριξη. Η εργομετρική αξιολόγηση των αθλητών, η διαιτητική αγωγή, η σωστή αναπλήρωση νερού κατά τον αγώνα, η πρόληψη της υπερκόπωσης, η γρήγορη αποκατάσταση μετά από έντονη μυϊκή προσπάθεια, η πρόληψη, διάγνωση και θεραπεία αθλητικών κακώσεων, έχουν συμβάλλει ουσιαστικά στην προσέγγιση των ανωτάτων ορίων της σωματικής απόδοσης.
> Ψυχολογικός φραγμός. Η τακτική σ’ έναν αγώνα επηρεάζεται από την προσδοκία του αθλητή και αυτή από την επικρατούσα επίδοση. Έτσι όσο βελτιώνεται μια επίδοση τόσο η προσδοκία γίνεται μεγαλύτερη και τόσο καταρρέει ο ψυχολογικός φραγμός.
> Βιολογικό δυναμικό. Υπάρχει μια τάση αύξησης των σωματικών διαστάσεων του πληθυσμού και αυτό μπορεί να έχει ευεργετική επίδραση στα αγωνίσματα και στα αθλήματα όπου η απόδοση επηρεάζεται από το σωματικό βάρος και ύψος. Αυτό, όμως, δεν σημαίνει ότι το γενετικό υλικό του ανθρώπινου γένους βελτιώθηκε τον τελευταίο αιώνα. Έτσι προσδιοριστικοί παράγοντες της αθλητικής απόδοσης, όπως η μέγιστη αερόβια ισχύς, η μέγιστη αναερόβια ικανότητα, η μέγιστη μυϊκή ισχύς και η κατανομή των μυϊκών ινών πρέπει να παραμένουν σταθεροί και αμετάβλητοι κατά την περίοδο αυτή. Η αποτελεσματικότερη, όμως, προπόνηση και η εξειδίκευση στην κατάλληλη ηλικία προφανώς συνέβαλε στην αξιοποίηση των παραγόντων αυτών.
> Εργογόνες ουσίες. Η βελτίωση των αθλητικών επιδόσεων έχει αποδοθεί και στη χρήση αναβολικών στεροειδών, συμπαθητικομιμητικών και  ψυχοδιεγερτικών φαρμάκων και ενδογενών ουσιών. Είναι όμως αμφίβολο, αν οι εργογόνοι αυτοί παράγοντες έχουν παίξει σημαντικό ρόλο. Για παράδειγμα αναφέρεται το γεγονός ότι η επίδοση της σφαιροβολίας έχει βελτιωθεί λιγότερο από μισό μέτρο την τελευταία 20ετία, οπότε άρχισε να παρατηρείται κατάχρηση στη λήψη αναβολικών. 
        Αντιθέτως, στην άρση βαρών η σχέση βάρους αθλητή και βάρους ανύψωσης έχει βελτιωθεί σημαντικά, καθώς και τα όρια της επιτυχίας συνεχώς μεγαλώνουν. 
        Τα εργογόνα βοηθήματα είναι ουσίες και διαδικασίες που βελτιώνουν την ικανότητα παραγωγής φυσικού έργου, φυσικών λειτουργιών ή αθλητικών επιδόσεων. Εκτός από τον θεωρητικό τους ρόλο στην αύξηση των αθλητικών ικανοτήτων των ανθρώπων, πολλές διατροφικές και φαρμακευτικές ουσίες θεωρείται πως αυξάνουν την ποιότητα και την ποσότητα της προπόνησης.
        Υπάρχει σημαντική βιβλιογραφία σε ό,τι αφορά στα αποτελέσματα διαφόρων διατροφικών και φαρμακευτικών βοηθημάτων στις αθλητικές επιδόσεις και στην προπόνηση. Τα υλικά που εκδίδονται για την προώθηση των προϊόντων αυτών συχνά περιλαμβάνουν μαρτυρίες και υποστήριξη μη δοκιμασμένων προϊόντων από επαγγελματίες του αθλητισμού και οργανισμούς, έντυπες διαφημίσεις, διαφημιστικά στην τηλεόραση και ιστοσελίδες στο διαδίκτυο. Συχνά ανακοινώνονται ερευνητικές μελέτες σχετικά με τα πιθανά οφέλη στις επιδόσεις από το αλκοόλ, τις αμφεταμίνες, ορμόνες, υδατάνθρακες, αμινοξέα (λαμβανόμενα είτε μόνα τους είτε σε συνδυασμό), λιπαρών οξέων, καφεΐνης, ρυθμιστικών διαλυμάτων, σιτέλαιο, βιταμίνες, μέταλλα, αγωνιστές κατεχολαμινών ακόμα και για την μαριχουάνα και την κοκαΐνη. Οι αθλητές χρησιμοποιούν τακτικά πολλές από αυτές τις ουσίες, επειδή πιστεύουν ότι αυξάνουν την βραχυπρόθεσμη απόδοση τους στην άθληση ή ότι βελτιώνουν την αποτελεσματικότητα της προπόνησης. Ο γενικός πληθυσμός πιστεύει ότι τα διάφορα συμπληρώματα βελτιώνουν τη φυσική εμφάνιση. Για τον λόγο αυτό προϊόντα που διαφημίζεται ότι μειώνουν το λίπος τους σώματος και αυξάνουν την μυϊκή μάζα καταναλώνονται ευρύτατα.
        Πέντε μηχανισμοί εξηγούν το πώς μπορεί διάφοροι διατροφικοί και φαρμακευτικοί παράγοντες να βελτιώνουν τις αθλητικές επιδόσεις. 
1. Δρώντας ως κεντρικός ή περιφερικός διεγέρτης του κεντρικού νευρικού συστήματος (π.χ. καφεΐνη, χολίνη, αμφεταμίνες, οινόπνευμα).
2. Αυξάνοντας την αποθήκευση και / ή τη διαθεσιμότητα ενός περιορισμένου υποστρώματος (π.χ. υδατάνθρακες, κρεατίνη, καρνιτίνη, χρώμιο).
3. Δρώντας σαν συμπληρωματική πηγή καυσίμων (π.χ. γλυκόζη, τριγλυκερίδια μέσης αλύσου).
4. Ελαττώνοντας ή εξουδετερώνοντας προϊόντα που περιορίζουν τις επιδόσεις (π.χ. διττανθρακικό νάτριο, κιτρικό, παγγαμικό οξύ, φωσφορικά).
5. Διευκολύνοντας την αποκατάσταση από την έντονη άσκηση (π.χ. υπεργλυκαιμικοί υδατάνθρακες, νερό).
      Στη φαρμακευτικώς προσανατολισμένη ανταγωνιστική μας κουλτούρα, η χρήση φαρμάκων για εργογόνους σκοπούς, όπως προαναφέρθηκε, συνεχίζει να αυξάνεται ακόμα και μεταξύ των αθλητών – μαθητών του λυκείου, ακόμα και του γυμνασίου. Όταν η νίκη αποκτά εξαιρετική σημασία παρουσιάζεται και η ανάγκη να κλέψεις για να νικήσεις. Η χρήση και η κατάχρηση φαρμάκων από αθλητές και αθλήτριες αυξάνει κάθε χρόνο, παρά τα λιγοστά επιστημονικά στοιχεία που δείχνουν κάποια βελτίωση των επιδόσεων με τις περισσότερες  από αυτές τις χημικές ουσίες. Οι αθλητές, που συνήθως φτάνουν στα άκρα για να προάγουν όλες τις πλευρές της υγείας τους (προπονούνται σκληρά, σιτίζονται ισορροπημένα, λαμβάνουν ιατρική βοήθεια ακόμα και για ήσσονος σημασίας τραυματισμούς), παραδόξως, καταναλώνουν σκόπιμα συνθετικούς παράγοντες, πολλοί από τους οποίους πυροδοτούν αρνητικές επιδράσεις για την υγεία, που κυμαίνονται από τη ναυτία, την τριχόπτωση, τον κνησμό και νευρική αστάθεια ως τις σοβαρότερες επιπτώσεις της στειρότητας, της ηπατικής δυσλειτουργίας, της φαρμακοεξάρτησης, ακόμα και του θανάτου από νεοπλασίες.
      
      12. ΣΥΜΠΛΗΡΩΜΑΤΑ ΔΙΑΤΡΟΦΗΣ
      Κατά τη νομοθεσία των Η.Π.Α. από το 1994 και τον οικείο Οργανισμό Φαρμάκων (FDA) ως συμπληρώματα διατροφής ορίζονται ουσίες (βιταμίνες, μέταλλα, φυτά, βότανα, αμινοξέα και κάθε μείγμα, συνδυασμός ή εκχύλισμα αυτών), οι οποίες διακρίνονται από τις φαρμακευτικές ουσίες που επιδρούν στη μεγιστοποίηση της σωματικής απόδοσης και δεν μπορούν να αντικαταστήσουν την κατά φύση διατροφή. Κατά συνέπεια οι ουσίες αυτές ως μη σχετιζόμενες με τη σωματική υγεία δεν αποτελούν φάρμακα , καθ’ ότι τα τελευταία σχετίζονται με τη διάγνωση, πρόληψη και τη θεραπεία κάποιας νόσου, γι’ αυτό και χορηγούνται χωρίς συνταγή γιατρού. Υπό τους όρους των ειδικών διατάξεων κυκλοφορίας τους (Υπ. Αποφ. Υ1/Γ.Π. 127962/ΦΕΚ 395/27-2-2004 εναρμόνιση της Εθνικής νομοθεσίας προς την αντίστοιχη κοινοτική και Υπ. Αποφ./Δ.ΥΓ3(α)/127 858/ΦΕΚ 284/10-2-2004 όροι και προϋποθέσεις κυκλοφορίας φαρμακευτικών ιδιοσκευασμάτων, για τη διάθεση των οποίων δεν απαιτείται ιατρική συνταγή).
      Κατά το Ελληνικό δίκαιο, τα συμπληρώματα διατροφής δεν ανήκουν στην κατηγορία των κοινών τροφών, δεν είναι φάρμακα ενώ σύμφωνα με τις διατάξεις περί φαρμάκων, δεν είναι προϊόντα ειδικής διατροφής και δεν προορίζονται για ειδικές κατηγορίες ατόμων. Συμπληρώνουν το διαιτολόγιο του ανθρώπου όταν η διατροφή του δεν είναι ισορροπημένη. Τα προβλήματα που ανακύπτουν είναι: Αν μπορεί να υφίσταται έγκυρη διάγνωση για το πότε η διατροφή του ανθρώπου είναι μη ισορροπημένη. Κάτω από ποιες προϋποθέσεις θα ήταν δυνατόν να διαπιστώνεται με ασφάλεια για την υγεία η μη ισορροπημένη διατροφή, η οποία κατ’ ανάγκη θα οδηγούσε στα συμπληρώματα διατροφής και σε ποια εξ’ αυτών αλλά και σε ποια ποσότητα. Τέλος ποιος έχει την ευθύνη της διάγνωσης αυτής, ειδικότερα όσον αφορά στη σωματική και αθλητική δράση, όταν πλέον έχει επιστημονικά αποδειχθεί ότι ποσοστό μεγαλύτερο του 15% των συμπληρωμάτων διατροφής, που καταναλώνονται παγκοσμίως σε γυμναστήρια, εμπεριέχουν αναβολικά στεροειδή αλλά και άλλες απαγορευμένες ουσίες χωρίς βεβαίως την αναγραφή τους στην ετικέτα. Στην ελληνική αγορά κυκλοφορούν σε τυποποιημένη συσκευασία μετά από σχετική απόφαση του Ε.Ο.Φ.. Η διάθεσή τους πρέπει να γίνεται αποκλειστικά από τα φαρμακεία. Όμως στην πράξη αυτό δεν ισχύει δοθέντος ότι σε σημαντικότατο βαθμό πολλά εξ’ αυτών που κυκλοφορούν νόμιμα και κυρίως παράνομα διατίθενται στα γυμναστήρια ανεξέλεγκτα. Κανονιστικές διατάξεις ορίζουν τη δοσολογία των ουσιών που εμπεριέχουν. Ο φάκελος  με πλήρη στοιχεία, που αφορούν στην ποσοτική και ποιοτική σύνθεση, στις μεθόδους ελέγχου, στις χρησιμοποιούμενες πρώτες ύλες κ.λπ. θα πρέπει να υπάρχει στη διάθεση των αρμοδίων αρχών (Ε.Ο.Φ.) είτε οι ουσίες αυτές προέρχονται από χώρες της Ε.Ε. είτε προέρχονται από τρίτες χώρες. Η επισήμανση, παρουσίαση και διαφήμιση των συμπληρωμάτων διατροφής δεν πρέπει να τους αποδίδει ιδιότητες προληπτικής αγωγής ή θεραπείας αλλά να περιλαμβάνει συγκεκριμένες οδηγίες όπως αυτές ορίζονται στην υφιστάμενη Υπουργική Απόφαση. Τα ερωτήματα που ανακύπτουν  είναι: Αν και κατά πόσο ο Ε.Ο.Φ. διαθέτει την απαραίτητη τεχνογνωσία, υποδομή και στελέχωση προκειμένου να ανταποκριθεί προληπτικά και κατασταλτικά στη ραγδαία εισβολή και χρήση των ουσιών αυτών. Κατά την παρουσία του στη Διακομματική Επιτροπή, ο Πρόεδρος του Ε.Ο.Φ. έκρουσε τον κώδωνα του κινδύνου ως προς τα θέματα αυτά, αλλά και ως προς το θέμα της εφαρμογής της κείμενης νομοθεσίας σε περιπτώσεις όπου διαπιστώνονται παραβατικές συμπεριφορές (περίπτωση Τζέκου). Συμπεραίνεται η αναγκαιότητα θέσπισης ειδικών νομικών διατάξεων για τα όρια χρήσης συμπληρωμάτων διατροφής από σωματικά ασκούμενους αθλητές ανάλογα με την αντοχή επιβάρυνσής τους και την ειδική ατομική φυσιολογία τους, ώστε να υπάρξει προστασία της υγείας τους αλλά και η απαιτούμενη και οφειλόμενη έξωθεν καλή μαρτυρία κατά τη σωματική άσκηση και στους αγώνες. Συμπεραίνεται επίσης η αναγκαιότητα αναθεώρησης του υφιστάμενου θεσμικού πλαισίου λειτουργίας των γυμναστηρίων.
      
      
      
      
      
      13. ΔΙΕΘΝΗΣ ΠΡΑΓΜΑΤΙΚΟΤΗΤΑ
      Η Ευρωπαϊκή Ένωση με τη Συνθήκη της και μέσω κορυφαίων οργάνων της όπως η Σύνοδος Κορυφής, το Ευρωπαϊκό Κοινοβούλιο και η Ευρωπαϊκή Επιτροπή έχει υπογραμμίσει την αξία του αθλητισμού και την ανάγκη αντιμετώπισης του ντόπινγκ σε Εθνικό, Κοινοτικό και Παγκόσμιο Επίπεδο. Η συνεργασία της με φορείς όπως το Συμβούλιο της Ευρώπης, η Διεθνής Ολυμπιακή Επιτροπή (Δ.Ο.Ε.) ο Παγκόσμιος Οργανισμός Αντί –Ντόπινγκ (WADA), η  UNESCO, η Παγκόσμια Οργάνωση Υγείας( W.H.O.) και η INTERPOL, επιβεβαιώνει το μέγεθος του προβλήματος.
      Το 1984 υιοθετήθηκε η Ευρωπαϊκή Χάρτα κατά του Ντόπινγκ με την προσδοκία ότι θα είχε μια ηθική, πολιτική και πρακτική επίδραση μεγαλύτερη από εκείνη της συνηθισμένης σύστασης. Η Χάρτα αυτή προκάλεσε μεγάλο ενδιαφέρον τόσο μεταξύ των κυβερνήσεων όσο και μεταξύ των μη κυβερνητικών και κυρίως των αθλητικών οργανισμών. Την υιοθέτησαν η Δ.Ο.Ε., η Γενική Ένωση των Διεθνών Αθλητικών Ομοσπονδιών, το 1985 η Ένωση των Ευρωπαϊκών Εθνικών Ολυμπιακών Επιτροπών, η UNESCO και η Παγκόσμια Οργάνωση Υγείας. Από το 1989 αρχίζει η ένταξη των χωρών της Κεντρικής και της Ανατολικής Ευρώπης στην Ευρωπαϊκή Πολιτική Σύμβαση (Ε.Π.Σ.) και στη Σύμβαση για την αντιμετώπιση του ντόπινγκ. Η Ελλάδα υπέγραψε τη Σύμβαση αυτή στις 10.10.1990, την επικύρωσε στις 6.3.1996, με καθυστέρηση έξι χρόνων και την έθεσε σε ισχύ την 1.5.1996. Παρά ταύτα το πρώτο Νομοσχέδιο για την αντιμετώπιση του ντόπινγκ ψηφίστηκε το 2002 (ν. 3057/2002).
      Η Δ.Ο.Ε. αρχίζει να ασχολείται με το ντόπινγκ ουσιαστικά με τη συγκρότηση 15μελούς Ιατρικής Ολυμπιακής Επιτροπής. Το 1987 η Παγκόσμια Ομοσπονδία Στίβου (IAAF) υποστηρίζει το πρώτο διεθνές επιστημονικό συμπόσιο κατά του ντόπινγκ. Το 1989 υπογράφεται το μανιφέστο του Γκέτεμποργκ για αλλαγές στην πολιτική κατά του ντόπινγκ. Μια απ΄ αυτές τις αλλαγές ήταν και η ίδρυση ιπτάμενης ομάδας που θα πραγματοποιεί τους ελέγχους. Το 1999 ιδρύθηκε στη Λωζάνη της Ελβετίας ο Παγκόσμιος Οργανισμός Αντί – Ντόπινγκ (WADA) και το ανεξάρτητο διεθνές πρακτορείο που διενεργεί εκτάκτους ελέγχους για λογαριασμό των Παγκόσμιων Αθλητικών Ομοσπονδιών. Ο WADA ενισχύει και συντονίζει διεθνώς τη μάχη κατά του ντόπινγκ, καθιερώνοντας τον κώδικα αντί – ντόπινγκ. Ο κώδικας αυτός ισχύει για όλους τους καθ΄ οιονδήποτε τρόπο εμπλεκόμενους ( αθλητές, προπονητές, καθοδηγητές, ιατρικό και παραϊατρικό προσωπικό, Εθνικές Ολυμπιακές Επιτροπές, Διεθνείς αθλητικές ομοσπονδίες κ.λπ.). Οι ευθύνες όλων των παραπάνω για την υλοποίηση του κώδικα της WADA είναι απόλυτα καθορισμένες και οριοθετημένες. 
      Η Δ.Ο.Ε., οι Εθνικές Ολυμπιακές Επιτροπές και οι Διεθνείς Αθλητικές Ομοσπονδίες, έχουν την ευθύνη των ελέγχων κατά την περίοδο των Ολυμπιακών Αγώνων. Το 1999 η Δ.Ο.Ε. αποφασίζει στη Λωζάνη την αλλαγή του όρκου των αθλητών στην τελετή έναρξης των Ολυμπιακών Αγώνων  με την προσθήκη «…παραδίδουμε τους εαυτούς μας σ΄ έναν αθλητισμό χωρίς ντόπινγκ και χωρίς φάρμακα».
      Αναμφίβολα, κατά τα τελευταία χρόνια, διαπιστώνεται αυστηροποίηση αλλά και αύξηση του αριθμού των ελέγχων αντί – ντόπινγκ, ιδιαίτερα κατά την περίοδο των Ολυμπιακών Αγώνων αλλά και των ελέγχων κατά τη διάρκεια του υπόλοιπου χρόνου. Ως προς το τελευταίο, εγείρονται σοβαρές αμφιβολίες για την επάρκεια  των εντός και κυρίως των εκτός αγώνων ελέγχων. Για την αποτελεσματικότητα του μέτρου να ελέγχονται σε περίοδο εκτός των Ολυμπιακών Αγώνων οι 50 πρώτοι σε επιδόσεις αθλητές κατά αγώνισμα, γνωστού όντως ότι πολλοί αθλητές ντοπάρονται με στόχο την επίτευξη της καλύτερης δυνατής επίδοσης σε χρόνο που δεν υπάρχει ή είναι περιορισμένη η δυνατότητα ελέγχων, εκφράζονται σοβαρές αμφιβολίες. Αμφιβολίες, επίσης, εκφράζονται για τη διαφάνεια των ελέγχων που πραγματοποιούνται κατά την ίδια περίοδο με ευθύνη των Εθνικών Αθλητικών Ομοσπονδιών, οι οποίες στην περίπτωση αυτή παίζουν το ρόλο του ελέγχοντος και του ελεγχόμενου. 
      Τέλος, εγείρονται σοβαρές αμφιβολίες για τον τρόπο λειτουργίας και την αποτελεσματικότητα του δικαιϊκού μας συστήματος στον αθλητισμό σε περιπτώσεις ντόπινγκ. 
      
      14. ΕΛΛΗΝΙΚΗ ΠΡΑΓΜΑΤΙΚΟΤΗΤΑ
      Η γνωστή υπόθεση των δύο πρωταθλητών μας και του προπονητή τους την παραμονή των Ολυμπιακών Αγώνων της Αθήνας, αυτά που προηγήθηκαν αλλά και που ακολούθησαν μας πλήγωσαν αλλά και μας έμαθαν πολλά από τα οποία οφείλουμε όλοι να βγάλουμε τα κατάλληλα συμπεράσματα. Το ανάθεμα δεν πρέπει να πέσει σ΄ ορισμένα κεφάλια. Πρέπει να πέσει στα κεφάλια όλων μας. Όπως τονίσθηκε εισαγωγικά, όλοι γνωρίζαμε ή έστω βασίμως υποπτευόμασταν. Όμως, όλοι προσπαθήσαμε στο όνομα του κακώς νοούμενου Εθνικού συμφέροντος ή  στο όνομα άλλων συμφερόντων να το κρύψουμε και σφυρίζαμε αδιάφορα. Οι πρωταγωνιστές της υπόθεσης αυτής γνώριζαν ή όφειλαν να γνωρίζουν το παιχνίδι, ένα παιχνίδι που το έπαιξαν όλοι μαζί. Η δικαστική επιτροπή του Σ.Ε.Γ.Α.Σ. για την υπόθεση αυτή τιμώρησε τον προπονητή. 
      Ο προπονητής αυτός για πολλά χρόνια απολάμβανε την ανοχή και την κάλυψη ενός ολόκληρου συστήματος, το οποίο προσβλέποντας στα ρεκόρ και τις διακρίσεις των αθλητών που προπονούσε όχι μόνο έκλεινε τα μάτια στις πασίγνωστες παραβατικές συμπεριφορές του, αλλά και τον αντάμειβε πλουσιοπάροχα ακόμα και παράνομα, μέσω σωματείων - σφραγίδα, με συνέπεια να αποθρασυνθεί. Η κατάσταση αυτή, δυστυχώς, συνεχίστηκε και μετά την ψήφιση του ν. 3057/2002 διατάξεις του οποίου προβλέπουν βαρύτατες κυρώσεις για προπονητές αθλητών και όχι  μόνον που εμπορεύονται, διακινούν και διαθέτουν στους αθλητές ουσίες φαρμακοδιεγερτικές, νόμιμες πολύ δε περισσότερο παράνομες. 
      Στη Διακομματική Επιτροπή της Βουλής προσκλήθηκαν και κατέθεσαν τις απόψεις τους για το ντόπινγκ  πολλοί ειδικοί επιστήμονες και κορυφαίοι παράγοντες του Ελληνικού Αθλητισμού. Από τις συγκεκριμένες ακροάσεις εξήχθησαν χρήσιμα συμπεράσματα που αφορούν: α) στη λειτουργία του Ε.Σ.Κ.Α.Ν., του αντί – ντόπινγκ εργαστηρίου και της ομάδας δειγματοληπτών στο Ο.Α.Κ.Α.. β) στα κίνητρα που χορηγούνται από την πολιτεία προς τους αθλητές. γ) στο σύστημα χρηματοδότησης αθλητικών σωματείων και ομοσπονδιών. δ) στις μέχρι σήμερα πρωτοβουλίες των ομοσπονδιών για αντί – ντόπινγκ ελέγχους (πριν και μετά την ψήφιση του ν. 3057/2002) και στη συνεργασία τους με τις αντίστοιχες Διεθνείς ομοσπονδίες αλλά και τον WADA. ε) στην ανυπαρξία οργανωμένου συστήματος πρόληψης και ενημέρωσης για το ντόπινγκ, αρχής γενομένης από το σχολικό περιβάλλον. στ) στη λειτουργία του Ε.Ο.Φ. που έχει την ευθύνη της χορήγησης άδειας κυκλοφορίας αλλά και των ελέγχων για τον εντοπισμό φαρμακοδιεργετικών ουσιών που κυκλοφορούν παράνομα. ζ) στη λειτουργία των γυμναστηρίων. η) στην υγειονομική προστασία των αθλούμενων και θ) στην επάρκεια του υφιστάμενου νομοθετικού πλαισίου.
      Όμως, ιδιαίτερα χρήσιμες απόψεις κατατέθηκαν και για πολλά άλλα φαινόμενα αδιαφάνειας που ταλανίζουν τον ελληνικό αθλητισμό. Φαινόμενα που συνδέονται με τη χρηματοδότησή του και με την επιχειρηματικότητα στον επαγγελματικό αθλητισμό. 
      
      
      
      
      15. ΕΘΝΙΚΟ ΣΥΜΒΟΥΛΙΟ ΚΑΤΑΠΟΛΕΜΗΣΗΣ ΤΟΥ ΝΤΟΠΙΝΓΚ (Ε.Σ.ΚΑ.Ν.)
      Το Ε.Σ.ΚΑ.Ν. θεσπίστηκε με το άρθρο 128 ΣΤ΄ του ν.3057/2002 με σκοπό το σχεδιασμό, την παρακολούθηση, τον έλεγχο, το συντονισμό και την εφαρμογή των δράσεων και προγραμμάτων για την καταπολέμηση του ντόπινγκ σε εθνικό επίπεδο. Όμως, παρά το γεγονός ότι η χώρα μας βρίσκονταν σε περίοδο Ολυμπιακής προετοιμασίας, συστήθηκε την 1η Ιουλίου του 2003 και άρχισε να λειτουργεί υποτυπωδώς μόλις το Σεπτέμβριο του ιδίου έτους χωρίς μέσα  και πόρους. Αρκεί να αναφερθεί ότι για το 2004 χρηματοδοτήθηκε μόλις με 100.000 ευρώ έναντι των 680.000 ευρώ που είχαν προϋπολογιστεί. Για το 2005 η χρηματοδότησή του ανήλθε σε 618.000 ευρώ.
      Στο Ε.Σ.ΚΑ.Ν. ανήκει η ευθύνη της εντολής διενέργειας ελέγχων ντόπινγκ εντός αγώνων ενώ οι εκτός αγώνων έλεγχοι με ή χωρίς προειδοποίηση πραγματοποιούνται με ευθύνη του Ε.Σ.ΚΑ.Ν., της Γενικής Γραμματείας  Αθλητισμού, της Ελληνικής Ολυμπιακής Επιτροπής (Ε.Ο.Ε.) και της οικείας αθλητικής ομοσπονδίας. Το Ε.Σ.ΚΑ.Ν. από της λειτουργίας του έως πρόσφατα πραγματοποίησε μόνο 450 ελέγχους κατ΄ εντολή της Ε.Ο.Ε. στην προολυμπιακή ομάδα. Έλεγχοι με εντολή του άρχισαν να πραγματοποιούνται πρόσφατα, διότι δεν υπήρχε πιστοποίηση της εκπαίδευσης των δειγματοληπτών, αλλά και γιατί δεν εκδόθηκε η Υπουργική Απόφαση, που θα καθόριζε τη διαδικασία κλήρωσης των αγώνων και των αγωνισμάτων που θα διεξάγονταν οι έλεγχοι, η διαδικασία γνωστοποίησης των αρμοδίων για τη διεξαγωγή του ελέγχου προσώπων, η διαδικασία κλήρωσης των αθλητών κ.λπ.. Σύμφωνα με τους σχετικούς κανονισμούς της Δ.Ο.Ε., του WADA και των παγκόσμιων αθλητικών ομοσπονδιών, η απόφαση αυτή θα έπρεπε να εκδοθεί εντός 6μήνου από τη δημοσίευση του ν. 3057/2002. Όμως, εκδόθηκε μόλις πρόσφατα με τίτλο: «Καθορισμός των διαδικασιών του ελέγχου ντόπινγκ σε αθλητές και κάθε άλλης αναγκαίας λεπτομέρειας» (Αρ. Αποφ.19514, ΦΕΚ 648, 16 Μαΐου 2005).
       Επισημαίνεται, ότι ο κανονισμός λειτουργίας του Ε.Σ.ΚΑ.Ν. καταρτίσθηκε μόλις το Φεβρουάριο του 2004. Ότι το Υφυπουργείο Πολιτισμού διέθεσε χώρο για τη στέγασή του και προσωπικό για τη λειτουργία του μόλις τον Μάρτιο του 2004. Ότι η πρώτη κοινή Υπουργική Απόφαση των Υπουργών Υγείας και Πολιτισμού, που αφορά στον κατάλογο των απαγορευμένων ουσιών εκδόθηκε στις 11.8.2004, σύμφωνα με το ν. 3057/2002 (θα έπρεπε  να εκδοθεί τον Ιανουάριο του ίδιου έτους). Τον Ιανουάριο του 2005 εκδόθηκε ο νέος επικαιροποιημένος κατάλογος των απαγορευμένων ουσιών, με την επισήμανση ότι ο κατάλογος αυτός αποτελεί πιστή αντιγραφή σχετικού καταλόγου, που εκδίδεται από τον WADA, κατά συνέπεια αποτελεί μια εύκολη και καθαρά τυπική διαδικασία.
       Από τα στοιχεία  που παρέθεσαν στην Διακομματική Επιτροπή ο Υφυπουργός και ο Γενικός Γραμματέας Αθλητισμού διαπιστώνεται τελευταία η ανάληψη από το Ε.Σ.ΚΑ.Ν. σειράς πρωτοβουλιών. Όμως, οι περισσότερες από τις πρωτοβουλίες αυτές θα έπρεπε να αναληφθούν νωρίτερα, δηλαδή, από τις πρώτες ημέρες της σύστασης και της λειτουργίας του. Ιδιαίτερα αυτές που αναφέρονται στη διαδικασία πιστοποίησης των υπαρχόντων δειγματοληπτών, στη συνεργασία με τις αθλητικές ομοσπονδίες, προκειμένου να ενημερωθεί το Ε.Σ.ΚΑ.Ν. για το αγωνιστικό τους πρόγραμμα, για το where about των αθλητών και τον πειθαρχικό κανονισμό τους, ώστε αυτός να εναρμονιστεί με το υφιστάμενο νομοθετικό πλαίσιο και να καταστεί εφικτή η παρακολούθηση των διαδικασιών πειθαρχικού ελέγχου και επιβολής ποινών στους παραβάτες του ντόπινγκ από το Ε.Σ.ΚΑ.Ν..  Όμως, ο ν 3057/2002  προέβλεπε και τον αριθμό  των αγώνων, στα επιμέρους πρωταθλήματα,  αλλά και τον αριθμό των αθλητών που σε κάθε περίπτωση επιβάλλεται να ελέγχονται. Ενώ στο Ο.Α.Κ.Α. υπήρχαν και λειτουργούσαν από ετών τόσο το εργαστήριο για τους αντιντόπινγκ ελέγχους όσο και η ομάδα των δειγματοληπτών, που ήταν και τα δύο αναγνωρισμένα και πιστοποιημένα. Αυτό σημαίνει πως το Ε.Σ.ΚΑ.Ν. θα μπορούσε να συνεργαστεί με το εργαστήριο και τους δειγματολήπτες για να λειτουργήσει νωρίτερα, αμέσως μετά τη συγκρότησή του. 
        Από τα στοιχεία και τις πληροφορίες που ετέθησαν στη διάθεση της Διακομματικής Επιτροπής διαπιστώνεται αβασάνιστα ότι το Ε.Σ.ΚΑ.Ν. άρχισε να λειτουργεί μετά τις τελευταίες εθνικές εκλογές και ουσιαστικά μετά από την έναρξη λειτουργίας της Διακομματικής Επιτροπής της Βουλής και την πρόσκληση σε ακρόαση της Προέδρου του. Άλλωστε αυτό επιβεβαιώνεται και από το ότι η Πρόεδρος του Ε.Σ.ΚΑ.Ν. όταν της ζητήθηκε  εγγράφως έθεσε στη διάθεση της Επιτροπής μόνο σχετικά έγγραφα Διεθνών Αθλητικών Οργανώσεων, που άλλωστε ήταν γνωστά και στη διάθεσή της προ πολλού, αναφέροντας μόνο την υπό έκδοση απόφαση του Υφυπουργού Αθλητισμού για τον καθορισμό των διαδικασιών ελέγχου ντόπινγκ κ.λπ..
       Τα ερωτήματα και κατά συνέπεια και οι ευθύνες που ανακύπτουν από τη μέχρι σήμερα λειτουργία του Ε.Σ.ΚΑ.Ν. είναι τεράστιες και αφορούν: Κατ’  αρχήν στην πολιτεία,  η οποία αρκέστηκε στη θέσπιση του Ε.Σ.ΚΑ.Ν. αδιαφορώντας για τη στέγαση, τη χρηματοδότηση και την έγκαιρη λειτουργία του, παρά το ότι οργανικά ανήκε στη Γενική Γραμματεία Αθλητισμού. Ο πρώην Υφυπουργός Αθλητισμού κατά την παρουσία του στη Διακομματική Επιτροπή απέδωσε την καθυστέρηση στη συγκρότηση και στη λειτουργία του Ε.Σ.ΚΑ.Ν. στην καθυστερημένη υπόδειξη των εκπροσώπων της Ε.Ο.Ε., που κατά το ν. 3057/2002 συμμετέχουν στο συμβούλιό του. Η ύπαρξη του συγκεκριμένου επιχειρήματος δεν αμφισβητείται, όμως, το ερώτημα είναι αν και κατά πόσο έγιναν οι αναγκαίες παρεμβάσεις, προκειμένου η Ε.Ο.Ε. να ανταποκριθεί άμεσα στην υποχρέωση της αυτή, προκειμένου να αντιμετωπιστεί το πρόβλημα, δοθέντος ότι η χώρα μας βρισκόταν σε περίοδο ολυμπιακής προετοιμασίας, αλλά και στο στόχαστρο διεθνών αθλητικών οργανώσεων και μέσων μαζικής ενημέρωσης για παραβατικές συμπεριφορές πρωταθλητών και των προπονητών τους. Αλλά και για ποιο λόγο η ΕΟΕ, το συμβούλιο της οποίας στην πλειοψηφία του απαρτίζεται από εκπροσώπους της ομοσπονδίας, κωλυσιέργησε γνωστού όντος του κλίματος που επικρατούσε κατά την περίοδο εκείνη σε αρκετές ομοσπονδίες σε ό,τι αφορά το ντόπινγκ.
Κατά δεύτερο λόγο στο ίδιο το Ε.Σ.ΚΑ.Ν., το οποίο  δεν άσκησε  παρά μόνο ελάχιστες από τις κατά το ν. 3057/2002 προβλεπόμενες αρμοδιότητές του, ούτε καν αυτές για τις οποίες δεν απαιτούνταν πόροι και ιδιαίτερη προσπάθεια. Παράδειγμα χαρακτηριστικό η προετοιμασία και η έκδοση της προβλεπόμενης από το ν. 3057/2002 Υπουργική Απόφαση για τον καθορισμό των διαδικασιών του ελέγχου ντόπινγκ. Η απόφαση αυτή, όπως επισημάνθηκε, θα έπρεπε να εκδοθεί άμεσα και σίγουρα πολύ πριν τους Ολυμπιακούς Αγώνες της Αθήνας.  Δυστυχώς εκδόθηκε το Μάιο του 2005 από τη νέα αθλητική ηγεσία.  Το γεγονός ότι η χώρα μας υπέγραψε τη σύμβαση κατά του ντόπινγκ έξι ολόκληρα χρόνια μετά την υπογραφή της. Ότι στον αθλητικό ν.2725/1999 δεν υπήρχε πρόβλεψη για την αντιμετώπιση του ντόπινγκ. Η θεσμοθέτηση του Ε.Σ.ΚΑ.Ν., από το ν. 3057/2002, που συμπλήρωνε το κενό που υπήρχε στο ν. 2725/1999, το οποίο, εν τούτοις, δεν λειτούργησε, αναδεικνύει και τις μεγάλες πολιτικές ευθύνες, που, αναμφίβολα, υπάρχουν για την μη αντιμετώπιση του ντόπινγκ.
       
      16. ΕΡΓΑΣΤΗΡΙΟ ΑΝΤΙ – ΝΤΟΠΙΝΓΚ ΕΛΕΓΧΟΥ ΣΤΟ Ο.Α.Κ.Α.
      Το συγκεκριμένο εργαστήριο ιδρύθηκε και άρχισε να λειτουργεί από το 1986. Στους Ολυμπιακούς Αγώνες της Αθήνας εξοπλίστηκε με τα αρτιότερα μηχανήματα. Σήμερα είναι ένα από τα πλέον οργανωμένα εργαστήρια στον κόσμο. Ένα από τα 33 εργαστήρια με τα οποία συνεργάζεται αλλά και τα οποία ελέγχει κλειστά ο WADA. Στην περίοδο των Ολυμπιακών Αγώνων της Αθήνας ήλεγξε 3.000 δείγματα εκ των οποίων μόνο τα 23 ήταν θετικά σε διάφορες ουσίες. Τις δειγματοληψίες πραγματοποίησε η ομάδα δειγματοληπτών του Ο.Α.Κ.Α. συνεπικουρούμενη από ομάδα εθελοντών. Πριν από τους Ολυμπιακούς Αγώνες τα προς έλεγχο δείγματα λαμβάνονταν και διακινούνταν κυρίως με ευθύνη των αθλητικών ομοσπονδιών οι οποίες στην περίπτωση αυτή ήταν ελέγχουσες και ελεγχόμενες, με ότι αυτό συνεπάγεται. Το ζητούμενο στη λειτουργία του συγκεκριμένου εργαστηρίου ήταν και παραμένει η διασφάλιση της ανωνυμίας, άρα και της αξιοπιστίας των αποτελεσμάτων. Το πρόβλημα αυτό συναρτάται με τη λειτουργία του Ε.Σ.ΚΑ.Ν. και των άλλων φορέων που έχουν την ευθύνη της εντολής των εντός και εκτός αγώνων ελέγχων και με τους δειγματολήπτες. 
       Μέχρι το 1983 οι δειγματοληψίες πραγματοποιούνταν από εκπροσώπους των διεθνών αθλητικών ομοσπονδιών που βρίσκονταν στη χώρα μας ή από κλιμάκια που έστελναν οι ίδιες. Το 1983 δημιουργείται η Υπηρεσία Δειγματοληπτών στο Ο.Α.Κ.Α.. Την εξέταση των δειγμάτων αναλαμβάνει το Εργαστήριο Ιατροδικαστικής και Τοξικολογίας του Πανεπιστημίου Αθηνών, που όμως δεν ήταν εξουσιοδοτημένο. Σε περίπτωση ανεύρεσης θετικού δείγματος, ο επανέλεγχος πραγματοποιούνταν  σε διαπιστευμένο εργαστήριο του εξωτερικού. Το 1986 αρχίζει η οργάνωση και η λειτουργία του Ελληνικού  Εργαστηρίου Ελέγχου Ντόπινγκ στο Ο.Α.Κ.Α.. Το εργαστήριο εξασφάλισε  διαπίστευση από τη Δ.Ο.Ε. το 1987. Τη διατήρησε μέχρι και το 1992, οπότε και την έχασε, για να την επανακτήσει το 1996. Ενόψει των Ολυμπιακών Αγώνων της Αθήνας εξοπλίστηκε με υπερσύγχρονα διαγνωστικά μηχανήματα, τα οποία έχουν τη δυνατότητα ανίχνευσης ευρύτατου φάσματος ουσιών που εμπεριέχονται στο προσκομιζόμενο υλικό. 
      
       17. ΥΠΗΡΕΣΙΑ ΔΕΙΓΜΑΤΟΛΗΠΤΩΝ Ο.Α.Κ.Α.  
      Η συγκεκριμένη υπηρεσία άρχισε να λειτουργεί από το 1983 στο Ο.Α.Κ.Α.. 
      Η χώρα μας ανήκει στις πρώτες 15 χώρες παγκοσμίως που διαθέτουν υπηρεσίες δειγματοληψίας που έχουν πιστοποίηση σύμφωνα με τον WADA, ενώ από τον Απρίλιο του 2004 διαθέτει και πιστοποίηση ISO 9001/2000 από τον Ε.Λ.Ο.Τ..
      Οι δειγματολήπτες της υπηρεσίας Ελέγχου Ντόπινγκ (μόνιμοι και έκτακτοι) είναι ικανοποιητικά εκπαιδευμένοι. Ήταν αυτοί που ως επικεφαλής των σταθμών ελέγχου σε όλες τις αθλητικές εγκαταστάσεις μαζί με 500 εθελοντές εκτέλεσαν με επιτυχία το έργο ελέγχου ντόπινγκ περίπου σε 3600 αθλητές των Ολυμπιακών και σε 700 αθλητές των Παραολυμπιακών Αγώνων της Αθήνας. Η υπηρεσία ελέγχου ντόπινγκ του Ο.Α.Κ.Α., σύμφωνα με τον ν. 3057/2002, έχει την αρμοδιότητα διεξαγωγής των δειγματοληψιών ύστερα από γραπτή εντολή που δίνεται προκειμένου για εντός αγώνων ελέγχους από το Ε.Σ.ΚΑ.Ν.. Στους εκτός αγώνων ελέγχους η εντολή δίνεται εκτός από το Ε.Σ.ΚΑ.Ν., από τον Υπουργό και το Γενικό Γραμματέα Αθλητισμού, την Ε.Ο.Ε., την Ελληνική Παραολυμπιακή Επιτροπή, τις ομοσπονδίες αθλημάτων καθώς επίσης και από τις Επαγγελματικές Ενώσεις διεξαγωγής των Πρωταθλημάτων, όπως η Ε.Π.Α.Ε., ο Ε.Σ.Α.Κ.Ε. και η Φίλιππος Ένωση Ελλάδας. Για αντίστοιχους ελέγχους σε διεθνές επίπεδο δυνατότητα εντολής έχουν ο WADA, οι Διεθνείς Ομοσπονδίες, η Δ.Ο.Ε., η Διεθνής Παραολυμπιακή Επιτροπή κ.λπ.. Σύμφωνα με το άρθρο 128 στ΄ του ν. 3057/2002, η ευθύνη παρακολούθησης της εκπαίδευσης και κατάρτισης των υπευθύνων για τη λήψη δειγμάτων ελέγχου ντόπινγκ, η μεταφορά των δειγμάτων σε αναγνωρισμένο εργαστήριο και η χορήγηση ταυτοτήτων σε εντεταλμένους δειγματολήπτες, ανήκει στο Ε.Σ.ΚΑ.Ν., το οποίο πρώτη φορά τον Ιανουάριο του 2005 άσκησε την εκ του νόμου προβλεπόμενη αρμοδιότητά του αυτή, σε ομάδα 25 ατόμων, σε εφαρμογή σχετικής Υπουργικής Απόφασης που εκδόθηκε από τον Υφυπουργό Αθλητισμού τον Μάιο του 2005.
      Ο ν.3057/2002 έθετε, επίσης, τους βασικούς κανόνες για τη διενέργεια των ελέγχων αντιντόπινγκ. Όμως την αντιμετώπιση επιμέρους ζητημάτων που συνδέονται και με τη διαδικασία των δειγματοληψιών την παρέπεμπε σε Υπουργική Απόφαση που θα έπρεπε να εκδοθεί εντός έξι (6) μηνών από την ψήφιση του νόμου αυτού. Όπως επισημάνθηκε η συγκεκριμένη απόφαση (αριθμ.19514, ΦΕΚ648) εκδόθηκε στις 16 Μαΐου 2005!!!
      Επισημαίνεται ότι η απόφαση αυτή, μεταξύ άλλων: στο Α κεφάλαιο ρυθμίζει θέματα που έχουν σχέση με το σχεδιασμό, την οργάνωση και υλοποίηση του προγράμματος ελέγχου ντόπινγκ. Στο Β κεφάλαιο ρυθμίζει θέματα που έχουν σχέση με τη διαδικασία συλλογής, συσκευασίας και μεταφοράς των δειγμάτων ούρων και στο Γ κεφάλαιο ρυθμίζει θέματα που έχουν σχέση με τη διαδικασία συλλογής, συσκευασίας και μεταφοράς των δειγμάτων αίματος. 
      Επίσης, η απόφαση αυτή αποτελεί μια ιδιαίτερα σημαντική όσο και λεπτομερειακή παρέμβαση στα θέματα αυτά και αναδεικνύει τον καθοριστικό ρόλο των δειγματοληπτών στην αξιοπιστία των ελέγχων. Ο γιατρός κ. Τσαρουχάς, που προΐσταται της ομάδας δειγματοληπτών του Ο.Α.Κ.Α., διαβεβαίωσε την Επιτροπή ότι η ομάδα των δειγματοληπτών από της συστάσεώς της μέχρι σήμερα λειτούργησε ικανοποιητικά. Όμως, ανακύπτουν πλείστα όσα ερωτηματικά που έχουν σχέση με την ανυπαρξία κριτηρίων, αλλά και κωλυμάτων για την επιλογή των δειγματοληπτών, με την επάρκεια της εκπαίδευσής τους και κυρίως με τη διασφάλιση της αξιοπιστίας των ελέγχων που πραγματοποιούνταν, όχι πάντα με ευθύνη των δειγματοληπτών. Σύμφωνα με ασφαλείς πληροφορίες στην ομάδα δειγματοληπτών του Ο.Α.Κ.Α., πέρα από συγγενείς και φίλους, συμμετείχαν γιατροί, φυσικοθεραπευτές, υπάλληλοι κ.λπ. αθλητικών ομοσπονδιών. Το γεγονός αυτό οδηγούσε, δικαιολογημένα ή αδικαιολόγητα, σε αμφισβητήσεις. Άλλωστε, πώς μπορούν να αγνοηθούν καταγγελίες δειγματοληπτών της WADA και αθλητών, οι οποίοι εντούτοις φοβούμενοι αρνήθηκαν να προσέλθουν και να καταθέσουν στην Επιτροπή, για σικέ ελέγχους, για φυγαδεύσεις ακόμη και για αλλαγές των δειγμάτων ούρων των αθλητών; Τέλος, πώς μπορεί να ερμηνευτεί πρόσφατα η σωρεία των εκτός αγώνων ελέγχων σε Έλληνες αθλητές από ιπτάμενους δειγματολήπτες του WADA;
      Τα ερωτήματα αυτά είναι εύλογα και διατυπώνονται καλόπιστα. Άλλωστε το κύριο επιχείρημα για τα σημαντικότερα προβλήματα που υπήρχαν για πολλά χρόνια στους πραγματοποιούμενους ελέγχους, εντοπίζονταν στη διαδικασία των δειγματοληψιών, πάντα σε συνδυασμό με το ποιοι έδιναν στους δειγματολήπτες την εντολή για τους ελέγχους αυτούς. Το συγκεκριμένο σύστημα ήταν διάτρητο, ενδεχομένως και με ευθύνη κάποιων δειγματοληπτών, οι οποίοι έκοντες-άκοντες συνέπρατταν με όσους ήθελαν να συγκαλύψουν παραβατικές συμπεριφορές αθλητών, προπονητών κ.λπ. και με όσους δεν ήθελαν να αποκαλυφθεί η αλήθεια. 
      
      18. ΑΘΛΗΤΙΚΕΣ ΟΜΟΣΠΟΝΔΙΕΣ 
       Μέχρι σήμερα το ενδιαφέρον των περισσοτέρων αθλητικών ομοσπονδιών για τα θέματα της διαφάνειας και του ντόπινγκ ήταν περισσότερο θεωρητικό. Ο άκρατος κομματισμός, η εξάρτηση και οι σχέσεις τους με την κεντρική εξουσία  διαμόρφωσαν σταδιακά ένα καθεστώς ασυδοσίας και ατιμωρησίας. Μέσα από ένα κρατικοδίαιτο σύστημα όσοι τις διοικούσαν ενδιαφερόνταν κυρίως για τη βιτρίνα του ελληνικού αθλητισμού,  για τις επιτυχίες και τις διακρίσεις, γνωρίζοντας ότι αυτές φέρνουν δόξα, προβολή, αλλά και μεγάλα οικονομικά έσοδα που τα διαχειρίζονταν συχνά χωρίς ουσιαστικό έλεγχο.
       Ειδικότερα σε ό,τι αφορά στο ντόπινγκ, ενώ γνώριζαν ότι αλλοιώνει τη γνησιότητα του αθλητικού αποτελέσματος και ότι καταστρέφει την υγεία των αθλητών, αδιαφορούσαν. Μάλιστα αρκετοί εξ αυτών είχαν προσχωρήσει στην άποψη, γιατί έτσι τους βόλευε, πως όλα τα ρεκόρ και οι μεγάλες διακρίσεις έρχονται μόνο με το ντόπινγκ. Άρα ότι το ντόπινγκ αποτελεί αναγκαίο κακό. Διαπιστώνεται ότι στην ίδια άποψη είχαν προσχωρήσει ανομολόγητα και αρμόδια κυβερνητικά στελέχη με όλα τα γνωστά συνακόλουθα.
       Από  επίσημα στοιχεία που ετέθησαν στη διάθεση της Διακομματικής Επιτροπής οι ομοσπονδίες που απασχολήθηκαν τα τελευταία χρόνια με το ντόπινγκ ήταν ελάχιστες. Το κρίσιμο ερώτημα είναι αν και κατά πόσον το ενδιαφέρον και αυτών των ομοσπονδιών ήταν πραγματικό ή προσχηματικό, από τη στιγμή που εξαντλούνταν το ενδιαφέρον αυτό στους αθλητές των Εθνικών ομάδων, ενώ αδιαφορούσαν παντελώς για τους υπόλοιπους και κυρίως για τους ερασιτέχνες αθλητές, που εν τούτοις ανήκαν στη δικαιοδοσία τους.
       Στη Διακομματική Επιτροπή πρόεδροι  ομοσπονδιών που προσεκλήθησαν,  παρουσίασαν στοιχεία για τις πρωτοβουλίες τους κατά του ντόπινγκ. Οι πρωτοβουλίες αυτές δεν αμφισβητούνται. Αυτό που αμφισβητείται είναι η διαφάνεια, η αξιοπιστία, αλλά και η σκοπιμότητα ορισμένων εξ αυτών των πρωτοβουλιών και κυρίως των ελέγχων που πραγματοποιήθηκαν με εντολή και ευθύνη των ομοσπονδιών, που στην περίπτωση αυτή ήταν ελέγχουσες και ελεγχόμενες. Αλήθεια πόσο αξιόπιστα μπορεί να είναι τα αποτελέσματα αντιντόπινγκ ελέγχων σε ομοσπονδίες που συνεργάζονταν με προπονητές και άλλα πρόσωπα που συμμετείχαν αποδεδειγμένα σε εμπορικές επιχειρήσεις που εισήγαγαν, εμπορεύονταν και διακινούσαν ακόμη και απαγορευμένες φαρμακοδιεγερτικές ουσίες; Σε ομοσπονδίες όπου τις ουσίες αυτές τις διέθεταν στους αθλητές τους και μάλιστα επ’ αμοιβή, προπονητές ή άλλα γνωστά παρένθετα πρόσωπα, υποκαθιστώντας τους υπεύθυνους γιατρούς, αλλά σε μερικές περιπτώσεις ακόμη και σε γνώση των τελευταίων; 
      Τα πρόσωπα αυτά γνωρίζοντας το χρόνο ημισείας ζωής των ουσιών που χορηγούνταν, άρα και το χρόνο αποφόρτισης  του οργανισμού των αθλητών από τις ουσίες αυτές, έδιναν εντολές για εκτός αγώνων ελέγχους εκ του ασφαλούς. Ενώ σε άλλες περιπτώσεις αιφνίδιων ελέγχων ή όταν είχαν αμφιβολίες για την έκβαση των αποτελεσμάτων τους,  έκρυβαν και φυγάδευαν τους αθλητές ή τους απέτρεπαν με διάφορα επιχειρήματα, να συμμετάσχουν σε προγραμματισμένες διεθνείς αθλητικές διοργανώσεις, για τις οποίες εν τούτοις προετοιμάζονταν με χρήματα των Ελλήνων φορολογουμένων. 
       Για τα θέματα αυτά υπάρχουν  καταγγελίες παλαιότερες και δημοσιοποιημένες,  αλλά και πρόσφατες, από αθλητές οι οποίοι εν τούτοις φοβούμενοι αρνήθηκαν να καταθέσουν στην Επιτροπή. Μάλιστα το θράσος των κυκλωμάτων που υπήρχαν ήταν τόσο μεγάλο, ώστε σε συγκεκριμένη ομοσπονδία να ζητείται από τους αθλητές που εντάσσονταν στις προεθνικές και στις εθνικές ομάδες η υπογραφή υπεύθυνων δηλώσεων ότι δεν έκαναν και δεν πρόκειται να κάνουν χρήση απαγορευμένων ουσιών. Το τραγελαφικό της υπόθεσης αυτής είναι ότι στη συγκεκριμένη ομοσπονδία τις ουσίες αυτές τις χορηγούσαν στους αθλητές οι προπονητές, αλλά και άλλα γνωστά σε όλους πρόσωπα. Το επιχείρημα ότι τα κυκλώματα αυτά δρούσαν εν αγνοία των διοικήσεων των ομοσπονδιών, είναι τουλάχιστον αφελές. Οι περισσότεροι γνώριζαν αλλά σιωπούσαν ευσχήμως και συγκάλυπταν. Σε αυτό βοηθούσε και η σιωπή των ίδιων των αθλητών που στην πλειονότητα ήταν νέα παιδιά, πάμπτωχα και άβουλα από την επαρχία και από οικογένειες παλιννοστησάντων και ελληνοποιηθέντες που αντικειμενικά είχαν ελάχιστα περιθώρια αντίστασης σε πιέσεις και εκβιασμούς, αλλά και σε υποσχέσεις για επαγγελματική και οικονομική αποκατάσταση. Ακόμη υπήρχαν διοικητικοί παράγοντες, προπονητές και άλλα πρόσωπα σε ομοσπονδίες, τα οποία αναλάμβαναν παρανόμως επ’ αμοιβή το ρόλο του μάνατζερ σε αθλητές τους. Ο έλεγχος του πόθεν έσχες όλων αυτών των προσώπων θα οδηγούσε σε χρήσιμα συμπεράσματα. Όπως φυσικά και ο έλεγχος των πριμ που ζητούνταν και τελικά χορηγούνταν σε ορισμένες ομοσπονδίες για τη συμμετοχή αθλητών τους σε μεγάλες προγραμματισμένες διεθνείς αθλητικές διοργανώσεις από τις οποίες εν τούτοις απουσίαζαν ή συμμετείχαν υποτυπωδώς. 
       Οι  ευθύνες τους για όλες αυτές τις συμπεριφορές στις ομοσπονδίες έγιναν βαρύτερες μετά την ψήφιση του ν. 3057/2002. Γνώριζαν τις κυρώσεις σε βάρος όσων εμπλέκονται σε περιπτώσεις φαρμακοδιέγερσης  αθλητών, όμως,  αδιαφορούσαν για να μη ξεβολευτούν. Σε αυτό τους βοηθούσε και η αδιαφορία της ίδιας της Πολιτείας να εφαρμόσει το συγκεκριμένο νόμο,  αδιαφορώντας καταρχήν για τη λειτουργία του Ε.Σ.ΚΑ.Ν.. Όμως,  επειδή οι γενικεύσεις δεν βοηθούν, θα πρέπει να τονιστεί πως στις περισσότερες ομοσπονδίες  δεν παρατηρήθηκαν ανάλογες συμπεριφορές.  
      Πέρα από το φαινόμενο του ντόπινγκ υπήρχαν και υπάρχουν πολλά άλλα στοιχεία αδιαφάνειας στη λειτουργία των ομοσπονδιών. Τα στοιχεία αυτά αφορούν: Στο σύστημα με το οποίο χρηματοδοτούνται και ελέγχονται σχετικά με τη διαχείριση των οικονομικών τους. Εντύπωση προκαλεί η ευκολία με την οποία πολλές φορές αρνούνταν και αρνούνται, τον έλεγχο από το Κράτος. Στην ύπαρξη στους κόλπους τους πολλών σωματείων-«σφραγίδα»,  τα οποία εν τούτοις τα χρησιμοποιούν, προκειμένου να επανεκλεγούν. Πότε και ποιές ομοσπονδίες ενδιαφέρθηκαν για το αν και κατά πόσο αρκετά αθλητικά σωματεία, μετά την ειδική αθλητική αναγνώρισή τους, που είναι μια καθαρά τυπική διαδικασία, εκπληρώνουν τις υποχρεώσεις τους που απορρέουν από το ν. 2725/1999, προκειμένου να διατηρήσουν την αναγνώριση αυτή; Το πρόβλημα της ειδικής αθλητικής αναγνώρισης αφορά και ορισμένες ομοσπονδίες. 
       Επίσης,  σε μερικές αθλητικές ομοσπονδίες, υπάρχουν σοβαρά ερωτηματικά σε ό,τι αφορά την ανταπόκρισή τους στην επιταγή του άρθρου 19 του ν. 2725/1999 για την καλλιέργεια και την ανάπτυξη σε όλη τη χώρα του αθλήματος ή του κλάδου άθλησης, που εμπίπτει στις αρμοδιότητές τους. Ακόμη σε ό,τι αφορά την ανταπόκριση τους στην επιταγή της παρ. 5 του άρθρου 22 του ίδιου νόμου που υποχρεώνει κάθε μέλος της διοίκησής τους να υποβάλει δήλωση περιουσιακής κατάστασης αυτού,  της συζύγου του και των ανήλικων τέκνων του, σύμφωνα με τις διατάξεις του ν. 2429/1996. Αλλά και την αποφυγή ορισμένων ομοσπονδιών  να συμπληρώσουν ή να εναρμονίσουν τους ειδικούς και γενικούς κανονισμούς τους σε περιπτώσεις αναπομπής τους από την Πολιτεία, άλλοτε αυθαίρετα και αναιτιολόγητα και άλλοτε με την επίκληση του κανονισμού των αντίστοιχων διεθνών ομοσπονδιών με στόχο ανομολόγητο, αλλά προφανή την συντήρηση αλλά και την αναπαραγωγή του κλίματος της ασυδοσίας και της αδιαφάνειας. Κάπως έτσι οδηγηθήκαμε στο σημείο αρκετές ομοσπονδίες να διοικούνται από παράγοντες που μετέτρεψαν την ενασχόλησή τους με τον αθλητισμό σε επάγγελμα. Οι συγκεκριμένοι παράγοντες ήθελαν τα ρεκόρ και τις διεθνείς διακρίσεις των αθλητών τους, έναντι παντός τιμήματος, γνωρίζοντας ότι όλα αυτά έφερναν στις ομοσπονδίες τεράστια έσοδα από διάφορες πηγές που συνήθως τα διαχειρίζονταν οι ίδιοι και οι παρέες τους, δηλαδή όλοι αυτοί που μετέτρεψαν τις ομοσπονδίες σε φέουδο και τσιφλίκι τους. Όμως, τα ίδια ερωτηματικά  αφορούν και την Πολιτεία, η οποία ουδέποτε ενδιαφέρθηκε σοβαρά, για την εφαρμογή των παραπάνω αλλά και σειράς άλλων διατάξεων του ν. 2725/1999, γεγονός που σε συνδυασμό με την ατιμωρησία που υπήρχε αποθράσυνε τους πάντες και ενέτεινε το καθεστώς της αδιαφάνειας ιδιαίτερα σε ορισμένες ομοσπονδίες.
      Το ίδιο καθεστώς αδιαφάνειας υπήρχε και συνεχίζει να υπάρχει στο χώρο του επαγγελματικού αθλητισμού. Παρά τα προβλεπόμενα από τις σχετικές διατάξεις του ν. 2725/1999, κυρίως σχετικά με το μετοχικό κεφάλαιο  των Αθλητικών Ανωνύμων Εταιρειών (Α.Α.Ε.) και τους μετόχους, με τους περιορισμούς στην απόκτηση των μετοχών, με την εποπτεία τον ελέγχό τους, δοθέντος ότι το προβλεπόμενο από το άρθρο 77 του ίδιου νόμου Ελεγκτικό Συμβούλιο, δεν άσκησε ποτέ τις αρμοδιότητές του. Υπενθυμίζεται ότι κατά την περίοδο ισχύος του ν.2725/1999, ουσιαστικά δεν υπήρχε κανένας έλεγχος των Α.Α.Ε., ούτε ακόμη και σε εφαρμογή των σχετικών διατάξεων του ν. 2190/1920 περί Α.Ε.. Η μη εφαρμογή των υφιστάμενων νόμων  ενέτεινε το καθεστώς της αδιαφάνειας που υπήρχε σε αρκετές Π.Α.Ε. και Κ.Α.Ε. με συνέπειες καταστροφικές. Ήταν η περίοδος όπου μεγαλομέτοχοι και ιδιοκτήτες Α.Α.Ε. παραχωρούσαν χωρίς κανένα έλεγχο αλλά και καμία συνέπεια τις μετοχές τους σε πρόσωπα πολλές φορές αφερέγγυα και ανυπόληπτα. Όπου υπερχρεωμένες Π.Α.Ε. και Κ.Α.Ε. εντάσσονταν επιλεκτικά στο καθεστώς της ειδικής εκκαθάρισης, με χαρακτηριστικότερη την περίπτωση της Π.Α.Ε. «Πανιώνιος». Όπου αποδεδειγμένα περιστατικά πολυιδιοκτησίας Α.Α.Ε., παρέμεναν ατιμώρητα για να μη θιγούν συγκεκριμένα πρόσωπα και συμφέροντα. Ήταν η περίοδος όπου στον χώρο της διαιτησίας του επαγγελματικού και όχι μόνο ποδοσφαίρου βασίλευε η γνωστή «παράγκα»  που προκαθόριζε προφανώς με το αζημίωτο ακόμη και τους πρωταθλητές των διαφόρων πρωταθλημάτων. Όλα τα παραπάνω μαζί και με ορισμένες προκλητικές αποφάσεις της αθλητικής δικαιοσύνης διαμόρφωσαν συνολικά ένα καθεστώς αδιαφάνειας και συνεχούς αμφισβήτησης στο χώρο του επαγγελματικού αθλητισμού και ιδιαίτερα στο χώρο του επαγγελματικού ποδοσφαίρου με συνέπεια τη βία σε πολλές αθλητικές διοργανώσεις, αλλά και την προκλητική συμπεριφορά ορισμένων παραγόντων, φαινόμενα που απαξίωσαν το ποδόσφαιρο και απομάκρυναν τους υγιείς φιλάθλους από τα γήπεδα. 
      Ο ν.3057/2002 έθεσε νέους κανόνες για την επιχειρηματική δράση στον αθλητισμό. Όμως και στην περίπτωση του νόμου αυτού, υπάρχουν διατάξεις που δεν εφαρμόστηκαν ποτέ, με συνέπεια τη συντήρηση του καθεστώτος της αδιαφάνειας, που υπήρχε σε αρκετές Α.Α.Ε.. Όπως π.χ. η διάταξη που αφορά στις ευθύνες όσων αναλαμβάνουν τη διαχείρισή τους έναντι των τρίτων προσωπικά, απεριόριστα και εις ολόκληρο μαζί με το ιδρυτικό σωματείο  για όλα τα χρέη που δημιουργούνται για τις ανάγκες του Τ.Α.Α. κατά τη διάρκεια άσκησης των διαχειριστικών τους καθηκόντων. Η Επιτροπή Επαγγελματικού Αθλητισμού που αντικατέστησε το Ελεγκτικό Συμβούλιο του ν. 2725/1999 ουσιαστικά περιόρισε τη δράση της κυρίως στη χορήγηση του πιστοποιητικού συμμετοχής των Α.Α.Ε. στα οικεία πρωταθλήματα. Άλλες αρμοδιότητες της ασκούνταν πλημμελώς και αρκετές ουδόλως, όπως π.χ.  η διενέργεια διαχειριστικού και λογιστικού ελέγχου στις Α.Α.Ε. και τα Τ.Α.Α. σε ό,τι αφορά την εκπλήρωση των οικονομικών τους υποχρεώσεων, ιδιαίτερα προς τους επαγγελματίες και αμειβόμενους αθλητές, τους προπονητές, το ιδρυτικό αθλητικό σωματείο και τα γυμναστήρια. Ακόμη και σε ό,τι αφορά στην υποχρέωση των Α.Α.Ε. να εξοφλήσουν πριν από την έναρξη της αγωνιστικής περιόδου όλες τις τυχόν ληξιπρόθεσμες και απαιτητές οφειλές τους κ.λπ.. 
       Για τα παραπάνω  ευθύνες βαρύνουν την πολιτεία η οποία εμφανιζόταν ιδιαίτερα άτολμη σε ό,τι αφορά την εφαρμογή των σχετικών διατάξεων των νόμων 2725/1999 και 3057/2002 μεταγενέστερα. Βαρύνουν, όμως, τις ομοσπονδίες, αλλά και τις αντίστοιχες Ενώσεις Ανωνύμων Εταιρειών, οι οποίες αντί να συνεργαστούν και να ασχοληθούν με τα προβλήματα του χώρου ευθύνης τους και με τα γνωστά φαινόμενα αδιαφάνειας, και αντί να επιδιώξουν την αυτοκάθαρση συνήθως ερίζουν μεταξύ τους για τις αρμοδιότητες, τη διαχείριση των οικονομικών, τον έλεγχο της διαιτησίας, τις καρέκλες και τα αξιώματα.
      Ιδιαίτερα σε ό,τι αφορά το ντόπινγκ, το ενδιαφέρον των ομοσπονδιών και των Ενώσεων Ανωνύμων Εταιρειών ήταν και παραμένει υποτυπώδες. Στην Ε.Π.Ο. το ενδιαφέρον αυτό περιοριζόταν στους αθλητές της Εθνικής Ομάδας Ποδοσφαίρου  και στην περιοδική έκδοση ενημερωτικών εντύπων. Στην Ε.Π.Α.Ε. πρόσφατα  εξαγγέλθηκε η ανάληψη πρωτοβουλιών έναντι του ντόπινγκ. Δυστυχώς οι εξαγγελίες αυτές παραμένουν μέχρι σήμερα στο επίπεδο των προθέσεων. Πρόσφατα με πρωτοβουλία του Ε.Σ.ΚΑ.Ν.  άρχισαν έλεγχοι αντιντόπινγκ σε επαγγελματίες αθλητές που συμμετέχουν σε αγώνες διαφόρων πρωταθλημάτων. Η εξέλιξη αυτή θεωρείται θετική, όμως, οι συγκεκριμένοι έλεγχοι πραγματοποιούνται κυρίως εντός αγώνων, ενώ απουσιάζουν οι εκτός αγώνων, δηλαδή οι αιφνίδιοι έλεγχοι  που είναι περισσότερο αξιόπιστοι, όπως φυσικά και οι έλεγχοι στο χώρο των ερασιτεχνικών πρωταθλημάτων και γενικότερα του ερασιτεχνικού αθλητισμού. Εντύπωση προκαλεί, σε όλο το φάσμα του Ελληνικού αθλητισμού, πλην ελαχίστων εξαιρέσεων, η απουσία οργανωμένου συστήματος υγειονομικής προστασίας των αθλητών γεγονός που, πέραν όλων των άλλων, ευνοεί την ανάπτυξη του ντόπινγκ. Οι ομοσπονδίες, ενώ δαπανούν τεράστια ποσά για δημόσιες σχέσεις και άσκοπες φιέστες αποφεύγουν να επενδύουν στην προστασία της υγείας των αθλητών, προφανώς γιατί θεωρούν την επένδυση αυτή μεγάλη και περιττή, αλλά ενδεχομένως και επικίνδυνη απέναντι στα σχέδια ορισμένων συνεργατών τους. 
      
      
      
      
      
      19. ΑΘΛΗΤΕΣ
      Ο αθλητής θα έπρεπε να αποτελεί τον μεγάλο αλλά και τον μοναδικό πρωταγωνιστή στο αθλητικό οικοδόμημα. Οι δικές τους προσπάθειες φέρνουν τις διακρίσεις και τα μετάλλια. Αυτό δεν ακυρώνει τη συνεισφορά όλων όσων μέσα σε ένα οργανωμένο σύστημα, τον συνδράμουν στην ανάδειξη των ικανοτήτων του, όπως φυσικά δεν ακυρώνει και τις δικές του ευθύνες σε περιπτώσεις χρησιμοποίησης ανορθόδοξων μέσων και κυρίως της φαρμακοδιέγερσης με σκοπό την αλλοίωση της γνησιότητας του παραγόμενου από τον ίδιο αθλητικού αποτελέσματος. Τόσο ο ν. 2725/1999 όσο και ο ν.3057/2002 που τον συμπληρώνει περιλαμβάνουν διατάξεις που αναδεικνύουν τις ευθύνες και τις συνέπειες των αθλητών σε περίπτωση φαρμακοδιέγερσης. Από αρκετούς υποστηρίζεται ότι οι κυρώσεις αυτές σε βάρος των αθλητών θα πρέπει να γίνουν ηπιότερες. Η άποψη αυτή είναι λανθασμένη αλλά και επικίνδυνη, δοθέντος του ότι όσοι αθλητές κάνουν χρήση απαγορευμένων ουσιών αυτοβούλως ή δέχονται τη χορήγησή τους σε αυτούς από παρένθετα πρόσωπα γνωρίζουν τις επιπτώσεις. Όμως ενδίδουν στην πρόκληση της δόξας και της προβολής, κυρίως όμως στην πρόκληση των οικονομικών και όχι μόνο κινήτρων σε περιπτώσεις συγκεκριμένων μεγάλων διακρίσεων.
       Από πάρα πολλούς υποστηρίζεται η άποψη ότι τα κίνητρα αυτά στη χώρα μας είναι υπερβολικά, από τα μεγαλύτερα στον κόσμο και ότι θα πρέπει να αναθεωρηθούν. Η Πολιτεία οφείλει να επιβραβεύει τους αθλητές που διακρίνονται, γιατί σε διαφορετική περίπτωση το έργο αυτό θα το αναλάβουν αποκλειστικά οι χορηγοί, δηλαδή ο ιδιωτικός τομέας και μεγάλες αθλητικές εταιρείες, με συνέπειες καταστροφικές. Όμως, τα κίνητρα αυτά θα πρέπει να εκλογικευθούν και να ορθολογικοποιηθούν. Σύμφωνα με τις ισχύουσες διατάξεις  σε αθλητές που δεν αγωνίζονται σε τμήματα αμειβομένων αθλητών ή σε Αθλητική Ανώνυμη Εταιρεία (Α.Α.Ε.)  η αγωνιστική δραστηριότητα δεν αποτελεί επάγγελμα. Υπό την έννοια αυτή οι οικονομικές ή άλλες παροχές που δίνονται σε αυτούς  από αθλητικά σωματεία, ενώσεις  ή ομοσπονδίες, δεν αποτελούν οικονομικά ανταλλάγματα. Εντούτοις στους αθλητές των προεθνικών και κυρίως των Εθνικών Ομάδων, λόγω των ιδιαίτερα αυξημένων προπονητικών τους αναγκών και τις αδυναμίας τους  να ασχοληθούν με άλλο επάγγελμα, καταβάλλονται οδοιπορικά, ενώ τους επιτρέπεται να συνάπτουν συμβάσεις χορηγίας ή διαφήμισης προϊόντων ή  υπηρεσιών  με φυσικά ή νομικά πρόσωπα. Επιπλέον αθλητές που διακρίνονται απολαμβάνουν από την Πολιτεία σειρά ειδικών προνομίων, οικονομικών και άλλων (εισαγωγή στην τριτοβάθμια εκπαίδευση, επαγγελματική αποκατάσταση στο δημόσιο, ένταξη στις Ένοπλες Δυνάμεις και στα σώματα ασφαλείας  και μάλιστα ως βαθμοφόρων και αξιωματικών, άδειες ταξί και ΠΡΟ-ΠΟ κ.λπ.). Ειδικά κίνητρα προβλέπονται και για τους μαθητές-αθλητές που διακρίνονται. Τα κίνητρα αυτά αφορούν στην πριμοδότηση και στην εισαγωγή τους στα Τριτοβάθμια Εκπαιδευτικά Ιδρύματα της χώρας. Αυτό οδηγεί αρκετούς εξ αυτών, δυστυχώς, συχνά με τη σύμφωνη γνώμη των γονέων τους και των γυμναστών τους, στο να ενδίδουν στις πιέσεις που τους ασκούνται και να καταφεύγουν στη χρήση απαγορευμένων ουσιών. Σε ό,τι αφορά τους αθλητές και γενικότερα τους αθλούμενους, εντοπίζεται τεράστιο έλλειμμα οργανωμένης ενημέρωσής τους, για το θέμα της φαρμακοδιέγερσης. Το έλλειμμα αυτό είναι μεγαλύτερο στο χώρο του ερασιτεχνικού αθλητισμού. Τεράστιο είναι το έλλειμμα και στο θέμα της υγειονομικής τους προστασίας με ευθύνη των αθλητικών σωματείων στα οποία ανήκουν αλλά και των ομοσπονδιών, με ελάχιστες εξαιρέσεις. Όμως, εξίσου σημαντικά είναι τα προβλήματα που αντιμετωπίζει μεγάλη μερίδα των επαγγελματιών αθλητών, ιδιαίτερα στις μικρότερες επαγγελματικές κατηγορίες. Οι αθλητές αυτοί, συχνά γίνονται έρμαια των διαθέσεων των διοικήσεων των Α.Α.Ε. αλλά και ορισμένων προπονητών, όπως άλλωστε αποδεικνύεται από τη μη καταβολή των δεδουλευμένων, από τις αναίτιες διακοπές των συμβολαίων τους, από την αθέτηση όρων των συμβολαίων που έχουν υπογραφεί, από τους εκβιασμούς που τους ασκούνται προκειμένου να συμβιβαστούν, πάντα επ’ ωφελεία των Α.Α.Ε., όπως συμβαίνει συνήθως σε περιπτώσεις ειδικής εκκαθάρισης ή υπαγωγής των Α.Α.Ε. στο άρθρο 44 κ.λπ.. Τα φαινόμενα αυτά που αποτελούν άλλη μια συνέπεια της αδιαφάνειας που υπάρχει σε πολλές Α.Α.Ε. εκθέτουν τη χώρα μας διεθνώς δοθέντος ότι αρκετοί επαγγελματίες αθλητές, κυρίως αλλοδαποί, προσφεύγουν στις διεθνείς ομοσπονδίες και στα διεθνή δικαιοδοτικά όργανα, προκειμένου να δικαιωθούν, με συνέπεια να εκτίθεται πολλές φορές η χώρα μας αναίτια από τις συμπεριφορές ανεύθυνων αθλητικών παραγόντων. Συμπερασματικά, ο αθλητής, είτε είναι ερασιτέχνης είτε είναι επαγγελματίας, έχει υποχρεώσεις που απορρέουν από γραπτούς και άγραφους κανόνες, αλλά και δικαιώματα ως προσωπικότητα,  ως οικογενειάρχης, ως εργαζόμενος και μάλιστα κάτω από ιδιάζουσες συνθήκες. Ο αθλητής κάτω από συγκεκριμένες προϋποθέσεις μπορεί να εξελιχθεί από παρίας και ενεργούμενο σε μεγάλο πρωταγωνιστή και σε εγγυητή της διαφάνειας στον αθλητισμό. 
       
      20. ΠΡΟΠΟΝΗΤΕΣ
       Ο προπονητής αναμφίβολα αποτελεί έναν από τους βασικότερους συντελεστές στον αθλητισμό. Ο ν.2725/99 ορίζει με σαφήνεια ποιοί έχουν τα τυπικά προσόντα απόκτησης άδειας άσκησης του επαγγέλματος προπονητή. Η άδεια αυτή χορηγείται από τη Γενική Γραμματεία Αθλητισμού. Οι αποφάσεις κοινοποιούνται στην οικεία αθλητική ομοσπονδία, η οποία τηρεί μητρώο προπονητών, αλλά και στον οικείο σύνδεσμο ή ομοσπονδία προπονητών. Ο ίδιος νόμος προέβλεπε τη σύσταση του Ελληνικού Κέντρου Αθλητικής Έρευνας και Τεχνολογίας (Ε.Κ.Α.Ε.Τ.), το οποίο πέρα των άλλων έχει και την ευθύνη της ίδρυσης και λειτουργίας των Εθνικών Σχολών Προπονητών, ύστερα από γνώμη των ομοσπονδιών για όλες τις κατηγορίες των προπονητών και όλους τους κλάδους άθλησης. Όμως, η μη εφαρμογή των σχετικών διατάξεων και η μη έκδοση για σημαντικό χρονικό διάστημα προβλεπομένων Υπουργικών Αποφάσεων διαμόρφωσαν και στο χώρο του επαγγέλματος του προπονητή μεγάλη αναρχία, η οποία αποτελεί σημαντική συνιστώσα στη διαμόρφωση και στη συντήρηση του κλίματος της αδιαφάνειας που υπάρχει στον ελληνικό αθλητισμό. 
       Οι υφιστάμενοι νόμοι καταστρατηγούνται από όλους. Οι συμβάσεις που υπογράφονται με το φορέα, στον οποίο ο προπονητής παρέχει τις υπηρεσίες του, συχνά δεν κατατατίθενται και φυσικά δε θεωρούνται από τις αρμόδιες Δ.Ο.Υ., προκειμένου να είναι έγκυρες. Από σημαίνει ότι οι προπονητές αυτοί είναι έρμαια των ορέξεων αυτών των φορέων, λειτουργούν σε καθεστώς εργασιακής ομηρίας και ανασφάλειας, με συνέπεια να ενδίδουν σε πιέσεις και να συμβιβάζονται. Οι περιπτώσεις ανάκλησης της άδειας άσκησης του επαγγέλματος του προπονητή είναι σπάνιες. Οι όροι πρόσληψης αλλοδαπών προπονητών είναι σχεδόν ανύπαρκτοι. Οι σύνδεσμοι προπονητών λειτουργούν εκ των ενόντων και ουσιαστικά είναι αβοήθητοι. Χαρακτηριστικό παράδειγμα δυσλειτουργίας του συστήματος είναι ότι σε μεγάλες ομοσπονδίες προπονούσαν πρωταθλητές ακόμη και Ολυμπιονίκες, προπονητές, χωρίς άδεια άσκησης επαγγέλματος, αλλά και προπονητές οι οποίοι ελέγχονταν για βαρύτατες παραβατικές συμπεριφορές, όπως η συμμετοχή τους σε εμπορικές επιχειρήσεις εισαγωγής και διακίνησης ακόμα και απαγορευμένων φαρμακοδιεγερτικών ουσιών. Παρά ταύτα οι προπονητές αυτοί μισθοδοτούνταν από τις ομοσπονδίες και επιβραβεύονταν γενναιόδωρα από την ίδια την πολιτεία ακόμη και μέσω σωματείων «σφραγίδα». Τα τελευταία χρόνια ορισμένοι προπονητές αγνοούν ότι πέρα από προπονητές οφείλουν να είναι και παιδαγωγοί. Παρασυρόμενοι από το εύκολο χρήμα και τη δόξα, μετατρέπουν τους αθλητές που προπονούν σε μηχανές παραγωγής μεταλλίων και διακρίσεων, αγνοώντας  βασικούς κανόνες της σωστής επιστημονικής υποστήριξης, χορηγώντας τους – εν αγνοία των γιατρών – ακόμα και απαγορευμένες ουσίες που συνήθως βλάπτουν ανεπανόρθωτα την υγεία τους. Ο ν.3057/2002 προβλέπει βαρύτατες κυρώσεις σε βάρος αυτών των προπονητών. Όμως, πολιτεία και ομοσπονδίες, παρά το ότι γνώριζαν τι ακριβώς συνέβαινε αδιαφόρησαν, με όλες τις γνωστές συνέπειες. Αναμφίβολα ο προπονητής αποτελεί έναν από τους σημαντικότερους παράγοντες για τη διαμόρφωση και τη συντήρηση κλίματος διαφάνειας στον αθλητισμό και την αποτροπή του φαινομένου της φαρμακοδιέγερσης των αθλητών. 
       
       21. ΥΦΥΠΟΥΡΓΟΣ ΠΟΛΙΤΙΣΜΟΥ, ΑΡΜΟΔΙΟΣ ΓΙΑ ΘΕΜΑΤΑ ΑΘΛΗΤΙΣΜΟΥ ΚΑΙ ΓΕΝΙΚΗ ΓΡΑΜΜΑΤΕΙΑ ΑΘΛΗΤΙΣΜΟΥ
       Οι ευθύνες της πολιτικής ηγεσίας του αθλητισμού για την αδιαφάνεια στον ελληνικό αθλητισμό είναι τεράστιες και διαχρονικές. Οι ευθύνες αυτές, ιδιαίτερα, κατά τα τελευταία χρόνια συνδέονται κατ’ αρχήν με την άκρατη κομματοποίηση του αθλητισμού. Η αθλητική ηγεσία, σε ένα κρατικοδίαιτο σύστημα αθλητισμού, ήθελε να ελέγχει και να ποδηγετεί τους πάντες και τα πάντα. Η αντίληψη αυτή παρέδωσε τον αθλητισμό στα χέρια μιας γενιάς παραγόντων που στην πλειοψηφία τους λειτουργούσαν ασύδοτα, γνωρίζοντας ότι για λόγους κομματικής αλληλεγγύης βρίσκονται στο απυρόβλητο. Οι παράγοντες αυτοί, που από ερασιτέχνες έγιναν επαγγελματίες, ήθελαν τις επιτυχίες στον αθλητισμό έναντι παντός τιμήματος. Άλλωστε οι επιτυχίες αυτές τους εξασφάλιζαν προσωπική δύναμη και προβολή αλλά και τεράστια έσοδα για τις ομοσπονδίες και τα σωματεία που διοικούσαν. Έσοδα που συνήθως τα διαχειρίζονταν κατά το δοκούν, λόγω ανυπαρξίας, πάντα με ευθύνη της πολιτείας, μηχανισμών ελέγχου και εποπτείας.
       Οι ευθύνες της πολιτείας αφορούν και τις γνωστές στρεβλώσεις του συστήματος χρηματοδότησης του αθλητισμού μέσω του Κρατικού Προϋπολογισμού αλλά και της Ο.Π.Α.Π.  Α.Ε.. Το ενδιαφέρον της περιορίζονταν, κυρίως, στη βιτρίνα του ελληνικού αθλητισμού, θεωρώντας και η ίδια ότι οι μεγάλες διακρίσεις και τα μετάλλια των αθλητών της εξασφαλίζουν πολιτική ισχύ αλλά και το δικαίωμα να επαίρεται χαρακτηρίζοντας τις επιτυχίες αυτές ως συνέπεια του δικού της ενδιαφέροντος για τον αθλητισμό. Με αφετηρία τη λογική αυτή, δημιουργήθηκε στον ελληνικό αθλητισμό ένας φαύλος κύκλος με κύρια συστατικά την αδιαφάνεια, την ασυδοσία, τις συναλλαγές, τη συγκάλυψη και την ατιμωρησία. Κατά την περίοδο αυτή οι επιλεκτικές και οι παράνομες χρηματοδοτήσεις ομοσπονδιών, αθλητών, προπονητών κ.λπ. έγιναν καθεστώς. Τεράστια ποσά κατέληγαν, με διάφορα προσχήματα, σε συγκεκριμένα πρόσωπα ακόμη και μέσω σωματείων «σφραγίδα», χωρίς κανένα έλεγχο. ομοσπονδίες διεκδικούσαν και έπαιρναν τελικά μεγάλες επιπρόσθετες επιχορηγήσεις για δραστηριότητες αποδεδειγμένα ανύπαρκτες. Η κατάσταση αυτή επιδεινώθηκε κατά την περίοδο της ολυμπιακής προετοιμασίας και των Ολυμπιακών Αγώνων. Η περίπτωση της κατ’ ευθείαν ανάθεσης συγκεκριμένων μεγάλων και πολυδάπανων ολυμπιακών έργων με φορέα την Ελληνική Ομοσπονδία Πετοσφαίρησης (Ε.Ο.ΠΕ.) είναι χαρακτηριστική, ιδιαίτερα μετά απ’ όσα αποκαλύπτονται τον τελευταίο καιρό για εξωφρενικές υπερβάσεις και κακοτεχνίες στα έργα αυτά.
       Όμως, οι ευθύνες της πολιτείας, κατά την ίδια περίοδο, αφορούν και στην αδυναμία της να παρακολουθήσει τη δυναμική και την εξέλιξη του φαινομένου του ντόπινγκ στη χώρα μας. Ενώ γνώριζε ότι το ντόπινγκ αλλοιώνει τη γνησιότητα των αθλητικών αποτελεσμάτων, αλλά το σημαντικότερο ότι καταστρέφει την υγεία των αθλητών, όχι μόνο σιωπούσε και συγκάλυπτε τις γνωστές παραβατικές συμπεριφορές προπονητών, παραγόντων, αθλητών κ.λπ. αλλά συνεργαζόταν  μαζί τους και την ενίσχυε οικονομικά. Η θεωρία ότι το ντόπινγκ ως φαινόμενο πολυσύνθετο και διεθνές είναι δύσκολο να αντιμετωπισθεί και ότι περίπου αποτελεί αναγκαίο κακό, ήταν το άλλοθι για όλους όσους δεν ήθελαν να ξεβολευτούν. 
       Όλες οι εξελίξεις αυτές ήταν συνέπεια της ανικανότητας και της αδιαφορίας από την πλευρά της πολιτείας να εφαρμόσει τους νόμους που κατά τα άλλα η ίδια θέσπισε. Το γεγονός αυτό ενέτεινε το καθεστώς της αδιαφάνειας που υπήρχε στον ελληνικό αθλητισμό. Ένας από τους πλέον πρόσφατους αθλητικούς νόμους ο ν. 2725/1999 ουσιαστικά δεν εφαρμόστηκε ποτέ παρά μόνο σε ό,τι αφορά ορισμένες από τις διατάξεις του. Παράδειγμα χαρακτηριστικό η μη ουσιαστική ενεργοποίηση του Ελεγκτικού Συμβουλίου, το οποίο σύμφωνα με το νόμο αυτό αλλά και το ν. 2190/1920 περί ανωνύμων εταιρειών είχε την ευθύνη της εποπτείας και του ελέγχου των αθλητικών ανωνύμων εταιρειών, με όλα τα γνωστά συνακόλουθα (φαινόμενα πολυϊδιοκτησίας, εικονικές μεταβιβάσεις μετοχών, παρανομίες στη σύνθεση του μετοχικού τους κεφαλαίου, συσσώρευση τεράστιων χρεών, ασυδοσία και ατιμωρησία παραγόντων κ.λπ.). Το γεγονός αυτό προκάλεσε το γνωστό χάος στις Α.Α.Ε. την απομάκρυνση αρκετών σοβαρών επενδυτών και τελικά τη λήψη αποφάσεων (καθεστώς ειδικής εκκαθάρισης, άρθρο 44, προκλητικές ρυθμίσεις χρεών κ.λπ.) οι οποίες μπορεί να εξασφάλισαν τη λειτουργία ορισμένων θνησιγενών Α.Α.Ε. σε βάρος των Ελλήνων φορολογουμένων και σε βάρος των πιστωτών τους, όμως, ευνόησαν περισσότερο τους επιτήδειους και διατήρησαν το καθεστώς της αδιαφάνειας. Ο ίδιος νόμος προέβλεπε, επίσης,  με σαφήνεια τις υποχρεώσεις των διοικήσεων των αθλητικών σωματείων και των ομοσπονδιών σε ό,τι αφορά μεταξύ άλλων την καλλιέργεια και την ανάπτυξη του αθλητισμού σε όλη τη χώρα, την υποβολή δήλωσης για την περιουσιακή κατάσταση των ίδιων και των μελών των οικογενειών τους, το θέμα της ειδικής αθλητικής αναγνώρισης, τον έλεγχο των οικονομικών τους, τα δικαιώματα και τις υποχρεώσεις των προπονητών και των αθλητών κ.λπ.. Όμως και οι διατάξεις αυτές, πάντα με ευθύνη της αθλητικής ηγεσίας, είτε δεν υλοποιήθηκαν ποτέ είτε υλοποιήθηκαν επιλεκτικά και προσχηματικά με συνέπεια: Να υπάρχουν ομοσπονδίες και σωματεία «σφραγίδα», προκειμένου να εξυπηρετούνται γνωστές σκοπιμότητες, να αντιμετωπίζεται περιθωριακά το θέμα της ειδικής αθλητικής αναγνώρισης ομοσπονδιών, ενώσεων και κυρίως σωματείων προκειμένου να μη θιγούν συγκεκριμένα συμφέροντα, να καταγίνονται οι πάντες με τις εθνικές ομάδες και τον ανταγωνιστικό αθλητισμό αδιαφορώντας για τον ερασιτεχνικό αθλητισμό, να αδιαφορούν για την υγειονομική προστασία των αθλητών, οι αθλητές να αντιμετωπίζονται ως μηχανές συγκομιδής μεταλλίων και διακρίσεων, που φέρνουν έσοδα από επιχορηγήσεις και χορηγίες, να αποδίδουν λογαριασμούς προσχηματικούς, να προσλαμβάνουν προπονητές χωρίς άδεια ασκήσεως επαγγέλματος προπονητή, κ.λπ..
       Στο ν. 2725/1999 δεν υπήρχε καμία αναφορά στο θέμα του ντόπινγκ. Οι συντάκτες του αγνόησαν παντελώς την ύπαρξη του φαινομένου αυτού. Το κενό αυτό ήρθε να το συμπληρώσει ο ν. 3057/2002. Όμως, ο νόμος αυτός δεν εφαρμόστηκε προφανώς γιατί δεν υπήρχε η αναγκαία πολιτική βούληση, παρά το ότι η Χώρα μας είχε αναλάβει τη βαριά ευθύνη της πραγματοποίησης των Ολυμπιακών Αγώνων του 2004  και βρισκόταν σε περίοδο ολυμπιακής προετοιμασίας. Το Εθνικό Συμβούλιο Καταπολέμησης του Ντόπινγκ (Ε.Σ.ΚΑ.Ν.) που συστήθηκε με το ν. 3057/2002 μέχρι τους Ολυμπιακούς Αγώνες παρέμεινε άστεγο και χωρίς πόρους. Η συγκρότηση του Συμβουλίου του σε σώμα καθυστέρησε απαράδεκτα γιατί το τότε Συμβούλιο της Ε.Ο.Ε. δεν υποδείκνυε τους εκπροσώπους του. Είναι ολοφάνερο ότι οι εκπρόσωποι των ομοσπονδιών που αποτελούν την πλειοψηφία στο Συμβούλιο της Ε.Ο.Ε. κωλυσιεργούσαν γιατί δεν ήθελαν να λειτουργήσει το Ε.Σ.ΚΑ.Ν.. Η Γενική Γραμματεία και το Υφυπουργείο Πολιτισμού παρακολουθούσαν αδιάφορα τις εξελίξεις αυτές. 
       Ο ίδιος νόμος προέβλεπε επίσης την έκδοση, εντός 6 μηνών από τη δημοσίευσή του, Υπουργικής Απόφασης, που θα καθόριζε την διαδικασία κλήρωσης των αγώνων ή των αγωνισμάτων που θα πραγματοποιούνταν οι αντιντόπινγκ έλεγχοι αλλά και σειρά άλλων συναφών ζητημάτων. Δυστυχώς η τότε αθλητική ηγεσία αδιαφόρησε προκλητικά και ως προς το θέμα αυτό. Επισημαίνεται ότι το Ε.Σ.ΚΑ.Ν. στεγάστηκε, χρηματοδοτήθηκε και άρχισε να λειτουργεί  ουσιαστικά μετά τις τελευταίες εθνικές εκλογές ύστερα από σχετική πρωτοβουλία της νέας αθλητικής ηγεσίας, η οποία έκτοτε εξέδωσε με αποφάσεις της και σε συνεργασία με το Ε.Σ.ΚΑ.Ν. δύο επικαιροποιημένους καταλόγους  με τις φαρμακοδιεγερτικές ουσίες, σύμφωνα με τις υποδείξεις του  WADA, αλλά και την προαναφερθείσα υπουργική απόφαση.
       Ο ν. 3057/2002 προέβλεπε, επίσης, την επιβολή βαρύτατων πειθαρχικών και ποινικών κυρώσεων σε βάρος αθλητών και συντελεστών, που ενέχονται σε περιπτώσεις ντόπινγκ αλλά και σε βάρος των συντελεστών που ασκούν οποιαδήποτε εμπορική ή επαγγελματική δραστηριότητα σχετικά με την παραγωγή ή εισαγωγή, διαφήμιση, εμπορία και διακίνηση συσκευασμάτων η χρήση των οποίων απαγορεύεται χωρίς ιατρική συνταγή καθώς και συμπληρωμάτων διατροφής ή βιταμινών για αθλητές. 
       Η τότε αθλητική ηγεσία γνώριζε τις δραστηριότητες γνωστού προπονητή στις αποθήκες του οποίου είχαν κατασχεθεί μεγάλες ποσότητες απαγορευμένων ουσιών, που τις εμπορεύονταν και τις διακινούσε πανελλαδικά σε γυμναστήρια, προπονητές και αθλητές, διαφημίζοντας μάλιστα ασύστολα τις δραστηριότητές του αυτές και μέσω ιστοσελίδας, που διέθετε στο διαδίκτυο. Όπως, φυσικά, γνώριζε τη συμμετοχή στις επιχειρήσεις του παραπάνω προπονητή και άλλου ομοσπονδιακού προπονητή. Όμως, όχι μόνο αδιαφόρησε προκλητικά αλλά την ίδια περίοδο τους ίδιους προπονητές τους ενίσχυε ακόμα και οικονομικά από τη Γενική Γραμματεία Αθλητισμού και τον Ο.Π.Α.Π., μέσω σωματείων «σφραγίδα». Η τότε αθλητική ηγεσία εδέησε να ασχοληθεί με το ντόπινγκ και τα πρόσωπα αυτά μόλις στις 17 Φεβρουαρίου 2004, ελάχιστες ημέρες πριν από τις εθνικές εκλογές, όταν στις Η.Π.Α. ξέσπασε το σκάνδαλο με τον Ιταλό  Victor Conte  ιδιοκτήτη της εταιρείας BALCO και την αναφορά σε γνωστές αγγλικές εφημερίδες για εμπλοκή στο ίδιο σκάνδαλο και Έλληνα προπονητή, καταθέτοντας ειδική αναφορά στη δικαιοσύνη. Η τύχη της υπόθεσης αυτής μέχρι και σήμερα αγνοείται.
       Από τα παραπάνω, που αποτελούν  μέρος των όσων θα μπορούσε κανείς να επικαλεσθεί, αναδεικνύονται οι τεράστιες ευθύνες των προηγούμενων ηγεσιών του αθλητισμού για τα φαινόμενα αδιαφάνειας αλλά και για τις διαστάσεις του φαινομένου του ντόπινγκ στον ελληνικό αθλητισμό. Το επιχείρημα ότι δεν γνώριζαν είναι τουλάχιστον αφελές. Γνώριζαν αλλά δεν τολμούσαν και δεν είχαν την πολιτική βούληση να συγκρουστούν  με τα φαινόμενα αυτά και τους πρωταγωνιστές τους, που για χρόνια ολόκληρα παρασιτοβιούσαν με την ανοχή τους, σε βάρους του ελληνικού αθλητισμού.
       Η σημερινή αθλητική ηγεσία, μέσα σ’ αυτή την όζουσα κατάσταση, προσπαθεί για το καλύτερο, συναντώντας τεράστιες αντιστάσεις από όσους ξεβολεύονται. Έλαβε συγκεκριμένες πρωτοβουλίες για την καθιέρωση κανόνων διαφάνειας στον Ελληνικό αθλητισμό. Ο δρόμος προς την κατεύθυνση αυτή προβλέπεται να είναι και δύσκολος και μακρύς. Μεταξύ άλλων αντιμετώπισε άμεσα το θέμα της στέγασης και της χρηματοδότησης του Ε.Σ.ΚΑ.Ν. σε συνεργασία με το οποίο ήδη εκδόθηκαν μέχρι σήμερα κατά τα προβλεπόμενα από το ν.3057/2002, δύο επικαιροποιημένοι κατάλογοι των απαγορευμένων φαρμακοδιεγερτικών ουσιών, σύμφωνα άλλωστε και με τις υποδείξεις του WADA. Επίσης, στις 16 Μαΐου 2005 (ΦΕΚ 648) εκδόθηκε Υπουργική Απόφαση αναφορικά με το σχεδιασμό, την οργάνωση και την υλοποίηση προγράμματος ελέγχου του ντόπινγκ. Υπενθυμίζεται ότι η απόφαση αυτή κατά  τα προβλεπόμενα από την παρ.10 του άρθρου 128 Ε του ν.3057/2002, θα έπρεπε να εκδοθεί εντός έξι (6) μηνών από τη δημοσίευση του νόμου αυτού. Η συγκεκριμένη απόφαση, μεταξύ άλλων, ρυθμίζει θέματα που σχετίζονται με τη δειγματοληψία στους αντι-ντόπινγκ ελέγχους, τους δειγματολήπτες, την πιστοποίηση και το μητρώο δειγματοληπτών, τη διαδικασία κλήρωσης και ορισμού αγώνων και αθλητών στους οποίους θα πραγματοποιηθούν οι έλεγχοι, τη διαδικασία της δειγματοληψίας, της διαχείρισης των αποτελεσμάτων κ.λπ.. Επίσης, με πρωτοβουλία της σημερινής αθλητικής ηγεσίας το Ε.Σ.ΚΑ.Ν σε συνεργασία με το Υπουργείο Παιδείας εξέδωσε τις πρώτες εντολές για αντι-ντόπινγκ ελέγχους στα σχολικά πρωταθλήματα. Προωθούνται συνεργασίες με διεθνείς οργανισμούς για κοινές δράσεις εναντίον του ντόπινγκ. Ενώ ελήφθησαν συγκεκριμένα θεσμικά μέτρα για τον έλεγχο της βίας στις αθλητικές διοργανώσεις αλλά και για την επιχειρηματικότητα στον επαγγελματικό αθλητισμό.
       Όμως, η αντιμετώπιση των παθογενειών του ελληνικού αθλητισμού απαιτεί τη συστράτευση όλων των δυνάμεων του τόπου με βάση κοινές αξίες και αρχές που θα τον θωρακίσουν και που θα αποτελέσουν την αφετηρία για ένα νέο και ελπιδοφόρο ξεκίνημα. Όλοι οφείλουμε να διδαχθούμε από τα λάθη και τις παραλείψεις του παρελθόντος και να προχωρήσουμε μπροστά αναμφίβολα κρατώντας, αξιοποιώντας και διευρύνοντας τα θετικά βήματα που συντελέστηκαν στα χρόνια που πέρασαν. Χρέος μας είναι να πιστέψουμε στις μεγάλες δυνατότητες των αθλητών μας, να τους βοηθήσουμε αλλά και να τους προστατεύσουμε απ’ όλους όσους για ίδιο όφελος τους χρησιμοποιούν και τους επιβουλεύονται.
       
      22. ΕΛΛΗΝΙΚΗ ΟΛΥΜΠΙΑΚΗ ΕΠΙΤΡΟΠΗ (Ε.Ο.Ε.)
      Επισημαίνεται η απουσία της προηγούμενης ηγεσίας της Ε.Ο.Ε. από κάθε προγραμματισμό που αφορά στην Ολυμπιακή προετοιμασία. Το γεγονός αυτό αποδίδεται στην εξάρτηση των ομοσπονδιών από την πολιτεία και στο υπάρχον σύστημα χρηματοδότησής τους. Στα πλαίσια αυτού του προγραμματισμού περιλαμβάνεται η συστηματική ενημέρωση αλλά και η οργάνωση του συστήματος ελέγχων ντόπινγκ. Άλλωστε ένα μέλος της Ε.Ο.Ε., αντιπρόσωπος Αθλητικής Ομοσπονδίας, υποδεικνυόμενο από την Ολομέλειά της συμμετέχει στο συμβούλιο του Ε.Σ.ΚΑ.Ν.. Ενώ η Ε.Ο.Ε., μεταξύ άλλων φορέων, έχει την ευθύνη των εντολών για ελέγχους ντόπινγκ εκτός αγώνων με ή χωρίς προειδοποίηση. Επιπλέον, σύμφωνα με τα ισχύοντα διεθνώς, η Ε.Ο.Ε. έχει την ευθύνη της διαχείρισης σειράς θεμάτων ένα χρόνο πριν από την τέλεση των Ολυμπιακών Αγώνων. Δυστυχώς, στη χώρα μας αυτό λειτούργησε προσχηματικά δοθέντος ότι τόσο η Γ.Γ. Αθλητισμού όσο και οι ομοσπονδίες δεν ήθελαν να χάσουν τα προνόμια που απέκτησαν. Ο νέος Πρόεδρος της Ε.Ο.Ε. θέτει θέμα βιωσιμότητας και αριθμού των αθλητικών ομοσπονδιών, οι οποίες δραστηριοποιούνται στη χώρα μας επί τη βάσει συγκεκριμένων κριτηρίων. Σε κάθε περίπτωση κρίνεται απόλυτα αναγκαίος ο κεντρικός συντονισμός των αποφάσεων και των δράσεων στο χώρο του αθλητισμού με την ενεργό συμμετοχή της Ε.Ο.Ε και υπό την έννοια ότι η ολυμπιακή προετοιμασία θα πρέπει να αρχίζει την επομένη της λήξης των Ολυμπιακών Αγώνων. Η Ε.Ο.Ε. από διακοσμητικός φορέας που ήταν μέχρι πρότινος στη χώρα μας, μπορεί και πρέπει να μετεξελιχθεί, λόγω και της διασύνδεσής της με τη Δ.Ο.Ε, αλλά και τις άλλες διεθνείς αθλητικές οργανώσεις, σε ουσιαστικό μοχλό ανάπτυξης του ελληνικού αθλητισμού, σε θέματα γενικού σχεδιασμού και συστηματικότερης παρακολούθησης των τεκταινόμενων στα οποία συμπεριλαμβάνονται η διαφάνεια και το ντόπινγκ. Τα παραπάνω σε συνεργασία με τη Γενική Γραμματεία και το Υφυπουργείο Πολιτισμού στα οποία άλλωστε ανήκει η ευθύνη της χρηματοδότησής της.
      
      23. ΕΘΝΙΚΟΣ ΟΡΓΑΝΙΣΜΟΣ ΦΑΡΜΑΚΟΥ (Ε.Ο.Φ.)
      Στο άρθρο 128 ΙΓ΄ του ν. 3057/2002 προσδιορίζονται οι αρμοδιότητες του Ε.Ο.Φ. στο θέμα των ελέγχων για την πρόληψη της διακίνησης και της εμπορίας απαγορευμένων μέσων. Οι αρμοδιότητες αυτές αφορούν: Στην υποχρέωση κατ' έτος των παραγωγών, εισαγωγέων και διανομέων φαρμάκων, σκευασμάτων και συμπληρωμάτων διατροφής τα οποία περιέχουν απαγορευμένες ουσίες να δηλώνουν στον Ε.Ο.Φ. τις ποσότητες που παράγονται, εισάγονται, διανέμονται και πωλούνται στα φαρμακεία και νοσοκομεία. Στην υποχρέωση αναγραφής, μεταξύ άλλων, ειδικής προειδοποίησης και λεπτομερών πληροφοριών για φάρμακα και συμπληρώματα διατροφής, για την προφύλαξη όσων ασχολούνται με τον αθλητισμό. Στην υποχρέωση επίσης ελέγχου από τον Ε.Ο.Φ. της συμμόρφωσης στα παραπάνω όταν ζητείται άδεια κυκλοφορίας ή μεταβολής ή ανανέωσης της άδειας κυκλοφορίας. 
      Παρά τις προβλέψεις του ν. 3057/2002 και τους ελέγχους που πραγματοποιούνται, πολλά φάρμακα που περιέχουν απαγορευμένες ουσίες και κυρίως τα συμπληρώματα διατροφής, κυκλοφορούν ελεύθερα σε γυμναστήρια, προπονητήρια,  χώρους άθλησης κ.λπ..  Ο νόμος που προβλέπει τη διάθεσή τους μόνο από τα φαρμακεία καταστρατηγείται. Ο Πρόεδρος του Ε.Ο.Φ. ενημερώνοντας τη Διακομματική Επιτροπή, μεταξύ άλλων, επισήμανε τα προβλήματα του Ε.Ο.Φ. σε εξοπλισμό και σε προσωπικό για την πραγματοποίηση των προβλεπόμενων ελέγχων. Τις συνέπειες της ανεξέλεγκτης διάθεσης τεράστιων ποσοτήτων απαγορευμένων ουσιών μέσω του Διαδικτύου. Ενώ επιβεβαίωσε τις καταγγελίες για λειτουργία επί σειρά ετών στη χώρα μας εργοστάσιο που παρήγαγε και διέθετε στην εγχώρια και στην ξένη αγορά μεγάλες ποσότητες απαγορευμένων ουσιών και κυρίως αναβολικών. 
       Από  στοιχεία που ετέθησαν στη διάθεση της Επιτροπής, επιβεβαιώνεται ότι για σειρά ετών ο Ε.Ο.Φ.  δεν ασχολήθηκε σοβαρά με τους προβλεπόμενους ελέγχους και με την άσκηση των αρμοδιοτήτων του, που αφορούν στην κυκλοφορία παράνομων ουσιών.. Παράδειγμα χαρακτηριστικό η περίπτωση του γνωστού προπονητή σε αποθήκες επιχειρήσης του οποίου εντοπίστηκαν μεγάλες ποσότητες παράνομων και επικίνδυνων ουσιών. Οι ουσίες, παρά την επιβολή προστίμου στο συγκεκριμένο προπονητή, ουδέποτε καταστράφηκαν. Το γεγονός αυτό είναι ενδεικτικό του κλίματος που υπήρχε. Η αναστροφή του κλίματος αυτού, πέρα από την ανάγκη για αλλαγή της βούλησης για την αντιμετώπιση της παράνομης κυκλοφορίας απαγορευμένων ουσιών, απαιτεί την άμεση ενίσχυση του Ε.Ο.Φ. σε μέσα και προσωπικό, αλλά και τη στενή συνεργασία του με άλλους εμπλεκόμενους φορείς και οργανισμούς του Δημόσιου (Σ.Δ.Ο.Ε., Τελωνειακές Αρχές, Γενική Γραμματεία Καταναλωτή, ΕΛ.ΑΣ.,  Σώμα Δίωξης Ηλεκτρονικού Εγκλήματος κ.λπ.). 

Οι θέσεις και προτάσεις του ΚΚΕ περιλαμβάνονται σε ιδιαίτερο υπόμνημα, που κατετέθη, κατά τη συνεδρίαση της 29ης Νοεμβρίου 2005 και παρατίθεται ως έχει: 


24. «ΘΕΣΕΙΣ ΤΟΥ ΚΚΕ ΓΙΑ ΤΟ ΝΤΟΠΙΝΓΚ ΣΤΟΝ ΑΘΛΗΤΙΣΜΟ ΚΑΙ ΤΗΝ ΑΝΤΙΜΕΤΩΠΙΣΗ ΤΟΥ


       Το γεγονός ότι η Βουλή καταπιάνεται με το θέμα του ντόπινγκ, δεν μπορεί παρά να είναι ενδεικτικό της απειλής που αυτό συνιστά για την κοινωνία μας.
       Η λήψη μέτρων είναι φυσικά απαραίτητη, όμως από την πολιτική βούληση θα εξαρτηθεί αν αυτά όντως θα αφορούν τα αίτια του ντόπινγκ και την ουσιαστική αντιμετώπιση τους ή θα παραμένουν στην επιφάνεια από φόβο, μήπως θιγούν συμφέροντα.
       Από την εποχή της μάχης του Μαραθώνα, όπου ο Φειδιππίδης έπεσε νεκρός στο τέλος της Μαραθώνιας διαδρομής και από τους Ολυμπιακούς αγώνες το 1896 που οι μαραθωνοδρόμοι έπεφταν κατάκοποι, κάπου στο Πικέρμι, έχουμε φτάσει σήμερα τα 42.195 μ. να τα διανύουν εκατομμύρια άνθρωποι σε χρόνο κάτι, πάνω από 2 ώρες.
       Η ιδιότητα όμως - μια απ' όλες - του αθλητισμού να αποτελεί δείκτη μέτρησης των ανθρωπίνων δυνατοτήτων, έχει ουσιαστικά χαθεί, ακριβώς λόγω της παθογένειας που ο ίδιος ο αθλητισμός απέκτησε και της στρέβλωσης που υφίσταται.
       Στην αρχαιότητα μπορεί να υπήρχαν κρούσματα ντόπινγκ λόγω της ανθρώπινης ματαιοδοξίας, αλλά ήταν ατομικά, περιορισμένα και καταδικαστέα.
       Από τη στιγμή που ο αθλητισμός από μέσο εξυπηρέτησης των ανθρωπίνων αναγκών έγινε μέσο προβολής και πλουτισμού και η νίκη αναγορεύτηκε σε αυτοσκοπό, ξεκίνησαν τα μαζικά φαινόμενα έκπτωσης.
       Σήμερα, εποχή άκρατης εμπορευματοποίησης, τα φαινόμενα είναι εκτεταμένα και αφορούν όχι μόνο αθλητές και προπονητές, αλλά κυρίως πολυεθνικές εταιρείες, φαρμακοβιομηχανίες, ΜΜΕ.
       Για να μιλήσουμε όμως για το φαινόμενο του ντόπινγκ στον αθλητισμό πρέπει να ορίσουμε τι είναι ο αθλητισμός. Είναι ένα ανθρώπινο δικαίωμα που πρέπει το κράτος αποκλειστικά να φροντίζει να το παρέχει σ' όλους, σε οργανωμένη μορφή ή είναι καθαρά μια μορφή εργασίας των αθλουμένων (κυρίως όσων διαθέτουν ξεχωριστά φυσικά προσόντα), τις υπηρεσίες των οποίων εκμεταλλεύονται οι πολυεθνικές εταιρείες για κέρδη οικονομικά και δύναμη διαμόρφωσης της κοινής γνώμης;
       Αν είναι το πρώτο, δηλαδή κοινωνικό δικαίωμα με ηθική και αρχές, δεν μπορεί να υφίσταται ντόπινγκ σε μαζική κλίμακα και μη σκεφτεί κανείς ότι τότε δεν θα προέκυπταν αγώνες με ενδιαφέρον και ρεκόρ. Αντίθετα. Όταν αθλούνται πολλές χιλιάδες, τα ταλέντα είναι πολλά, γνήσια και ο συναγωνισμός έχει πολύ μεγαλύτερο ενδιαφέρον.
       Αν όμως είναι το δεύτερο - αυτό που υφίσταται σήμερα - δηλαδή ένα στημένο θέαμα των πολυεθνικών που ο αθλητής το μόνο ρόλο που έχει, είναι να κερδίζει για να αυξάνει τα κέρδη του σπόνσορα, τότε το ντόπινγκ είναι μοιραίο, σύμφυτο με αυτό το είδος «αθλητισμού» και θα ήταν μέγιστη υποκρισία να μιλάει κανείς για την καταπολέμηση του χωρίς αναζήτηση, ανάλυση, αντιμετώπιση των αιτίων που το προκαλούν, έστω κι αν πρόκειται να τα βάλει με μεγάλα οικονομικά συμφέροντα.
       Όταν ο αθλητής χρησιμοποιείται σαν μηχανισμός παραγωγής μαζικής κουλτούρας που στόχο έχει τη χαύνωση, τον αποπροσανατολισμό και τη διαμεσολάβηση, ώστε να αποδεχτούν κύρια οι νέοι το ρόλο και την ασυδοσία των μονοπωλίων και να αμφισβητήσουν τη μαζική πάλη, στρεφόμενοι στις ατομικές λύσεις, το ντόπινγκ θα υπάρχει για να κρατά τους υπεραθλητές που κατασκευάζει, απόλυτα ελεγχόμενους.
       Και βέβαια εκεί που έχουν φτάσει σήμερα τα ρεκόρ - εξωπραγματικά ορισμένα - αντί να διερευνώνται οι ανθρώπινες δυνατότητες, διερευνώνται τα νέα φάρμακα στα εργαστήρια των Φαρμακοβιομηχανιών (βλέπε BALCO), με σκοπό να μην πιάνονται από τα αντιντόπινγκ κοντρόλ και οι δυνατότητες των γενετιστών για τροποποιημένους γενετικά αθλητές.
       Η καπιταλιστική οικονομία αντανακλάται στον «Αθλητισμό» και τον καθορίζει κατ' εικόνα και ομοίωση της, με άκρατο ανταγωνισμό, χωρίς αρχές, με μοναδικό κριτήριο το κέρδος των λίγων, πάση θυσία.
       Ο συναγωνισμός στον πραγματικό αθλητισμό έχει μετατραπεί σε ανταγωνισμό στείρο και ανεξέλεγκτο στον «αθλητισμό»-επιχείρηση.
       Η υποχώρηση άλλωστε αρχών, αξιών και ιδανικών χαρακτηρίζει το καπιταλιστικό σύστημα.
       Οι αξίες της συλλογικότητας, της αλληλεγγύης, της άμιλλας υποχωρούν μπροστά στην πίεση του άκρατου ατομισμού, του ωφελιμισμού και της προπαγάνδας για εύκολο πλουτισμό.
       Η ίδια η ΔΟΕ έχει μετατραπεί σε πολυεθνική επιχείρηση με πλήρη ταύτιση με τα συμφέροντα κολοσσών που λυμαίνονται τον αθλητισμό (τηλεοπτικά, φάρμακα, αθλητικά είδη κλπ.). Υποκριτικά κόπτονται ότι δεν θέλουν το ντόπινγκ, αλλά την ίδια ώρα θεσμοθετούν νέα δέλεαρ για τους νεαρούς αθλητές, νέες ράβδους χρυσού, νέα βασιλικά προνόμια.
       Στο ίδιο μήκος κύματος βαδίζουν και οι κυβερνήσεις της χώρας μας, χρόνια τώρα.
       Η μεγάλη πλειοψηφία των εργαζομένων και της νεολαίας στερούνται το δικαίωμα στην άθληση και έντεχνα γίνεται προσπάθεια να υποκατασταθεί η ανάγκη τους για αθλητισμό με την παρακολούθηση «κατορθωμάτων» υπεραθλητών ή υπερομάδων, στους οποίους μάλιστα μπορούν να στοιχηματίζουν (τζόγος) και να ονειρεύονται ότι έτσι θα ξεφύγουν από την οικονομική μιζέρια.
       Η εγκληματική επέκταση του στοιχήματος στις ερασιτεχνικές κατηγορίες, σε κάθε μορφή κοινωνικής εκδήλωσης, θα αποτελέσει ένα ακόμα ολέθριο βήμα προς το φάρμακο, την εξαγορά, τη διαφθορά.
       Η μη επαρκής χρηματοδότηση του αθλητισμού, σπρώχνει τις ομοσπονδίες και τους αθλητές στην αγκαλιά των επιχειρηματιών.
       Έτσι εξαγοράζονται ιστορικά σωματεία !
       Έτσι στην ανώτερη βαθμίδα του αθλητισμού της χώρας μας, στην ΕΟΕ, δεν αναδείχθηκε μια φυσιογνωμία του αθλητισμού, π.χ. ένας μεγάλος αθλητής, αλλά η συναίνεση και των δύο μεγάλων κομμάτων (Ν.Δ., ΠΑΣΟΚ), συγκεντρώθηκε στο πρόσωπο επιχειρηματία με οικονομική δύναμη και ισχυρή παρέμβαση στα ΜΜΕ.
       Είναι ουτοπία λοιπόν, να ισχυρίζεται κανείς, ότι σ' αυτό το περιβάλλον μπορεί να υπάρξει καθαρός αθλητισμός. Όμως μια συντονισμένη παρέμβαση που δεν θα στηρίζεται αποκλειστικά σε κατασταλτικά μέτρα έχει νόημα, γιατί η έκταση του φαινομένου είναι μεγάλη, επικίνδυνη, με τραγικά αποτελέσματα για την υγεία νέων παιδιών και όχι μόνο αθλητών.
       Με τον τρόπο που οι διάφορες ουσίες κυκλοφορούν ανεξέλεγκτες και παρουσιάζονται και ως αθώες (συμπληρώματα διατροφής κλπ.), χρήση τους κάνουν φοιτητές, μαθητές στην περίοδο εξετάσεων, στελέχη επιχειρήσεων για να αντέξουν εξοντωτικά ωράρια και νέοι άνθρωποι στα ιδιωτικά γυμναστήρια για να αποκτήσουν γραμμωμένα σώματα.
       
       
ΑΞΟΝΕΣ ΑΝΤΙΜΕΤΩΠΙΣΗΣ
       - Κατάκτηση του δικαιώματος στον αθλητισμό από το λαό και τη νεολαία.
       - Αποφασιστικό χτύπημα της εμπορευματοποίησης, κατάργηση του αθλητισμού-επιχείρηση.
ΜΕΤΡΑ
       1.	Επαρκής χρηματοδότηση των αθλητικών ομοσπονδιών και σωματείων, ώστε η άθληση να είναι δωρεάν. Παράλληλη καθιέρωση της απλής αναλογικής στην εκλογή όλων των οργάνων του αθλητικού οικοδομήματος, ώστε να εκφράζονται όλες οι απόψεις και να υπάρχει πλατύτερος έλεγχος και διαφάνεια.
       2.	Σχολικός αθλητισμός με άσκηση, αγωγή υγείας, εκμάθηση κανόνων αθλημάτων, ώστε να δημιουργηθεί μεγάλη βάση για την εξεύρεση και νέων ταλέντων στον αθλητισμό. Ειδική ενημερωτική φροντίδα για τις επιπτώσεις του ντόπινγκ.
Ενιαίο προπονητικό πρόγραμμα για τις μικρές ηλικίες.
       3.	Ειδικός ρόλος στο ΤΕΦΑ για την αντιμετώπιση του φαινομένου και την ενημέρωση των αθλητών – προπονητών - παραγόντων .
       4.	Απαγόρευση κάθε μορφής διαφήμισης, έμμεσης ή άμεσης, μέσω αθλητών και κάθε ιδιωτικού συμφωνητικού μεταξύ εταιρειών και αθλητών ή προπονητών.
       5.	Δημιουργία ειδικού ταμείου στην Γ.Γ.Α. για συγκέντρωση δωρεών, οι οποίες θα κατανέμονται σύμφωνα με την επιθυμία του δωρητή και τις ανάγκες του αθλητισμού, με εποπτεία της Βουλής.
       6.	Στο ΕΣΚΑΝ θα συμμετέχουν εκπρόσωποι συνδικαλιστικών οργανώσεων, που θα ορίζονται απ' αυτές (ΕΙΝΑΠ, Πανεπιστήμιο, Συνδικάτα, ΠΕΝΟΨΥ, Τ.Α.).
       7.	Εξασφαλισμένη πλήρης υγειονομική φροντίδα των αθλητών – κάρτα εξέλιξης της υγείας τους.
       8.	Θεσμοθέτηση αυστηρών μέτρων ελέγχου εισαγωγής και διακίνησης των φαρμακοδιεγερτικών ουσιών, φαρμάκων, συμπληρωμάτων διατροφής και γενικά σκευασμάτων που αλλοιώνουν τη φυσική κατάσταση. Να απαγορευθεί κάθε διαφήμισή τους και να χορηγούνται μόνο κατόπιν ιατρικής συνταγογράφησης. 
       9.	 Ενίσχυση του ελεγκτικού ρόλου του Ε.Ο.Φ..
       10.	Ίδρυση Τμήματος Αθλητιατρικής  στην Ιατρική Σχολή και αντίστοιχη εξειδίκευση στην αθλητική  ψυχολογία.»
       















Δ. ΠΡΟΤΑΣΕΙΣ
















Ι. ΓΕΝΙΚΑ
       Από τις συνεδριάσεις της Διακομματικής Επιτροπής της Βουλής «Για τη διαμόρφωση θεσμικού πλαισίου εγγυήσεων διαφάνειας στον Αθλητισμό», αλλά και από την κοινή λογική προκύπτει ότι επιδίωξη όλων μας πρέπει να είναι ένας αθλητισμός απαλλαγμένος από τα γνωστά φαινόμενα αδιαφάνειας και από το ντόπινγκ. Τα φαινόμενα αυτά δεν αντιμετωπίζονται με συμβιβασμούς και εκπτώσεις ούτε φυσικά με προσπάθειες αποσπασματικές ή εκ των ωφελουμένων, όπως, δυστυχώς, συνέβαινε μέχρι σήμερα, με όλες τις γνωστές συνέπειες. Για την αντιμετώπισή τους, απαιτούνται πλέον βαθιές τομές, αλλά και ρήξεις, ενώ κρίνεται απαραίτητη η συστράτευση όλων των πολιτικών, κοινωνικών και αθλητικών δυνάμεων της χώρας. Η πρακτική, βέβαια, έχει αποδείξει ότι η πανθομολογούμενη αυτή επιδίωξη δεν έχει εμπεδωθεί στη συλλογική συνείδηση ούτε έχει αποτελέσει έως σήμερα στόχο μιας διακομματικής πολιτικής βούλησης.
       Η Διακομματική Επιτροπή, αφού στα πλαίσια των αρμοδιοτήτων της ενημερώθηκε από ειδικούς επιστήμονες, παράγοντες του αθλητισμού και αθλητές και αφού ύστερα από μακρά και επίπονη προσπάθεια ερεύνησε όλες τις πτυχές και όλες τις παραμέτρους του τεράστιου, αλλά και πολυσύνθετου προβλήματος της αδιαφάνειας στον αθλητισμό και του ντόπινγκ, εκτιμά και προτείνει πως οι τομές και οι ρήξεις που απαιτούνται είναι αναγκαίο να αφορούν: 
> Στην κήρυξη πανστρατιάς για την αντιμετώπιση του ντόπινγκ, για το οποίο θα πρέπει να γίνει προς κάθε κατεύθυνση γνωστό ότι δεν κατηγορείται μόνο για την αλλοίωση της γνησιότητας των αθλητικών αποτελεσμάτων, αλλά, κυρίως, για το ότι καταστρέφει την υγεία και τελικά σκοτώνει πολλούς από τους αθλητές. Το γεγονός ότι σήμερα το ντόπινγκ βρίσκεται παντού και ότι η χώρα μας θεωρείται παγκοσμίως ως ένα από τα μεγαλύτερα κέντρα διακίνησης, αλλά, δυστυχώς, ακόμη και παραγωγής απαγορευμένων φαρμακοδιεγερτικών ουσιών επιβάλλουν την εκρίζωσή του και τη μετωπική σύγκρουση με νοοτροπίες και με πρόσωπα που, για ίδιον όφελος, συντηρούν και αναπαράγουν το φαινόμενο αυτό, αδιαφορώντας για τις συνέπειές του.
> Στην ιεράρχηση των στόχων, των προτεραιοτήτων και γενικότερα στον επαναπροσδιορισμό της πορείας του ελληνικού αθλητισμού. Προς την κατεύθυνση αυτή, προτείνεται κατ΄ αρχήν να δοθεί έμφαση στο μαζικό, στο σχολικό και στον ερασιτεχνικό αθλητισμό. 
> Στην ανατροπή της κυριαρχούσας σήμερα άποψης ότι ο πρωταθλητισμός, οι επιδόσεις που εξαντλούν τα ανθρώπινα όρια, η υπερβολική επιβράβευση, η δόξα, το χρήμα, οι κρατικές επιχορηγήσεις και οι ιδιωτικές χορηγίες, που δημιουργούν ένα εκρηκτικό μίγμα, το οποίο μοιραία οδηγεί στην επιδίωξη όλων των παραπάνω,  μπορούν να κατακτώνται με κάθε τρόπο θεμιτό αλλά πολλές φορές και αθέμιτο.
> Στον εξορθολογισμό του συστήματος χρηματοδότησης του ελληνικού αθλητισμού από τον Κρατικό Προϋπολογισμό, το Πρόγραμμα Δημοσίων Επενδύσεων και την Ο.Π.Α.Π. Α.Ε., με την καθιέρωση σταθερών κριτηρίων, αλλά και ιδιαίτερα αυστηρών κανόνων ελέγχου. Στα κριτήρια αυτά μπορούν να συμπεριληφθούν η κατάταξη των ομάδων ή των αθλητών σε ομαδικά και σε ατομικά αγωνίσματα αντίστοιχα, η βαρύτητα των διοργανώσεων κ.λπ.. 
> Στον αυστηρό έλεγχο των αθλητικών ομοσπονδιών, Ενώσεων και Σωματείων σε ό,τι αφορά στη διαχείριση των οικονομικών τους, στις αθλητικές δραστηριότητες που αναπτύσσουν και στην υλοποίηση από μέρους τους των προϋποθέσεων διατήρησης της ειδικής αθλητικής αναγνώρισης. Στόχος της συγκεκριμένης πρότασης είναι η αντιμετώπιση του προβλήματος με τις ομοσπονδίες και τα Σωματεία «σφραγίδα», καθώς, επίσης, η ανάδειξη των ευθυνών τους, αλλά και η επιβολή των προβλεπόμενων κυρώσεων σε όλους όσοι από οποιαδήποτε θέση ευθύνης ενέχονται αποδεδειγμένα σε παραβατικές συμπεριφορές. 
> Στην καθιέρωση σταθερού όσο και αδιαπραγμάτευτου συστήματος για τον έλεγχο και την εποπτεία των Αθλητικών Ανωνύμων Εταιρειών (Α.Α.Ε.) και των Τμημάτων Αμειβομένων Αθλητών (Τ.Α.Α.). Στόχοι του συστήματος αυτού είναι η υγιής επιχειρηματικότητα στον επαγγελματικό αθλητισμό, η εξασφάλιση ίσων προϋποθέσεων για όλους, αλλά και η απόδοση ευθυνών στους μεγαλομετόχους, ιδιοκτήτες και διαχειριστές των Α.Α.Ε. και των Τ.Α.Α., που ενέχονται σε περιπτώσεις κακοδιαχείρισής τους.
> Στον εξορθολογισμό των προνομίων προς τους διακεκριμένους αθλητές, με στόχο την οικονομική και την επαγγελματική τους αποκατάσταση, και την προστασία τους απ’ όλους όσοι τους χρησιμοποιούν προς ίδιον όφελος, αδιαφορώντας για την υγεία τους ακόμη και για τη ζωή τους.
> Στην ανάδειξη του αθλητή, ερασιτέχνη ή επαγγελματία, ως του μεγάλου και μοναδικού πρωταγωνιστή στον αθλητισμό, με την προστασία των δικαιωμάτων του, αλλά και την οριοθέτηση των υποχρεώσεών του.
> Στην προστασία της υγείας όλων των αθλουμένων μέσω: Της οργάνωσης των υγειονομικών υπηρεσιών των αθλητικών ομοσπονδιών και ενώσεων. Της γενναίας αύξησης των κονδυλίων που διατίθενται προς την κατεύθυνση αυτή. Της καθιέρωσης του φακέλου υγείας, αλλά και της αθλητικής ταυτότητας για τους αθλητές που ασχολούνται με τον ανταγωνιστικό αθλητισμό.
> Στη σαφή οριοθέτηση των αρμοδιοτήτων, αλλά και των ευθυνών των προπονητών. Οι προπονητές πρέπει να έχουν απαραίτητα άδεια ασκήσεως επαγγέλματος και να περιορίζονται αποκλειστικά και μόνο στα προπονητικά τους καθήκοντα. Η ενασχόλησή τους με αλλότρια θέματα στην ενάσκηση των καθηκόντων τους συνεπάγεται την επιβολή βαρύτατων κυρώσεων σε βάρος τους, αλλά και σε βάρος όλων όσων, ενώ γνωρίζουν, σιωπούν και συγκαλύπτουν τις δραστηριότητές τους αυτές.
> Στον εξορθολογισμό του συστήματος της αθλητικής Δικαιοσύνης, με στόχο την εξασφάλιση της ισονομίας στην απονομή της.
> Τέλος, στην ουσιαστική αναβάθμιση του ρόλου της Ελληνικής Ολυμπιακής Επιτροπής (Ε.Ο.Ε.) και τη συμμετοχή της, πέραν των εκ του νόμου προβλεπομένων αρμοδιοτήτων της και της συνεργασίας της με τη Δ.Ο.Ε. και τις διεθνείς αθλητικές οργανώσεις σε θέματα προγραμματισμού, αλλά και ανάπτυξης του ελληνικού αθλητισμού.

ΙΙ. ΕΙΔΙΚΑ
       Αναλυτικότερα, για την προσέγγιση των παραπάνω στόχων, προτείνονται τα παρακάτω:
1. Εθνικό Συμβούλιο Καταπολέμησης του Ντόπινγκ (Ε.Σ.ΚΑ.Ν.), Εργαστήριο αντι-ντόπινγκ Ο.Α.Κ.Α. και Ομάδα Δειγματοληπτών

>  Προτείνεται  η ανεξαρτητοποίηση της λειτουργίας του Ε.Σ.ΚΑ.Ν. με διατήρηση του ελέγχου και της εποπτείας του από τη Γενική Γραμματεία Αθλητισμού,  η οποία έχει και την κύρια ευθύνη της χρηματοδότησής του. 
>  Προτείνεται η ενοποίηση οργανικά του Ε.Σ.ΚΑ.Ν. με το Εργαστήριο Αντιντόπινγκ, αλλά και την Ομάδα Δειγματοληπτών του Ο.Α.Κ.Α., που εφεξής πρέπει να λειτουργούν ως διευθύνσεις του με κοινό οργανισμό. Το νέο Ε.Σ.ΚΑ.Ν. ενισχύεται με εξειδικευμένο επιστημονικό προσωπικό.
>  Στη χρηματοδότηση του Ε.Σ.ΚΑ.Ν. και γενικότερα του νέου Συμβουλίου, που πρέπει κατά τα ανωτέρω να δημιουργηθεί, συμμετέχουν με συγκεκριμένο ποσοστό από τα πάσης φύσεως έσοδά τους, που θα προσδιοριστεί και οι ομοσπονδίες. Η συμμετοχή των ομοσπονδιών στο κόστος λειτουργίας του Ε.Σ.ΚΑ.Ν. αποσκοπεί στην αντιμετώπιση της δαπάνης των ελέγχων που πραγματοποιούνται στους αθλητές τους, αλλά και της δαπάνης για την παραγωγή για την εκτύπωση του κατάλληλου ενημερωτικού και εκπαιδευτικού υλικού, το οποίο εφεξής θα διατίθεται με ευθύνη τους, αλλά και με ευθύνη όλων των άλλων φορέων, στους οποίους επιμερίζεται το έργο της ενημέρωσης των αθλούμενων και ευρύτερα της ελληνικής κοινωνίας.
>  Το Ε.Σ.ΚΑ.Ν. προκειμένου για το ενημερωτικό και εκπαιδευτικό υλικό που θα διατίθεται για την επιμόρφωση των εκπαιδευτικών και την ενημέρωση των μαθητών, πρέπει να συνεργάζεται με το Παιδαγωγικό Ινστιτούτο.
>  Το Υπουργείο Παιδείας  αναλαμβάνει το κόστος των ελέγχων αντιντόπινγκ, που πραγματοποιούνται σε κάθε περίπτωση, με εντολή του Ε.Σ.ΚΑ.Ν. σε μαθητές-αθλητές,  αλλά και το κόστος της παραγωγής του αναγκαίου επιμορφωτικού και εκπαιδευτικού υλικού. Η ευθύνη ενημέρωσης των μαθητών ανατίθενται στους καθηγητές Ολυμπιακής Παιδείας και τους καθηγητές Φυσικής Αγωγής, ύστερα από σχετική επιμόρφωση τους.
>  Γενικότερα, με κύρια ευθύνη του Ε.Σ.ΚΑ.Ν.  δίνεται έμφαση στην ενημέρωση και στην πρόληψη κατά του ντόπινγκ. Η εκπαίδευση και η παροχή της πληροφόρησης καθιερώνονται ως στοιχεία – κλειδιά της στρατηγικής κατά του ντόπινγκ και ως συμπλήρωμα απαραίτητο στην πολιτική αποτροπής μέσω της ανίχνευσης και της τιμωρίας. 
> Το Ε.Σ.ΚΑ.Ν. έχει την αποκλειστική ευθύνη των εντολών για ελέγχους αντι-ντόπινγκ εντός αλλά και εκτός αγώνων. Εφεξής δίνεται έμφαση στους εκτός αγώνων (αιφνίδιους) ελέγχους. Δικαίωμα εντολής για εκτός αγώνων ελέγχους έχουν επίσης η Ε.Ο.Ε., η Γενική Γραμματεία Αθλητισμού και ο WADA. Το δικαίωμα αυτό εφεξής αφαιρείται από τις ομοσπονδίες. οι οποίες δεν θα έχουν το δικαίωμα να δίνουν οι ίδιες εντολές για ελέγχους σε αθλητές τους. Σε κάθε περίπτωση είναι αδιανόητο οι ομοσπονδίες να παραμείνουν ως προς το θέμα του ντόπινγκ ελέγχουσες και ελεγχόμενες. Από επίσημα στοιχεία αποδεικνύεται ότι μέχρι σήμερα αρκετές ομοσπονδίες έκαναν κακή και επιλεκτική χρήση του δικαιώματος αυτού που τους παραχωρήθηκε με το ν. 3057/2002 με μοναδικό σκοπό τη συγκάλυψη της πραγματικότητας και κατ’ επέκταση των ευθυνών τους, ενώ οι περισσότερες αδιαφόρησαν παντελώς. Ενώ διευρύνεται πέρα των πενήντα (50) ο αριθμός των αθλητών που υπόκεινται σε ελέγχους αντι-ντόπινγκ. Με τη συγκεκριμένη πρόβλεψη αντιμετωπίζεται το ενδεχόμενο απόκρυψης αθλητών από εντός και κυρίως εκτός αγώνων ελέγχους αντι-ντόπινγκ. 
> Το Ε.Σ.ΚΑ.Ν. πρέπει να λαμβάνει τα αναγκαία μέτρα για τη διασφάλιση της αξιοπιστίας των αποτελεσμάτων  στους πραγματοποιούμενους ελέγχους. Για το σκοπό αυτό προτείνεται η θέσπιση βαρύτατων κυρώσεων σε βάρος υπαλλήλων του Ε.Σ.ΚΑ.Ν., του αντι-ντόπινγκ εργαστηρίου και των δειγματοληπτών, οι οποίοι με λάθη ή παραλείψεις τους, ηθελημένα ή αθέλητα, συμβάλλουν στη συγκάλυψη της πραγματικότητας αλλά και για τις περιπτώσεις παραβατικών συμπεριφορών από αθλητές και άλλα παρένθετα πρόσωπα. 
> Το Ε.Σ.ΚΑ.Ν. πρέπει να συνεργάζεται στενότερα με την Ε.Ο.Ε., τον Ε.Ο.Φ., άλλους κρατικούς φορείς και τις αντίστοιχες διεθνείς οργανώσεις για θέματα της αρμοδιότητάς του. 
> Προτείνεται όπως εφεξής ο προτεινόμενος από την αθλητική ηγεσία ως Πρόεδρος του Ε.Σ.ΚΑ.Ν. να κρίνεται από την αρμόδια Επιτροπή της Βουλής. Με την πρόβλεψη αυτή, πέραν των άλλων, διασφαλίζεται η συστηματική ενημέρωση του Κοινοβουλίου για τα θέματα που αφορούν στη λειτουργία του Ε.Σ.ΚΑ.Ν. και στις πρωτοβουλίες του εναντίον του ντόπινγκ. 
> Αρκετές από τις παραπάνω προτάσεις συμπεριλαμβάνονται στις από το ν. 3057/2002 οριζόμενες αρμοδιότητες του Ε.Σ.ΚΑ.Ν.. Η επαναδιατύπωσή τους ωστόσο εκπορεύεται από την πανθομολογούμενη διαπίστωση ότι οι αρμοδιότητες αυτές, λόγω της αδιαφορίας της πολιτείας αλλά και του ίδιου του Ε.Σ.ΚΑ.Ν. δεν ασκήθηκαν ποτέ ή ασκήθηκαν αποσπασματικά και επιλεκτικά. Από ορισμένα μέλη της Διακομματικής Επιτροπής, αλλά και από το σύλλογο Ελλήνων Ολυμπιονικών εκφράστηκε ο φόβος μήπως η ενδυνάμωση του Ε.Σ.ΚΑ.Ν. οδηγήσει σε υπερβολές. Η άποψη αυτή δεν ακυρώνει τη σημασία που αποδίδεται στους εκτός αγώνων (αιφνίδιους) αντι- ντόπινγκ ελέγχους ως του κυρίαρχου μέσου για την αντιμετώπιση της φαρμακοδιέγερσης των αθλητών.

2.  Αθλητές 
       Ο αθλητής αποτελεί το μεγάλο και μοναδικό πρωταγωνιστή στον αθλητισμό. Υπό την έννοια αυτή, η συμβολή του στην αντιμετώπιση των φαινομένων της αδιαφάνειας και του ντόπινγκ στον ελληνικό αθλητισμό μπορεί να είναι αποφασιστική αν συνειδητοποιήσει και ο ίδιος τον πρωταγωνιστικό του ρόλο. Αν σταματήσει να ενδίδει σε πιέσεις και σε υποσχέσεις επιτήδειων για γρήγορες και μεγάλες επιδόσεις και για εύκολο κέρδος. Αν συνειδητοποιήσει ακόμη ότι το ντόπινγκ μπορεί να τον οδηγεί ευκολότερα στις επιδόσεις αυτές, όμως θέτει σε μεγάλο κίνδυνο την υγεία και την ίδια τη ζωή του. Τέλος, αν σταματήσει να συμβιβάζεται και αν αναλάβει τις ευθύνες του. Ευθύνες που δεν αφορούν μόνο την ομοσπονδία και το σωματείο στο οποίο ανήκει, αλλά ολόκληρη τη νεολαία και την ελληνική κοινωνία, η οποία, άλλωστε, είναι αυτή που χρηματοδοτεί, άμεσα και έμμεσα, ακόμη και από το υστέρημά της, τον ελληνικό αθλητισμό. 
> Ο αθλητής έχει δικαιώματα αλλά και υποχρεώσεις που συνολικά προσδιορίζονται στο ν. 2725/1999. Στη χώρα μας δυστυχώς ο αθλητής λόγω της μη εφαρμογής των νόμων και της ασυδοσίας πολλών αθλητικών παραγόντων έχει μόνο υποχρεώσεις. Προνόμια έχει μόνο ένας μικρός αριθμός αθλητών και μάλιστα ύστερα από συγκεκριμένες μεγάλες διακρίσεις κατά τα προβλεπόμενα από τη σχετική νομοθεσία. Τα προνόμια αυτά στη χώρα μας θεωρούνται από τα μεγαλύτερα σε ολόκληρο τον κόσμο. Υπό την έννοια αυτή προτείνεται η εκλογίκευση και ο εξορθολογισμός τους. Κατ’ αρχήν η πολιτεία οφείλει κατά τα προβλεπόμενα από διατάξεις νόμων να επιβραβεύει οικονομικά τους αθλητές που διακρίνονται, γιατί σε διαφορετική περίπτωση το έργο αυτό θα το αναλάβουν οι χορηγοί και οι μεγάλες πολυεθνικές εταιρείες, όπως ήδη συμβαίνει σε ορισμένες χώρες, με συνέπειες καταστροφικές για τους ίδιους, αλλά και για τον αθλητισμό (υπερχρησιμοποίηση, επιτυχίες έναντι παντός τιμήματος, ντόπινγκ κ.λπ.). Πρέπει, επίσης, να λαμβάνονται ειδικά μέτρα προκειμένου τα πάσης φύσεως έσοδα των αθλητών από οποιαδήποτε νόμιμη πηγή να καταλήγουν στους ίδιους και όχι στις τσέπες τρίτων που με διάφορες ιδιότητες (παράγοντες, προπονητές κ.λπ.) σήμερα τους εκμεταλλεύονται. 
> Ακόμη η πολιτεία οφείλει να μεριμνά για την επαγγελματική αποκατάσταση των αθλητών αυτών με το διορισμό τους για όσους το επιθυμούν, σε θέσεις του δημοσίου, αναλόγως των προσόντων τους. Για όσους δεν διαθέτουν ιδιαίτερα προσόντα προτείνεται ο διορισμός τους στην Γ.Γ. Αθλητισμού ή σε οργανισμούς και σε νομικά πρόσωπα που ανήκουν στην αρμοδιότητα της Γ.Γ. Αθλητισμού και του Υφυπουργείου Πολιτισμού, με σκοπό την αξιοποίησή τους για την ανάπτυξη του ελληνικού αθλητισμού. Οι γνωστές αργομισθίες των αθλητών αυτών μετά την αποχώρησή τους από την ενεργό δράση αποτελούν πρόκληση και πρέπει να σταματήσουν. 
> Ενώ προτείνεται η αναθεώρηση του ισχύοντος μέτρου ένταξής τους στις Ένοπλες Δυνάμεις και στα Σώματα Ασφάλειας της χώρας και μάλιστα σε θέσεις αξιωματικών. Για τους αθλητές που είναι ήδη ενταγμένοι, προτείνεται η εκπαίδευσή τους προκειμένου να προσφέρουν τις υπηρεσίες τους σε συγκεκριμένους τομείς και κυρίως στην ανάπτυξη του αθλητισμού στις ένοπλες Δυνάμεις αλλά και γενικότερα μέσω ειδικών προγραμμάτων.
> Προτείνεται επίσης η αναθεώρηση των προνομίων προς τους μαθητές – αθλητές, δοθέντος ότι τα προνόμια αυτά εξωθούν ορισμένους εξ αυτών, τους προπονητές, τους γονείς τους, αλλά και τα σχολεία τους να καταφεύγουν σε γνωστές μεθοδεύσεις και παραβατικές συμπεριφορές προκειμένου να εξασφαλίσουν τα προνόμια αυτά. 
> Στα πλαίσια της εκλογίκευσης των προνομίων προτείνεται επίσης η διακοπή εφεξής κάθε επιπρόσθετης ή επιλεκτικής οικονομικής ενίσχυσης αθλητών, προπονητών κ.λπ. μέσω της Γ.Γ. Αθλητισμού ή της Ο.Π.Α.Π. ΑΕ, με εξαίρεση τους σοβαρούς λόγους υγείας ή την πρόωρη αναγκαστική αποχώρηση αθλητή για λόγους υγείας ή συνεπεία τραυματισμού του. Επίσης, προτείνεται η εκλογίκευση και των άλλων προνομίων που απολαμβάνουν οι διακεκριμένοι αθλητές (άδειες ΠΡΟ-ΠΟ) αλλά και η λήψη μέτρων για την προστασία αναξιοπαθούντων παλαιμάχων διακεκριμένων αθλητών. 
> Προτείνεται επίσης η καθιέρωση συστήματος υποτροφιών για διακεκριμένους αθλητές που επιθυμούν να ασχοληθούν με την προπονητική, προκειμένου να αποκτήσουν άδεια ασκήσεως επαγγέλματος προπονητή. 
> Καθιερώνεται σύστημα οργανωμένης υγειονομικής προστασίας των αθλητών με ευθύνη των ομοσπονδιών, οι οποίες εφεξής επενδύουν συγκεκριμένο ποσοστό από τα κάθε φύσεως έσοδά τους για το σκοπό αυτό. Επίσης προτείνεται η λήψη μέτρων για την προστασία της μητρότητας σε αθλήτριες.
> Για κάθε αθλητή, στο χώρο του ανταγωνιστικού αλλά και του επαγγελματικού αθλητισμού, καθιερώνεται ιατρικός φάκελος, όπου με ευθύνη του αρμόδιου γιατρού καταχωρούνται υποχρεωτικά όλα τα στοιχεία που αφορούν στην υγεία του (ιστορικό, εργαστηριακές εξετάσεις, φαρμακευτικές ή άλλες ουσίες που του χορηγούνται για οποιοδήποτε σκοπό). Επίσης προτείνεται όπως για κάθε αθλητή στο χώρο του ανταγωνιστικού αθλητισμού να καθιερωθεί ειδική αθλητική ταυτότητα ή αθλητικό διαβατήριο στο οποίο πέραν του “where about” θα καταχωρούνται και συγκεκριμένες εργαστηριακές εξετάσεις για την αντιμετώπιση του γενετικού ντόπινγκ. Σε περιπτώσεις ντόπινγκ ή αποφυγής ελέγχου αντι- ντόπινγκ ο αθλητής έχει όλες τις συνέπειες που απορρέουν σε βάρος του από τις σχετικές διατάξεις του ν. 3057/2002. Υπό την έννοια ότι οφείλει να είναι ενημερωμένος για όλες τις ουσίες που λαμβάνει ή που του χορηγούνται, πάντα με αποκλειστική ευθύνη του υπεύθυνου γιατρού της ομοσπονδίας ή του σωματείου στο οποίο ανήκει, για λόγους υγείας ή για την ενίσχυση του οργανισμού του. Η λήψη ή η χορήγηση αυτών των ουσιών σε αθλητή από άλλο παρένθετο πρόσωπο (προπονητές, φυσικοθεραπευτές κ.λπ.) απαγορεύεται και τιμωρείται αυστηρά κατά τα προβλεπόμενα άλλωστε από το ν. 3057/2002. 
> Ο αθλητής στα πλαίσια των υποχρεώσεών του έναντι της κοινωνίας και κυρίως έναντι της νεολαίας, συμμετέχει ενεργά σε προγράμματα ενημέρωσης, σχετικά με τις αξίες του αθλητισμού, το ευ αγωνίζεσθαι, το ντόπινγκ κ.λπ.. Η συμμετοχή του στα προγράμματα αυτά γίνεται με ευθύνη του Ε.Σ.ΚΑ.Ν. και της Γ.Γ. Αθλητισμού και σε συνεργασία με το Σύλλογο Ελλήνων Ολυμπιονικών, τους συνδέσμους αμειβομένων αθλητών, τους συλλόγους παλαιμάχων αθλητών κ.λπ.. 
> Για τους επαγγελματίες αθλητές προτείνεται η  λήψη σειράς μέτρων για την προστασία τους ως εργαζομένων. Τα μέτρα αυτά μεταξύ άλλων αφορούν: Στις αυθαίρετες μονομερείς συμβάσεις των συμβολαίων τους. Στην τήρηση, από τις εργοδότριες Α.Α.Ε. και τα Τ.Α.Α., των όρων των συμβολαίων τους. Στη διασφάλιση των πάσης φύσεως δικαιωμάτων τους σε περιπτώσεις αλλαγής του καθεστώτος της λειτουργίας των εταιρειών στις οποίες προσφέρουν τις υπηρεσίες τους. Σε κάθε περίπτωση είναι αδιανόητο να πληρώνει ο επαγγελματίας αθλητής τα λάθη, τις παραλείψεις και την ανευθυνότητα όσων διοικούν τις Α.Α.Ε. και τα Τ.Α.Α.. 
    Με τα προτεινόμενα μέτρα αναγνωρίζεται ο πρωταγωνιστικός ρόλος του αθλητή σε όλες τις εκφάνσεις του αθλητισμού. Επιβραβεύονται η θέληση και η προσπάθειά του. Προστατεύονται τα δικαιώματα, η υγεία και η προσωπικότητά του. Το αθλητικό οικοδόμημα της χώρας αλλά και ο ίδιος απαλλάσσονται από όλους όσους παρασιτοβιούν σε βάρος του για ίδιον όφελος. Ενώ ο ίδιος ο αθλητής γίνεται σημαιοφόρος στον αγώνα για καθαρό αθλητισμό και εναντίον του ντόπινγκ. Η άποψη που διατυπώνεται από ορισμένους, ότι δηλαδή ο θόρυβος για το ντόπινγκ και τα μέτρα που λαμβάνονται για την αντιμετώπιση αυτού του φαινομένου δημιουργούν ένα κλίμα φόβου στους αθλητές αλλά και γενικότερα που θα έχει δυσμενείς επιπτώσεις στην ανάπτυξη του αθλητισμού και στην προσέλκυση νέων παιδιών είναι τουλάχιστον αφελής και εξυπηρετεί τα συμφέροντα όλων όσων δεν θέλουν να ξεβολευτούν. Το ντόπινγκ καταστρέφει την υγεία και τελικά σκοτώνει τον αθλητή, ενώ αλλοιώνει τη γνησιότητα του αθλητικού αποτελέσματος.
       

3.  Προπονητές 
> Ανάδειξη του ρόλου και κατοχύρωση του επαγγέλματος του προπονητή.
>  Απαγόρευση της καθ' οιονδήποτε τρόπο χρησιμοποίησης προπονητή που δεν διαθέτει την προβλεπόμενη άδεια ασκήσεως επαγγέλματος σύμφωνα με τα οριζόμενα από το ν. 2725/1999.
> Για πρωταθλητές και διακεκριμένους αθλητές που αποφασίζουν να ασχοληθούν με το επάγγελμα του προπονητή, εφόσον δεν είναι πτυχιούχοι του Τ.Ε.Φ.Α.Α., προτείνεται η καθιέρωση συστήματος υποτροφιών για την επιμόρφωση τους και τη λήψη άδειας ασκήσεως επαγγέλματος σε ειδικές κατά περίπτωση σχολές προπονητών του εσωτερικού ή του εξωτερικού.
>  Προτείνεται η καθιέρωση συστήματος συνεχούς επιμόρφωσης των προπονητών, κατά κλάδο άθλησης, μέσω της αξιοποίησης της εμπειρίας των υφιστάμενων συνδέσμων και ομοσπονδιών των προπονητών και σε συνεργασία με το Ελληνικό Κέντρο Αθλητικής Έρευνας και Τεχνολογίας (Ε.Κ.Α.Ε.Τ.) το οποίο ανασυγκροτείται.
>  Προτείνεται η προώθηση της ίδρυσης και λειτουργίας Εθνικών Σχολών Προπονητών, κατά κλάδο άθλησης, με ευθύνη του Ε.Κ.Α.Ε.Τ., σε συνεργασία με τις ομοσπονδίες, τα Τ.Ε.Φ.Α.Α. της χώρας, την αθλητιατρική εταιρία και το Ε.Σ.ΚΑ.Ν..
>  Απαγορεύεται σε προπονητές να διατηρούν ή να συμμετέχουν σε εμπορικές επιχειρήσεις που ασχολούνται με την εισαγωγή, εμπορία και διακίνηση φαρμακοδιεγερτικών ουσιών που χρησιμοποιούνται από αθλητές ή που χορηγούνται σε αυτούς. Πολύ δε περισσότερο να χορηγούν οι ίδιοι τις ουσίες αυτές. Στους προπονητές αυτούς, ύστερα από τροποποίηση των σχετικών διατάξεων του ν. 3057/2002, προτείνεται η επιβολή βαρύτερων πειθαρχικών και ποινικών κυρώσεων και η ισόβια αφαίρεση της άδειας ασκήσεως του προπονητή. Τα παραπάνω ισχύουν και για τους προπονητές που κατά το παρελθόν συμμετείχαν αποδεδειγμένα με οποιοδήποτε ποσοστό σε επιχειρήσεις αυτής της μορφής. Η ανοχή απέναντι σε τέτοιου είδους συμπεριφορές προπονητών, αλλά και άλλων παρένθετων προσώπων, πρέπει να είναι μηδενική. 
> Απαγορεύεται σε εν ενεργεία προπονητές να αναλαμβάνουν το ρόλο του μάνατζερ αθλητών και ιδιαίτερα αθλητών που προπονούν  δοθέντος ότι η σχέση τους αυτή με τους αθλητές τους οδηγεί στο να τους μετατρέψουν, καταφεύγοντας σε παράνομα μέσα και υπερχρησιμοποιώντας τους, σε μηχανές συγκομιδής μεταλλίων, διακρίσεων και κατά συνέπεια εσόδων που, σε πολλές περιπτώσεις, τα μοιράζονται μαζί τους. Επισημαίνεται ότι ως προς το θέμα της υπερχρησιμοποίησης των αθλητών οι διεθνείς αθλητικές ομοσπονδίες ήδη μελετούν σοβαρά και προτείνουν τον περιορισμό των διεθνών αθλητικών διοργανώσεων στο χώρο του ανταγωνιστικού αθλητισμού και ιδιαίτερα εκείνων των διοργανώσεων όπου στους αθλητές καταβάλλονται υψηλά χρηματικά έπαθλα.
>  Οι προπονητές διατηρούν όλα τα δικαιώματα αλλά και τα προνόμια που τους αναγνωρίζονται από τους υφιστάμενους νόμους του Κράτους.
>  Λαμβάνονται συγκεκριμένα μέτρα για την αναβάθμιση του ρόλου τον υφιστάμενων συνδέσμων και των ομοσπονδιών προπονητών.
Θα πρέπει να γίνει από όλους κατανοητό ότι ο προπονητής πέρα από επαγγελματίας είναι και παιδαγωγός και ότι ο ρόλος του στη διαμόρφωση κανόνων διαφάνειας τον αθλητισμό και στην αποτροπή της μάστιγας του ντόπινγκ είναι καθοριστικός. 
       
       4. Γενική Γραμματεία  Αθλητισμού και Υφυπουργείο Πολιτισμού, αρμόδιο σε θέματα αθλητισμού
       Κατ’ αρχήν η Πολιτεία οφείλει να διδαχθεί από τα δικά της λάθη. Μερικά από τα λάθη αυτά είναι: Η μη εφαρμογή ή  στην καλύτερη περίπτωση η επιλεκτική εφαρμογή των νόμων που η ίδια θεσπίζει. Η αντιμετώπιση των προβλημάτων του ελληνικού αθλητισμού με γνώμονα το πολιτικό κόστος ή το προσδοκώμενο κομματικό όφελος. Η υιοθέτηση της θεωρίας πως οι όποιες επιτυχίες των Ελλήνων αθλητών και γενικότερα του ελληνικού αθλητισμού μπορούν να αποτελούν το άλλοθι για την ανοχή και τη συγκάλυψη των γνωστών φαινομένων της αδιαφάνειας και του ντόπινγκ κ.λπ..
       Για την αντιμετώπιση των υφιστάμενων προβλημάτων, των φαινομένων της αδιαφάνειας και του ντόπινγκ, αλλά και τη διαμόρφωση ενός νέου αθλητικού πολιτισμού, η Διακομματική Επιτροπή προτείνει:
> Κατ’ αρχήν  την εφαρμογή των υφιστάμενων νόμων χωρίς συμβιβασμούς και εκπτώσεις και την αξιοποίηση των προτάσεων που κατατίθενται από τη Διακομματική Επιτροπή. Από μέλη της Επιτροπής προτείνεται η θέσπιση μιας ειδικής, ενδεχομένως και ανεξάρτητης επιτροπής, υπό την εποπτεία του Υφυπουργού Πολιτισμού, αρμόδιου για τον Αθλητισμό, με αρμοδιότητες ελεγκτικές και κατασταλτικές, η οποία θα αναλάβει την ευθύνη της αξιολόγησης και της επεξεργασίας των προτάσεων αυτών, αλλά και της συνένωσης διαφόρων οργάνων, τα οποία σήμερα λειτουργούν στα πλαίσια της Γ.Γ. Αθλητισμού και του Υφυπουργείου Πολιτισμού,  που συνδέονται με τη διαφάνεια και το ντόπινγκ (Ελεγκτικό Συμβούλιο, Ελληνικό Κέντρο Αθλητικής Έρευνας και Τεχνολογίας, Οργανισμός Μαζικού Αθλητισμού, Διαρκής Επιτροπή Αντιμετώπισης της Βίας, Ε.Σ.ΚΑ.Ν. κ.λπ.). Στην ίδια Επιτροπή προτείνεται να συμμετέχουν, επίσης, εκπρόσωπος της Ε.Ο.Ε., αλλά και εκπρόσωπος της Επιτροπής που συστήνεται για την αξιολόγηση της ειδικής αθλητικής αναγνώρισης των σωματείων και των ομοσπονδιών.
> Προτείνεται επίσης η σαφής οριοθέτηση του ερασιτεχνικού και του επαγγελματικού αθλητισμού και η ανάγκη να δοθεί έμφαση στον ερασιτεχνικό, το σχολικό και το μαζικό αθλητισμό.
> Τέλος, προτείνεται η διεύρυνση των διεθνών συνεργασιών, αλλά και της συνεργασίας με άλλα συναρμόδια Υπουργεία (Δημόσιας Τάξης, Εμπορίου, Υγείας, Οικονομικών, Παιδείας) και Οργανισμούς, ελληνικούς και διεθνείς (Παγκόσμια Οργάνωση Υγείας, WADA, UNESCO, Ευρωπαϊκή Επιτροπή κ.λπ.), προκειμένου να μεγιστοποιηθεί το επιδιωκόμενο αποτέλεσμα έναντι των φαινομένων της αδιαφάνειας και του ντόπινγκ. Ιδιαίτερα η διεθνής συνεργασία κρίνεται απολύτως αναγκαία προκειμένου να αξιοποιηθεί η εμπειρία άλλων χωρών στην αντιμετώπιση των φαινομένων αδιαφάνειας και στην περίπτωση του ντόπινγκ, η χάραξη κοινών πολιτικών. Επισημαίνεται ότι τα φαινόμενα της αδιαφάνειας αποτελούν τα σημαντικότερα γενεσιουργά αίτια της βίας στις αθλητικές διοργανώσεις. 
       
       5. Ελληνική Ολυμπιακή Επιτροπή (Ε.Ο.Ε.)
       Κατ’ αρχήν προτείνεται η ενίσχυση της Ε.Ο.Ε. και η ανάδειξη του ρόλου της ως συνδιαμορφωτή της ανάπτυξης του ελληνικού αθλητισμού και ως εγγυητή της διαφάνειας σε αυτόν. Έως σήμερα η ανάμειξη της Ε.Ο.Ε. στα θέματα αυτά ήταν περιθωριακή και αφορούσε μόνο στην τελική περίοδο της ολυμπιακής προετοιμασίας. Η άποψη αυτή αναθεωρείται δοθέντος ότι η ολυμπιακή προετοιμασία επιβάλλεται να αρχίζει την επόμενη των Ολυμπιακών Αγώνων. Σε αυτό βοηθά και το γεγονός ότι το συμβούλιό της κατά κύριο λόγο απαρτίζεται από εκπροσώπους των αθλητικών ομοσπονδιών. Ακόμη η Ε.Ο.Ε. μπορεί να συνεισφέρει και αυτή στην αποτίμηση του έργου των ομοσπονδιών, επί τη βάσει συγκεκριμένων κριτηρίων, προκειμένου να αντιμετωπιστεί το θέμα των ομοσπονδιών-«σφραγίδα», αλλά και προκειμένου να δοθεί μεγαλύτερη έμφαση, αλλά και περισσότεροι πόροι σε κλάδους άθλησης, όπου η χώρα μας έχει τη δυνατότητα να προχωρήσει αθλητικά περισσότερο.
> Η Ε.Ο.Ε. λόγω της συμμετοχής εκπροσώπων της στη διοίκηση του Ε.Σ.ΚΑ.Ν,  της συνεργασίας της με τη Δ.Ο.Ε., τις διεθνείς αθλητικές οργανώσεις και τον WADA, αλλά και του δικαιώματός της για εντολές εκτός αγώνων, δηλαδή αιφνίδιους ελέγχους ντόπινγκ, μπορεί να διαδραματίσει ουσιαστικό ρόλο στην αντιμετώπιση αυτού του φαινομένου. Θεωρείται αναγκαίο όπως οι εντολές για εκτός αγώνων ελέγχους ντόπινγκ δεν περιορίζονται μόνο στην περίοδο της ολυμπιακής προετοιμασίας αλλά να αφορούν σε όλη τη περίοδο της τετραετίας.
> Με ευθύνη της Ε.Ο.Ε. και σε συνεργασία με τις ελληνικές και τις διεθνείς αθλητικές ομοσπονδίες, πρέπει να αναληφθεί πρωτοβουλία για την αναθεώρηση του ισχύοντος  καθεστώτος αντι-ντόπινγκ ελέγχων στους πενήντα (50) πρώτους αθλητές ειδικής λίστας για κάθε άθλημα γεγονός που ευνοεί κάποιους επιτηδείους παράγοντες και προπονητές σε εθνικό επίπεδο. Είναι ανάγκη οι λίστες αυτές να διευρυνθούν ώστε να μην υπάρχουν περιορισμοί στον αριθμό των αθλητών που ελέγχονται, όπως δυστυχώς συμβαίνει σήμερα σε αρκετές περιπτώσεις.
> Αναλαμβάνει πρωτοβουλίες σε εθνικό και σε διεθνές επίπεδο για την αντιμετώπιση του φαινομένου της εντατικοποιημένης προπόνησης, της πρόωρης εξάντλησης και κατά συνέπεια του πρόωρου αφανισμού νέων σε ηλικία αθλητών, αλλά και του φαινομένου της υπερχρησιμοποίησης των αθλητών σε αγώνες για λόγους κερδοσκοπικούς. 
       
       
       
       
       6. Εθνικός Οργανισμός Φαρμάκων (Ε.Ο.Φ.)
       Προτείνεται ο εξοπλισμός του με τα κατάλληλα εργαστηριακά μέσα και η στελέχωσή του με το κατάλληλο επίσης εξειδικευμένο προσωπικό, προκειμένου να ασκήσει με επάρκεια τις προβλεπόμενες από το νόμο αρμοδιότητές του. Μερικές από τις αρμοδιότητες αυτές είναι: Η χορήγηση άδειας για τις φαρμακευτικές ουσίες, αλλά και τα συμπληρώματα διατροφής που τίθενται σε κυκλοφορία. Οι τακτικοί και αιφνίδιοι έλεγχοι στους χώρους διάθεσής τους όπως είναι τα φαρμακεία, οι φαρμακαποθήκες, τα γυμναστήρια, τα προπονητήρια κ.λπ..
       Ακόμη προτείνεται η στενότερη συνεργασία του Ε.Ο.Φ. με  άλλες υπηρεσίες και φορείς (Σ.Δ.Ο.Ε., Γενική Γραμματεία Καταναλωτή, Υπηρεσία Δίωξης του Ηλεκτρονικού Εγκλήματος, Τελωνειακές αρχές, ΕΛ.ΑΣ. κ.λπ.) για την αποτελεσματικότερη αντιμετώπιση του προβλήματος της παράνομης εισαγωγής, παραγωγής, διακίνησης και εμπορίας απαγορευμένων ουσιών. Με ιδιαίτερη προσοχή και κατά προτεραιότητα θα πρέπει να αντιμετωπιστεί το θέμα της ολοένα διευρυνόμενης στη χώρα μας παράνομης μετακίνησης απαγορευμένων φαρμακοδιεγερτικών ουσιών μέσω του διαδικτύου.
       Τέλος, προτείνεται η διερεύνηση από τον Ε.Ο.Φ. της δυνατότητας συνταγογράφησης αλλά και του προβλήματος της διάθεσης των περισσοτέρων εξ αυτών των ουσιών, οι οποίες είναι προφανές ότι θα έπρεπε σε κάθε περίπτωση να διατίθενται μέσω των φαρμακείων.
       
       
       7. Νομική αμφισβήτηση στον αθλητισμό
       Όσοι ασχολούνται με τον αθλητισμό βρίσκουν δυσάρεστο ότι ο αθλητισμός και ο νόμος βρίσκονται αντιμέτωποι συχνά. Αυτό γίνεται περισσότερο εμφανές σε περιπτώσεις ντόπινγκ. Εν μέρει αυτό είναι το αποτέλεσμα μιας ευρύτερης τάσης σε πολλές χώρες να αναζητείται η επανόρθωση μέσω των δικαστηρίων ως το πρώτο βήμα δράσης, παρά ως το τελευταίο μέσο, αλλά είναι επίσης και το αποτέλεσμα της ραγδαίας εμπορευματοποίησης του αθλητισμού αλλά και το γεγονός ότι υπάρχει ένας αυξανόμενος αριθμός αθλητών, αλλά και άλλων προσώπων που μπορεί να χάσουν τα σημαντικά τους εισοδήματα, αν η σταδιοδρομία τους διακοπεί λόγω τιμωρίας. Αξιοσημείωτο είναι το γεγονός ότι πέρα από το μεγάλο αριθμό των νομικών αμφισβητήσεων σε περιπτώσεις ντόπινγκ υπάρχει και το θέμα της ποικιλομορφίας αυτών των αμφισβητήσεων, οι οποίες σε σημαντικό ποσοστό εδράζονται στον εντοπισμό τυπικών παραλείψεων και ανακολουθιών ή σε δυνητικές νομικές αμφισβητήσεις κυρίως από αθλητές που τιμωρήθηκαν κατά το παρελθόν για παραβιάσεις ντόπινγκ στα πρώτα χρόνια της εκστρατείας εναντίον αυτού του φαινομένου, για τους οποίους η πρόσφατη «σοδειά» των αμφισβητήσεων παρέχει μια ισχυρή απόδειξη των δυνατών πεδίων για αμφισβήτηση προηγούμενων αποφάσεων. Όλες αυτές οι διαπιστώσεις ενισχύουν την ανάγκη να υπάρξουν κανόνες κατά του ντόπινγκ, ξεκάθαρα, και με σαφήνεια διατυπωμένοι. Η αυξανόμενη υπερίσχυση της νομικής αμφισβήτησης, αλλά και των αποφάσεων που λαμβάνουν οι αρχές θέτουν επιτακτικά το αίτημα να υπάρξει μεγαλύτερη εναρμόνιση μεταξύ των ομοσπονδιών και των εθνικών υπηρεσιών κατά του ντόπινγκ.
       Η χώρα μας δεν αποτελεί εξαίρεση του κανόνα αυτού. Του λόγου το αληθές αποδεικνύουν ο χειρισμός της γνωστής υπόθεσης των δύο πρωταθλητών μας και του προπονητή τους από τη δικαστική επιτροπή του Σ.Ε.Γ.Α.Σ., τα όσα ακολούθησαν και βρίσκονται σε εξέλιξη ως προς την υπόθεση αυτή. Ενώ υπάρχει έντονος προβληματισμός και για πολλές από τις αποφάσεις της αθλητικής δικαιοσύνης, την ευκολία με την οποία αμφισβητούνται και αναθεωρούνται οι αποφάσεις αυτές, συμβάλλοντας στη διαμόρφωση ενός καθεστώτος που αναπαράγει τα φαινόμενα αδιαφάνειας, αλλά και φαινόμενα βίας στις αθλητικές διοργανώσεις. Συνεπώς απαιτείται η λήψη συγκεκριμένων μέτρων προς την κατεύθυνση αυτή όπως:
> Η πλήρης προσαρμογή της ελληνικής νομοθεσίας με τη διεθνή νομοθεσία και τις σχετικές οδηγίες της Ε.Ε.
> Η λήψη ειδικών νομοθετικών μέτρων για την πρόληψη της παραγωγής, της διάδοσης και κυρίως της χρήσης απαγορευμένων φαρμακοδιεγερτικών ουσιών και η πρόβλεψη για αυστηρότερες ποινές στους διακινητές τέτοιων ουσιών.
> Η επανεξέταση του θέματος των αναβολικών ουσιών, σύμφωνα και με το άρθρο 48 του Ολυμπιακού Χάρτη, δεδομένου ότι ο νομικός χαρακτηρισμός των ουσιών αυτών είναι ασαφής και σε κάθε περίπτωση όχι πλήρως ξεκαθαρισμένος και ακριβής όπως συμβαίνει με τα φάρμακα. Δηλαδή η αναμόρφωση και η διεύρυνση του κύκλου των απαγορευμένων ουσιών σε σχέση και με τα οριζόμενα από τον WADA.
> Η επανεξέταση και από νομικής πλευράς του θέματος των συμπληρωμάτων διατροφής, κατά τα προβλεπόμενα και από τον ιατρικό κώδικα.
> Το θέμα της αθλητικής νομοθεσίας και της Δικαιοσύνης στο χώρο του αθλητισμού είναι τεράστιο και από τα πλέον σοβαρά ζητήματα. Για το λόγο αυτό προτείνεται η συγκρότηση ειδικής επιτροπής από νομικούς εξειδικευμένους στο αθλητικό δίκαιο, η οποία θα παρουσιάσει ένα συγκεκριμένο και ολοκληρωμένο νομοθετικό πλαίσιο για την αντιμετώπιση όλων των προβλημάτων στο χώρο του αθλητισμού και ιδίως του φαινομένου του ντόπινγκ.
           Αυτό είναι απολύτως απαραίτητο διότι για την καταπολέμηση των φαινομένων της αδιαφάνειας στον αθλητισμό, του ντόπινγκ αλλά και για την επίλυση σχετικών διαφορών, βρίσκουν εφαρμογή στη χώρα μας, τόσο κανόνες των αθλητικών οργάνων όσο και του κοινού δικαίου. Ακόμη, οι κανονισμοί των διεθνών αθλητικών ομοσπονδιών, μέλη των οποίων είναι και οι εθνικές μας ομοσπονδίες, παρέχουν αποκλειστική αρμοδιότητα σε όργανα διεθνών ομοσπονδιών για επίλυση αθλητικών διαφορών, ενώ η δυνατότητα προσφυγής των ενδιαφερομένων στα εθνικά αθλητικά όργανα ή δικαστήρια αποκλείεται. Επομένως είναι σαφές ότι υπάρχει σύγκρουση εθνικών αθλητικών κανόνων δικαίου και διεθνών κανονισμών με συνέπεια να υπάρχει συχνά το ερώτημα ποιο δίκαιο θα εφαρμοστεί σε κάθε διαφορά.
> Τέλος προτείνεται η εξειδίκευση δικαστών στα θέματα της αθλητικής δικαιοσύνης και η ίδρυση αθλητικών δικαστηρίων για τα πάσης φύσεως σχετικά θέματα, τα οποία να συγκροτούνται από ειδικούς τακτικούς δικαστές. 
       
       8. Χρηματοδότηση του αθλητισμού.
> Η καθιέρωση σταθερών κριτηρίων για τη χρηματοδότηση των αθλητικών ομοσπονδιών και γενικότερα του αθλητισμού. Τα κριτήρια αυτά αφορούν στη χρηματοδότησή του από τον Κρατικό Προϋπολογισμό, αλλά και από την Ο.Π.Α.Π. Α.Ε..
> Η απαγόρευσή της καθ’ οιονδήποτε τρόπο, άμεσο ή έμμεσο, χρηματοδότησης Αθλητικών Ανωνύμων Εταιρειών (Α.Ε.Ε.) και Τμημάτων Αμειβομένων Αθλητών (Τ.Α.Α.) από τον Κρατικό Προϋπολογισμό. Ενώ η ενίσχυσή τους, μέσω χορηγιών από την Ο.Π.Α.Π. Α.Ε., θα πρέπει να γίνεται βάσει συγκεκριμένων κριτηρίων, προκειμένου να αποφευχθεί η επιλεκτική και ανεξέλεγκτη ενίσχυση ορισμένων εξ αυτών. Η εξασφάλιση εγγυήσεων διαφάνειας για τη συμμετοχή των ελληνικών ομάδων στο «Στοίχημα». Στη Διακομματική Επιτροπή κατατέθηκαν ιδιαίτερα ενδιαφέρουσες απόψεις ως προς το θέμα αυτό. Οι απόψεις αυτές, μεταξύ άλλων, αφορούν: Στις διαστάσεις του παράνομου στοιχήματος στη χώρα μας. Στη συμμετοχή σε αυτό ελληνικών ομάδων από όλες τις κατηγορίες πρωταθλημάτων. Στις μεθοδεύσεις που ακολουθούνται από τα εγχώρια και διεθνή κυκλώματα για την προσέγγιση παραγόντων, διαιτητών, προπονητών, αθλητών κ.λπ.. Στις ανεξέλεγκτες διαστάσεις του παράνομου στοιχήματος που γίνεται μέσω του Διαδικτύου. Στη συμμετοχή μεγάλου αριθμού πρακτόρων ΠΡΟ-ΠΟ κ.λπ.. Η σοβαρότητα και οι διαστάσεις του συγκεκριμένου θέματος, επιβάλλουν τη σε βάθος μελέτη και την προσεκτική αντιμετώπιση όλων των παραμέτρων του. 
> Η απαγόρευση της επιλεκτικής, και πέραν του προβλεπόμενου, χρηματοδότησης ομοσπονδιών, σωματείων, αθλητών, προπονητών κ.λπ., από τον Κρατικό Προϋπολογισμό και την Ο.Π.Α.Π. Α.Ε., με εξαίρεση συγκεκριμένες περιπτώσεις που προσδιορίζονται επακριβώς, όπως π.χ. οι σοβαροί λόγοι υγείας, ανάληψη της διοργάνωσης αθλητικών διοργανώσεων σε συνεργασία με τη Γενική Γραμματεία Αθλητισμού κ.λπ..
> Η θεσμοθέτηση της παρακράτησης συγκεκριμένου ποσοστού από την κρατική επιχορήγηση των ομοσπονδιών υπέρ του Ε.Σ.ΚΑ.Ν., προκειμένου να καλυφθούν το κόστος των πραγματοποιούμενων ελέγχων αντι – ντόπινγκ, αλλά και το κόστος του ενημερωτικού και εκπαιδευτικού υλικού που παράγεται με ευθύνη του Ε.Σ.ΚΑ.Ν. και προβλέπεται να χρησιμοποιείται από τις ίδιες για την ενημέρωση των αθλητών τους.
> Η θεσμοθέτηση, επίσης, της υποχρέωσης των ομοσπονδιών να επενδύσουν από τα πάσης φύσεως έσοδά τους συγκεκριμένο ποσοστό για την ανάπτυξη του ερασιτεχνικού αθλητισμού και την οργανωμένη υγειονομική προστασία των αθλητών τους. Οι ευθύνες των ομοσπονδιών, ως προς τα θέματα αυτά, ορίζονται από το υφιστάμενο νομοθετικό πλαίσιο. Παρά ταύτα, προφανώς, λόγω αυξημένου κόστους, αποφεύγουν συστηματικά να επενδύσουν στους τομείς αυτούς, πλην ελαχίστων εξαιρέσεων, ασχολούμενες κυρίως με τη βιτρίνα του ελληνικού αθλητισμού. 
> Η αύξηση της χρηματοδότησης της Ελληνικής Ολυμπιακής Επιτροπής (Ε.Ο.Ε.), προκειμένου να αντιμετωπισθούν οι δαπάνες της Ολυμπιακής προετοιμασίας, αλλά και η επιβεβλημένη συμμετοχή της σε γενικότερα θέματα προγραμματισμού και προαγωγής του ελληνικού αθλητισμού.
> Η αυστηροποίηση των προβλεπόμενων λογιστικών και διαχειριστικών ελέγχων σε όλες τις δομές και σε όλα τα επίπεδα του αθλητισμού, αλλά και η εγκατάσταση διπλογραφικού συστήματος.
       9. Αθλητικές Ομοσπονδίες, Αθλητικές Ενώσεις και Σωματεία
> Ο αυστηρός έλεγχος της τήρησης των προϋποθέσεων για την εξασφάλιση και τη διατήρηση της Ειδικής Αθλητικής Αναγνώρισης (Ε.Α.Α.).
> Στο αρμόδιο για τον αθλητισμό Υπουργείο συγκροτείται και οργανώνεται με μέσα και προσωπικό ειδική υπηρεσία που ενημερώνεται σε τακτά χρονικά διαστήματα υποχρεωτικά μέσω των ομοσπονδιών, αν οι ενώσεις και τα σωματεία του κλάδου άθλησης ευθύνης τους τηρούν τις προβλεπόμενες από το νόμο προϋποθέσεις. Σε διαφορετική περίπτωση η Ε.Α.Α. ανακαλείται. Ο έλεγχος των ομοσπονδιών για το ίδιο θέμα γίνεται από την ίδια υπηρεσία. 
> Οι διοικήσεις ομοσπονδιών που βεβαιώνουν ψευδώς για τη χορήγηση ή τη διατήρηση της Ε.Α.Α. από Ενώσεις και σωματεία που ανήκουν στην ευθύνη τους τιμωρούνται με την παρακράτηση συγκεκριμένου ποσοστού της προς αυτές κρατικής επιχορήγησης. Ενώ σε περίπτωση υποτροπής πρέπει να καθαιρούνται και να προκηρύσσονται νέες αρχαιρεσίες στις οποίες δεν δύνανται να συμμετέχουν.
> Πρέπει να καταργηθεί το εκ του νόμου δικαίωμα του Υφυπουργού Αθλητισμού να εξουσιοδοτεί άλλα όργανα της κεντρικής ή της περιφερειακής διοίκησης για παροχή σε ενώσεις και σωματεία της Ε.Α.Α..
> Αθλητικές ομοσπονδίες, ενώσεις και σωματεία που αποδεδειγμένα κατά την τελευταία διετία δεν πληρούν τις προβλεπόμενες από το νόμο προϋποθέσεις πρέπει να διαλύονται αυτόματα. Ο σχετικός έλεγχος πραγματοποιείται από το Υφυπουργείο Πολιτισμού μέσω της προαναφερθείσας ειδικής επιτροπής, με συγκεκριμένα, σταθερά κριτήρια. Είναι προφανές ότι οι αποφάσεις αυτές πρέπει να είναι απόλυτα αιτιολογημένες, αλλά και νομικά ισχυρές. 
> Μέσω των παραπάνω προτάσεων αντιμετωπίζεται ρηξικέλευθα το θέμα των ομοσπονδιών, ενώσεων και σωματείων «σφραγίδα» με ό,τι συνεπάγεται το γεγονός αυτό για τη διαφάνεια στον αθλητισμό και τις στρεβλώσεις του συστήματος χρηματοδότησής του.
> Εφεξής απαγορεύεται σε υπαλλήλους, μόνιμους και μετακλητούς, της Γενικής Γραμματείας Αθλητισμού να διεκδικούν και να καταλαμβάνουν θέσεις προέδρου, γενικού γραμματέα και ταμία στο διοικητικό συμβούλιο ομοσπονδιών, ενώσεων και σωματείων. Όσοι κατέχουν τέτοιες θέσεις τις διατηρούν μέχρι τη λήξη της παρούσης θητείας του οργάνου στο οποίο συμμετέχουν.
> Ενεργοποιείται άμεσα η σχετική διάταξη του ν. 2725/1999 που επιβάλλει σε κάθε μέλος του Δ.Σ. ομοσπονδίας να υποβάλει δήλωση της περιουσιακής κατάστασης αυτού, της συζύγου και των τέκνων του στον αρμόδιο Αντιεισαγγελέα του Αρείου Πάγου, σύμφωνα με τις διατάξεις του ν. 2429/1996. Με τη δήλωση αυτή, που εφεξής υποβάλλεται κατ΄ έτος, αλλά και τον έλεγχο του πόθεν έσχες των διοικούντων τις ομοσπονδίες αντιμετωπίζονται περιστατικά παράνομου πλουτισμού παραγόντων σε βάρος του ίδιου του αθλητισμού. Ιδιαίτερη σημασία πρέπει να αποδοθεί στη δήλωση εσόδων από τα γνωστά παιχνίδια της Ο.Π.Α.Π. Α.Ε. και κυρίως από το «Στοίχημα»!!
> Προτείνεται η αλλαγή του καταστατικού των ομοσπονδιών με στόχο την εξασφάλιση της αρχής της αναλογικότητας κατά τις αρχαιρεσίες για την ανάδειξη των διοικήσεών τους. Ως προς το θέμα αυτό θεωρείται αδιανόητο Ενώσεις με μεγάλο αριθμό σωματείων και αθλουμένων, να έχουν την ίδια εκπροσώπηση με άλλες Ενώσεις που έχουν υποπολλαπλάσιο αριθμό σωματείων. 
> Οι ομοσπονδίες εποπτεύονται και ελέγχονται λογιστικά και διαχειριστικά από το Ελεγκτικό Συμβούλιο της παρ. 1 του άρθρου 52 του ν. 2725/1999. Παραβάσεις του νόμου αυτού συνεπάγονται βαρύτατες πειθαρχικές και ποινικές κυρώσεις για τις διοικήσεις τους και περικοπή της προς αυτές κρατικής επιχορήγησης. Οι έλεγχοι αυτοί είναι υποχρεωτικοί. 
> Οι ομοσπονδίες πρέπει να συγκροτήσουν άμεσα υγειονομική υπηρεσία της οποίας να προΐσταται υπεύθυνος γιατρός με ειδικότητα κατά προτεραιότητα αθλητιατρικής ή ορθοπεδικής. Οι γιατροί – επικεφαλής των υγειονομικών υπηρεσιών έχουν την αποκλειστική ευθύνη έναντι του νόμου για κάθε φαρμακευτική ή άλλη ουσία που χορηγείται στους αθλητές για λόγους θεραπευτικούς ή για την ενίσχυση του οργανισμού τους. Στις ουσίες αυτές συμπεριλαμβάνονται και τα συμπληρώματα διατροφής. Εφεξής για κάθε αθλητή διαμορφώνεται και διατηρείται στις ομοσπονδίες ειδικός ιατρικός φάκελος στον οποίο συμπεριλαμβάνονται όλα τα στοιχεία που αφορούν στην υγεία του (ιστορικό, εργαστηριακές εξετάσεις, φαρμακευτική αγωγή κ.λπ). Μεσοπρόθεσμος στόχος της προσπάθειας αυτής είναι η χορήγηση στους αθλητές που ασχολούνται με τον ανταγωνιστικό αθλητισμό ειδικής αθλητικής ταυτότητας ή αθλητικού διαβατηρίου, όπου θα καταχωρούνται στοιχεία και σε σχέση με το «where about», αλλά και με το γενετικό ντόπινγκ. Οι ομοσπονδίες επενδύουν εφεξής συγκεκριμένο ποσοστό των προς αυτές επιχορηγήσεων και χορηγιών για την προστασία της υγείας των αθλητών τους. 
> Επίσης, οι ομοσπονδίες εφεξής επενδύουν συγκεκριμένο ποσοστό από τα πάσης φύσεως έσοδά τους για την παραγωγή του ερασιτεχνικού αθλητισμού στον κλάδο άθλησής τους. Δεν είναι δυνατόν τον ενδιαφέρον τους να αναλίσκεται στις εθνικές ομάδες και σε περιορισμένο αριθμό αθλητών, δηλαδή στη βιτρίνα του αθλητισμού, με γνώμονα τις διακρίσεις και τα έσοδα που προσδοκούν από τις διακρίσεις αυτές. 
> Από τις ομοσπονδίες αφαιρείται το δικαίωμα των εντολών για εντός και κυρίως εκτός αγώνων ελέγχους αντιντόπινγκ σε αθλητές τους. Ως προς το θέμα αυτό θεωρείται αδιανόητο οι ομοσπονδίες να είναι ελέγχουσες και ελεγχόμενες. Η ενασχόλησή τους με το ντόπινγκ εφεξής περιορίζεται αποκλειστικά και μόνο στην ενημέρωση των αθλητών, ερασιτεχνών και επαγγελματιών, μέσω ειδικών ημερίδων και με ενημερωτικό και εκπαιδευτικό υλικό που διαμορφώνεται, σε ό,τι αφορά στο περιεχόμενό του, με ευθύνη του Ε.Σ.ΚΑ.Ν.. 
> Σε ομοσπονδίες όπου αποδεδειγμένα χορηγούνται σε αθλητές τους απαγορευμένες ουσίες από πρόσωπα με τα οποία συνεργάζονται επίσημα (προπονητές, φυσικοθεραπευτές κ.λπ.) εκτός των υπεύθυνων γιατρών, οι διοικήσεις τους θα θεωρούνται στο εξής συνυπεύθυνες. Ευθύνη για το ντόπινγκ αθλητών δεν έχουν μόνο όσοι χορηγούν παρανόμως φαρμακοδιεγερτικές ουσίες στους αθλητές, αλλά και όλοι όσοι γνωρίζουν, συγκαλύπτουν και σιωπούν, αλλά και όσοι, καθ΄ οιονδήποτε τρόπο, παρακωλύουν την πραγματοποίηση αντι-ντόπινγκ ελέγχων.
> Οι διοικήσεις των ομοσπονδιών εφεξής είναι συνυπεύθυνες και για το «where about» των αθλητών τους. Θεωρείται αδιανόητο το θέμα αυτό να το διαχειρίζονται διάφοροι ανευθυνο-υπεύθυνοι εν αγνοία ή με την ανοχή των διοικήσεων των ομοσπονδιών. Όπως φυσικά θεωρείται αδιανόητο αθλητές να εμφανίζονται αμέτοχοι απέναντι σε ένα θέμα που τους αφορά άμεσα. 
     Οι ανωτέρω προτάσεις, σχετικά με τις ομοσπονδίες και τα σωματεία, αρκετές των οποίων αποτελούν διατάξεις αθλητικών νόμων που βρίσκονται σε ισχύ, διατυπώνονται από τη Διακομματική Επιτροπή της Βουλής κυρίως: Προκειμένου να αναδείξουν τις ευθύνες της πολιτείας, η οποία, πολλές φορές, αδιαφορεί για την εφαρμογή των νόμων που η ίδια ψηφίζει. Προκειμένου να αναδείξουν τις ευθύνες πολλών διοικητικών παραγόντων, αλλά και άλλων παρένθετων προσώπων σε διάφορες αθλητικές ομοσπονδίες της χώρας, τα οποία λειτουργούσαν και συνεχίζουν να λειτουργούν ασύδοτα και αναπολόγητα, εκμεταλλευόμενα το καθεστώς της ατιμωρησίας που υπάρχει, με συνέπεια τη διαμόρφωση ενός κλίματος γενικευμένης αδιαφάνειας στον ελληνικό αθλητισμό. Σε τελική ανάλυση ενός κλίματος που, σε πάρα πολλές περιπτώσεις, είναι άδικο για τους υγιείς και ανιδιοτελείς παράγοντες του αθλητισμού, αλλά και για την άλλη, την υγιή όψη του ελληνικού αθλητισμού. Την όψη που έφερε τις γνωστές μεγάλες διακρίσεις των αθλητών μας τόσο σε ατομικά όσο και σε ομαδικά αθλήματα. Τέλος, προκειμένου να αναδείξουν τις τεράστιες ευθύνες που υπάρχουν, σε αρκετές ομοσπονδίες, για τις διαστάσεις που προσέλαβε στη χώρα μας το φαινόμενο του ντόπινγκ. Τα στοιχεία που ετέθησαν υπόψη της Διακομματικής Επιτροπής, δεν αφήνουν το παραμικρό περιθώριο αμφισβήτησης των ευθυνών αυτών και επιτάσσουν την άμεση λήψη γενναίων αποφάσεων, έναντι παντός τιμήματος. 
10. Αθλητικές Ανώνυμες Εταιρείες (Α.Α.Ε.) και Τμήματα Αμειβόμενων Αθλητών (Τ.Α.Α.)

> Η άσκηση του συνόλου των προβλεπόμενων από τον ν. 3057/2002 αρμοδιοτήτων της Επιτροπής Επαγγελματικού Αθλητισμού (Ε.Ε.Α.) και ιδιαίτερα εκείνων που αφορούν στον έλεγχο και στην εποπτεία των Α.Α.Ε. και των Τ.Α.Α.. 
> Η αυστηροποίηση των προϋποθέσεων χορήγησης στις Α.Α.Ε. και στα Τ.Α.Α. πριν από την έναρξη κάθε αγωνιστικής περιόδου του πιστοποιητικού που κατατίθεται από μέρους τους στις οικείες διοργανώτριες αρχές περί τηρήσεως των υποχρεώσεών τους, με στόχο την αποφυγή ενδεχόμενων υπερβολών, αδικιών, αλλά και επιλεκτικών αποφάσεων. Στο θέμα αυτό δεν πρέπει να υπάρχουν συμβιβασμοί και εκπτώσεις.
> Η διεύρυνση των ελέγχων, αυτεπαγγέλτων ή με εντολή των συναρμόδιων Υπουργών, διαχειριστικών και λογιστικών στις Α.Α.Ε., στα Τ.Α.Α. και στις οικείες επαγγελματικές ενώσεις, προκειμένου να ερευνηθεί η εκπλήρωση των οικονομικών τους  υποχρεώσεων, ιδιαίτερα προς τους επαγγελματίες και τους αμειβόμενους αθλητές, τους προπονητές και το ιδρυτικό σωματείο, με την επιβολή αυστηρότατων κυρώσεων.  
> Τα επιβαλλόμενα, σε περιπτώσεις παραβίασης των υποχρεώσεών τους πρόστιμα στις Α.Α.Ε., στα Τ.Α.Α. και στους οικείους επαγγελματικούς συνδέσμους κατατίθενται εξολοκλήρου σε λογαριασμό που τηρείται στην Ε.Α.Α. προκειμένου να αντιμετωπιστεί το θέμα της μη καταβολής δεδουλευμένων σε επαγγελματίες και σε αμειβόμενους αθλητές και σε άλλα παρένθετα πρόσωπα (προπονητές κ.λπ.) ύστερα από αποφάσεις της Επιτροπής Επίλυσης Οικονομικών Διαφορών (Ε.Ε.Ο.Δ.). 
> Παράγοντες που είναι μεγαλομέτοχοι και ιδιοκτήτες Α.Α.Ε. ή που αναλαμβάνουν την διαχείρισή τους, έχουν ακέραια την ευθύνη έναντι των χρεών που δημιουργούνται κατά την περίοδο που ελέγχουν τις Α.Α.Ε.. Με τη συγκεκριμένη πρόταση αντιμετωπίζεται το πρόβλημα με τους γνωστούς ανευθυνο-υπεύθυνους παράγοντες που παρελαύνουν από τις διοικήσεις των Α.Α.Ε. αναπολόγητοι και ατιμώρητοι.  Το θέμα αυτό ρυθμιζόταν από το ν. 2725/1999, ο οποίος, εν τούτοις, δεν εφαρμόστηκε ποτέ. 
> Οριοθέτηση των αρμοδιοτήτων αλλά και των σχέσεων μεταξύ επαγγελματικών ενώσεων και των αντίστοιχων ομοσπονδιών. Οι αρμοδιότητες αναφέρονται μεταξύ άλλων σε θέματα Διαιτησίας και Αθλητικής Δικαιοσύνης. Τα θέματα αυτά επιβάλλεται να αντιμετωπιστούν, ύστερα από διάλογο με την πολιτεία και με σεβασμό στις σχετικές οδηγίες των διεθνών αθλητικών ομοσπονδιών. 
       
       11. Διεθνής συνεργασία και ενεργός δράση
       Προτείνεται η ενεργός συμμετοχή και η παρακολούθηση σε όλα τα διεθνή όργανα και οργανισμούς για κοινή στάση και συνεργασία στην ανάπτυξη διακυβερνητικών οργανισμών αντιμετώπισης του προβλήματος του ντόπινγκ, της αδιαφάνειας στον αθλητισμό, αλλά και της βίας στις αθλητικές διοργανώσεις. Επίσης, προτείνεται η συμμετοχή και η αξιοποίηση των διεθνών χρηματοδοτήσεων για προγράμματα ενημέρωσης και έρευνας στην αντιμετώπιση του ντόπινγκ. 
       
       Τέλος, με ομόφωνη απόφαση των μελών της Διακομματικής Επιτροπής, προτείνεται η μετατροπή της σε Ειδική Μόνιμη Επιτροπή, με σκοπό την παρακολούθηση της υλοποίησης των προτάσεων, που διετύπωσε και τη βαθύτερη διερεύνηση αρκετών εκ των θεμάτων, που ετέθησαν.
       
Η Επιτροπή, κατά τη συνεδρίαση της 29ης Νοεμβρίου 2005, ενέκρινε, κατά πλειοψηφία, την Εισήγηση του Προέδρου της, κ. Αναστάσιου Σπηλιόπουλου, η οποία, μετά την ενσωμάτωση στο αρχικό κείμενο παρατηρήσεων, αλλά και γραπτών προτάσεων των μελών, αποτελεί την Έκθεσή της  και υποβάλλεται προς τη Βουλή και την Κυβέρνηση.
       
      Ο ΠΡΟΕΔΡΟΣ ΤΗΣ ΕΠΙΤΡΟΠΗΣ
      ΑΝΑΣΤΑΣΙΟΣ ΣΠΗΛΙΟΠΟΥΛΟΣ
      
      Ο ΑΝΤΙΠΡΟΕΔΡΟΣ                                                          Ο ΓΡΑΜΜΑΤΕΑΣ
      
      ΔΗΜΗΤΡΙΟΣ ΛΙΝΤΖΕΡΗΣ                                             ΠΑΝΑΓΙΩΤΗΣ ΚΟΣΙΩΝΗΣ
      
      ΤΑ ΜΕΛΗ
      
      ΣΟΦΙΑ ΒΟΥΛΤΕΨΗ
      ΙΩΑΝΝΗΣ ΙΩΑΝΝΙΔΗΣ
      ΚΩΝΣΤΑΝΤΙΝΟΣ ΚΙΛΤΙΔΗΣ
      ΔΗΜΗΤΡΙΟΣ ΚΩΝΣΤΑΝΤΑΡΑΣ
      ΑΝΑΣΤΑΣΙΟΣ ΚΑΡΥΠΙΔΗΣ
      ΑΝΤΩΝΙΟΣ ΦΟΥΣΑΣ
      ΑΝΔΡΕΑΣ ΛΟΒΕΡΔΟΣ
      ΜΑΡΙΑ ΔΑΜΑΝΑΚΗ
      ΘΕΟΔΩΡΑ ΤΖΑΚΡΗ
      ΦΩΤΙΟΣ ΚΟΥΒΕΛΗΣ»)
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός, για να κλείσουμε τη συζήτηση. 
     ΔΗΜΗΤΡΙΟΣ ΠΙΠΕΡΓΙΑΣ: Πριν από τον κύριο Υπουργό, θα ήθελα το λόγο για  δύο λεπτά, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Αφού τα είπαμε όλα τώρα, οκτώ ώρες μιλάμε, κύριε Πιπεργιά. 
     ΔΗΜΗΤΡΙΟΣ ΠΙΠΕΡΓΙΑΣ: Θα θέσετε ζήτημα τι ψηφίζουμε. 
     ΠΡΟΕΔΡΕΥΩΝ (Σωτήρης Χατζηγάκης): Θέλετε να μιλήσει δύο λεπτά ο κ. Πιπεργιάς, κύριε Υπουργέ; 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πιπεργιά, έχετε το λόγο για δύο λεπτά κατ’ εξαίρεση. 
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, πιστεύω ότι πράγματι και είναι θετικό ότι ο Υπουργός στη νομοθετική εργασία ακούει, αλλά δεν τον ακούνε. Δεν τον ακούνε προς τα πάνω, προς του Μαξίμου, αυτή είναι άλλη δουλειά. 
     Πράγματι ακούει και έκανε θετικές παρατηρήσεις και διορθώσεις. Παρ’ όλα αυτά, εμείς κρατάμε τις αντιρρήσεις μας σε βασικές διατάξεις του νομοσχεδίου και σε βασικά άρθρα. Αίρουμε τις αντιρρήσεις σχετικά με τις απευθείας γραμμές. 
     Διευκρινίζω αυτές τις θέσεις μας, επειδή η ψηφοφορία είναι ενιαία, κατ’ άρθρον, στο σύνολο και κατ’ αρχήν. Εμείς αναγκαστικά θα ψηφίσουμε κατά  πλειοψηφία. Θα αρνηθούμε ψήφο, όχι ότι αρνούμαστε την αρχή, κύριε Υπουργέ. Είμαστε, όμως, υποχρεωμένοι να καταψηφίσουμε σειρά άρθρων. 
     Τώρα, όσον αφορά την πρόταση του συλλόγου μηχανικών που τέθηκε, και εμείς ζητήσαμε στην τοποθέτησή μας επαρκείς εξηγήσεις γιατί επιλέχθηκε το ένα μοντέλο ή το άλλο. Θα περιμένουμε πράγματι τις ενέργειες που θα κάνει ο κύριος Υπουργός και με πολύ μεγάλο ενδιαφέρον θα θέλαμε να δούμε τα μέτρα που θα παρθούν στην πράξη, για να κατοχυρωθεί το ενιαίο, το καθετοποιημένο της Δ.Ε.Η., η δυνατότητα της Δ.Ε.Η. να προχωράει αποτελεσματικά στη δράση της, χωρίς να έχει οργανωτικά και άλλα προβλήματα. 
     Παρ’ όλα αυτά, επιμένουμε σε μια σειρά από αντιρρήσεις μας και γι’ αυτό παίρνουμε αυτήν τη θέση.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Πιπεργιά.
     ΧΡΗΣΤΟΣ ΠΡΩΤΟΠΑΠΑΣ: Είναι «ναι» επί της αρχής, με διαφωνία σε συγκεκριμένα άρθρα. 
     ΠΡΟΕΔΡΕΥΩΝ (Σωτήρης Χατζηγάκης): Μάλιστα, κατανοητό.
     Το λόγο έχει ο κύριος Υπουργός.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν περίμενα αυτήν την οβιδιακή μεταμόρφωση, αν εκφράζει ο κ. Πιπεργιάς τη θέση του ΠΑ.ΣΟ.Κ.. 
     ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, ο κ. Πιπεργιάς το ερμήνευσε. Είναι «ναι» επί της αρχής και κρατείται η διαφωνία σε συγκεκριμένα άρθρα. 
     ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υπουργέ, συνεχίστε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Επαναλαμβάνω, παρά την παρέμβαση του κ. Πρωτόπαπα, ότι το αδιόρθωτο δεν διορθώνεται. Δεν επιθυμείτε να συμμετάσχετε σ’ αυτήν την πραγματικά δημιουργική κοσμογονία με την απελευθέρωση των αγορών, παρ’ ότι εσείς ξεκινήσατε αυτήν τη διαδικασία. Φοβάστε, δεν τολμάτε. Αυτή είναι η πραγματικότητα. Όλα τα άλλα είναι εκ του περισσού. Λέω μόνο αυτό. Δεν λέω εκ του πονηρού. Βεβαίως, λυπάμαι ειλικρινά γιατί δεν είναι εδώ η κ. Διαμαντοπούλου …
     ΔΗΜΗΤΡΙΟΣ ΠΙΠΕΡΓΙΑΣ: Θα διαφωνήσει ο κ. Σκοπελίτης.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εκ του περισσού με μικρό «π» παρακαλώ για τους στενογράφους και όχι με κεφαλαίο, για να μη γίνει παρανόηση με την έδρα των γραφείων του Κομμουνιστικού Κόμματος Ελλάδας. 
     Τοποθετούμαι. Δεν είναι εδώ η κ. Διαμαντοπούλου και ο κ. Τσοχατζόπουλος, αλλά πρέπει να απαντήσω. Δεν το κάνω, γιατί απουσιάζουν. Γνωρίζετε πολύ καλά ότι θα ήθελα να είναι εδώ. 
     Όσον αφορά τη κ. Διαμαντοπούλου, αναφέρθηκε στην εξωτερική πολιτική της χώρας. Πριν από δεκαπέντε ημέρες αυτή η Κυβέρνηση δεν ήταν από τις πρώτες που ψήφισε τη συνθήκη ένταξης της Βουλγαρίας και της Ρουμανίας και εδώ οι δύο Πρόεδροι, της Βουλγαρίας και της Ρουμανίας, πήραν μέρος στην πρωτοβουλία αυτή για τη συστηματικότερη διαβαλκανική συνεργασία; Αυτή η Κυβέρνηση δεν ήταν; Αγνοείτε τα ταξίδια του Πρωθυπουργού στις Βαλκανικές χώρες και τις παρεμβάσεις του ακόμα και προχθές στην ευρωμεσογειακή διάσκεψη στη Μαδρίτη, για να μην αναφερθώ στα υπόλοιπα; Αντιλαμβάνομαι ότι  κάνετε αντιπολίτευση. 
     Εκεί που μένω, όμως, κατάπληκτος –δεν θα πω ενός, για να μην ψάχνουμε λεξικά- είναι και για την κ. Ζήση και για τον κ. Τσοχατζόπουλο. Κυρία Ζήση, πήρατε ένα χαρτί, το εμφανίσατε ως μακροχρόνιο ενεργειακό σχεδιασμό, αυτό το οποίο καταθέσατε …
     ΡΟΔΟΥΛΑ ΖΗΣΗ: Δύο σας έχουμε καταθέσει.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και τι αποκαλύπτεται; Πρώτον, στην Εθνική Αντιπροσωπεία και στη Διαρκή Επιτροπή Παραγωγής και Εμπορίου, όπως ελέχθη χθες και όπως με διαβεβαίωσε η διευθύντρια κ. Σερλή, ουδέποτε κατετέθη αυτό το έγγραφο. 
     ΡΟΔΟΥΛΑ ΖΗΣΗ: Κύριε Υπουργέ, εγώ δεν είπα για την επιτροπή, είπα για μελέτη και διαβούλευση. Είναι τα Πρακτικά εδώ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ πολύ. Μου απευθύνατε βαρύτατη μομφή, ότι δεν έχω διαβάσει …
     ΡΟΔΟΥΛΑ ΖΗΣΗ: Μη με λέτε ψεύτρα. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν χρησιμοποιώ τέτοιες εκφράσεις εγώ, κυρία Ζήση. Μου απευθύνατε μομφή, ότι δεν γνωρίζω τι περιλαμβάνουν οι φάκελοι του Υπουργείου Ανάπτυξης. Τους γνωρίζω μέχρι τα εξώφυλλα. Στο Υπουργείο Ανάπτυξης δεν έφθασε από τη Ρ.Α.Ε. αυτό το κείμενο. Και ουδέποτε το Υπουργείο Ανάπτυξης τοποθετήθηκε επ’ αυτού του κειμένου. Τι ακριβώς συνέβη; Το Μάρτιο του 2003 η Ρυθμιστική Αρχή Ενέργειας έδωσε για διαβούλευση αυτήν τη μελέτη, μια μελέτη με σενάρια προσέγγισης, η οποία, αφού συγκέντρωσε τις απόψεις όλων, παρέμεινε εκεί, στη Ρ.Α.Ε.. Και ο στόχος για τον οποίο δόθηκε και το λέει στην αρχή, στην πρώτη σελίδα, στα προλεγόμενα, ήταν: Το παρόν κείμενο τίθεται σε δημόσια διαβούλευση, προκειμένου η Ρ.Α.Ε. να εισηγηθεί προς τον Υπουργό Ανάπτυξης κείμενο για μακροχρόνιο ενεργειακό σχεδιασμό. Η  Ρ.Α.Ε. ουδέποτε υπέβαλε στο Υπουργείο Ανάπτυξης ούτε επί του κ. Τσοχατζόπουλου, ούτε τώρα, επί της δικής μου θητείας, κείμενο στρατηγικού σχεδιασμού. Αυτά, για την αποκατάσταση της αλήθειας, κύριε Πρόεδρε.
     Κλείνω, λέγοντας τα εξής:
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Το θέμα, κύριε Υπουργέ, είναι αν θα έχουμε κάποτε ενεργειακό σχεδιασμό.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Χρειάζεται ενεργειακό σχεδιασμό η χώρα. Γι’ αυτό έχω δεσμευθεί εδώ ότι τις επόμενες ημέρες θα έρθει νομοθέτημα που θα βάζει τις βάσεις ενός οργάνου, που διαχρονικά θα μελετά τα θέματα -και με την έξαρση, την οποία έχει η υπόθεση της ενέργειας, αλλά και του πρωταγωνιστικού ρόλου που παίζει η χώρα μας- για να συμβουλεύει –μαζί και με τα άλλα όργανα που υπάρχουν δίπλα και πρώτο το Κοινοβούλιο- για την πορεία της χώρας τις επόμενες δεκαετίες.
     Τώρα, ξέρω γιατί επιτίθεστε στον Πρωθυπουργό. Σας ενοχλεί πάρα πολύ η ανταπόκριση που έχει στον ελληνικό λαό και στην ελληνική κοινωνία. Σας ενοχλεί ο ριζοσπαστικός τρόπος με τον οποίο κυβερνάει τη χώρα. Σας ενοχλούν οι μεταρρυθμίσεις και οι αλλαγές -όπως η χθεσινή που πήραμε για τις Δ.Ε.Κ.Ο.- για να βάλουμε ένα τέλος σ’ αυτήν την ασυδοσία και στην κατασπατάληση του δημόσιου χρήματος. Λογικό, λοιπόν, είναι να προσπαθείτε να βρείτε αντερείσματα.
     Δεν μου απαντήσατε, όμως, στην ουσία. Σας έθεσα ένα ερώτημα. Η Δ.Ε.Η. έχει 200.000.000 ευρώ επιπλέον επιβάρυνση από το κόστος του πετρελαίου. Και δεν τοποθετηθήκατε, γιατί είστε της λογικής «και ο σκύλος χορτάτος και η πίττα ολάκερη». 
     Μη μου απαντάτε τώρα. Έχετε χρόνο να σκεφτείτε τι θα κάνει η Δημόσια Επιχείρηση εξαιτίας, πρώτον, αυτής της κατάστασης που έχει δημιουργηθεί και δεύτερον, εξαιτίας των επιβαρύνσεων από τους ρύπους. 
     Σας διαβεβαιώνω ότι όσο καταρτιζόταν το Εθνικό Σχέδιο Κατανομής Ρύπων -μέχρι και την τελευταία στιγμή- και η διοίκηση της Δ.Ε.Η. και η ΓΕΝ.Ο.Π.-Δ.Ε.Η. εκλήθησαν κατ’ επανάληψη σχετικά με το αν καλύπτεται απολύτως η Δ.Ε.Η. από την κατανομή την οποία κάναμε, για να την εισηγηθούμε στο Υ.ΠΕ.ΧΩ.Δ.Ε.. Και η απάντηση την οποία είχαμε, είναι ότι καλύπτεται επαρκώς, άλλο αν εκ των υστέρων διαπιστώθηκε ότι δεν είχε γίνει καλός λογαριασμός. Έτερον εκάτερον. 
     Η πολιτική ηγεσία του Υπουργείου Ανάπτυξης, όπως στάθηκε δίπλα στη βιομηχανία, όπως στάθηκε δίπλα στη Δ.Ε.Η. και για την κατανομή των ρύπων, έκανε το καθήκον της μέχρι κεραίας, κόμματος, τελείας, θαυμαστικού και άνω τελείας.
     ΔΗΜΗΤΡΙΟΣ ΠΙΠΕΡΓΙΑΣ: Και ερωτηματικού.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ. Εγώ δεν λειτουργώ με ερωτηματικά, κύριε συνάδελφε.
     ΠΡΟΕΔΡΕΥΩΝ ( Σωτήρης Χατζηγάκης): Κύριε Υπουργέ, σας παρακαλώ ολοκληρώστε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τελειώνω, κύριε Πρόεδρε, εκφράζοντας, παρ’ όλη την άρνηση να ψηφίσει το νομοθέτημα η πλευρά της Αξιωματικής Αντιπολίτευσης…
     ΡΟΔΟΥΛΑ ΖΗΣΗ: Δεν είναι άρνηση.
     ΧΡΗΣΤΟΣ ΠΡΩΤΟΠΑΠΑΣ: Δεν είναι άρνηση. Μη μας βάζετε λόγια που δεν είπαμε.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα ήθελα, λοιπόν, να πω ότι έγινε δημιουργική συζήτηση. Ελήφθησαν υπόψη όλες οι τοποθετήσεις των συναδέλφων, τις επεξεργαστήκαμε και ήρθαμε εδώ με γενναιότητα να τροποποιήσουμε, να συμπληρώσουμε, να διορθώσουμε, γιατί αυτή είναι η δουλειά που πρέπει να γίνεται στην Εθνική Αντιπροσωπεία. 
     Ούτε μονοσήμαντες τοποθετήσεις έχουμε ούτε δογματικές. Μας ενδιαφέρει η πορεία της χώρας, η ανάπτυξή της, να υπάρξει ανάπτυξη παντού και ανάπτυξη για όλους και κύρια στην ελληνική περιφέρεια. Μας ενδιαφέρει η Δ.Ε.Η. να κρατήσει τον πρωταγωνιστικό της ρόλο και να ανοιχτεί -και έχει τη δυνατότητα να ανοιχτεί, με σημαντικές πρωτοβουλίες- σε όλα τα Βαλκάνια και όχι μόνο -και στην ευρύτερη γειτονιά- γιατί έχει ικανό ανθρώπινο δυναμικό, υψηλού επιπέδου στελέχη, σε μία περιοχή όπου αναμένονται τα επόμενα χρόνια περισσότερα από 21.000.000.000 ευρώ επενδύσεις λόγω της κατάστασης των εργοστασίων παραγωγής ηλεκτρισμού των δικτύων της περιοχής. Χρειάζεται, όμως, δουλειά και ανασκούμπωμα, κύριε Πρόεδρε και μεγαλύτερη προσπάθεια. 
     Ευχαριστώ πολύ όλους τους συναδέλφους για τη συμμετοχή τους σ’ αυτήν τη συζήτηση.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
     ΡΟΔΟΥΛΑ ΖΗΣΗ: Κύριε Πρόεδρε, θα ήθελα το λόγο επί προσωπικού. 
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κυρία Ζήση, έχετε το λόγο.
     ΡΟΔΟΥΛΑ ΖΗΣΗ: Εγώ δεν κατηγόρησα κανέναν. Μίλησα με στοιχεία. Όταν ο κύριος Υπουργός χθες είπε: «Είπατε ότι κατατέθηκε στην Επιτροπή μακροχρόνιος ενεργειακός σχεδιασμός», απαντώ εγώ από κάτω: «Σε διαβούλευση με τους φορείς, κύριε Υπουργέ». Μιλάω για τη συνεδρίαση της Διαρκούς Επιτροπής Παραγωγής και Εμπορίου. Τα Πρακτικά είναι εδώ. Και συνεχίζει ο κύριος Υπουργός:. «Την αναζήτησα, αλλά δεν τη βρήκα τη μελέτη αυτή». 
     Είπα: «Δεν είπαμε αυτό, κύριε Υπουργέ. Δεν μίλησα γι’ αυτό, κύριε Υπουργέ». Μίλησα γι’ αυτό που είπα και στην επιτροπή. Εγώ στα χέρια μου έχω από το 2003 για λόγους χωροταξικής και άλλης διαβούλευσης τη μελέτη αυτή, που ξέρω ότι δόθηκε…
     ΠΡΟΕΔΡΕΥΩΝ (Σωτήρης Χατζηγάκης): Δεν υπήρχε πρόθεση του κυρίου Υπουργού, ο οποίος έκανε μία παρατήρηση πάνω σ’  ένα συγκεκριμένο θέμα.
     ΡΟΔΟΥΛΑ ΖΗΣΗ: Αλίμονο! Θέλω, όμως, να το διευκρινίσω, κύριε Πρόεδρε, για τη διαδικασία. 
     Θέλω να πω, λοιπόν, το εξής: Εγώ, αφού μου ζήτησε ο κύριος Υπουργός την πολυσέλιδη μελέτη, την κατέθεσα σήμερα και συγχρόνως ο εισηγητής μας κ. Πιπεργιάς, που ήταν και Πρόεδρος της Επιτροπής Παραγωγής και Εμπορίου την περίοδο εκείνη, το 2003, κατέθεσε το κείμενο που ήρθε ως αποτέλεσμα της δουλειάς για τη μελέτη στην Επιτροπή Παραγωγής και Εμπορίου το 2003.
     ΠΡΟΕΔΡΕΥΩΝ (Σωτήρης Χατζηγάκης): Είναι σαφές. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ:…(Δεν ακούστηκε). 
     ΡΟΔΟΥΛΑ ΖΗΣΗ: Ο κ. Πιπεργιάς κατέθεσε το δεύτερο κείμενο. 
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν υπάρχει ενεργειακός σχεδιασμός. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αναζήτησα κείμενο στην Επιτροπή Παραγωγής και Εμπορίου από το έτος 2002 και μετά και μου δόθηκε η απάντηση ότι δεν υπάρχει κείμενο και ούτε συζητήθηκε κείμενο στην Επιτροπή Παραγωγής και Εμπορίου και μάλιστα αυτό που λέτε. 
     (Στο σημείο αυτό ο κύριος Υπουργός επιδεικνύει στην Αίθουσα ένα έγγραφο)
     Μιλάτε για αυτό το κείμενο, κυρία Ζήση; 
     ΡΟΔΟΥΛΑ ΖΗΣΗ: Είναι το κείμενο του Υπουργείου Ανάπτυξης. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αν το έχετε, να το μοιράσουμε για να το μελετήσουμε όλοι. 
     (Θόρυβος στην Αίθουσα)
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριοι συνάδελφοι.
     Είναι σαφείς οι εξηγήσεις, κύριε Υπουργέ. 
     Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας». 
     Ερωτάται το Σώμα: Γίνεται δεκτό το νομοσχέδιο επί της αρχής, των άρθρων και στο σύνολό του, με τις νομοτεχνικές βελτιώσεις του κυρίου Υπουργού; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΣΤΑΥΡΟΣ ΣΚΟΠΕΛΙΤΗΣ: Κατά πλειοψηφία. 
     ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Ανάπτυξης: «Επιτάχυνση της διαδικασίας για την απελευθέρωση της αγοράς ηλεκτρικής ενέργειας» έγινε δεκτό κατά πλειοψηφία ενιαία επί της αρχής, των άρθρων και του συνόλου με τις νομοτεχνικές βελτιώσεις του κυρίου Υπουργού και έχει ως εξής: 
     (Να καταχωρισθεί το κείμενο του νομοσχεδίου)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση; 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     Με τη συναίνεση του Σώματος και ώρα 18.20΄ λύεται η συνεδρίαση για αύριο ημέρα Πέμπτη 1η Δεκεμβρίου 2005 και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Απασχόλησης και Κοινωνικής Προστασίας: «Για τη θεσμοθέτηση του Ελάχιστου Εγγυημένου Εισοδήματος και συνοδευτικών υπηρεσιών κοινωνικής υποστήριξης», σύμφωνα με την ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ
                                                                 3

