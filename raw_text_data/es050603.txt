Παρασκευή 3 Ιουνίου 2005
ΣΥΝΕΔΡΙΑΣΗ ΡΟΣΤ’

ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Β. Παππά, σελ.
3. Ανακοινώνεται ότι τη συνεδρίαση παρακολουθούν μαθητές από το 78ο Δημοτικό Σχολείο Αθηνών, το 3ο Δημοτικό Σχολείο Υμηττού Αθηνών, το Β’ Δημοτικό Σχολείο Φαρσάλων Λαρίσης, το Δημοτικό Σχολείο Επισκοπής Ρεθύμνου και αντιπροσωπεία της Γραμματείας του Νομοθετικού Σώματος της Βουλής του Ουζμπεκιστάν, σελ.
4. Επί προσωπικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 6 Ιουνίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με τις προθέσεις του Υπουργείου για ενοικίαση κρεβατιών Μονάδων Εντατικής Θεραπείας από ιδιωτικά θεραπευτήρια, σελ.
β) Προς τον Υπουργό Χωροταξίας, Περιβάλλοντος και Δημοσίων ‘Εργων:
i) σχετικά με τη λήψη των αναγκαίων μέτρων για την αντισεισμική θωράκιση της χώρας, σελ.
ii) σχετικά με τη διάθεση της λυματολάσπης της Ψυττάλειας στη χωματερή ‘Ανω Λιοσίων-Λατομείο Μουσαμά, σελ.
γ) Προς τον Υπουργό Οικονομίας και Οικονομικών:
i) σχετικά με την εθελουσία έξοδο υπαλλήλων του ΟΤΕ, σελ.
ii) σχετικά με τις ρυθμίσεις των αγροτικών χρεών στο Νομό Ροδόπης κ.λπ., σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Τουριστικής Ανάπτυξης σχετικά με θέματα τουρισμού, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις», σελ.
2. Κατάθεση σχεδίου νόμου:
Οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις», σελ.

ΟΜΙΛΗΤΕΣ
Α. Επί  του προσωπικού:
ΑΒΡΑΜΟΠΟΥΛΟΣ Δ., σελ.
 ΕΥΘΥΜΙΟΥ Π., σελ.
ΤΣΟΧΑΤΖΟΠΟΥΛΟΣ Α., σελ.

Β. Επί των επικαίρων ερωτήσεων:
ΑΛΟΓΟΣΚΟΥΦΗΣ Γ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΛΕΒΕΝΤΗΣ Α., σελ.
ΜΑΝΩΛΙΑ Χ., σελ.
ΞΑΝΘΟΠΟΥΛΟΣ Θ., σελ.
ΠΑΤΣΙΛΙΝΑΚΟΣ Ι., σελ.

Γ. Επί της επερώτησης:
ΑΒΡΑΜΟΠΟΥΛΟΣ Δ., σελ.
ΓΕΩΡΓΑΚΟΠΟΥΛΟΣ Δ., σελ.
ΕΥΘΥΜΙΟΥ Π., σελ.
ΖΗΣΗ Ρ., σελ.
ΚΑΚΛΑΜΑΝΗΣ Α., σελ.
ΛΙΑΣΚΟΣ Α., σελ.
ΜΕΡΕΝΤΙΤΗ Α., σελ.
ΠΑΠΑΓΕΩΡΓΙΟΥ Α., σελ.
ΠΟΛΥΔΩΡΑΣ Β., σελ.
ΡΗΓΑΣ Π., σελ.
ΤΣΟΧΑΤΖΟΠΟΥΛΟΣ Α., σελ.
 

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΟΣΤ΄
      Παρασκευή 3 Ιουνίου 2005
      
      Αθήνα, σήμερα στις 3 Ιουνίου 2005, ημέρα Παρασκευή και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κυρίου ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Χρύσα Μανωλιά, Βουλευτή Ροδόπης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί τη στήριξη των Κέντρων για τη βελτίωση των παρεχομένων υπηρεσιών προς τα άτομα με αναπηρίες.
      2) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Ξυνιάδας Φθιώτιδας ζητεί την κατασκευή αθλητικών έργων στην περιοχή του.
      3) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Εχιναίων Φθιώτιδας ζητεί να παρακαμφούν τα Δημοτικά Διαμερίσματα Καραβόμυλου και Αχινού κατά τη νέα χάραξη της ΠΑΘΕ.
      4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Τυφλών Νομού Αργολίδας «Η ΙΡΙΔΑ» ζητεί να χορηγηθεί στους τυφλούς συνταξιούχους του Δημοσίου, το επίδομα απολύτου αναπηρίας.
      5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εκπαιδευτική ημερίδα που διοργανώθηκε στην Πάτρα Αχαΐας με θέμα τη συνέχεια του προγράμματος της Ολυμπιακής Παιδείας στα σχολεία.
      6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η έγκριση πίστωσης για τη συνέχιση και ολοκλήρωση της κατασκευής  του νέου λιμανιού Αιγίου Αχαΐας.
      7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρει την ύπαρξη αρχαιολογικών ευρημάτων στην περιοχή Ελίκης του Δήμου Διακοπτού Αχαΐας.
      8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ζητείται η ανανέωση των συμβάσεων εργαζομένων στο ΚΕΠ του Δήμου Διακοπτού Αχαΐας.
      9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη σφαγείων στην περιοχή της Αιγιάλειας Αχαΐας.
      10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας με το οποίο ζητείται η λήψη μέτρων για τη διάσωση και ανάπτυξη του Κορινθιακού Κόλπου.
      11) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Νομάρχης Κιλκίς ζητεί την τροποποίηση των όρων πριμοδότησης της πρώτης εγκατάστασης των νέων αγροτών.
      12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Αμοργού ζητεί την απομάκρυνση κεραίας του ΟΤΕ από την κατοικημένη περιοχή Δέμα του Δημοτικού Διαμερίσματος Χώρας Αμοργού.
      13) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Πανελλήνια Ένωση Πλοιάρχων Εμπορικού Ναυτικού ζητεί την επίλυση συνταξιοδοτικών, ιατροφαρμακευτικών και λοιπών θεμάτων που απασχολούν τον κλάδο της.
      14) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Γονέων του 3ου Δημοτικού Σχολείου Χαλκίδας ζητεί την άμεση επισκευή του κτιρίου του 3ου Δημοτικού Σχολείου της Χαλκίδας.
      15) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η ΑΔΕΔΥ και οι Ομοσπονδίες Εργαζομένων στο Δημόσιο και τον ευρύτερο Δημόσιο Τομέα ζητούν την επέκταση του θεσμού των βαρέων και ανθυγιεινών επαγγελμάτων στο Δημόσιο.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος ζητεί την αποδοχή προτάσεων οι οποίες αφορούν στη διέλευση  της Ιονίας Οδού από το λεκανοπέδιο Ιωαννίνων.
      17) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Πανελλήνιος Σύνδεσμος Τυφλών ζητεί την καταβολή στους τυφλούς συνταξιούχους του Δημοσίου, επιδόματος απολύτου αναπηρίας.
      18) Οι Βουλευτές Β΄ Αθηνών κ. ΑΝΤΩΝΗΣ ΣΚΥΛΛΑΚΟΣ και Α΄ Αθηνών κ. ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Αγώνα Πολιτών Ιωαννίνων και Κατοίκων της πόλης ζητούν να χαρακτηριστεί ως διατηρητέο το κτίριο  του ΞΕΝΙΑ Ιωαννίνων και να αποδοθεί ο χώρος στους κατοίκους της πόλης.
      19) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Δελφών Φωκίδας ζητεί την επανακατασκευή του εξωκλησιού του Αγίου Αθανασίου Δελφών.
      20) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο κ. Ελευθέριος Ντουμάζιος, κάτοικος Άμφισσας, ζητεί το διορισμό επιλαχόντων φιλολόγων του διαγωνισμού ΑΣΕΠ 2002.
      21) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Αθλητικός  Ποδοσφαιρικός Όμιλος «ΑΝΩ ΑΓΟΡΙΑΝΗ» ζητεί την οικονομική και υλικοτεχνική ενίσχυσή του.
      22) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμος Δελφών Φωκίδας ζητεί να χορηγηθούν από το κανάλι του Μόρνου 1000 κυβικά νερό ημερησίως για την άρδευση του ελαιώνα της Άμφισσας.
      23) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Σύνδεσμος Λιδωρικιωτών «Η ΓΚΙΩΝΑ» ζητεί τη χρηματοδότηση των πολιτιστικών εκδηλώσεων της περιοχής του.
      24) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία οι Υπάλληλοι της Διεύθυνσης Υγείας και Πρόνοιας ζητούν να τους χορηγηθεί το επίδομα ειδικής απασχόλησης.
      25) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία το Εθνικό Ίδρυμα Αγροτικής Έρευνας πιστοποιεί καταστροφές από παγετό στις κερασιές του Νομού Φθιώτιδας.
      26) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία Εκπρόσωποι των εργοδηγών – σχεδιαστών δομικών έργων, μόνιμοι υπάλληλοι στο Δημόσιο, ΝΠΔΔ και ΟΤΑ ζητούν να συμπεριληφθούν στην κατηγορία ΤΕ.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8906/18-3-05 ερώτηση των Βουλευτών κυρίων Αντωνίου Σκυλλάκου και Ιωάννου Πατσιλινάκου δόθηκε με το υπ’ αριθμ. 9280/12-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 8906/2005 ερώτηση, που κατατέθηκε στη Βουλή από τους Βουλευτές κ. κ. Α. Σκυλλάκο και Γ. Πατσιλινάκο, σχετικά με τη χειροδικία σε βάρος του συνδικαλιστή Δ. Τσουμπρή από τον ιδιοκτήτη της επιχείρησης «ΑΒΕΛ ΔΗΜΟΠΟΥΛΟΣ» στο Μενίδι, σας πληροφορούμε τα εξής:
     Το Τμήμα Κοινωνικής Επιθεώρησης Άνοιξης πραγματοποίησε στις 10-3-2005 εργατική διαφορά για το γεγονός της χειροδικίας του εργοδότη σε βάρος του συνδικαλιστή.
     Στη συγκεκριμένη διαδικασία παρευρέθηκε από την πλευρά του Συνδικάτου Μετάλλου ο κος Τσουμπρής και από την πλευρά της Επιχείρησης ο Διευθυντής κος Τζίντζης. Ο εκπρόσωπος του συνδικάτου περιέγραψε το γεγονός της παρεμπόδισης εισόδου στο χώρο του εργοστασίου, καταδίκασε τη συγκεκριμένη πράξη. και ζήτησε να μην επαναληφθεί. Από την πλευρά της επιχείρησης ο κος Τζίντζης επικαλέστηκε άγνοια της συγκεκριμένης διάταξης του ν. 1264/82 που επιτρέπει την είσοδο εκπροσώπων των εργαζομένων σε κάθε εργασιακό χώρο εκτός ωραρίου απασχόλησης και ζήτησε συγνώμη εκ μέρους της επιχείρησης.
     Παρόλο που το θέμα θεωρήθηκε λήξαν, η ως άνω υπηρεσία συνέστησε στην επιχείρηση την αυστηρή εφαρμογή των διατάξεων του ν. 1264/82.
     Εννοείται, ότι η Πολιτική Ηγεσία του Υπουργείου Απασχόλησης και Κοινωνικής Προστασίας, καταδικάζει με τον πλέον κατηγορηματικό τρόπο τέτοιου είδους απαράδεκτα φαινόμενα. 
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      2. Στην με αριθμό 8919/18-3-05 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. 9282/12-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην με αριθμό 8919/2005 ερώτηση, που κατατέθηκε στη Βουλή από το Βουλευτή κ. Μ. Μπόλαρη, σχετικά με την εποχιακή απασχόληση αλλοδαπών στην Πιερία, αρμοδιότητας τoυ Υπουργείoυ Απασχόλησης και Κοινωνικής Προστασίας, σας πληροφορούμε τα εξής:
     Η διαδικασία εισόδου και διαμονής, για εποχιακή απασχόληση Αλβανών ή Βουλγάρων υπηκόων στην χώρα μας, καταγράφεται στους ν. 2482/1997 και ν.2407/96, με τους οποίους κυρώθηκαν οι Διμερείς Συμφωνίες Εποχιακής Απασχόλησης με την Αλβανία και την Βουλγαρία αντίστοιχα.
     Σύμφωνα λοιπόν με τις διατάξεις, τόσο των ανωτέρω συμφωνιών, όσο και της εθνικής νομοθεσίας περί μεταναστευτικής πολιτικής του ν. 2910/01, ο εργοδότης, που θέλει να απασχολήσει Αλβανό ή Βούλγαρο υπήκοο εποχιακά, θα πρέπει να υποβάλλει σχετικό ερώτημα στην αρμόδια υπηρεσία της Νομαρχιακής Αυτοδιοίκησης και αφού διαπιστωθεί από έρευνα της αγοράς εργασίας του Οργανισμού Απασχόλησης Εργατικού Δυναμικού (ΟΑΕΔ), ότι για την αιτούμενη ειδικότητα δεν υπάρχει. ενδιαφέρον από ημεδαπό, κοινοτικό υπήκοο, ή νόμιμα απασχολούμενο αλλοδαπό, δύναται να προχωρήσει η διαδικασία μετάκλησης του αλλοδαπού και να χορηγηθεί η άδεια εργασίας από το Νομάρχη. 
     Σύμφωνα με την αριθμ. 31221/29-6-2001 εγκύκλιό μας, με την οποία δίνονταν οδηγίες προς όλες τις εμπλεκόμενες υπηρεσίες για την υλοποίηση του ν. 2910/01 και ειδικότερα, για τις παραγράφους 2 και 3, ο ΟΑΕΔ θα προκηρύσσει επί τρίμηνο πανελλαδικά τις κενές θέσεις εργασίας, που ζητείται να καλύψουν οι αλλοδαποί, προκειμένου να διαπιστώνεται αν υπάρχουν άνεργοι Έλληνες, Κοινοτικοί υπήκοοι, Ομογενείς ή άλλοι νόμιμα εργαζόμενοι αλλοδαποί, που θέλουν να καλύψουν τις θέσεις αυτές.
     Επίσης, η αναζήτηση αυτή δεν θα περιορίζεται μόνον στα στοιχεία του Οργανισμού, αλλά θα προβαίνει σε δημοσιεύσεις στα Μέσα Μαζικής Επικοινωνίας (τοπικές εφημερίδες, δύο εφημερίδες ευρείας κυκλοφορίας των Αθηνών, περιοδικά ειδικού τύπου, ραδιοτηλεοπτικούς σταθμούς).
     Όπως γίνεται αντιληπτό, η ως άνω περιγραφόμενη διαδικασία, χρονικά καλύπτει το τρίμηνο, που αναφέρεται αρχικά.
     Πέραν των ανωτέρω, επισημαίνεται ότι η αρμόδια υπηρεσία του Υπουργείου μας, επανειλημμένα έχει τονίσει με εγκυκλίους την αναγκαιότητα εκ μέρους των εργοδοτών, να υποβάλλουν το σχετικό αίτημά τους στην αρμόδια υπηρεσία της Νομαρχιακής Αυτοδιοίκησης, τρεις (3) μήνες πριν την αναμενόμενη είσοδο του αλλοδαπού στη χώρα μας. 
      Ο Υπουργός
      ΠΑΝΟΣ ΠΑΝΑΓΙΩΤΟΠΟΥΛΟΣ»
      3. Στην με αριθμό 8934/18-3-05 ερώτηση του Βουλευτή κ. Θαλασσινού Θαλασσινού δόθηκε με το υπ’ αριθμ. 1454/12-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 1300/7-4-2005 έγγραφο του Ειδικού Γραμματέα του Γ' ΚΠΣ σε απάντηση της ανωτέρω ερώτησης του Βουλευτή κ. Θ. Θαλασσινού.
     Ο Υπουργός
     ΕΥΑΓΓΕΛΟΣ ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 8925/18-3-05 ερώτηση του Βουλευτή κ. Απόστολου Κατσιφάρα δόθηκε με το υπ’ αριθμ. 30827/11-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. 8925/18-3-2005 ερώτηση που κατατέθηκε στη Βουλή από τον Βουλευτή κ. Α. Κατσιφάρα σας γνωρίζουμε ότι ο διορισμός μελών του Κοινού Πενταμελούς Υπηρεσιακού Συμβoυλίoυ των υπαλλήλων των αποκεντρωμένων και ανεξαρτήτων υπηρεσιακών μονάδων του Νομού Αχαΐας (Νοσηλευτικών Ιδρυμάτων με έδρα το Γ.Ν. Παίδων Πατρών Καραμανδάνειο) έγινε από υπαλλήλους που πληρούν τις προϋποθέσεις να επιλεγούν ως προϊστάμενοι διευθύνσεων σύμφωνα με τις διατάξεις του άρθρου 11 του Ν. 3260/2004 και σύμφωνα:
     Με την ΔΥ1δ/οικ.7128/2-9-2004 (ΦΕΚ 1399/13-9-2004 τ.Β) απόφαση του Υπουργείου Υγείας και Κοινωνικής Αλληλεγγύης στην παρ. 4 της οποίας πρoβλέπoνται τα εξής: «Τα υπό στοιχεία α΄τακτικά μέλη της παραγράφου (3) ορίζονται από τον Υπουργό Υγείας και Κοινωνικής Αλληλεγγύης από υπαλλήλους που πληρούν τις προϋποθέσεις να επιλεγούν ως προϊστάμενοι διευθύνσεων σύμφωνα με τις διατάξεις του άρθρου 11 του Ν. 3260/2004». Ο αριθμός των μελών που θα οριστεί από κάθε αποκεντρωμένη και ανεξάρτητη υπηρεσιακή μονάδα (Νοσηλευτικό Ίδρυμα), σύμφωνα με τα ανωτέρω αναφερόμενα, κατανέμεται ως εξής:
     Από το Νοσοκομείο Νοσημάτων Θώρακος Νοτιοδυτικής Ελλάδος (2) μέλη.
     Από το Γ.Ν. Παίδων Πατρών Καραμανδάνειο (1) μέλος.
     Από το Γ.Ν. Αιγίου (1) μέλος.
     Από το Γ.Ν.-Κ.Υ. Kαλαβρύτων (1) μέλος.
     Με το ΔΙΔΑΔ/Φ.37.10/750/25377,26152/17-12-2004 έγγραφο-απάντηση του Υπουργείου Εσωτερικών, Δημόσιας Διοίκησης και Αποκέντρωσης σε σχετικά ερωτήματα του Υπουργείου μας, σύμφωνα με το οποίο ως μέλη στα Υπηρεσιακά Συμβoύλια υπάρχει η δυνατότητα ορισμού υπαλλήλων των κατηγοριών ΤΕ ή ΔΕ που να διαθέτουν τις προϋποθέσεις της περ. 2β του άρθρου 11 του Ν. 3260/2004, μόνο εφόσον προβλέπεται ρητώς από τις οικείες οργανικές διατάξεις ότι οι υπάλληλοι των κατηγοριών ΤΕ ή ΔΕ μπορούν να κριθούν και να επιλεγούν ως προϊστάμενοι Διεύθυνσης επί ίσοις όροις με τους υπαλλήλους της κατηγορίας ΠΕ και υπό την προϋπόθεση ότι μπορούν να τοποθετηθούν ως προϊστάμενοι Διεύθυνσης ή αντίστοιχου επιπέδου οργανικής μονάδας.
     Όσον αφορά το διορισμό Προέδρου του Υπηρεσιακού Συμβουλίου σας γνωρίζουμε ότι οι διατάξεις της παρ. ι του άρθρου 8 του Ν. 2225/1994 (ΦΕΚ 121/20-7-1994 τΑ) αναφέρουν: «Προκειμένου για τον ορισμό μελών των κοινών υπηρεσιακών συμβουλίων ΝΠΔΔ που εδρεύουν σε Νομό, πλην του Νομού Αττικής, ως έδρα νοείται ο Νομός».
     Ο Υπουργός
     ΝΙΚΗΤΑΣ ΚΑΚΛΑΜΑΝΗΣ»
      5. Στην με αριθμό 8976/21-3-05 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 6371/12-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 8976/21.3.2005 ερώτησης που κατέθεσε η Βουλευτής Νομού Τρικάλων κ. Σούλα Μερεντίτη, σχετικά με τις μειονότητες και τους μετανάστες στη χώρα μας, σας γνωμίζουμε κατά λόγο αρμοδιότητας τα ακόλουθα:
     Η Ελληνική πολιτεία έχει εκφράσει σε πλείστες περιπτώσεις τη θέση της ενάντια σε φαινόμενα ρατσισμού, ξενοφοβίας και περιθωριοποίησης των ευαίσθητων κοινωνικά ομάδων, στις οποίες ανήκουν μεταξύ των άλλων οι περιορισμένες αριθμητικά ανθρώπινες κοινότητες των τσιγγάνων, των παλιννοστούντων ομογενών, των προσφύγων, των αιτούντων άσυλο και των οικονομικών μεταναστών.
     Επίσης έχει στηρίξει οικονομικά (κοινωνικές δαπάνες και επιδόματα πρόνοιας) και έχει υποστηρίξει θερμά, με χρηματοδότηση τόσο από εθνικούς όσο και από κοινοτικούς πόρους, την ανάπτυξη και περαιτέρω προώθηση της πολυπολιτισμικής κοινωνίας, με δράσεις πολιτικής που απευθύνονται τόσο:
     στους νέους: προγράμματα ένταξης παιδιών με πολιτισμικές και γλωσσικές ιδιαιτερότητες στο ελληνικό εκπαιδευτικό σύστημα και προγράμματα εκμάθησης της ελληνικής γλώσσας με πλούσιο εκπαιδευτικό υλικό και συνεχή επιμόρφωση εκπαιδευτικών, βάση των αρχών της σύγχρονης τεχνολογίας στα διαπολιτισμικά σχολεία (αρμοδιότητες Υπουργείου Εθνικής Παιδείας και Θρησκευμάτων), όσο και
     στους ενήλικες: ευαισθητοποίηση της κοινής γνώμης, επιμόρφωση και επαγγελματική κατάρτιση για ένταξη τους στην αγορά εργασίας, διάγνωση και αξιολόγηση των τεχνικών τους δεξιοτήτων, ενεργοποίηση κοινοτικών πρωτοβουλιών, π.χ. EQUAL (2001-2006) για την καταπολέμηση των διακρίσεων και κάθε μορφής ανισότητας στην αγορά εργασίας σε τοπικό και περιφερειακό επίπεδο (αρμοδιότητες Υπουργείου Απασχόλησης και Κοινωνικής Προστασίας).
     Στο ίδιο πλαίσιο κινούμενο το αρμόδιο για την άσκηση της μεταναστευτικής πολιτικής στη χώρα μας Υπουργείο Εσωτερικών, Δημόσιας Διοίκησης & Αποκέντρωσης, μεριμνά για τη στεγαστική αποκατάσταση των παλιννοστούντων ομογενών από την τέως Σοβιετική Ένωση και των Ελλήνων Αθίγγανων με επιδοτούμενα στεγαστικά δάνεια και λοιπά μέτρα (έργα υποδομής) στο πλαίσιο Ολοκληρωμένων Προγραμμάτων Δράσης (ΟΠΔ) αντίστοιχα, ενώ με πρωτοβουλία του ως άνω αρμοδίου Υπουργού, διοργανώνονται σε τακτά χρονικά διαστήματα, ημερίδες και συνέδρια, με τη συμμετοχή όλων των μεταναστευτικών κοινοτήτων και εκπροσώπων των κομμάτων, αλλά και όλων των δημοσίων υπηρεσιών, με στόχο την ενημέρωση των υπηκόων τρίτων χωρών και των φορέων που ασχολούνται με θέματα που τους αφορούν, σχετικά με την πολιτική που σχεδιάζεται και τις πρωτοβουλίες που αναμένεται να αναλάβει το Υπουργείο για την επίλυση των προβλημάτων των μεταναστών, αλλά κυρίως για τη δημιουργία διαύλων επικοινωνίας μεταξύ κράτους, διοίκησης και ενδιαφερομένων.
     Άλλωστε προς την κατεύθυνση αυτή και ιδίως για την εκπόνηση μελετών και τη .διαμόρφωση μηχανισμών υποστήριξης ιδρύθηκε και λειτουργεί με τη μορφή Ν.Π.Ι.Δ. το Ινστιτούτο Μεταναστευτικής Πολιτικής (ΙΜΕΠΟ), το οποίο έχει ήδη εκδώσει τον «Οδηγό του Μετανάστη», ως ένα συνοπτικό ενημερωτικό εγχειρίδιο, υπό τη μορφή ενημερωτικού φυλλαδίου, το οποίο παρέχει, επικαιροποιημένο από καιρό σε καιρό, όλες τις πληροφορίες σχετικά με τις διαδικασίες που αφορούν στη νόμιμη είσοδο και παραμονή των αλλοδαπών στην ελληνική επικράτεια, καταγράφοντας τα δικαιώματα και τις υποχρεώσεις τους, αλλά και τις απαγορεύσεις, τους περιορισμούς και τις κυρώσεις που προβλέπει η νομοθεσία σε όλες τις περιπτώσεις καταπάτησης των δικαιωμάτων τους. Τέλος, περιγράφει το νομοθετικό πλαίσιο και τις προβλεπόμενες διαδικασίες αναφορικά με την απόκτηση της ελληνικής ιθαγένειας.
     Ανάλογες δράσεις υλοποιούν τόσο οι Περιφέρειες της χώρας, όσο και οι ΟΤΑ (σεμινάρια διαπολιτισμικής προσέγγισης σε διοικητικούς υπαλλήλους, πολιτιστικές εκδηλώσεις για μετανάστες με τη συμμετοχή των ίδιων των μεταναστών για περαιτέρω προβολή και προώθηση του καλλιτεχνικού τους έργου και ενδιαφερόντων, προγράμματα γλωσσικής κατάρτισης, λειτουργία γραφείων Κοινωνικών και Υποστηρικτικών Υπηρεσιών για μετανάστες, αλλά και για το σύνολο των ευαίσθητων κοινωνικά πληθυσμιακών ομάδων, υπηρεσίες ευρέσεως εργασίας, ενημέρωσης, συμβουλευτικής και διαμεσολάβησης, Γραφεία Εξυπηρέτησης Αλλοδαπών σε 12ωρη βάρδια κ.λ.π.).
     Με τον τρόπο αυτό αποδεικνύεται έμπρακτα η βούληση του ελληνικού κράτους να στραφεί ενάντια στον κοινωνικό αποκλεισμό που δεν επιτρέπει σε κάποιους συμπολίτες μας την συμμετοχή τους στην οικονομική, κοινωνική και πολιτιστική ζωή, την πρόσβασή τους σε εισοδήματα και άλλους πόρους και την απόλαυση από μέρους τους ενός επιπέδου διαβίωσης που θεωρείται αποδεκτό από την ελληνική κοινωνία.
     Την παραπάνω πολιτική η χώρα μας την έχει υποστηρίξει με επιτυχία στην Ευρωπαϊκή Ένωση, αλλά και στους Διεθνείς Οργανισμούς, τόσο με τη συμμετοχή δια των αντιπροσώπων των καθ' ύλη αρμοδίων Υπουργείων στα ανάλογα θεσμικά όργανα και στα σχετικά φόρα στα οποία αναπτύσσεται θεματολογία κατά παντός είδους διάκρισης (π.χ. στο Ευρωπαϊκό Παρατηρητήριο για τον Ρατσισμό και την Ξενοφοβία εκπροσωπεί την Ελλάδα, ορισμένος κυβερνητικός Σύνδεσμος από το ΥΠΕΣΔΔΑ, ενώ συμμετείχε με επιτυχία στην πρώτη παρουσίαση της Έκθεσης της χώρας μας για το Σύμφωνο Πολιτικών και Ατομικών δικαιωμάτων του ΟΗΕ, που έχει ήδη κυρώσει με νόμο η χώρα μας).
     Επίσης, με την πρόσφατη ενσωμάτωση στην εθνική έννομη τάξη των οδηγιών 78/200ΟΙΕΚ για τη Διαμόρφωση γενικού πλαισίου για την ίση μεταχείριση στην απασχόληση και την εργασία και 43/2000/ΕΚ για την Εφαρμογή της αρχής της ίσης μεταχείρισης προσώπων ασχέτως φυλετικής ή εθνοτικής καταγωγής, απέδειξε την πίστη της στην ενίσχυση των υφιστάμενων νομοθετικών διατάξεων, καθώς και στην ανάγκη για διαρκή συζήτηση σε όλα τα επίπεδα σχετικά με τη βελτίωση του ποινικού, αστικού και διοικητικού δικαίου (προηγούμενη εφαρμογή του ν.927/1979 Περί κυρώσεων κατά φυλετικών και θρησκευτικών διακρίσεων, όπως τροποποιήθηκε με τους νόμους 1419/1984 και 2910/2001).
     Ας μην ξεχνάμε δε, ότι το ελληνικό Σύνταγμα (1975/1986/2001) με τα άρθρα 4 ως 25 και σειρά εκτελεστικών νόμων (π.χ. ν. 268311999 για την παραβίαση της αρχής της μη διάκρισης από δημοσίους υπαλλήλους), προστατεύει τα ατομικά και κοινωνικά δικαιώματα όλων όσων βρίσκονται και κατοικούν νόμιμα στην Ελλάδα, χωρίς αυτό να αποκλείει τη δυνατότητα κάλυψης σε εξαιρετικές περιπτώσεις (ιδίως υγείας και παιδείας) τόσο των παράνομα ευρισκομένων σε αυτή, όσο και των μελών των οικογενειών τους. Έχει δε υπογραφεί και επικυρωθεί πλήθος διεθνών συμβάσεων, όπως η Ευρωπαϊκή Σύμβαση των Δικαιωμάτων του Ανθρώπου του 1950, ο Ευρωπαϊκός Κοινωνικός Χάρτης του 1961, η Διεθνής Σύμβαση για τα αστικά και πολιτικά δικαιώματα του 1966, η Διεθνής Σύμβαση για τα οικονομικά, κοινωνικά και πολιτιστικά δικαιώματα του 1966 κ.λ.π.
     Τέλος, την πρόθεση της ελληνικής πολιτείας για απάλειψη κάθε είδους διάκρισης και φαινομένων ρατσισμού θα ενισχύει και το νέο νομοσχέδιο για την είσοδο, παραμονή και ένταξη των υπηκόων τρίτων χωρών στην χώρα μας που επεξεργάζονται οι αρμόδιες υπηρεσίες του ΥΠΕΣΔΔΑ και σύντομα θα κατατεθεί στη Βουλή. Στο εν λόγο νομοσχέδιο πρόκειται να συμπεριληφθούν διατάξεις για την κοινωνική ένταξη συνεπείς με τα συμφωνηθέντα στο πλαίσιο της Ολλανδικής Προεδρίας (Groningen, 9.11.2004) ως προς τις κοινές βασικές αρχές που πρέπει να ακολουθηθούν από όλους τους συναρμόδιους φορείς κατά τη λήψη σχετικών μέτρων, στο πλαίσιο ενός Ολοκληρωμένου Προγράμματος το οποίο θα αφορά, τόσο σε θεσμικές παρεμβάσεις, όσο και σε υποδομές, αλλά και υπηρεσίες για την παροχή στους υπηκόους τρίτων χωρών πληροφοριών και διευκολύνσεων, την προώθηση τους στην απασχόληση, την εκμάθηση της ελληνικής γλώσσας, την πολιτιστική και πολιτισμική τους στήριξη, την παροχή κοινωνικών υπηρεσιών, την ευαισθητοποίηση της κοινής γνώμης για την αποφυγή, αλλά και την απάλειψη όποιων φαινομένων ξενοφοβίας, ρατσισμού, περιθωριοποίησης και διακρίσεων σε βάρος τους.
     Συγκεκριμένα, οι βασικές αρχές οι οποίες θα διαπνέουν το εν λόγω Ολοκληρωμένο Πρόγραμμα, τόσο κατά το σχεδιασμό, όσο και κατά την υλοποίησή του, ως δεσμευτικές για όλους τους συμμετέχοντες σε όλα τα επίπεδα, κεντρικό, περιφερειακό και τοπικό, προβλέπεται να είναι:
     α. Η αποφυγή οποιασδήποτε μορφής διακρίσεων.
     β. Η εφαρμογή της ίσης μεταχείρισης πρωτίστως στην απασχόληση, με στόχο την ενίσχυση της ελληνικής οικονομίας, αλλά και στο ευρύτερο δυνατό φάσμα της κοινωνικής και πολιτιστικής μας ζωής.
     γ. Ο σεβασμός των θεμελιωδών ανθρωπίνων δικαιωμάτων τους, ιδίως όταν αυτά αναφέρονται στην προστασία της πολιτισμικής και θρησκευτικής ιδιαιτερότητας.
     δ. Η υποστήριξη, ανάδειξη και προβολή της προσωπικής τους συμβολής στο ευρύτερο κοινωνικό γίγνεσθαι και των προσπαθειών τους για την αυτοεξυπηρέτησή τους.
     ε. Η στήριξη της συνοχής των οικογενειών τους, αλλά και η ενίσχυση των λοιπών υποστηρικτικών κοινωνικών δικτύων στα οποία δραστηριοποιούνται. 
     στ. Η ενίσχυση της συμμετοχής τους τόσο στο σχεδιασμό, όσο και στην υλοποίηση, αλλά και στην αξιολόγηση των πολιτικών κοινωνικής ένταξης που τους αφορούν και η ανάπτυξη προς τούτο ισχυρών συμβουλευτικών δομών.
     Οι δράσεις που θα υλοποιηθούν και τα μέτρα που θα ληφθούν, στο πλαίσιο του προαναφερθέντος Ολοκληρωμένου Προγράμματος, στόχο έχουν την ένταξη των μεταναστών στην ελληνική κοινωνία και για το λόγο αυτό δίνεται προτεραιότητα:
     α) στη γνώση από μέρους τους της ελληνικής γλώσσας,
     β) στην παρακολούθηση μαθημάτων σχετικά με την ιστορία, τον πολιτισμό και τον τρόπο ζωής της ελληνικής κοινωνίας,
     γ) στην επαγγελματική αποκατάστασή τους και
     δ) στην ενεργό κοινωνική τους συμμετοχή.
     Η επιτυχής ανταπόκριση στους τομείς αυτούς, θεωρείται ότι συμβάλλει αποτελεσματικά στη διαμόρφωση του ήθους και στην ανάπτυξη της προσωπικότητάς τους.
     Στο ίδιο νομοσχέδιο θα περιέχονται επίσης ευνοϊκές διατάξεις και άρθρα κατά της γραφειοκρατίας και υπέρ της επιτάχυνσης των διαδικασιών, που αφορούν στα θύματα εμπορίας ανθρώπων, μέσω της κωδικοποίησης προγενέστερων διατάξεων και πρόβλεψης νέων.
     Τέλος, σας γνωρίζουμε ότι με το εν λόγω νομοσχέδιο δεν επιχειρείται η πλήρης ενσωμάτωση των κοινοτικών Οδηγιών 86/2003/ΕΚ, σχετικά με το δικαίωμα οικογενειακής επανένωσης και 109/2003/ΕΚ, σχετικά με το καθεστώς των επί μακρόν διαμενόντων υπηκόων τρίτων χωρών.
     Οι ανωτέρω Οδηγίες θα ενσωματωθούν στο ελληνικό δίκαιο με σχετικά Προεδρικά Διατάγματα, τα οποία θα εκδοθούν εντός των προθεσμιών που έχουν τεθεί από το Συμβούλιο (3-10-2005 και 23-1-2006 αντίστοιχα).
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     6. Στην με αριθμό 8145/24-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1359/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, σας πληροφορούμε τα εξής:
     Α) Τα μέτρα που εφαρμόζονται για τον έλεγχο της γρίπης των πτηνών και την εμπόδιση της εισόδου της στην χώρα μας, είναι τα εξής: .
     1. Το Π.Δ. 31/1995 (ΦΕΚ Α25) «Θέσπιση μέτρων για την καταπολέμηση της γρίπης των ορνίθων, σε συμμόρφωση με την Οδηγία 92/40/ΕΟΚ του Συμβουλίου.
     2. Το σχέδιο επείγουσας επέμβασης στο οποίο περιγράφονται αναλυτικά τα μέτρα τα οποία πρέπει να εφαρμόζουν οι κτηνιατρικές υπηρεσίες, προκειμένου έγκαιρα να διαγνωστεί και να αντιμετωπιστεί ενδεχόμενο κρούσμα της ασθένειας, με στόχο τον περιορισμό του κινδύνου και την προστασία της υγειονομικής κατάστασης του πτηνοτροφικού κεφαλαίου της χώρας. Στα μέτρα αυτά ανήκει η υποχρέωση δήλωσης υπονοιών για την ασθένεια, η απομόνωση των ύποπτων εκτροφών πουλερικών, η διενέργεια δειγματοληψίας για την απομόνωση του παθογόνου παράγοντα, η σύσταση Τοπικών Κέντρων Ελέγχου της Νόσου και Ομάδας Αντιμετώπισης της Κρίσης, η θανάτωση των προσβεβλημένων πουλερικών κ.α.
     3. Η με αριθμ. πρωτ. 279480/9-8-2004 απόφαση του Υπουργού Αγροτικής Ανάπτυξης και Τροφίμων «Εφαρμογή Προγράμματος Επιζωοτιολογικής Διερεύνησης της Γρίπης των Ορνίθων», με την οποία εφαρμόζεται έκτακτο πρόγραμμα ενεργητικής επιτήρησης των γριπικών ιών στα εκτρεφόμενα πουλερικά και στα άγρια πτηνά της χώρας. Με το πρόγραμμα αυτό επιδιώκεται να εντοπιστούν στη χώρα μας οι πηγές μολύνσεων και οι ορότυποι των γριπικών ιών, ώστε να δοθεί η δυνατότητα έγκαιρης αντιμετώπισης τυχόν κρουσμάτων. Σημειώνεται ότι στα πλαίσια του προγράμματος έχουν εξετασθεί περίπου 500 δείγματα αίματος από εκτρεφόμενα πουλερικά και περίπου 300 δείγματα αγρίων πτηνών και όλα είναι αρνητικά.
     4) Η απόφαση 2004 /122/ΕΚ της Επιτροπής, με την οποία απαγορεύονται οι εισαγωγές ζωντανών πουλερικών, κρέατος και λοιπών προϊόντων πουλερικών από Ασιατικές χώρες.
     5) Η απόφαση 2004/614/ΕΚ της Επιτροπής, με την οποία απαγορεύονται οι εισαγωγές ζωντανών πουλερικών, κρέατος και λοιπών προϊόντων πουλερικών από τη Νότια Αφρική και
     6) Η απόφαση 2004/274/ΕΚ της Επιτροπής, με την οποία απαγορεύονται οι εισαγωγές ζωντανών πουλερικών, κρέατος και λοιπών προϊόντων πουλερικών από το Τέξας των ΗΠΑ.
     Σημειώνεται ότι ο εμβολιασμός κατά της γρίπης των πτηνών απαγορεύεται και είναι δυνατόν να πραγματοποιείται μόνο ως συμπλήρωμα των μέτρων ελέγχου που λαμβάνονται κατά την περίοδο εμφάνισης της ασθένειας και μετά από απόφαση της Επιτροπής της Ε.Ε.
     Β) Για την ενημέρωση των παραγωγών και των καταναλωτών σχετικά με τα μέτρα προφύλαξης και τη γνώση του εντοπισμού των συμπτωμάτων της νόσου, η Δ/νση Υγείας των Ζώων του Υπουργείου Αγροτικής Ανάπτυξης και Τροφίμων με την με αριθμ. πρωτ. 218425/4-3-2004 εγκύκλιό της προς όλες τις Νομαρχιακές Αυτοδιοικήσεις της χώρας και προς τον Σύνδεσμο Πτηνοτροφικών Επιχειρήσεων Ελλάδας, διαβιβάζει πληροφοριακό υλικό που έχει αποσταλεί από το Κέντρο Ελέγχου Ειδικών Λοιμώξεων του Υπουργείου Υγείας και Κοινωνικής Αλληλεγγύης και περιλαμβάνει κατάλληλες οδηγίες και προληπτικά μέτρα αποφυγής της μετάδοσης της ασθένειας στους κτηνιάτρους, πτηνοτρόφους και γενικά σε άτομα που σχετίζονται με πουλερικά. Με την ανωτέρω εγκύκλιο δίνονται οδηγίες στις κτηνιατρικές υπηρεσίες της χώρας να ενημερώσουν τους υπαλλήλους τους, αλλά και άτομα που έρχονται σε συστηματική επαφή με πουλερικά, καθώς και πτηνοτρόφους, εργαζόμενους σε πτηνοτροφεία και πτηνοσφαγεία, για το πληροφοριακό υλικό του Κέντρου Ελέγχου Ειδικών Λοιμώξεων και να συστήσουν εμβολιασμό τους με το αντιγριπικό εμβόλιο που κυκλοφορεί κατά της γρίπης του ανθρώπου, με στόχο την αποφυγή συνλοίμωξης από τα στελέχη της γρίπης των πτηνών και τα στελέχη της γρίπης του ανθρώπου που κυκλοφορούν κάθε χρόνο, που μπορεί να έχει ως αποτέλεσμα την εμφάνιση κάποιου νέου στελέχους δυνητικά πανδημικού.
     Τα παραπάνω μέτρα παρουσιάστηκαν σε συσκέψεις που πραγματοποιήθηκαν από την ανωτέρω Δ/νση και αποτέλεσαν αντικείμενο εργασίας κοινής επιτροπής κτηνιάτρων του Υπουργείου Αγροτικής Ανάπτυξης και Τροφίμων και των πτηνοτροφικών φορέων της χώρας.
     Επιπρόσθετα, στελέχη του Υπουργείου Αγροτικής Ανάπτυξης και Τροφίμων έχουν συμμετάσχει επανειλημμένα με στόχο την πληροφόρηση του κοινού, σε σχετικές με τη γρίπη των πτηνών ενημερωτικές εκπομπές των ΜΜΕ.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     7. Στην με αριθμό 8128/24-2-05 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. 1357/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κα Θ. Τζάκρη, σας πληροφορούμε τα εξής:
     Οι κληρούχοι του Δημοτικού Διαμερίσματος Θεοδωρακίου του Δήμου Εξαπλατάνου Ν. Πέλλας κρίθηκαν δικαιούχοι με τις αριθμ. 4/1993 και 23/1993 αποφάσεις της Επιτροπής Απαλλοτριώσεων Έδεσσας κατά τη συμπληρωματική διανομή έτους 1994.
     Το τίμημα καθορίσθηκε σε μεταλλικές δραχμές, σύμφωνα με τις προϊσχύουσες διατάξεις των άρθρων 15 του Ν. 3194/1955 και 45 του Ν.Δ/γματος 2185/1952, στο 1/3 της τρέχουσας αξίας των εκτάσεων κατά το χρόνο της παραχώρησης, με τοκοχρεωλυτική εξόφληση του βεβαιωθέντος τιμήματος των κληρούχων.
     Με τη διάταξη του άρθρου 2 του Ν. 3147/2003, οι κληρούχοι που αποκαταστάθηκαν μέχρι τη δημοσίευση του νόμου αυτού, οφείλουν μόνο το τίμημα που καθόρισε η Επιτροπή Απαλλοτριώσεων σε μεταλλικές δραχμές, με αξία κάθε μεταλλικής δραχμής ίσης με 30 λεπτά του ευρώ, απαλλαγμένο από τους τόκους και τις επιβαρύνσεις που προβλέπονται από τις διατάξεις των άρθρων 44 και 45 του Ν. Δ/γματος 2185/1952 και 6 του από 2-8-1958 Β.Δ/γματος, καθώς και την εξόφληση της βεβαιωθείσας οφειλής σε πέντε ίσες ετήσιες άτοκες δόσεις.
     Από την εφαρμογή των νέων διατάξεων, το τίμημα για τους κληρούχους της κατηγορίας αυτής μειώνεται στο ελάχιστο και ως εκ τούτου δεν τίθεται πλέον θέμα περαιτέρω μείωσης ή απαλλαγής.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     8. Στην με αριθμό 8116/24-2-05 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1356/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στα παραπάνω που κατέθεσε ο Βουλευτής κ. Κ. Τσιπλάκης, σας πληροφορούμε τα εξής:
     Στα πλαίσια εφαρμογής του Κανονισμού 1782/2003 του Συμβουλίου καθορίζονται ως Μέγιστη Εθνική Εγγυημένη Έκταση (Μ.Ε.Ε.Ε.) για την καλλιέργεια του ρυζιού στην Ελλάδα τα 20.333 εκτάρια, ήτοι 203.330 στρέμματα. Με βάση τον εν λόγω Κανονισμό, δίνεται η δυνατότητα στα Κράτη-Μέλη να εφαρμόσουν σχέδιο περιφερειοποίησης.
     Στα πλαίσια αυτά το Υπουργείο Αγροτικής Ανάπτυξης και Τροφίμων, μέσω της αρμόδιας υπηρεσίας του, προχώρησε στην υποδιαίρεση της Μ.Ε.Ε.Ε. σε βασικές υποεκτάσεις ανά Νομό, προκειμένου να αποφευχθούν τα προβλήματα που εδημιουργούντο λόγω υπερβάσεων σε ορισμένες περιοχές της Ελλάδας.
     Η κατανομή έγινε με τα εξής κριτήρια:
     1. τα ιστορικά στοιχεία καλλιέργειας της τριετίας 2000-2002 (αρχείο Ο.Σ.Δ.Ε. του Ο.Π.Ε.Κ.Ε.Π.Ε.).
     2. τις καλλιεργητικές ανάγκες κάθε Νομού και,
     3. τις προτάσεις των Δ/νσεων Γεωργίας - Αγροτικής Ανάπτυξης. 
     Βάσει των ανωτέρω, η συνολικά καλλιεργούμενη έκταση στη χώρα δεν υπερβαίνει την ορισμένη από την Ευρωπαϊκή Ένωση Μέγιστη Εγγυημένη Έκταση και, κατά συνέπεια, οι παραγωγοί ρυζιού μπορούν να εισπράξουν το σύνολο της στρεμματικής ενίσχυσης.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     9. Στην με αριθμό 8045/23-2-05 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 1346/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, για τα θέματα της αρμοδιότητάς μας, σας πληροφορούμε τα εξής:
     Η πολιτική στον τομέα των οπωροκηπευτικών σ΄ όλη την Ευρωπαϊκή Ένωση ασκείται μέσα από τις Οργανώσεις Παραγωγών, οι οποίες δημιουργούνται με πρωτοβουλία των παραγωγών και ασχολούνται με όλα τα θέματα που σχετίζονται με την παραγωγή και την εμπορία των οπωροκηπευτικών των μελών τους.
     Οι παραγωγοί οπωροκηπευτικών συνιστάται να δραστηριοποιούνται μέσα από τις Οργανώσεις Παραγωγών, βασικός στόχος των οποίων είναι η επίτευξη καλύτερων τιμών του προϊόντος, η μείωση του κόστους παραγωγής, η προώθηση ποιοτικού προϊόντος, η διατήρηση των παραδοσιακών αγορών, το άνοιγμα νέων αγορών κ.λ.π.
     Οι Οργανώσεις Παραγωγών μέσα από τα επιχειρησιακά τους προγράμματα, μπορούν να υλοποιήσουν δράσεις όπως:
     - αναδιάρθρωση των καλλιεργειών των μελών τους με στόχο την ποιοτική βελτίωση των προϊόντων τους,
     - μείωση του κόστους παραγωγής,
     - προώθηση των προϊόντων τους,
     - προστασία του περιβάλλοντος κ.λ.π.,
     για τις οποίες ενισχύονται σε ποσοστό 50% από την Ευρωπαϊκή Ένωση.
     Στο Ν. Έβρου υπάρχουν ήδη δύο αναγνωρισμένες Ομάδες Παραγωγών για το σπαράγγι:
     1.ΑΣΚΓΕ  Άρδας Έβρου και
     2.ΑΣΚΓ ΕΚ/ΣΗΣΗ Ν. ΒΥΣΣΑΣ
     Για τα υπόλοιπα θέματα αρμόδιο ν' απαντήσει είναι το Υπουργείο Απασχόλησης και Κοινωνικής Προστασίας προς το οποίο κοινοποιείται το παρόν έγγραφό μας, με αντίγραφο της ερώτησης.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
     10. Στην με αριθμό 8010/22-2-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1336/4-4-05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, για τα θέματα της αρμοδιότητάς μας, σας πληροφορούμε τα εξής:
     1. Το κόστος της ΕΑΣ Εύβοιας καλύπτεται αποκλειστικά από τα έσοδα που πραγματοποιεί από τις δραστηριότητές της.
     Λόγω μη έγκαιρης ρευστοποίησης απαιτήσεων, πώλησης σιτηρών και αιφνιδιαστικής παρακράτησης από την ΑΤΕ (έγγραφο ΑΤΕ Νο 101/1914-1304/9-12-2004) διαθεσίμων ύψους 120.000 ευρώ, δημιουργήθηκε πρόσκαιρο πρόβλημα ταμειακής ρευστότητας, το οποίο κατά συνέπεια είχε επιπτώσεις και στις αμοιβές των εργαζομένων.
     Η ρευστοποίηση των απαιτήσεων της ΕΑΣ έχει ήδη ξεκινήσει και σύντομα το πρόβλημα θα λυθεί, πάντα βέβαια μέσα στα πλαίσια των οικονομικών δυνατοτήτων της Ένωσης.
     2. Οι αμοιβές των μελών του Δ.Σ. της ΕΑΣ ορίζονται από τα όργανά της, Γενική Συνέλευση και Διοικητικό Συμβούλιο (Ν.2810/2000 και καταστατικό ΕΑΣ Ευβοίας εγκρ. Απόφασης Νο 458/2003 Πρωτ. Χαλκίδας).
     Σύμφωνα με τις αποφάσεις των ανωτέρω οργάνων, για το 2004 οι αμοιβές (αποζημιώσεις και οδοιπορικά) των επτά μελών του Δ.Σ. ανέρχονται σε 23.740 ευρώ, εκ των οποίων 8.804 ευρώ αφορούν το 2003 που κατεβλήθησαν το 2004. Οφείλονται αμοιβές στα μέλη του Δ.Σ. από το μήνα Οκτώβριο, λόγω του προβλήματος της ταμειακής ρευστότητας που προαναφέρθηκε.
     3. Το κόστος ανακατασκευής των γραφείων της ΕΑΣ ανήλθε σε 104.879,69 ευρώ.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      11. Στην με αριθμό 9349/31-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 34146/19-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 9349/31-3-2005 ερώτηση που κατατέθηκε στη Βουλή από τον Βουλευτή κ. Μ. Στρατάκη σχετικά με τη στελέχωση των Μονάδων Εντατικής Θεραπείας στην Κρήτη, σας γνωρίζουμε ότι από το Υπουργείο Εσωτερικών, Δημόσιας Διοίκησης και Αποκέντρωσης εγκρίθηκε η κατ' εξαίρεση πρόσληψη 3.400 θέσεων μόνιμου προσωπικού διαφόρων κλάδων και ειδικοτήτων για τα Νοσηλευτικά Ιδρύματα της χώρας, η κατανομή των οποίων θα γίνει σύντομα και αφού εκτιμηθούν οι ανάγκες τους σε προσωπικό.
      Επίσης έχει εγκριθεί για το 2005 από το ΥΠΕΣΔΔΑ η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
      Με την ΠΥΣ έτους 2005 και σε συνεννόηση με το ΠεΣΥΠ Κρήτης θα πληρωθούν κενές θέσεις ιατρών ΕΣΥ.
      Ο Υφυπουργός
      ΑΘΑΝΑΣΙΟΣ ΓΙΑΝΝΟΠΟΥΛΟΣ»
      12. Στην με αριθμό 9330/31-3-05 ερώτηση του Βουλευτή κ. Ιωάννου Παρασκευά δόθηκε με το υπ’ αριθμ. 20151/18-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο βουλευτής κ. Ιωάννης Παρασκευάς, αναφορικά με την αδυναμία των πρωτοβάθμιων Ο.Τ.Α. να αποπληρώσουν βεβαιωθείσες απαιτήσεις από την απλή χρήση του αιγιαλού και της παραλίας για το έτος 2004 και την ανάγκη κατάργησης του επιβληθέντος για τη χρήση αυτή ανταλλάγματος, σας γνωρίζουμε, κατά λόγο αρμοδιότητάς μας, τα ακόλουθα:
      Με την υπ' αρθ. 1047427/4612/B0010/3.6.2002 κοινή απόφαση των Υπουργών ΕΣ.Δ.Δ.Α. και Οικονομίας & Οικονομικών, που εκδόθηκε κατ' εξουσιοδότηση του άρθρου 13 παρ. 5 του ν. 2971/2001 «Αιγιαλός, παραλία και άλλες διατάξεις», παραχωρήθηκε απευθείας και με αντάλλαγμα στους Ο.Τ.Α. πρώτου βαθμού της Χώρας, το δικαίωμα της απλής χρήσης των κοινόχρηστων χώρων αιγιαλού και παραλίας, που βρίσκονται στα όρια της διοικητικής τους περιφέρειας, για το χρονικό διάστημα από 1.6.2002 έως 31.5.2005, το οποίο παρατείνεται έως 31.12.2006 με νεώτερη Κ.Υ.Α..
      Το αντάλλαγμα για την παραχώρηση του δικαιώματος της απλής χρήσης του αιγιαλού και της παραλίας για όλους τους Ο.Τ.Α. ή τις αμιγείς επιχειρήσεις τους, ορίστηκε σε ποσοστό 20% επί του συνόλου των πραγματοποιηθέντων εσόδων. Προκειμένου, ωστόσο, για τους Ο.Τ.Α. προς τους οποίους είχαν εκδοθεί, πριν την έναρξη ισχύος της εν λόγω Κ. Υ .Α., αποφάσεις παραχώρησης δικαιώματος απλής χρήσης και για το χρόνο ισχύος αυτών, το ανωτέρω ποσοστό ορίστηκε στο ύψος που είχε καθοριστεί με τις αποφάσεις αυτές.
      Το αντάλλαγμα υπολογίζεται επί των εσόδων που πραγματοποιούνται κάθε ημερολογιακό εξάμηνο και αποδίδεται στο Δημόσιο Ταμείο μετά τη λήξη κάθε εξαμήνου, κατόπιν υποβολής των σχετικών στοιχείων από τους Ο.Τ.Α. και με σχετικό σημείωμα της αρμόδιας Kτηματικής Υπηρεσίας.
      Για την επανεξέταση της αναγκαιότητας επιβολής ανταλλάγματος για την παραχώρηση του δικαιώματος απλής χρήσης του αιγιαλού και της παραλίας στους πρωτοβάθμιους Ο.Τ.Α. ή τη δυνατότητα επανακαθορισμού του ύψους αυτού, καθώς και για τις τυχόν ενέργειες αναφορικά με τη βεβαιωθείσα οφειλή των Ο.Τ.Α. για το έτος 2004, αρμόδιο να απαντήσει, ως κύριος και διαχειριστής των κοινοχρήστων αυτών χώρων, είναι το Υπουργείο Οικονομίας & Οικονομικών, προς το οποίο διαβιβάζουμε φωτοαντίγραφο της ερώτησης, με σκοπό να ενημερώσει επί των ανωτέρω θεμάτων την Εθνική Αντιπροσωπία.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      13. Στην με αριθμό 9205/29-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1515/18-4-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Μ. Στρατάκης, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων αναγνωρίζοντας τη συμβολή της Μεσογειακής Διατροφής στην προαγωγή της υγείας, καθώς και στην πρόληψη των ασθενειών και της παιδικής παχυσαρκίας, έχει προβεί στις παρακάτω ενέργειες:
      - Δημιουργία ενημερωτικού εντύπου στην ελληνική και αγγλική γλώσσα, DVD στην ελληνική, αγγλική, γαλλική και γερμανική γλώσσα και βιντεοκασέτας στην ελληνική και αγγλική, σχετικά με τη Μεσογειακή Διατροφή.
      - Προώθηση του παραπάνω υλικού μέσα από τη δημιουργία περιπτέρων (υπαίθριων και μη), στα πλαίσια των Ολυμπιακών Αγώνων «ΑΘΗΝΑ 2004», με σκοπό την ενημέρωση του πληθυσμού για τη σημασία της Μεσογειακής Διατροφής και την προβολή των Ελληνικών Παραδοσιακών Προϊόντων.
      - Συνεργασία με το Υπουργείο Εθνικής Παιδείας και Θρησκευμάτων για τη διανομή του υλικού σε σχολεία σε όλη την Ελλάδα.
      - Ενημέρωση του αγροτικού πληθυσμού και ιδιαίτερα της μητέρας- αγρότισσας μέσα από γεωργικά σχολεία (ΚΕΓΕ) που έχουν ιδρυθεί, σχετικά με τη Μεσογειακή Διατροφή και τη σημασία της.
      - Συνεργασία με άλλους κυβερνητικούς οργανισμούς για τη δημιουργία Εθνικής Διατροφικής Πολιτικής.
      - Δόθηκε η εντολή στους επικεφαλής της ομάδας που ασχολείται με την παραγωγή των εκπομπών, ραδιοτηλεοπτικών σποτς και την έκδοση περιοδικών και εντύπων, να ασχοληθούν πάραυτα με την ένταξη στις δραστηριότητές τους θεματικών ενοτήτων, σχετικών με το θέμα της παιδικής παχυσαρκίας και γενικότερα της υγιεινής διατροφής όλων των ηλικιών.
      Ο Υπουργός
      ΕΥΑΓΓΕΛΟΣ ΜΠΑΣΙΑΚΟΣ»
      14. Στην με αριθμό 9122/28-3-05  ερώτηση του Βουλευτή κ. Φώτη Κουβέλη δόθηκε με το υπ’ αριθμ. 20198/19-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, η οποία κατατέθηκε στη Βουλή των Ελλήνων από το Βουλευτή κ. Φώτη Κουβέλη και όσον αφορά σε θέματα αρμοδιότητας του Υπουργείου μας, σας γνωρίζουμε τα ακόλουθα:
      Στελέχωση των υπηρεσιών της Περιφέρειας Νοτίου Αιγαίου
      Ήδη υλοποιούνται οι σχετικές διαδικασίες, που αφορούν στον προγραμματισμό προσλήψεων τακτικού και εκτάκτου προσωπικού για το τρέχον έτος στην Περιφέρεια Νοτίου Αιγαίου, σύμφωνα με τις προτάσεις του οικείου Γενικού Γραμματέα.
      Επίσης, με την με αριθμό ΔΙΠΠ/Φ.ΕΓΚΡ.1/218/10363/24.6.2003 απόφαση της Επιτροπής της παρ. 1 του άρθρου 2 της με αριθμό 55/1998 Π.Υ.Σ., έχει εγκριθεί η πλήρωση σαράντα τριών (43) κενών οργανικών θέσεων της εν λόγω Περιφέρειας, διαφόρων κλάδων και πρόκειται να ολοκληρωθεί σε σύντομο χρονικό διάστημα η διαδικασία πρόσληψης.
      Κίνητρα για παραμονή υπαλλήλων στη νησιωτική Ελλάδα
      Το Υπουργείο μας έχει μεριμνήσει για την ενίσχυση όλων των υπηρεσιών των παραμεθόριων και προβληματικών περιοχών της χώρας σε προσωπικό, μέσω προσλήψεων, αποσπάσεων, μεταθέσεων και μετατάξεων. Ειδικότερα, με την παρ. 4 του άρθρου 18 του ν.2503/1997, όλος ο νομός Κυκλάδων έχει χαρακτηριστεί ως παραμεθόριος περιοχή για τη διενέργεια μετατάξεων, γεγονός που συνεπάγεται κίνητρα οικονομικής φύσεως και υπηρεσιακής κατάστασης.
      Κατά τα λοιπά αρμόδιοι να απαντήσουν είναι τα Υπουργεία Οικονομίας & Οικονομικών και Εμπορικής Ναυτιλίας, στα οποία και κοινοποιούμε το παρόν έγγραφό μας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      15. Στην με αριθμό 9134/28-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 20168/18-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ'αριθμ. 9134/28-3-2005 ερώτησης, που κατέθεσε ο βουλευτής κ. Β. Κεγκέρoγλoυ, αναφορικά με αίτημα της ΕΝΑΕ για τη διατήρηση του καθεστώτος της απευθείας είσπραξης του τέλους άδειας οχήματος καθώς και του τέλους μεταβίβασης αυτοκινήτου οχήματος των άρθρων 26 και 27 του ν.2873/2000 από τις Νομαρχιακές Αυτοδιοικήσεις, κατ' εφαρμογή των διατάξεων του άρθρου 27 του ν.3220/2004, όπως ισχύει, σας γνωρίζουμε ότι στο νομοσχέδιο με τίτλο «Οικονομικά θέματα Νομαρχιακών Αυτοδιοικήσεων και ρύθμιση διοικητικών θεμάτων», όπως κατατέθηκε προς ψήφιση από την Εθνική Αντιπροσωπεία, δεν περιλαμβάνεται οποιαδήποτε ρύθμιση που να επιφέρει μεταβολή επί της σχετικής αρμοδιότητάς τους.
      Παρ'όλ’ αυτά βρισκόμαστε σε συνεχή επικοινωνία με την ΕΝΑΕ και το Υπουργείο Οικονομίας και Οικονομικών, για την εξεύρεση λύσης κοινής αποδοχής.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      16. Στην με αριθμό 8940/18-3-05 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 2143Β/12-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ως άνω ερώτησης, σας γνωρίζουμε ότι:
      Οι υπηρεσίες του ΥΠΕΧΩΔΕ προβαίνουν σε διαδικασίες αξιολόγησης των προτάσεων των Ειδικών Χωροταξικών Μελετών που έχουν ολοκληρωθεί, καθώς και ελέγχου συμβατότητας με τις προτάσεις των εκπονούμενων, με πρωτοβουλία των Δήμων, μελετών (ΓΠΣ/ΣΧΟΟΑΠ), προκειμένου να κριθεί η δυνατότητα περαιτέρω προώθησης τους.
      Για όσες κριθεί απαραίτητη η προώθηση προς θεσμοθέτηση με Π.Δ/τα, θα ακολουθηθούν όλες οι προβλεπόμενες, από την κείμενη νομοθεσία, διαδικασίες που περιλαμβάνουν επικαιροποίηση των προτάσεων, δημοσιοποίηση και ενημέρωση των εμπλεκόμενων φορέων, προκειμένου να εκφράσουν τις απόψεις τους.
      Ο Υπουργός
      Γ. ΣΟΥΦΛΙΑΣ»
      17. Στην με αριθμό 9009/22-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 2157Β/15-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε συνέχεια του ανωτέρω σχετικού, σας γνωρίζουμε τα εξής:
      1. Σχετικά με την εφαρμογή της ΚΥΑ 37591/2031/1-10-2003 (ΦΕΚ 1419/8) που αφορά «Μέτρα και όρους για τη διαχείριση ιατρικών αποβλήτων από υγειονομικές μονάδες», απεστάλη το υπ' αρ. 113929/2456/20-10-2003 έγγραφο του ΥΠΕΧΩΔΕ προς όλες τις Περιφέρειες και Νομαρχιακές Αυτοδιοικήσεις της χώρας, με κοινοποίηση στο Υπουργείο Υγείας και Κοινωνικής Αλληλεγγύης. Με το εν λόγω έγγραφο, εκτός από την παροχή σχετικής ενημέρωσης, ζητήθηκαν από τους αποδέκτες του εγγράφου η ανάληψη ανάλογων ενεργειών και η ενημέρωση των υπόχρεων φορέων στον υπόψη τομέα.
      Γενικά, η παρακολούθηση της εφαρμογής της παραπάνω ΚΥΑ στις υγειονομικές μονάδες (ΥΜ) υπάγεται στην αρμοδιότητα του Υπουργείου Υγείας και Κοινωνικής Αλληλεγγύης.
      2. Σύμφωνα με την ισχύουσα περιβαλλοντική νομοθεσία, υπεύθυνες για τον έλεγχο τήρησης των περιβαλλοντικών όρων λειτουργίας των ΥΜ είναι οι κατά περίπτωση αρμόδιες για την έγκριση των όρων αυτών υπηρεσίες (υπηρεσίες περιβάλλοντος της οικείας Περιφέρειας ή Νομαρχίας), ενώ σχετική αρμοδιότητα, από πλευράς ΥΠΕΧΩΔΕ, έχει και η Ειδική Υπηρεσία Επιθεωρητών Περιβάλλοντος (ΕΥΕΠ) του ΥΠΕΧΩΔΕ. Επιπλέον, σύμφωνα με το άρθρο 13 της ίδιας ΚΥΑ, οι έλεγχοι στις ΥΜ, όσον αφορά ειδικότερα τη διαχείριση αποβλήτων, πραγματοποιούνται κατά τις σχετικές υγειονομικές διατάξεις και ενδεχομένως τον Εσωτερικό Κανονισμό Διαχείρισης ΕΙΑ.
      Επιπλέον σας γνωρίζουμε ότι, στο πλαίσιο συνεργασίας με θέμα τα Νοσοκομειακά Απόβλητα που συντονίζεται από το Γενικό Επιθεωρητή Δημόσια Διοίκησης, αποφασίστηκε ο δειγματοληπτικός έλεγχος σε νοσοκομεία, ιδιωτικές κλινικές, πολυιατρεία και διαγνωστικά κέντρα, από μικτό κλιμάκιο ΕΥΕΠ και ΣΕΥΥΠ (Σώμα επιθεωρητών Υπουργείου Υγείας-Πρόνοιας), για να διαπιστωθεί η τήρηση της νομοθεσίας και να συνταχθεί έκθεση με σχετικές προτάσεις.
      Ο Υπουργός
      Γ. ΣΟΥΦΛΙΑΣ»
      18. Στην με αριθμό 9003/22-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 2156Β/15-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης σε ότι αφορά στα θέματα αρμοδιότητας της ΥΠΕΧΩΔΕ σας γνωρίζουμε ότι:
      - Σχετικά με το 3ο σκέλος της ερώτησης που αφορά στην ενίσχυση ομάδων πολιτών, μαθητών ή περιβαλλοντικών οργανώσεων για την δραστηριοποίηση σε τομείς εθελοντικής πυροπροστασίας, έχει εγκριθεί με την υπ' αριθμ. Οικ. 128342/5427/18-12-2003 Υπουργική Απόφαση η χρηματοδότηση από το ΕΤΕΡΠΣ, μεταξύ άλλων, της πρότασης με τίτλο «Σήμανση αναγνώρισης δασικών και αγροτικών δρόμων» της Μη Κυβερνητικής Οργάνωσης «Σωματείο Εθελοντών Πυροσβεστών νομού Λέσβου» στα πλαίσια του προγράμματος «Εθελοντισμός και προστασία περιβάλλοντος».
      Βασικός σκοπός της πρότασης αυτής είναι η σωστή σήμανση και η διευκόλυνση πρόσβασης στις δασικές κυρίως περιοχές από τους πυροσβέστες για την αποτελεσματικότερη πυροπροστασίας τους.
      Ο Υπουργός
      Γ. ΣΟΥΦΛΙΑΣ»
     19. Στην με αριθμό 8825/16-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 671/14-4-05 έγγραφο από τον Υφυπουργό Τουρισμού η ακόλουθη απάντηση:
      «Σε συνέχεια του ανωτέρω σχετικού, σας γνωρίζουμε ότι ο Ελληνικός Οργανισμός Τουρισμού προβαίνει σε διαφημιστικές ενέργειες για την προβολή της χώρας, στα πλαίσια του εκάστοτε εγκεκριμένου προϋπολογισμού του.
      Ιδιαίτερα κατά το τρέχον έτος η συνολική διαφημιστική δαπάνη για άμεση προβολή της χώρας στο εξωτερικό, πλέον των λοιπών δράσεων προβολής θα υπερβεί το ποσό των 30.000.000,00 ευρώ.
      Ο ΕΟΤ δεν πρoβάλλει επιμέρους προορισμούς, αλλά στα πλαίσια συνεργασίας του με τις Νομαρχιακές Αυτοδιοικήσεις της χώρας χρηματοδοτεί προγράμματα διαφήμισης για την προβολή αυτών.
      Το ποσό συμμετοχής του ΕΟΤ στην υλοποίηση των προγραμμάτων τουριστικής προβολής των Νομαρχιακών Αυτοδιοικήσεων ανήλθε για την διάρκεια του έτους 2004.
      Για το τρέχον έτος έχει εγκριθεί η χρηματοδότηση αυτών των προγραμμάτων, με το ποσό του 1.625.000,00 ευρώ για την περιοχή της Βόρειας Ελλάδας δηλαδή αύξηση 62,34%.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      20. Στην με αριθμό 8853/16-3-05 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 870/15-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε την κ. Βουλευτή σύμφωνα με τα στοιχεία των αρμόδιων Υπηρεσιών μας ότι τα μεγάλα έργα της Θεσσαλονίκης είναι ήδη σε εξέλιξη και συγκεκριμένα:
      1. Το Μετρό Θεσσαλονίκης αποτελεί μία από τις βασικότερες προτεραιότητες. Το Νοέμβριο του 2004 ολοκληρώθηκε η πρώτη φάση του διαγωνισμού (προεπιλογή) και αρχές Ιανουαρίου του 2005 ξεκίνησε η δεύτερη φάση του διαγωνισμού.
      Οι προεπιλεγείσες τέσσερις Κοινοπραξίες παρέλαβαν τα τεύχη δημοπράτησης και θα υποβάλουν τις Τεχνικές και Οικονομικές τους προσφορές έως τις 11 Μαΐου 2005. Θα ακολουθήσει αξιολόγηση προσφορών και μέσα στο Καλοκαίρι του 2005 θα ολοκληρωθεί η επιλογή αναδόχου για να ξεκινήσουν μετά οι εργασίες. Ταυτόχρονα έχουν αρχίσει οι προεργασίες για την πρώτη φάση των επεκτάσεων του Μετρό της Θεσσαλονίκης προς Σταυρούπολη και Καλαμαριά, η δημοπράτηση των οποίων αναμένεται εντός του 2006.
      2. Η πρόοδος των έργων, που αφορούν την «ΕΓΝΑΤΙΑ ΟΔΟΣ Α.Ε.», είναι σύμφωνη με τον προγραμματισμό και τα χρονοδιαγράμματα. Ήδη έχουν παραδοθεί στην κυκλοφορία οι κόμβοι της Περιφερειακής οδού Θεσσαλονίκης.
      3. Η επαναδημοπράτηση του Νέου διαδρόμου προσγείωσης και απογείωσης στο Αεροδρόμιο «Μακεδονία», με το νέο θεσμικό πλαίσιο, γίνεται λόγω του ότι στην προηγούμενη διακήρυξη του διαγωνισμού έγιναν σοβαρά λάθη με πλήθος ενστάσεων με πρόβλεψη να ακολουθήσουν πολλές προσφυγές και με κίνδυνο δικαστικών εμπλοκών του έργου που μπορεί να κρατούσαν 1-2 χρόνια. Με την επαναδημοπράτηση κατόπιν και της αναγκαίας τροποποίησης και διόρθωσης των όρων της διακήρυξης προβλέπουμε ότι θα προκύψει ανάδοχος εντός του θέρους 2005.
      4. Για την Υποθαλάσσια Αρτηρία Θεσσαλονίκης έχουν υποβληθεί οι τελικές προσφορές από τους πέντε προεπιλεγμένους Ομίλους και έχει ήδη πραγματοποιηθεί ο έλεγχος των δικαιολογητικών συμμετοχής και της νομιμοποίησης των διαγωνιζόμενων Ομίλων. Η ολοκλήρωση των διαδικασιών του διαγωνισμού και η υπογραφή της Σύμβασης Παραχώρησης προβλέπεται να συντελεσθεί εντός του lουλίου του 2005.
      5. Τα έργα Ύδρευσης και Αποχέτευσης είναι σε εξέλιξη καθώς επίσης και τα αντιπλημμυρικά έργα. Ακόμη έχει εγκριθεί πίστωση 4.000.000 ευρώ για την κατασκευή της εργολαβίας «30ς Χωνευτής και κύρια έργα νερού χρήσης ΕΕΛ» που αφορά στο έργο επέκτασης και ολοκλήρωσης έργων βιολογικής επεξεργασίας λυμάτων Θεσσαλονίκης και η σχετική δημοπρασία βρίσκεται σε εξέλιξη όπου εξετάζονται ενστάσεις των διαγωνιζόμενων μετά το άνοιγμα των προσφορών.
      6. Όσον αφορά τα περιβαλλοντικά προβλήματα της Θεσσαλονίκης, το ΥΠΕΧΩΔΕ δια μέσου του Επιχειρησιακού Προγράμματος «ΠΕΡΙΒΑΛΛΟΝ» τα τελευταία χρόνια χρηματοδότησε τo N. Θεσσαλονίκης με 20.945.996 ευρώ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      21. Στην με αριθμό 8883/17-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 29103/13-4-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8883/17.3.2005 ερώτηση που κατατέθηκε στη Βουλή από τον Βουλευτή κ. Σ. Ματζαπετάκη, με θέμα «Κλίνες Εντατικής», σας γνωρίζουμε τα εξής:
      Το Υπουργείο Υγείας και Κοινωνικής Αλληλεγγύης, δίνει προτεραιότητα στην ανάπτυξη ειδικών Μονάδων και ειδικότερα στις ΜΕΘ Ενηλίκων, Παίδων και Νεογνών με αύξηση των κλινών τους, προκειμένου να καλύπτονται όσο το δυνατόν καλύτερα οι ανάγκες των ασθενών.
      Προκειμένου να υπάρξει ουσιαστικός προγραμματισμός του Υπουργείου μας για την ανάπτυξη νέων τμημάτων/μονάδων στις Νοσοκομειακές μονάδες και αντίστοιχης στελέχωσης για τη λειτουργία τους, με συvυπoλoγισμό πάντα της υφιστάμενης κτιριακής υποδομής, των έργων που βρίσκονται σε εξέλιξη, της υπάρχουσας κατάστασης του εξοπλισμού και του προσωπικού που ήδη υπηρετεί έχει ζητηθεί από τα ΠεΣΥΠ με την αριθμ. Υ4α/οικ. 116508/15.11.04 Εγκύκλιο η υποβολή συνολικών προτάσεων, εντός του πρώτου τριμήνου κάθε ημερολογιακού έτους, για κάθε Νοσοκομείο της περιοχής ευθύνης τους, οι οποίες θα εξετασθούν στα πλαίσια της ισχύουσας νομοθεσίας και των οικονομικών δυνατοτήτων του Υπουργείου.
      Όσον αφορά γενικότερα την περαιτέρω στελέχωση Ιδρυμάτων Παροχής Υπηρεσιών Υγείας, έχει ήδη εγκριθεί η προκήρυξη 3.400 θέσεων μόνιμου Νοσηλευτικού, Παραϊατρικού και Λοιπού προσωπικού για τα Νοσηλευτικά Ιδρύματα της χώρας, η κατανομή των οποίων θα γίνει αφού εκτιμηθούν οι ανάγκες σε προσωπικό.
      Τέλος, έχει προωθηθεί για το 2005, η πρόσληψη 1.000 ατόμων με σύμβαση ΙΔΟΧ, διάρκειας μέχρι 8 μήνες, για την αντιμετώπιση επειγουσών και επιτακτικών αναγκών των Νοσοκομείων, των Κέντρων Υγείας, των Μονάδων Εμφραγμάτων, Τεχνητού Νεφρού, Εντατικής Θεραπείας, Εγκαυμάτων, Αυξημένης Φροντίδας και Επειγόντων Περιστατικών. Η κατανομή του προσωπικού σε ειδικότητες και φορείς θα γίνει με απόφαση του Υπουργού Υγείας και Κοινωνικής Αλληλεγγύης.
      Επίσης με την ΠΥΣ έτους 2005, θα πληρωθούν και κενές θέσεις ιατρών ΕΣΥ, με προτεραιότητα στην στελέχωση ειδικών μονάδων όπως οι Μ.Ε.Θ.
      Προκειμένου να αντιμετωπισθεί βραχυπρόθεσμα το πρόβλημα αυτό, το Υ.Υ.Κ.Α. ανέλαβε άμεση πρωτοβουλία επίλυσης του θέματος της Εντατικής Νοσηλείας αξιοποιώvτας υπάρχoυσες κλίνες ΜΕΝΝ και ΜΕΘ του ιδιωτικού τομέα με τάση το κρατικό τιμολόγιο.
      Ήδη έχει συμφωνηθεί η χρήση ειδικών κλινών σε Μαιευτήριο και πρoωθείται όμοια ρύθμιση για 30 κλίνες ΜΕΘ στο «Ερρίκος Ντυνάν».
      Ο Υφυπουργός
      Α. ΓΙΑΝΝΟΠΟΥΛΟΣ»
     22. Στην με αριθμό 9342/31-3-05 ερώτηση των Βουλευτών κυρίων Χρυσής Αράπογλου και Μάρκου Μπόλαρη δόθηκε με το υπ’ αριθμ. 159/13-4-05 έγγραφο από τον Υπουργό Αιγαίου και Νησιωτικής Πολιτικής η ακόλουθη απάντηση:
      «Σε απάντηση της ερώτησης των Βουλευτών κ. Χρυσής Αράπογλου και κ. Μ. Μπόλαρη που απευθύνεται προς τον κ. Υπουργό Αιγαίου και Νησιωτικής Πολιτικής και αφορά «την ακτοπλοϊκή σύνδεση της Θεσσαλονίκης με Σάμο, Κω και Ρόδο», σας γνωρίζουμε τα παρακάτω:
      Η ακτοπλοϊκή σύνδεση της Θεσσαλονίκης με Σάμο, Κω και Ρόδο άρχισε κατά την περίοδο της θητείας μου στο ΥΕΝ (1991) με πλοία της Δ.Α.Ν.Ε. δια της χορηγήσεως της τότε απαιτούμενης «αδείας σκοπιμότητας» και αφού διαμορφώθηκε, με δαπάνες του Ο.Λ.Θ. εγκαταλελειμμένη αποθήκη εμπορευμάτων σε σταθμό επιβατών. Λόγω όμως οικονομικών προβλημάτων της εταιρείας αυτής έπαυσαν να εκτελούνται τα σχετικά δρομολόγια από τις αρχές του 2004. Επειδή δεν υπήρξε επιχειρηματικό ενδιαφέρον για την εξυπηρέτηση της εν λόγω γραμμής με άλλο πλοίο, το Υπουργείο Αιγαίου και Νησιωτικής Πολιτικής δρομολόγησε, κατόπιν διαγωνισμού, πέρυσι το καλοκαίρι το ΕΙΓ – O/Γ «ΤΑΞΙΑΡΧΗΣ» της Ν.Ε.Λ το οποίο εκτελούσε επιδοτούμενο δρομολόγιο από ΣΑΜΟ για ΧΙΟ - ΘΕΣΣΑΛΟΝΙΚΗ μία (1) φορά την εβδομάδα τη θερινή περίοδο με μίσθωμα 25.000 € ανά δρομολόγιο. Ήδη ανακοινώσαμε την 8/4/2005 ότι στο πλαίσιο της συμπληρώσεως των υφιστάμενων δρομολογίων ,προκειμένου να καλυφθούν οι ανάγκες της θερινής περιόδου εντάσσεται και η ακτοπλοϊκή σύνδεση της Θεσσαλονίκης με Σάμο και Δωδεκάνησα και προς τούτο άρχισαν οι σχετικές συζητήσεις.
      Σημειώνεται ότι τα νησιά του Βορειοανατολικού Αιγαίου Χίος, Λέσβος και Λήμνος συνδέονται ακτοπλοϊκά με τη Θεσσαλονίκη μια φορά την εβδομάδα κάθε Σάββατο με το Ε/Γ - Ο/Γ «ΜΥΤιΛΗΝΗ» ή «ΘΕΟΦΙΛΟΣ» της Ν.Ε.Α καθ’ όλη τη διάρκεια του έτους.
      Ο Υπουργός
      ΑΡΙΣΤΟΤΕΛΗΣ Α. ΠΑΥΛΙΔΗΣ»
      23. Στην με αριθμό 8755/11-3-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 868/15-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή σε θέματα αρμοδιότητάς μας και σύμφωνα με τα στοιχεία της αρμόδιας Υπηρεσίας του ΥΠΕΧΩΔΕ, τα ακόλουθα:
      Η Προμελέτη Περιβαλλοντικών Επιπτώσεων (ΠΠΕ) του έργου του θέματος υποβλήθηκε στην αρμόδια Υπηρεσία του ΥΠΕΧΩΔΕ στις 4.11.04.
      Παράλληλα κατατέθηκαν στην Υπηρεσία καταγγελίες για σοβαρή ρύπανση του νερού του φράγματος Φανερωμένης, που το καθιστά ακατάλληλο ακόμα και για άρδευση και επισημαίνεται η επιτακτική ανάγκη λήψης μέτρων για την προστασία των νερών του φράγματος.
      Κατά την αξιολόγηση όμως του φακέλου του έργου διαπιστώθηκαν σοβαρές ασάφειες και ελλείψεις που αφορούσαν τόσο στην περιγραφή του προτεινόμενου έργου, ελλιπή περιγραφή των τεχνικών χαρακτηριστικών του υπό σχεδιασμό κεντρικού αγωγού σύνδεσης και των επί μέρους δικτύων διανομής όσο και στην καταγραφή της υφιστάμενης κατάστασης περιβάλλοντος.
      Για τους παραπάνω λόγους ζητήθηκε η υποβολή συμπληρωματικών στοιχείων τα οποία κατατέθηκαν αλλά κρίθηκαν ανεπαρκέστατα και κατόπιν τούτου επεστράφη η εν λόγω ΠΠΕ. Η επιστροφή της μελέτης δεν έγινε με σκοπό να μην υλοποιηθεί ή να «παγώσει» το εν λόγω έργο, αλλά να δοθεί η ευκαιρία και δυνατότητα στους εμπλεκόμενους φορείς, να ασχοληθούν με τη δέουσα σοβαρότητα με τα παραπάνω προβλήματα και να προτείνουν μέτρα και όρους, τα οποία θα συμπεριληφθούν στις αντίστοιχες μελέτες ΠΠΕ και ΜΠΕ και θα ενταχθούν στη διαδικασία της περιβαλλοντικής αδειοδότησης, ώστε το έργο να μπορέσει τελικά να ανταποκριθεί στο σκοπό για τον οποίο κατασκευάζεται
      Το έργο σύμφωνα με τα στοιχεία που παρουσιάστηκαν και εφόσον υλοποιείτο, ενείχε τον κίνδυνο να παραμείνει ουσιαστικά ανεκμετάλλευτο και αναξιοποίητο, ενώ όλες οι ενέργειες της Υπηρεσίας, αποσκοπούσαν ώστε να ληφθούν τα κατάλληλα μέτρα για την αντιμετώπιση της ρύπανσης και να γίνει πλέον το έργο βιώσιμο και περιβαλλοντικά αποδεκτό.
      Η Περιφέρεια Κρήτης επανυπέβαλε το φάκελο της ΠΠΕ του εν λόγω έργου στις 21.2.05, ο οποίος περιέχει και δέσμη μέτρων που έλαβε και προτίθεται να λάβει η Νομαρχία Ηρακλείου σχετικά με το θέμα της ρύπανσης των νερών του ταμιευτήρα.
      Διαβιβάστηκε η εν λόγω ΠΠΕ στα συνερμόδια Υπουργεία/φορείς για γνωμοδότηση και ακολουθείται η διαδικασία Προκαταρκτικής Περιβαλλοντικής Εκτίμησης και Αξιολόγησης, όπως ορίζεται στην ΚΥΑΗ.Π. 11014/703/Φ104/03 (ΦΕΚ 332/20.3.03).
      Τέλος σύμφωνα με τα στοιχεία της Περιφέρειας Κρήτης, στη ΣΑΜΠ 002/3 έχει ενταχθεί η μελέτη «Μελέτη αγωγού σύνδεσης φράγματος Φανερωμένης με τα δίκτυα άρδευσης» προϋπολογισμού 521.560 ευρώ.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      24. Στην με αριθμό 8791/15-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 869/15-4-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να ενημερώσετε τον κ. Βουλευτή σύμφωνα με τα στοιχεία της αρμόδιας Υπηρεσίας μας και της Περιφέρειας Στερεάς Ελλάδας, τα ακόλουθα:
      Το ΥΠΕΧΩΔΕ είναι αρμόδιο για την αποκατάσταση των ζημιών σε κτίρια μετά από θεομηνίες, εφόσον η πληγείσα περιοχή έχει ενταχθεί με Κοινή Υπουργική Απόφαση στα προγράμματα του ΥΠΕΧΩΔΕ, μετά την υποβολή σχετικού αιτήματος από τη Νομαρχιακή Αυτοδιοίκηση ή την Περιφέρεια με συγκεντρωτικό πίνακα των πορισμάτων των αυτοψιών στην πληγείσα περιοχή και ονομαστική κατάσταση των κατοίκων, τα κτίρια των οποίων υπέστησαν ζημιές.
      Η Περιφέρεια Στερεάς Ελλάδας πραγματοποίησε αυτοψία στις 16.11.2004 από όπου προκύπτει:
      α) Ρηγμάτωση της ασφάλτου
      β) Πλακόστρωση-Μεταλλικά κιγκλιδώματα
      γ) Ζημιές στον πεζόδρομο
      δ) Φωτιστικά παραλίας
      ε) Καταστροφή της κεντρικής αποβάθρας
      ζ) Διαταραχές στη δομή του κρηπιδότοιχου και τοπικές ενδείξεις υποσκαφής σε ένα μήκος περίπου 800 μ. εκτεταμένες τοπικές αποκολλήσεις και καθιζήσεις του κρηπιδότοιχου, φθορές στο λιμενοβραχίονα του λιμένα Λίμνης.
      Κατόπιν τούτου η Νομαρχιακή Αυτοδιοίκηση Εύβοιας εκτιμώντας και το κόστος αποκατάστασης θα υποβάλλει σχετικό αίτημα για χρηματοδότηση από το Πρόγραμμα Δημοσίων Επενδύσεων έτους 2005.
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      25. Στην με αριθμό 9131/28.3.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 11770/ΔΕ-2213/25.4.05 έγγραφο από τον Υφυπουργό Οικνομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα ακόλουθα:
      Στο πλαίσιο του Ευρωπαϊκού Οικονομικού Χώρου περιόδου 1994-1998, η χρηματοδότηση του έργου «ΑΠΟΧΕΤΕΥΣΗ ΔΗΜΟΥ ΓΑΖΙΟΥ» καλύπτεται κατά 85% (2.290.000 € ή 714.000.000 εκ. δρχ) από την Ευρωπαϊκή Τράπεζα Επενδύσεων (ΕΤΕπ) από πόρους του Ευρωπαϊκού Οικονομικού Χώρου (ΕΟΧ) και κατά 15% (369.772€ ή 126.000.000 δρχ) από το Ελληνικό Δημόσιο (Πρόγραμμα Δημοσίων Επενδύσεων), σύμφωνα με τη σύμβαση που υπεγράφη στις 18-12-1998, και με χρόνο περαίωσης εργασιών την 31/12/2003, μετά από παράταση που ενέκρινε η Ευρωπαϊκή Τράπεζα Επενδύσεων (ΕΤΕπ) και η Επιτροπή Χρηματοδοτικού Μηχανισμού ΕΟΧ.
      Έως σήμερα, έχει διατεθεί από το ΠΔΕ (κωδ. Έργου: 2000ΣΕΟ1920000) ποσό ύψους 150.000€ και υπολείπεται να εκταμιευθεί ποσό 219.772€, ενώ έχει απορροφηθεί ποσό 1.956.892 € από τον Χρηματοδοτικό Μηχανισμό ΕΟΧ και υπολείπεται η διάθεση ποσού ύψους 333.108€, το οποίο θα έπρεπε να είχε εκταμιευθεί μέχρι τις 31-12-2003, αλλά κρατείται από την ΕΤΕπ ως εγγύηση περαίωσης του έργου καθώς το έργο δεν έχει ακόμη ολοκληρωθεί και δοθεί στη λειτουργία.
      Στις 28/11/2001 υπεγράφη η εργολαβική σύμβαση για την εκτέλεση του παραπάνω έργου, συνολικής δαπάνης 2.503.978,88 € (853.230.803 δρχ), δηλαδή κατά 38.828,47 € αυξημένη από την εγκεκριμένη χρηματοδότηση. Το έργο παρουσιάζει σημαντική καθυστέρηση στην υλοποίησή του, καθώς, συμβατικά, θα έπρεπε να είχε περαιωθεί και δοθεί σε λειτουργία στις 31/12/2003. Όμως, παρόλο που η ΕΤΕπ έπεισε την Επιτροπή Χρηματοδοτικού Μηχανισμού ΕΟΧ να μεταθέσει την παραπάνω ημερομηνία έως τις 30/06/2004, μέχρι και σήμερα το έργο δεν έχει ολοκληρωθεί. Σύμφωνα με τη με αριθμ. πρωτ.: 170/10-01-2005 επιστολή του Δήμου Γαζίου, ο οποίος και ανταποκρίθηκε καθυστερημένα όσον αφορά την ενημέρωση των Υπηρεσιών του Υπ.Οι.Ο. σχετικά με την πορεία υλοποίησης του έργου, οι λόγοι καθυστέρησης είναι οι εξής:
      . Έντονα καιρικά φαινόμενα
      . Μεγάλη τουριστική περίοδος
      · Κατασκευή αγωγού υπερχείλισης που δεν προβλεπόταν στην αρχική μελέτη, εκπόνηση επιπρόσθετης εδαφοτεχνικής μελέτης για την κατασκευή των αντλιοστασίων λόγω της κατάστασης του εδάφους.
      Με δεδομένο ότι η Ευρωπαϊκή Τράπεζα Επενδύσεων (ΕΤΕπ) απαιτεί την ολοκλήρωση των εργασιών και τη λειτουργία του έργου άμεσα, εξέφρασε την έντονη ανησυχία της για την εξέλιξη του έργου καθώς διαφαίνεται ότι το έργο δε θα υλοποιηθεί σύμφωνα με τους αρχικούς προβλεφθέντες προϋπολογισμούς. Ζητείται, συνεπώς, εκ μέρους της Ευρωπαϊκής Τράπεζας Επενδύσεων να δοθεί εγγύηση από το Ελληνικό Δημόσιο, ότι το επιπλέον κόστος, εάν προκύψει, προκειμένου το έργο να καταστεί ολοκληρωμένο και λειτουργικό, να καλυφθεί από το Ελληνικό Δημόσιο. Συνεπώς, το ΥΠΟιΟ παρήγγειλε στην Ειδική Υπηρεσία «Αρχή Πληρωμής ΚΠΣ, Κοινοτικών Πρωτοβουλιών και Ταμείου Συνοχής» τη διενέργεια δημοσιονομικού ελέγχου προκειμένου να διερευνηθούν οι αιτίες καθυστέρησης και οι πιθανές μη επιλέξιμες δαπάνες, να διερευνηθεί η πιθανότητα πρόσθετου κόστους καθώς και να προσδιορισθεί προκειμένου το έργο να καταστεί ολοκληρωμένο και λειτουργικό. Ο επιτόπιος έλεγχος πραγματοποιήθηκε στις 17 και 18 Μαρτίου 2005 και η σχετική έκθεση δεν έχει ακόμη ολοκληρωθεί.
      Μετά την ολοκλήρωση της διαδικασίας του ελέγχου και των πορισμάτων του το Υπ.Οι.Ο. θα προβεί στα απαραίτητα μέτρα και ενέργειες σύμφωνα με το κανονιστικό πλαίσιο και τις διατάξεις που διέπουν τον Ευρωπαϊκό Οικονομικό Χώρο.
      Παράλληλα, από την εκτέλεση του έργου, προέκυψε η ανάγκη συμπληρωματικής πίστωσης ύψους 1.458.550 € από την Περιφέρεια Κρήτης για να ολοκληρωθεί η πρώτη φάση του έργου, δηλαδή η κατασκευή αποχετευτικού αγωγού των όμορων οικισμών του Δήμου καθώς και η σύνδεσή του με τη Μονάδα Επεξεργασίας Λυμάτων του Βιολογικού Καθαρισμού Ηρακλείου, σύμφωνα με την εγκεκριμένη μελέτη, με το αιτιολογικό ότι το έργο αφορά μία τουριστική περιοχή που θα φιλοξενήσει μεγάλο αριθμό επισκεπτών - τουριστών ενόψει των Ολυμπιακών Αγώνων 2004. Συνεπώς, το παραπάνω έργο έχει ενταχθεί στο Πρόγραμμα Δημοσίων Επενδύσεων με τίτλο: «ΑΠΟΧΕΤΕΥΣΗ ΔΗΜΟΥ ΓΑΖΙΟΥ (κύριοι συλλεκτήρες ακαθάρτων)» από το έτος 2003 με προϋπολογισμό 1.458.550€, ποσό το οποίο αφορά αμιγώς εθνικούς πόρους. Όπως μας ενημέρωσε η Περιφέρεια Κρήτης, η οποία είναι αρμόδια για την κατανομή των πιστώσεων στα επιμέρους έργα ανάλογα με την εξέλιξη των εργασιών, μέχρι σήμερα οι πληρωμές στο συγκεκριμένο έργο ανέρχονται στο ποσό των 876.543,83€. Για το έτος 2005 έχει υπογραφεί η πίστωση ύψους 372.317,01€ μετά από πρόταση της Περιφέρειας Κρήτης, η οποία και θα δοθεί στον Ανάδοχο αφού ολοκληρωθεί ο έλεγχος από τις Υπηρεσίες του ΥΠ.Οι.Ο.
      Επισημαίνεται ότι, δεν θα υπάρξει απώλεια πόρων από τον Ευρωπαϊκό οικονομικό Χώρο μέσω της Ευρωπαϊκής Τράπεζας Επενδύσεων εάν και εφόσον το έργο ολοκληρωθεί και καταστεί λειτουργικό. Σημειώνεται ότι, η ευθύνη της ολοκλήρωσης και λειτουργικότητας του έργου είναι αποκλειστικά του φορέα υλοποίησης, δηλαδή του Δήμου Γαζίου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      26. Στην με αριθμό 9138/28.3.05 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 11777/Δε-2215/25.4.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα ακόλουθα:
      Στο πλαίσιο του Ευρωπαϊκού Οικονομικού Χώρου περιόδου 1994-1998, η χρηματοδότηση του έργου «ΑΠΟΧΕΤΕΥΣΗ ΔΗΜΟΥ ΓΑΖΙΟΥ» καλύπτεται κατά 85% (2.290.000 € ή 714.000.000 εκ. δρχ) από την Ευρωπαϊκή Τράπεζα Επενδύσεων (ΕΤΕπ) από πόρους του Ευρωπαϊκού Οικονομικού Χώρου (ΕΟΧ) και κατά 15%
      (369.772€ ή 126.000.000 δρχ) από το Ελληνικό Δημόσιο (Πρόγραμμα Δημοσίων Επενδύσεων), σύμφωνα με τη σύμβαση που υπεγράφη στις 18-12-1998, και με χρόνο περαίωσης εργασιών την 31/12/2003, μετά από παράταση που ενέκρινε η Ευρωπαϊκή Τράπεζα Επενδύσεων (ΕΤΕπ) και η Επιτροπή Χρηματοδοτικού Μηχανισμού ΕΟΧ.
      Έως σήμερα, έχει διατεθεί από το ΠΔΕ (κωδ. Έργου: 2000ΣΕΟ1920000) ποσό ύψους 150.000€ και υπολείπεται να εκταμιευθεί ποσό 219.772€, ενώ έχει απορροφηθεί ποσό 1.956.892 € από τον Χρηματοδοτικό Μηχανισμό ΕΟΧ και υπολείπεται η διάθεση ποσού ύψους 333.108€, το οποίο θα έπρεπε να είχε εκταμιευθεί μέχρι τις 31-12-2003, αλλά κρατείται από την ΕΤΕπ ως εγγύηση περαίωσης του έργου καθώς το έργο δεν έχει ακόμη ολοκληρωθεί και δοθεί στη λειτουργία.
      Στις 28/11/2001 υπεγράφη η εργολαβική σύμβαση για την εκτέλεση του παραπάνω έργου, συνολικής δαπάνης 2.503.978,88 € (853.230.803 δρχ), δηλαδή κατά 38.828,47€ αυξημένη από την εγκεκριμένη χρηματοδότηση. Το έργο παρουσιάζει σημαντική καθυστέρηση στην υλοποίησή του, καθώς, συμβατικά, θα έπρεπε να είχε περαιωθεί και δοθεί σε λειτουργία στις 31/12/2003. Όμως, παρόλο που η ΕΤΕπ έπεισε την Επιτροπή Χρηματοδοτικού Μηχανισμού ΕΟΧ να μεταθέσει την παραπάνω ημερομηνία έως τις 30/06/2004, μέχρι και σήμερα το έργο δεν έχει ολοκληρωθεί. Σύμφωνα με τη με αριθμ. πρωτ.: 170/10-01-2005 επιστολή του Δήμου Γαζίου, ο οποίος και ανταποκρίθηκε καθυστερημένα όσον αφορά την ενημέρωση των Υπηρεσιών του Υπ.Οι.Ο. σχετικά με την πορεία υλοποίησης του έργου, οι λόγοι καθυστέρησης είναι οι εξής:
      Έντονα καιρικά φαινόμενα
      Μεγάλη τουριστική περίοδος
      Κατασκευή αγωγού υπερχείλισης που δεν προβλεπόταν στην αρχική μελέτη, . Εκπόνηση επιπρόσθετης εδαφοτεχνικής μελέτης για την κατασκευή των αντλιοστασίων λόγω της κατάστασης του εδάφους.
      Με δεδομένο ότι η Ευρωπαϊκή Τράπεζα Επενδύσεων (ΕΤΕπ) απαιτεί την ολοκλήρωση των εργασιών και τη λειτουργία του έργου άμεσα, εξέφρασε την έντονη ανησυχία της για την εξέλιξη του έργου καθώς διαφαίνεται ότι το έργο δε θα υλοποιηθεί σύμφωνα με τους αρχικούς προβλεφθέντες προϋπολογισμούς. Ζητείται, συνεπώς, εκ μέρους της Ευρωπαϊκής Τράπεζας Επενδύσεων να δοθεί εγγύηση από το Ελληνικό Δημόσιο, ότι το επιπλέον κόστος, εάν προκύψει, προκειμένου το έργο να καταστεί ολοκληρωμένο και λειτουργικό, να καλυφθεί από το Ελληνικό Δημόσιο. Συνεπώς, το ΥΠΟιΟ παρήγγειλε στην Ειδική Υπηρεσία «Αρχή Πληρωμής ΚΠΣ, Κοινοτικών Πρωτοβουλιών και Ταμείου Συνοχής» τη διενέργεια δημοσιονομικού ελέγχου προκειμένου να διερευνηθούν οι αιτίες καθυστέρησης και οι πιθανές μη επιλέξιμες δαπάνες, να διερευνηθεί η πιθανότητα πρόσθετου κόστους καθώς και να προσδιορισθεί προκειμένου το έργο να καταστεί ολοκληρωμένο και λειτουργικό. Ο επιτόπιος έλεγχος πραγματοποιήθηκε στις 17 και 18 Μαρτίου 2005 και η σχετική έκθεση δεν έχει ακόμη ολοκληρωθεί.
      Μετά την ολοκλήρωση της διαδικασίας του ελέγχου και των πορισμάτων του το Υπ.Οι.Ο. θα προβεί στα απαραίτητα μέτρα και ενέργειες σύμφωνα με το κανονιστικό πλαίσιο και τις διατάξεις που διέπουν τον Ευρωπαϊκό Οικονομικό Χώρο.
      Παράλληλα, από την εκτέλεση του έργου, προέκυψε η ανάγκη συμπληρωματικής πίστωσης ύψους 1.458.550 € από την Περιφέρεια Κρήτης για να ολοκληρωθεί η πρώτη φάση του έργου, δηλαδή η κατασκευή αποχετευτικού αγωγού των όμορων οικισμών του Δήμου καθώς και η σύνδεσή του με τη Μονάδα Επεξεργασίας Λυμάτων του Βιολογικού Καθαρισμού Ηρακλείου, σύμφωνα με την εγκεκριμένη μελέτη, με το αιτιολογικό ότι το έργο αφορά μία τουριστική περιοχή που θα φιλοξενήσει μεγάλο αριθμό επισκεπτών - τουριστών ενόψει των Ολυμπιακών Αγώνων 2004. Συνεπώς, το παραπάνω έργο έχει ενταχθεί στο Πρόγραμμα Δημοσίων Επενδύσεων με τίτλο: «ΑΠΟΧΕΤΕΥΣΗ ΔΗΜΟΥ ΓΑΖΙΟΥ (κύριοι συλλεκτήρες ακαθάρτων)» από το έτος 2003 με προϋπολογισμό 1.458.550(, ποσό το οποίο αφορά αμιγώς εθνικούς πόρους. Όπως μας ενημέρωσε η Περιφέρεια Κρήτης, η οποία είναι αρμόδια για την κατανομή των πιστώσεων στα επιμέρους έργα ανάλογα με την εξέλιξη των εργασιών, μέχρι σήμερα οι πληρωμές στο συγκεκριμένο έργο ανέρχονται στο ποσό των 876.543,83 €. Για το έτος 2005 έχει υπογραφεί η πίστωση ύψους 372.317,01 € μετά από πρόταση της Περιφέρειας Κρήτης, η οποία και θα δοθεί στον Ανάδοχο αφού ολοκληρωθεί ο έλεγχος από τις Υπηρεσίες του ΥΠ.Οι.Ο.
      Επισημαίνεται ότι, δεν θα υπάρξει απώλεια πόρων από τον Ευρωπαϊκό Οικονομικό Χώρο μέσω της Ευρωπαϊκής Τράπεζας Επενδύσεων εάν και εφόσον το έργο ολοκληρωθεί και καταστεί λειτουργικό. Σημειώνεται ότι, η ευθύνη της ολοκλήρωσης και λειτουργικότητας του έργου είναι αποκλειστικά του φορέα υλοποίησης, δηλαδή του Δήμου Γαζίου.
      Ο Υφυπουργός
      ΧΡΗΣΤΟΣ ΦΩΛΙΑΣ»
      27. Στην με αριθμό 9274/31.3.05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 12478/ΔΕ2378/25.4.05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού, σας γνωστοποιούμε τα ακόλουθα:
      Στο πλαίσιο του Ευρωπαϊκού Οικονομικού Χώρου περιόδου 1994-1998, η χρηματοδότηση του έργου «ΑΠΟΧΕΤΕΥΣΗ ΔΗΜΟΥ ΓΑΖΙΟΥ» καλύπτεται κατά 85% (2.290.000 € ή 714.000.000 εκ. δρχ) από την Ευρωπαϊκή Τράπεζα Επενδύσεων (ΕΤΕπ) από πόρους του Ευρωπαϊκού Οικονομικού Χώρου (ΕΟΧ) και κατά 15% (369.772€ ή 126.000.000 δρχ) από το Ελληνικό Δημόσιο (Πρόγραμμα Δημοσίων Επενδύσεων), σύμφωνα με τη σύμβαση που υπεγράφη στις 18-12-1998, και με χρόνο περαίωσης εργασιών την 31/12/2003, μετά από παράταση που ενέκρινε η Ευρωπαϊκή Τράπεζα Επενδύσεων (ΕΤΕπ) και η Επιτροπή Χρηματοδοτικού Μηχανισμού ΕΟΧ.
      Έως σήμερα, έχει διατεθεί από το ΠΔΕ (κωδ. Έργου: 2000ΣΕΟ1920000) ποσό ύψους 150.000€ και υπολείπεται να εκταμιευθεί ποσό 219.772€, ενώ έχει απορροφηθεί ποσό 1.956.892 € από τον Χρηματοδοτικό Μηχανισμό ΕΟΧ και υπολείπεται η διάθεση ποσού ύψους 333.108€, το οποίο θα έπρεπε να είχε εκταμιευθεί μέχρι τις 31-12-2003, αλλά κρατείται από την ΕΤΕπ ως εγγύηση περαίωσης του έργου καθώς το έργο δεν έχει ακόμη ολοκληρωθεί και δοθεί στη λειτουργία.
      Στις 28/11/2001 υπεγράφη η εργολαβική σύμβαση για την εκτέλεση του παραπάνω έργου, συνολικής δαπάνης 2.503.978,88 € (853.230.803 δρχ), δηλαδή κατά 38.828,47€ αυξημένη από την εγκεκριμένη χρηματοδότηση. Το έργο παρουσιάζει σημαντική καθυστέρηση στην υλοποίησή του, καθώς, συμβατικά, θα έπρεπε να είχε περαιωθεί και δοθεί σε λειτουργία στις 31/12/2003. Όμως, παρόλο που η ΕΤΕπ έπεισε την Επιτροπή Χρηματοδοτικού Μηχανισμού ΕΟΧ να μεταθέσει την παραπάνω ημερομηνία έως τις 30/06/2004, μέχρι και σήμερα το έργο δεν έχει ολοκληρωθεί. Σύμφωνα με τη με αριθμ. πρωτ. 170/10-01-2005 επιστολή του Δήμου Γαζίου, ο οποίος και ανταποκρίθηκε καθυστερημένα όσον αφορά την ενημέρωση των Υπηρεσιών του Υπ.Οι.Ο. σχετικά με την πορεία υλοποίησης του έργου, οι λόγοι καθυστέρησης είναι οι εξής:
      Έντονα καιρικά φαινόμενα
      Μεγάλη τουριστική περίοδος
      Κατασκευή αγωγού υπερχείλισης που δεν προβλεπόταν στην αρχική μελέτη,
      Εκπόνηση επιπρόσθετης εδαφοτεχνικής μελέτης για την κατασκευή των αντλιοστασίων λόγω της κατάστασης του εδάφους.
      Με δεδομένο ότι η Ευρωπαϊκή Τράπεζα Επενδύσεων (ΕΤΕπ) απαιτεί την ολοκλήρωση των εργασιών και τη λειτουργία του έργου άμεσα, εξέφρασε την έντονη ανησυχία της για την εξέλιξη του έργου καθώς διαφαίνεται ότι το έργο δε θα υλοποιηθεί σύμφωνα με τους αρχικούς προβλεφθέντες προϋπολογισμούς. Ζητείται, συνεπώς, εκ μέρους της Ευρωπαϊκής Τράπεζας Επενδύσεων να δοθεί εγγύηση από το Ελληνικό Δημόσιο, ότι το επιπλέον κόστος, εάν προκύψει, προκειμένου το έργο να καταστεί ολοκληρωμένο και λειτουργικό, να καλυφθεί από το Ελληνικό Δημόσιο. Συνεπώς, το ΥΠΟΙΟ παρήγγειλε στην Ειδική Υπηρεσία «Αρχή Πληρωμής ΚΠΣ, Κοινοτικών Πρωτοβουλιών και Ταμείου Συνοχής» τη διενέργεια δημοσιονομικού ελέγχου προκειμένου να διερευνηθούν οι αιτίες καθυστέρησης και οι πιθανές μη επιλέξιμες δαπάνες, να διερευνηθεί η πιθανότητα πρόσθετου κόστους καθώς και να προσδιορισθεί προκειμένου το έργο να καταστεί ολοκληρωμένο και λειτουργικό. Ο επιτόπιος έλεγχος πραγματοποιήθηκε στις 17 και 18 Μαρτίου 2005 και η σχετική έκθεση δεν έχει ακόμη ολοκληρωθεί.
      Μετά την ολοκλήρωση της διαδικασίας του ελέγχου και των πορισμάτων του το Υπ.Οι.Ο. θα προβεί στα απαραίτητα μέτρα και ενέργειες σύμφωνα με το κανονιστικό πλαίσιο και τις διατάξεις που διέπουν τον Ευρωπαϊκό Οικονομικό Χώρο.
      Παράλληλα, από την εκτέλεση του έργου, προέκυψε η ανάγκη συμπληρωματικής πίστωσης ύψους 1.458.550 € από την Περιφέρεια Κρήτης για να ολοκληρωθεί η πρώτη φάση του έργου, δηλαδή η κατασκευή αποχετευτικού αγωγού των όμορων οικισμών του Δήμου καθώς και η σύνδεσή του με τη Μονάδα Επεξεργασίας Λυμάτων του Βιολογικού Καθαρισμού Ηρακλείου, σύμφωνα με την εγκεκριμένη μελέτη, με το αιτιολογικό ότι το έργο αφορά μία τουριστική περιοχή που θα φιλοξενήσει μεγάλο αριθμό επισκεπτών - τουριστών ενόψει των Ολυμπιακών Αγώνων 2004. Συνεπώς, το παραπάνω έργο έχει ενταχθεί στο Πρόγραμμα Δημοσίων Επενδύσεων με τίτλο: «ΑΠΟΧΕΤΕΥΣΗ ΔΗΜΟΥ ΓΑΖΙΟΥ (κύριοι συλλεκτήρες ακαθάρτων)» από το έτος 2003 με προϋπολογισμό 1.458.550€, ποσό το οποίο αφορά αμιγώς εθνικούς πόρους. Όπως μας ενημέρωσε η Περιφέρεια Κρήτης, η οποία είναι αρμόδια για την κατανομή των πιστώσεων στα επιμέρους έργα ανάλογα με την εξέλιξη των εργασιών, μέχρι σήμερα οι πληρωμές στο συγκεκριμένο έργο ανέρχονται στο ποσό των 876.543,83€. Για το έτος 2005 έχει υπογραφεί η πίστωση ύψους 372.317,01 € μετά από πρόταση της Περιφέρειας Κρήτης, η οποία και θα δοθεί στον Ανάδοχο αφού ολοκληρωθεί ο έλεγχος από τις Υπηρεσίες του ΥΠ.Οι.Ο.
      Επισημαίνεται ότι, δεν θα υπάρξει απώλεια πόρων από τον Ευρωπαϊκό Οικονομικό Χώρο μέσω της Ευρωπαϊκής Τράπεζας Επενδύσεων εάν και εφόσον το έργο ολοκληρωθεί και καταστεί λειτουργικό. Σημειώνεται ότι, η ευθύνη της ολοκλήρωσης και λειτουργικότητας του έργου είναι αποκλειστικά του φορέα υλοποίησης, δηλαδή του Δήμου Γαζίου.
      Ο Υφυπουργός
      ΧΡΗΣΤΟΣ ΦΩΛΙΑΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Eπικαίρων Eρωτήσεων της Δευτέρας 6ης Ιουνίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1.Η με αριθμό 974/30.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου-Αθανασίου Τσοχατζόπουλου προς τους Υπουργούς Περιβάλλοντος, Χωροταξίας και Δημοσίων Έργων και Μακεδονίας-Θράκης, σχετικά με απομάκρυνση των τοξικών φυτοφαρμάκων του εργοστασίου ΔΙΑΝΑ στη Δυτική Θεσσαλονίκη. 
      2.Η με αριθμό 997/31.5.2005 επίκαιρη ερώτηση του Βουλευτού του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικά με τους ελέγχους που διενεργούνται από τις αστυνομικές δυνάμεις κ.λπ.
      3.Η με αριθμό 987/31.5.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κας Ασημίνας Ξηροτύρη-Αικατερινάρη προς τον Υπουργό Υγείας και Κοινωνικής Αλληλεγγύης, σχετικά με την επαναλειτουργία της Καρδιοχειρουργικής Κλινικής του Νοσοκομείου «Γ. Παπανικολάου».
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1.Η με αριθμό 990/31.5.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό  Περιβάλλοντος, Χωροταξίας και Δημοσίων Έργων, σχετικά με τη μεταφορά της λυματολάσπης από την Ψυτάλλεια στο Λατομείο Μουσαμά. 
      2.Η με αριθμό 996/31.5.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με λήψη μέτρων προστασίας των πευκοδασών κ.λπ..
      3.Η με αριθμό 993/31.5.2005 επίκαιρη ερώτηση του Βουλευτού του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των Μονάδων Εντατικής Θεραπείας στα Δημόσια Νοσοκομεία. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη Συμπληρωματική Ημερησία Διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Ψήφιση στο σύνολο του σχεδίου νόμου του Υπουργείου Δικαιοσύνης: «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις».
      Κύριε Υπουργέ, μήπως θέλετε να κάνετε κάποια διόρθωση;
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Όχι, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό και στο σύνολο το σχέδιο νόμου του Υπουργείου Δικαιοσύνης ως διενεμήθη; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΕΩΝΙΔΑΣ ΓΡΗΓΟΡΑΚΟΣ: Κατά πλειοψηφία. 
      ΙΩΑΝΝΗΣ ΠΑΤΣΙΛΙΝΑΚΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο έγινε δεκτό και στο σύνολο κατά πλειοψηφία. 
      Συνεπώς, το νομοσχέδιο του Υπουργείου Δικαιοσύνης «Επιτάχυνση της διαδικασίας ενώπιον των πολιτικών και ποινικών Δικαστηρίων και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής: 
      
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς τη ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Το  Σώμα παρέσχε τη ζητηθείσα εξουσιοδότηση. 
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Θα συζητηθεί πρώτη η με αριθμό 991/31-5-2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Λεωνίδα Γρηγοράκου προς τον Υπουργό Υγείας και Κοινωνικής Αλληλεγγύης, σχετικά με τις προθέσεις του Υπουργείου για ενοικίαση κρεβατιών Μονάδων Εντατικής Θεραπείας από ιδιωτικά θεραπευτήρια κλπ..
      Η επίκαιρη ερώτηση του κυρίου συναδέλφου έχει ως εξής: 
      «Με μεγάλη χαρά οι Έλληνες πολίτες άκουσαν τον Πρωθυπουργό και τον Υπουργό Υγείας να θέτουν ως άμεση προτεραιότητα την αύξηση των κλινών ΜΕΘ μέσω συμβάσεων ενοικίασης κρεβατιών ΜΕΘ από ιδιωτικά θεραπευτήρια. Το κόστος νοσηλείας στα ιδιωτικά θεραπευτήρια είναι περίπου 1.500-3.000 ευρώ την ημέρα, ενώ το πραγματικό ημερήσιο κόστος στα δημόσια νοσοκομεία έχει υπολογιστεί γύρω στα 1.000 ευρώ την ημέρα, την ίδια στιγμή που η μηνιαία αποζημίωση ενός νοσηλευτή στο δημόσιο με δεκαετή προϋπηρεσία είναι περίπου 1.100 ευρώ. Σήμερα υπάρχουν στην Ελλάδα και σε μεγάλα κρατικά νοσοκομεία της Αθήνας εκατόν σαράντα κλίνες ΜΕΘ κλειστές, λόγω έλλειψης ανθρωπίνου δυναμικού. 
      Ερωτάται ο αρμόδιος Υπουργός: 
      1.Γιατί το ΥΥΚΑ δρομολογεί την άμεση ενοικίαση ή ένταξη στο σύστημα ιδιωτικών κρεβατιών ΜΕΘ και δεν ανοίγει τα υπάρχοντα κρεβάτια του δημόσιου τομέα; 
      2.Κανείς δεν θέλει να πιστέψει ότι η κωλυσιεργία γύρω από το άνοιγμα των δημόσιων κλινών ΜΕΘ ήταν μια σκόπιμη και συνειδητή επιλογή, όπως και κανείς δεν πιστεύει ότι θα μειωθεί κατά 80% το κόστος χρέωσης των κρεβατιών στον ιδιωτικό τομέα. Έχει υπολογιστεί η επίπτωση που θα έχει αυτή η μείωση στην ποιότητα της νοσηλείας των ασθενών στις ιδιωτικές ΜΕΘ; Θα μπορούσε ο Υπουργός να αναφέρει μερικούς από τους όρους ενοικίασης των κρεβατιών ΜΕΘ; Έχει υπολογιστεί πόσο θα στοιχίσει στο ελληνικό κράτος, στον ασφαλισμένο και στο Ταμείο αυτός ο νεωτερισμός;» 
      Στην ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος.
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριε συνάδελφε, χαίρομαι που η ερώτηση αυτή γίνεται από έναν έγκριτο συνάδελφο, πανεπιστημιακό δάσκαλο και ιδιαίτερα ασχολούμενο με το γνωστικό αντικείμενο της εντατικής θεραπείας. Καθηγητής Εντατικολόγος. 
      Θα ήθελα να σας διαβεβαιώσω, κύριε συνάδελφε, ότι το θέμα αυτό το οποίο σας απασχολούσε μας απασχολεί και εμάς και είναι θέμα προτεραιότητας για εμάς, γι’ αυτό κιόλας λέμε ότι στο προσεχές νομοσχέδιο για τη δημόσια υγεία που κατατίθεται εντός των ημερών, υπάρχουν ειδικά άρθρα, τα 34, 35 και 36 που αναφέρονται συγκεκριμένα στη χρήση κλινών MΕΘ του Νοσοκομείο «Ερρίκος Ντυνάν» που είναι ένα Νομικό Πρόσωπο Ιδιωτικού Δικαίου. Είναι ένα κοινωφελές  Νοσοκομείο μη κερδοσκοπικού χαρακτήρα. Μας δίνει τριάντα κρεβάτια και έχει δυνατότητα επεκτασιμότητας σε άλλα δεκατέσσερα κρεβάτια επιπέδου ΜΕΘ για να μπορέσουμε να καλύψουμε τις τρέχουσες ανάγκες. 
      Το κόστος νοσηλείας είναι το ίδιο ακριβώς με ό,τι επικρατεί στο δημόσιο τομέα. Δηλαδή είναι το ενοποιημένο κλειστό νοσήλιο. Ουδεμία οικονομική επιβάρυνση υπάρχει και η διακίνηση των περιστατικών θα γίνεται μέσω του ΕΚΑΒ. Αυτές είναι ακριβώς οι συνθήκες, οι οποίες περιγράφονται στα συγκεκριμένα αυτά άρθρα και οι υπουργικές αποφάσεις θα καθορίσουν τη μεθοδολογία, όσον αφορά τη διακίνηση περιστατικών μέσω της συνεργασίας του Ερυθρού Σταυρού και του «Ερρίκος Ντυνάν». Σε έκτακτες δε περιπτώσεις θα είναι απευθείας η διακίνηση, όπως σας είπα, μέσω του ΕΚΑΒ. Προτεραιότητα μας όμως είναι να στελεχώσουμε τις ήδη υπάρχουσες μονάδες εντατικής θεραπείας που ο αριθμός τους κυμαίνεται από εκατόν είκοσι έως εκατόν σαράντα κρεβάτια. Είναι πλήρως εξοπλισμένα μη λειτουργούντα. 
      Θα ξέρετε πολύ καλά, κύριε Γρηγοράκο, και δεν θα ήθελα να κάνω αναφορά πού βρίσκονται αυτά τα κρεβάτια, αλλά τέλος πάντων για την ενημέρωση του Σώματος θα σας πω. Στο Αττικό Νοσοκομείο υπάρχουν είκοσι τέσσερις κλίνες και λειτουργούσες έξι. Στο Λαϊκό Νοσοκομείο δεκαεπτά κλίνες και λειτουργούσες έξι. Στο Πανεπιστημιακό Λάρισας είκοσι τέσσερις και λειτουργούσες δέκα. Στην Αλεξανδρούπολη εικοσιτέσσερις με λειτουργούσες δώδεκα. Στο νοσοκομείο Λιβαδειάς εννέα κρεβάτια εντατικής θεραπείας, αλλά εδώ και έξι χρόνια δεν λειτουργεί κανένα. Στην Καλαμάτα το ίδιο, στην Κάλυμνο το ίδιο. Στη Ρόδο εννέα κρεβάτια με δύο και ων ουκ έστιν αριθμός.
      Προτεραιότητά μας και κατά δήλωση του Υπουργού κ. Νικήτα Κακλαμάνη είναι το στελεχιακό δυναμικό για το οποίο εντός του μηνός Ιουλίου-Αυγούστου ολοκληρώνονται οι διαδικασίες και θα στελεχωθούν οι μονάδες κατά προτεραιότητα. Θα στελεχωθούν μονάδες εντατικής θεραπείας και οι νευραλγικές άλλες θέσεις των νοσοκομείων για να λειτουργήσουν πολύ γρήγορα οι νοσοκομειακές μονάδες. Στη δευτερολογία μου θα σας πω και τη συνέχεια της υποθέσεως περί των μονάδων. 
      ΠΡΟΕΔΡΕΥΩΝ (Γεώργιος Σούρλας): Ο κ. Γρηγοράκος έχει το λόγο.
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, χαίρομαι ιδιαίτερα για τον κύριο Υφυπουργό και τον ευχαριστώ για τα καλά του λόγια. Θέλω να πω και εγώ ότι μιλώ σε έναν Υπουργό, μάχιμο γιατρό όλα αυτά τα χρόνια στην ιατρική, στην πρώτη γραμμή μάλιστα. Όπως εγώ ήμουν στα επείγοντα και ο κύριος Υφυπουργός ήταν στα χειρουργεία όλη την ημέρα. Έχει την ιστορία του στο χώρο αυτό και πιστεύω ότι με καλές προθέσεις αντιμετωπίζει την ερώτησή μου.
      Όμως, κύριε Υφυπουργέ, εμείς σαν Αντιπολίτευση ήμαστε εδώ για να σας ελέγχουμε και θα ήθελα να σας πω το εξής. Κάνετε μια κοινωνική πολιτική η οποία βέβαια αποσυμπιέζει το σύστημα των εφημεριών και των ΜΕΘ, αλλά κάνετε μία κοινωνική πολιτική για τους λίγους και όχι για τους πολλούς. Και θα σας πω ένα παράδειγμα. 
      Κάνετε πραγματικά μία ορθότατη και πολιτικά και κοινωνικά και ιατρικά πράξη με το να νοικιάσετε μονάδες νεογνολογικές από τον ιδιωτικό τομέα το προηγούμενο εξάμηνο και έτσι αποσυμφορήσατε τις μονάδες νεογνών. Όμως, δεν πήρατε και τα ανάλογα μέτρα, ούτως ώστε να υπάρχει μια ασφαλιστική δικλείδα. Δηλαδή, τα παιδιά που μένουν στις νεογνολογικές μονάδες του ιδιωτικού τομέα να μένουν εκεί, όταν δεν υπάρχουν κενά κρεβάτια σε μονάδες του δημόσιου τομέα. Γιατί τα κρεβάτια αυτά είναι πολύ ακριβά.
      Καταλαβαίνετε λοιπόν ότι αυτή τη στιγμή έχουμε κενά κρεβάτια σε νεογνολογικές μονάδες στο νοσοκομείο της Αττικής. Έχουμε δεκαπέντε με είκοσι κρεβάτια την ημέρα. Έχετε μάλιστα και το πρόσφατο πόρισμα της εταιρείας εντατικής θεραπείας που σας λέει ότι έπεσε η πληρότητα από 93,5% στις μονάδες ΜΕΘ των νεογνών του δημόσιου τομέα στο 45%. Έτσι, λοιπόν, έχουμε απώλεια χρημάτων από το δημόσιο τομέα προς τον ιδιωτικό. Έτσι, μεταφέρεται το χρήμα στον ιδιωτικό τομέα.
      Την ίδια στιγμή, κύριε Υφυπουργέ, υπάρχει περικοπή εφημεριών στα δημόσια νοσοκομεία , όπως στο νοσοκομείο ΚΑΤ, και θα σας το καταθέσω αυτό. Σε πάρα πολλούς γιατρούς και μάλιστα σε γιατρούς που έτυχε να είναι και Βουλευτές, στον κ. Νεονάκη και στον κ. Σμυρλή-Λιακατά από το μήνα Απρίλιο δεν εγκρίνει να λαμβάνουν επίδομα εφημεριών. Και αυτό σημαίνει ότι μεταφέρουμε το χρήμα από το δημόσιο τομέα στον ιδιωτικό, με αποτέλεσμα να μην μπορούν να πληρωθούν οι γιατροί των δημόσιων νοσοκομείων που από το πρωί μέχρι το βράδυ εργάζονται.
      Κύριε Υφυπουργέ, καλές είναι οι προθέσεις αλλά δεν μας είπατε για το χρονοδιάγραμμα για τα εκατόν σαράντα κρεβάτια. Πότε θα το κάνετε αυτό; Εμείς  έχουμε δείξει τις καλές μας προθέσεις και πριν από ένα χρόνο σας δώσαμε την ευκαιρία εκτός ΑΣΕΠ να προσλάβετε νοσηλευτικό προσωπικό για να λειτουργήσουν οι ΜΕΘ.
      Την επόμενη εβδομάδα, όπως είπατε, έρχεται το νομοσχέδιο για να δούμε τι θα κάνουμε με τις μονάδες του ιδιωτικού τομέα. Αυτό είναι μια θετική κίνηση αλλά υπάρχουν και πολλά αρνητικά τα οποία πρέπει να τα συζητήσουμε και σεις ο ίδιος να τα δείτε με την εταιρεία ΜΕΘ, για να βρείτε την καλύτερη και σοφότερη λύση. Εμείς είμαστε εδώ και θα σας στηρίξουμε στις σωστές σας αποφάσεις.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αντιλαμβάνομαι κύριε συνάδελφε τη δυσκολία επιστημονικά να τεκμηριώσετε αυτά τα οποία λέτε. Βεβαίως, πολιτικά μπορεί να αναφέρεστε σε ό,τι εσείς εκτιμάτε. Αλλά εμείς θα σας πούμε το εξής.


    Ξέρετε πολύ καλά, κύριε Γρηγοράκο, ότι και εσείς και εγώ δίναμε μάχες καθημερινά με το θάνατο. Όταν λοιπόν χάνουμε ανθρώπους αυτήν τη στιγμή γιατί δεν έχουν περιθώρια να μπουν σε κάποιες μονάδες εντατικής θεραπείας, ε λέμε όλοι μας και ιδιαίτερα εμείς που είμαστε γιατροί χειρουργοί, εντατικολόγοι, ότι τέλος πια, θα τελειώσει αυτή η αθλιότητα που υπάρχει σήμερα, να χάνουμε δηλαδή ανθρώπους. Γι’ αυτό λοιπόν κάνουμε αυτήν την κίνηση. Θα στελεχωθούν οι μονάδες μας κατά προτεραιότητα, όπως σας είπα, με το δυναμικό το οποίο αρχίζει και πηγαίνει στα νοσοκομεία και δεν θα μείνουμε με σταυρωμένα χέρια.
    Είναι δε και το άλλο που αποτελεί είδηση. Τελείωσε το θέμα της μονάδας εντατικής θεραπείας των νεογνών. Οι αιτιάσεις σας περί κόστους –είναι εδώ και ο Υπουργός Εθνικής Οικονομίας και μπορεί να αντιληφθεί τα στοιχεία- δεν είναι ακριβείς. Είναι ακριβώς με το κλειστό νοσήλιο, ό,τι πληρώνουμε στο δημόσιο τομέα.
    Ας πάμε τώρα και σε κάτι καινούργιο. Από πρόσκληση ενδιαφέροντος που έγινε προς ιδιωτικά θεραπευτήρια, έχουμε αυτή τη στιγμή διαθεσιμότητα και νέων τριάντα πέντε κλινών από όλα τα ιδιωτικά θεραπευτήρια με κλειστό ενοποιημένο νοσήλιο. Χωρίς καμία απολύτως επιβάρυνση εντός δεκαπέντε ημερών υπογράφουν συμβάσεις αυτά τα ιδιωτικά θεραπευτήρια με το ΙΚΑ και με τον ΟΠΑΔ για να κλείσουμε αυτήν την κοινωνική πληγή που υπάρχει και το ζούμε καθημερινά και εμείς οι πολιτικοί, που έχουμε συνεχώς τηλεφωνήματα για κάποιον νέο που κτύπησε σε τροχαίο, έναν πολυτραυματία, έναν που έπαθε εγκεφαλικό που ζητάει με αγωνία ένα κρεβάτι εντατικής θεραπείας και δεν βρίσκει.
    Θα πω και το εξής: Η διαθεσιμότητα των κλινών των τριάντα πέντε και τριάντα, είναι εξήντα πέντε κρεβάτια. Σε επίπεδο ημερών νοσηλείας σε εντατική θεραπεία είναι είκοσι τρεις χιλιάδες ημέρες. Οι ανάγκες μας αυτήν τη στιγμή, με στατιστική ανάλυση που την ξέρετε πολύ καλά, είναι τρεις άρρωστοι ημερησίως που ζητούν εντατική μονάδα, νέες κλήσεις. Επί τριακόσιες εξήντα πέντε ημέρες είναι χίλιοι εκατό άρρωστοι το χρόνο. Επί δέκα μέρες στατιστικά που είναι ο μέσος χρόνος νοσηλείας, έχουμε δώδεκα χιλιάδες ημέρες που ζητάμε να έχουμε μονάδες εντατικής θεραπείας.
    Με αυτές τις κινήσεις που κάνουμε έχουμε διαθεσιμότητα χωρίς να επιβαρύνουμε καθόλου τον κρατικό προϋπολογισμό, χωρίς να επιβαρύνουμε τα ασφαλιστικά ταμεία. Κάνουμε όμως μια αναπροσαρμογή όλης αυτής της δυνατότητας που μας έδωσε ακριβώς η ανάλυση του κλειστού ενοποιημένου νοσηλίου, προκειμένου να έχουμε διαθεσιμότητα ημερών. Και να έρθετε κύριε καθηγητά μου , κύριε συνάδελφε, μετά από δεκαπέντε μέρες και να δείτε ότι στο ΕΚΑΒ δεν θα υπάρχει καμία κλήση αναμονής τριών, τεσσάρων, ημερών. ΄Η να πούμε και το άλλο τραγικό. Δεν θα υπάρξει θάνατος πλέον γιατί δεν βρήκε κάποιος συμπολίτης μας, κάποιος συνάνθρωπός μας ένα κρεβάτι εντατικής θεραπείας. Σας ευχαριστώ.
    ΠΡΟΕΔΡΕΥΩΝ (Γεώργιος Σούρλας): Πρέπει να πούμε κύριε Υπουργέ, ότι απαίτηση όλων είναι να λειτουργήσουν άμεσα, σύντομα και τα εκατόν σαράντα κρεβάτια. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το δηλώσαμε, κύριε Πρόεδρε, ότι είναι άμεση προτεραιότητά μας και μπαίνουμε στην πλήρωση των θέσεων κατά προτεραιότητα στις εντατικές μονάδες…
    ΠΡΟΕΔΡΕΥΩΝ (Γεώργιος Σούρλας): Αν χρειαστεί και κατά παρέκκλιση των κειμένων διατάξεων.
    ΛΕΩΝΙΔΑΣ ΓΡΗΓΟΡΑΚΟΣ: Αν το καταφέρετε, θα έχετε κερδίσει το στοίχημα. Εμείς είμαστε εδώ για να σας κάνουμε κριτική. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας & Κοινωνικής Αλληλεγγύης): Και λέμε ότι βρήκαμε έτοιμες αυτές τις μονάδες, κύριε Γρηγοράκο, και το ξέρετε πολύ καλά, πλην όμως δεν μπορούμε να παραμένουμε αδρανείς σε ένα τέτοιο τραγικό κοινωνικό φαινόμενο. Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Προχωρούμε στην με αριθμό 994/31.5.2005 επίκαιρη ερώτηση του Κομμουνιστικού Κόμματος Ελλάδος κ. Ιωάννη Πατσιλινάκου προς τους Υπουργούς ΠΕΧΩΔΕ, και Εσωτερικών Δημόσιας Διοίκησης και Αποκέντρωσης, σχετικά με τη λήψη των αναγκαίων μέτρων για την αντισεισμική θωράκιση της χώρας.
    Η επίκαιρη ερώτηση του κ. Πατσιλινάκου αναλυτικότερα έχει ως εξής:
    «Για άλλη μια φορά επιστημονικοί φορείς (ΤΕΕ) κρούουν τον κώδωνα του κινδύνου για την αντισεισμική θωράκιση των κτηρίων της χώρας, ιδιαίτερα όσων έχουν κτιστεί πριν το 1985. Παρότι η χώρα μας είναι από τις πλέον σεισμογενείς χώρες του κόσμου, οι μέχρι σήμερα κυβερνήσεις αντί να εφαρμόσουν ένα συνολικό σχέδιο αντισεισμικής θωράκισης της χώρας, προωθούν την ανάθεση της ασφάλειας των κτηρίων στο μεγάλο κεφάλαιο, στους διάφορους επιτήδειους της ελεύθερης αγοράς και σε βάρος των κατοίκων.
    Μετά το σεισμό του 1999 κανείς δεν γνωρίζει ποια κτήρια και πως επισκευάστηκαν. Οι κυβερνήσεις και οι κρατικές κατευθύνσεις που επέβαλαν όχι την ενίσχυση των κτηρίων, αλλά την επαναφορά τους στην κατάσταση που ήταν όταν έπαθαν τις ζημιές, θα είναι ο ηθικός αυτουργός για κάθε ατύχημα που θα συμβεί σε περίπτωση νέου σεισμού. Οι κυβερνήσεις των τελευταίων δεκαετιών φέρουν τεράστια ευθύνη γιατί αρνήθηκαν τη δημιουργία μητρώου κτηρίων και ιδιαίτερα των βλαβέντων, καθώς και την παρακολούθηση των επισκευών τους.
      Είναι επιτακτική ανάγκη να γίνει σεισμικός έλεγχος των κτηρίων με προτεραιότητα των δημόσιων κτηρίων, των χώρων εργασίας, των κτηρίων συνάθροισης και ιδιαίτερα εκεί που φοιτά (σχολεία, φροντιστήρια και άλλα) και διασκεδάζει η νεολαία (χώροι διασκέδασης, συνεδριακά κέντρα, κινηματογράφοι, θέατρα, αθλητικοί χώροι κλπ.), ενώ επιβάλλεται να παρθούν άμεσα και συγκεκριμένα μέτρα για την ενημέρωση και εκπαίδευση του λαού.
      Ερωτώνται οι κύριοι Υπουργοί τι συγκεκριμένα μέτρα προτίθεται να πάρει η Κυβέρνηση για τον έλεγχο και την ασφάλεια των κτηρίων και ιδιαίτερα των χώρων μαζικής συνάθροισης αλλά και γενικότερα για την ολοκληρωμένη αντισεισμική θωράκιση της χώρας». 
      Στην ερώτηση θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      Ορίστε κύριε Υπουργέ έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Ευχαριστώ κύριε Πρόεδρε. Ευχαριστώ και τον κ. Πατσιλινάκο για την ευκαιρία αυτής της ερώτησης, η οποία βέβαια λέει πράγματα τα οποία δεν ισχύουν αλλά δεν έχει σημασία. Μου δίνει την ευκαιρία να θέσω επί ορθολογικής βάσεως το θέμα των σεισμών στην Ελλάδα.
      Ο σεισμός έχει τρία στάδια παρέμβασης. Πρώτα-πρώτα, ετοιμότητα και δράσεις αποκατάστασης, όταν συμβεί ο σεισμός. Στο πρώτο αυτό στάδιο και η προηγούμενη κυβέρνηση και η παρούσα έκαναν και κάνουν ό,τι μπορούν υπό δύσκολες συνθήκες. Συγκεκριμένα, όταν έγινε παραδείγματος χάριν ο σεισμός στο Λεκανοπέδιο το 1999, εκδόθηκε σειρά υπουργικών αποφάσεων αμέσως, έγινε ανακατασκευή όλων των μη επικινδύνων σεισμοπλήκτων κτιρίων Αττικής και Βοιωτίας και έγκριση ανακατασκευής κατεδαφιστέων κτισμάτων και γενικότερα κινήθηκε η κρατική μηχανή, όχι όπως θα έπρεπε ενδεχομένως, αλλά με κάποια σχετική ταχύτητα. Αυτό συνεχίζεται και τώρα. Πρέπει να σας πω ότι οι ανακατασκευές ή οι επισκευές δεν γίνονται απλώς για να γίνει το κτίριο όπως ήταν πριν και να ξαναπέσει στον επόμενο σεισμό –αυτό είναι λάθος- αλλά γίνονται έτσι, ώστε να αντέξει στη νέα σεισμική δόνηση και προβλέπεται η ουσιαστική ενίσχυση της προϋπάρχουσας κατάστασης. Συνεπώς έγινε και γίνεται δουλειά στο πρώτο αυτό στάδιο.
      Το δεύτερο ορθολογικό στάδιο είναι η βελτίωση των νέων κατασκευών βάσει των εμπειριών από κάποιον ή κάποιους σεισμούς. Και εδώ έχει γίνει πάρα πολλή δουλειά. Αμέσως μετά το 1999 βγήκε ο νέος κανονισμός για την αντισεισμική λειτουργία των κτηρίων, ο περίφημος ΕΑΚ 2000, και επίσης βγήκε και ο νέος κανονισμός τεχνολογίας σκυροδέματος. Παράλληλα, επιτέλους καταρτίστηκε ένας νέος χάρτης ζωνών αντισεισμικής επικινδυνότητας της χώρας, το 2004, μόλις πέρυσι, που δίνει τη νέα εικόνα, όπως την περιγράφει η επιστήμη και η τεχνολογία για το χάρτη σεισμών στην Ελλάδα. Βάσει αυτών δε, αυτή τη στιγμή μπορώ να πω με βεβαιότητα ότι όλα τα νέα κτήρια κατασκευάζονται με ασφάλεια, η οποία θα επιτρέψει πράγματι, εφόσον τηρούνται οι προδιαγραφές -και πιστεύω ότι τηρούνται λόγω και της εμπειρίας που έχουν οι μηχανικοί στην Ελλάδα- να μην έχουμε θύματα σε νέους σεισμούς στο ορατό μέλλον.
      Το τρίτο που ορθώς θέτετε είναι τι μέτρα παίρνουμε για τα παλαιότερα κτήρια και κυρίως τα προ του ΄85, όπου δεν υπήρχαν αυτοί οι νέοι αντισεισμικοί κανονισμοί. Εκεί λοιπόν υπάρχει σειρά δράσεων που τις αποτυπώνει λακωνικά το Τεχνικό Επιμελητήριο Ελλάδος, το οποίο επίσης λέει ότι δεν κινδυνολόγησε στην πρόσφατη παρουσίαση που έκανε, όπως αναφέρετε, αλλά απλώς επεσήμανε τις δράσεις που πρέπει να γίνουν για τα παλαιότερα κτήρια. Λέει συγκεκριμένα ότι οι αρμόδιες κρατικές υπηρεσίες έχουν πλήρες μητρώο των κτιρίων που υπέστησαν ζημιές από τους σεισμούς και επιπλέον συμπληρώνει ότι η Κυβέρνηση, το ΥΠΕΧΩΔΕ σε στενή συνεργασία με τον ΟΑΣΠ και αρμόδιες υπηρεσίες οργανώνουν την αντισεισμική προστασία της χώρας με τον καλύτερο δυνατό τρόπο. Το λέει το Επιμελητήριο, δεν το λέω εγώ. 
      Εγώ θα σας πω συμπληρωματικά το εξής για να κλείσω. Ήδη από το 2001 έχει τεθεί σε εφαρμογή από το ΥΠΕΧΩΔΕ το πρόγραμμα προσεισμικού ελέγχου κτιρίων κοινής ωφέλειας. Έχουμε τέσσερις χιλιάδες πεντακόσιες απογραφές από δήμους και κοινότητες που επεξεργάζεται το Πανεπιστήμιο Θεσσαλονίκης, για να προταθούν κάποιες ενιαίες γραμμές ενίσχυσης αυτών των παλαιών κτιρίων κοινής ωφέλειας. Και αυτή η προσπάθεια συνεχίζεται. Επιπλέον, υπάρχει μια νέα σειρά ενεργειών που και βάσει των προτάσεων του ΤΕΕ ενεργοποιείται, για να μπορέσουν πράγματι και τα υπόλοιπα κτήρια κοινής ωφέλειας, και όχι μόνο, να έχουν μία ανάλογη μεταχείριση. Επισημαίνω όμως κάτι, για να λέμε την αλήθεια στον ελληνικό λαό, ότι σε κανένα μέρος του κόσμου, είτε μας αρέσει είτε όχι, δεν υπάρχει προσεισμικός έλεγχος και ενίσχυση κτηρίων γενικώς και αορίστως, ακόμη και σε περιοχές εξαιρετικά σεισμογενείς. Με εξαίρεση την Καλιφόρνια, άλλες περιοχές με ισχυρούς σεισμούς δεν το κάνουν αυτό. Για ποιο λόγο; Διότι θεωρούν ότι δημιουργείται μία κινδυνολογία η οποία κάθε φορά δεν έχει τεχνικό αντίκρισμα.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να πείτε στη δευτερολογία σας τα υπόλοιπα; 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Εργων): Βεβαίως θα παραμείνω εδώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Πατσιλινάκος. 
    ΙΩΑΝΝΗΣ ΠΑΤΣΙΛΙΝΑΚΟΣ: Ευχαριστώ, κύριε Πρόεδρε. 
    Κύριε Υπουργέ, πιστεύω ότι είμαστε σε μια φάση στην οποίαν κανένας δεν μπορεί να είναι ικανοποιημένος για τα μέτρα αντισεισμικής θωράκισης της χώρας. Είμαστε πρώτοι σε σεισμικότητα στην Ευρώπη και ενώ έχουν παρθεί κάποια μέτρα, δυστυχώς δεν υπάρχει ακόμα ένα ολοκληρωμένο σχέδιο. Μικροζωνικές μελέτες δεν έχουν γίνει. Η αποκατάσταση των ζημιών, τουλάχιστον για το σεισμό της Αττικής του 1999, δυστυχώς δεν έχουν καν καταγραφεί και δεν έχει επιλεγεί και συγκεκριμένος τρόπος με τον οποίο θα έπρεπε να γίνουν αυτές οι επισκευές. Ακόμα πρέπει να σας πω ότι όπως λέει και το ΤΕΕ σε πρόσφατη ανακοίνωση, το 80% των κτιρίων έχουν κατασκευαστεί πριν το 1985 και το 35% είναι με φέρουσα τοιχοποιία που καταλαβαίνετε ότι έχει πολλά προβλήματα. 
    Πιστεύω ακόμα ότι πρέπει να λάβετε υπόψη σας, ότι πενήντα χιλιάδες οικογένειες περίπου ζουν σε πρόχειρα επισκευασμένα κτίρια ή χωρίς την αρτιότητα που απαιτείται. Καταλαβαίνετε λοιπόν, ότι κανένας μας δεν μπορεί να είναι περήφανος όταν υπάρχει -δεν είναι κινδυνολογία- μεγάλη πιθανότητα νέου σεισμού στο άμεσο μέλλον. 
    Πιστεύω ακόμα ότι παίζει πολύ σημαντικό ρόλο η εμπορευματοποίηση των κοινωνικών αγαθών που γίνεται σε μεγάλη κλίμακα αυτή τη στιγμή και ότι το ιδιωτικό κέρδος υποτάσσει το κοινωνικό συμφέρον και στους σεισμούς. Να μην μιλήσω για την πυκνοδόμηση για τους μεγάλους συντελεστές δόμησης για το ότι πραγματικά οι συνθήκες είναι ασφυκτικές για το λαό μας. 
    Ελεύθεροι χώροι δεν υπάρχουν ούτε για την εκτόνωση του σεισμού κατά τη διάρκειά του, αλλά ούτε και στη συνέχεια για την αποκατάσταση. Ακόμα δεν υπάρχει σε μερικά σημεία πρόσβαση πυροσβεστικής, ασθενοφόρων κλπ. Και υπάρχει συνύπαρξη επικίνδυνων χρήσεων σε πάρα πολλά σημεία, στα οποία δεν έχει γίνει σχεδόν τίποτα για να βελτιωθούν.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πατσιλινάκο. Το λόγο έχει ο Υφυπουργός. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. Πρέπει να ομολογήσω ευθέως στον κ. Πατσιλινάκο ότι και εγώ κάθε άλλο παρά ευτυχής είμαι από την κατάσταση που υπάρχει σήμερα. Είμαστε μια χώρα που είναι εξαιρετικά ευάλωτη σε σεισμούς. Έχει υποστεί πάρα πολλά. Έχουμε κάνει και εμείς πάρα πολλά ως χώρα, αλλά όχι όσα θα έπρεπε ενδεχομένως για να καλύψουμε όλους τους ενδεχόμενους κινδύνους. 
    Είμαστε  πρωτοπόροι, αν θέλετε, σε μερικά σημεία και στην Ευρώπη. Αναφέρομαι στο νέο κανονισμό τεχνολογίας σκυροδέματος που έχει κυρίως στόχο την αντισεισμική θωράκιση σε περίπτωση σεισμού, νέες προδιαγραφές χαλύβων κλπ, αλλά αυτά ασφαλώς δεν φτάνουν και δεν ολοκληρώνουν τον επιθυμητό στόχο. 
    Παρά ταύτα, βάσει και της νέας πρότασης που έχει κάνει το ΤΕΕ και βάσει των νέων προτάσεων που μαζεύουμε και οργανώνουμε σε ένα ενιαίο σχέδιο δράσης από τον ΟΑΣΠ και από άλλες επιστημονικές υπηρεσίες, πανεπιστήμια κλπ, εκτιμάμε ότι ξεκινάει μια νέα περίοδος συνολικής θωράκισης της χώρας που θα γίνει μετά από ρεαλιστικό σχεδιασμό βέβαια. Γιατί τι να πεις; Θα κάνω κτήρια τα οποία θα έχουν την αντισεισμική θωράκιση των νέων κτηρίων στο 80% των κτιρίων στην Ελλάδα, δηλαδή σε όλα τα παλιά κτίρια; Αυτό είναι πρακτικά αδύνατο. Δεν γίνεται. Οφείλουμε όμως εκεί που πραγματικά υπάρχει πρόβλημα -και εδώ συμφωνώ μαζί σας- να παρέμβουμε, ώστε τουλάχιστον να μην υπάρχει άμεσος κίνδυνος κατάρρευσης σε περίπτωση σεισμού. Συνεπώς οργανώνεται μια προσπάθεια, έτσι ώστε να μπορεί η χώρα μας πράγματι να ολοκληρώσει εγκαίρως ορισμένες ενέργειες πριν από την ενδεχόμενη -πιθανή όπως είπατε πολύ σωστά -νέα καταστροφή από σεισμό. 
    Και τέλος να σας πω ότι πράγματι η έλλειψη ουσιαστικού ελέγχου, στα ιδιωτικά έργα κυρίως, έχει δημιουργήσει τραγικά προβλήματα. Η κατάρρευση του εργοστασίου το 1999 οφείλεται σε ανεπαρκείς ελέγχους. Υπάρχει έλλειψη ελέγχου των ιδιωτών όταν φτιάχνουν ένα κτίριο. Για λόγους πράγματι κερδοσκοπικούς, ευτυχώς όχι πάντα αλλά μερικές φορές, οδηγούν σε τέτοιες ακρότητες. 
    Παρά ταύτα και εκεί γίνεται μια προσπάθεια κανονισμού στα ιδιωτικά έργα, η οποία έχει ξεκινήσει ήδη και ελπίζω ότι σε έξι μήνες από σήμερα θα τεθεί υπόψη σας και στη Βουλή, ώστε να μπορέσουμε να προχωρήσουμε και στον τομέα αυτό σε ελέγχους κρατικούς και να μην βλέπουμε αυτά τα οποία δυστυχώς έγιναν και φάνηκαν στους τελευταίους σεισμούς. 
    Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
      Τρίτη είναι η με αριθμό 986/31.5.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Οικονομίας και Οικονομικών, σχετικά με την εθελουσία έξοδο υπαλλήλων του ΟΤΕ.
      Η επίκαιρη ερώτηση του κ. Δραγασάκη έχει ως εξής:
      «Στις 25.5.2005 υπεγράφη συλλογική σύμβαση εργασίας μεταξύ των διοικήσεων του ΟΤΕ και ΟΜΕ-ΟΤΕ, με την οποία υιοθετείται το σχέδιο περί εθελουσίας εξόδου έξι χιλιάδων περίπου ατόμων.
      Με το σχέδιο αυτό προβλέπεται ότι:
      α) Κάθε εργαζόμενος, που αποχωρεί, θα συνταξιοδοτείται άμεσα και, 
      β) Ο ΟΤΕ θα καταβάλλει τις ασφαλιστικές του εισφορές, το εφάπαξ, καθώς και επιπλέον κίνητρα (bonus) εξόδου, ανάλογα με τον υπολειπόμενο, προς συνταξιοδότηση, χρόνο.
      Το συνολικό κόστος του συγκεκριμένου προγράμματος δεν μας είναι γνωστό. Σύμφωνα, όμως, με δημοσιογραφικές πληροφορίες εκτιμάται ότι θα ανέλθει περίπου σε 1,4 δισεκατομμύρια ευρώ. 
      Το κόστος αυτό, προφανώς, καλείται να πληρώσει άμεσα ή έμμεσα η κοινωνία. Με τον τρόπο αυτό καλούνται οι φορολογούμενοι να επιδοτήσουν τα κέρδη των διεθνών επενδυτών που πίεζαν για τη λήψη των σχετικών μέτρων.
      Ερωτάται ο κύριος Υπουργός:
      1. Αν έχει γίνει υπολογισμός του κόστους καθεμιάς από τις παραπάνω ρυθμίσεις, από τώρα μέχρι την ολοκλήρωση του προγράμματος και ποιος συγκεκριμένα θα επωμιστεί το κόστος αυτό.
      2. Ποιος απαίτησε τις αλλαγές αυτές; Αληθεύει ότι ήταν αίτημα των διεθνών επενδυτών;
      3. Προτίθεται η Κυβέρνηση να προχωρήσει σε ανάλογες ρυθμίσεις και σε άλλες επιχειρήσεις του ευρύτερου δημόσιου τομέα;»
      Στην ερώτηση του κ. Δραγασάκη θα απαντήσει ο Υπουργός Οικονομίας και Οικονομικών κ. Αλογοσκούφης.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κύριε Πρόεδρε. 
      Ευχαριστώ και τον κύριο συνάδελφο για την ερώτησή του.
      Η συμφωνία μεταξύ της διοίκησης και των εργαζομένων του ΟΤΕ για την εθελουσία έξοδο, συνοδεύτηκε, σε αντίθεση με ανάλογες ρυθμίσεις που έγιναν στο παρελθόν, από μια διαρθρωτική αλλαγή που είναι πολύ μεγάλης σημασίας. Και αυτή είναι το γεγονός ότι συμφωνήθηκε μεταξύ διοίκησης και εργαζομένων, οι νεοπροσλαμβανόμενοι στον Οργανισμό να διέπονται από όρους εργασίας ανάλογους με αυτούς που ισχύουν για τη μεγάλη πλειονότητα των Ελλήνων εργαζομένων στον ιδιωτικό τομέα.
      Η συγκεκριμένη συμφωνία, δεδομένου ότι ο ΟΤΕ λειτουργεί στα πλαίσια του ανταγωνισμού, είναι ιδιαίτερα επωφελής και για τον ίδιο τον ΟΤΕ και για την οικονομία γενικότερα. Και αυτό αντανακλάται και στην εμπιστοσύνη που έδειξαν οι αγορές, αλλά και στην εμπιστοσύνη που έδειξαν οι εργαζόμενοι στον Οργανισμό. 
      Η συμφωνία αυτή επιβεβαίωσε και το υψηλό επίπεδο της διοίκησης στον ΟΤΕ, αλλά και τη μεγάλη ωριμότητα και υπευθυνότητα των εργαζομένων στον Οργανισμό, που σε μια κρίσιμη στιγμή για τον Οργανισμό, σε μια κρίσιμη στιγμή για την οικονομία αποφάσισαν λύσεις που είναι προς όφελος και του Οργανισμού και της οικονομίας.
      Αποδείχθηκε στην πράξη ότι μπορεί να υπάρχει συναίνεση. Αποδείχθηκε ότι η αναζήτηση συναινετικών λύσεων στα μεγάλα προβλήματα που αντιμετωπίζει η χώρα, μπορεί να έχει αποτελέσματα.
      Τώρα, προβάλλονται διάφοροι ισχυρισμοί κυρίως από την Αξιωματική Αντιπολίτευση, αλλά και από την υπόλοιπη Αντιπολίτευση, οι οποίοι είναι αβάσιμοι για τους εξής λόγους:
      Κατ’ αρχάς, οι εναλλακτικές λύσεις σε αυτή τη συμφωνία θα ήταν ή η χρεοκοπία του Οργανισμού με μαθηματική ακρίβεια, κατά τα πρότυπα της Ολυμπιακής που σήμερα αντιμετωπίζει σοβαρότατα προβλήματα, ή η απόλυση χιλιάδων εργαζομένων του ΟΤΕ.
      Και οι δύο αυτές εναλλακτικές λύσεις θα είχαν τεράστιο κοινωνικό και οικονομικό κόστος και για το λόγο αυτό δεν θα μπορούσαν σε καμία περίπτωση να υιοθετηθούν ούτε από την Κυβέρνηση, ούτε από τους εργαζόμενους, ούτε από τη διοίκηση του Οργανισμού.
      Έρχομαι στο θέμα του κόστους. Με τη συναινετική λύση, που επιτεύχθηκε, οι φορολογούμενοι δεν θα επιβαρυνθούν. Η χρηματοδοτική συμβολή του Δημοσίου δεν ξεπερνά το 20% του συνολικού κόστους και θα καλυφθεί με την παραχώρηση στο ταμείο ασφαλισμένων του ΟΤΕ -που έτσι κι αλλιώς έχει την εγγύηση του Δημοσίου, έχει αναληφθεί από το Δημόσιο από το 2000- των εσόδων που αντιστοιχούν στην αξία του 4% των μετοχών του ΟΤΕ, δηλαδή σε περίπου 290.000.000 ευρώ. Για την ακρίβεια 289.640.000 ευρώ.
      Το κόστος της εθελουσίας εξόδου για τους έξι χιλιάδες έχει υπολογιστεί από τον ΟΤΕ σε περίπου 1,5 δισεκατομμύρια ευρώ. Για την ακρίβεια 1.447.112.996 ευρώ.
      Έτσι έχει υπολογιστεί με βάση παραδοχές που μπορεί να κάνει μόνο ο Οργανισμός, ο οποίος γνωρίζει αυτά τα ζητήματα. Οι παραδοχές αυτές έχουν γίνει δεκτές και από τους εργαζόμενους.
      Πώς θα πληρώσει ο Οργανισμός το 80% που του αναλογεί σ’ αυτό το 1,5 δισεκατομμύριο; Θα τα πληρώσει από την εξοικονόμηση λειτουργικών δαπανών από το πρόγραμμα εξυγίανσης, που είναι αποτέλεσμα της εθελουσίας εξόδου. Οι δαπάνες για τις συνταξιοδοτήσεις και οι άλλες δαπάνες του προγράμματος θα υπεραντισταθμιστούν από τη μείωση των δαπανών για μισθούς προσωπικού και άλλες δαπάνες του ΟΤΕ.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, είμαι υποχρεωμένος να διαφωνήσω ριζικά με τον Υπουργό. 
      Η δική μας εκτίμηση για τη συμφωνία αυτή, κύριε Υπουργέ, είναι ότι είναι μία συμφωνία ανήθικη, απατηλή και παραπλανητική. Έχει κάτι το ανήθικο αυτή η συμφωνία, διότι δεν μπορούν οι σημερινοί εργαζόμενοι του ΟΤΕ…
      ΠΡΟΕΔΡΕΥΩΝ (Γεώργιος Σούρλας): Κύριε Δραγασάκη, τώρα το «ανήθικη» τι το θέλετε; 
      ΙΩΑΝΝΗΣ ΔΡΑΓΑΣΑΚΗΣ: Θα το τεκμηριώσω, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Δεν θα το τεκμηριώσετε. «Ανήθικη». Είναι σοβαροί αυτοί οι χαρακτηρισμοί. Εσείς έχετε πλούσιο λεξιλόγιο και πολύ καλή κατάρτιση…
      ΙΩΑΝΝΗΣ ΔΡΑΓΑΣΑΚΗΣ: Και είναι ήπιος ο χαρακτηρισμός. Ακούστε με. Είμαι σίγουρος ότι εσείς θα αντιληφθείτε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Παρακαλώ, εάν μπορείτε να αποφύγετε αυτές τις εκφράσεις.
      ΙΩΑΝΝΗΣ ΔΡΑΓΑΣΑΚΗΣ: Είναι ανήθικο οι σημερινοί εργαζόμενοι του ΟΤΕ…
      ΠΡΟΕΔΡΕΥΩΝ (Γεώργιος Σούρλας): Επιμένετε να προκαλείτε και αυτό είναι εις βάρος σας προφανώς.
      ΙΩΑΝΝΗΣ ΔΡΑΓΑΣΑΚΗΣ:…να συμφωνούν και να δεσμεύουν για το πώς οι μελλοντικές γενιές εργαζομένων θα προσλαμβάνονται, θα εργάζονται και θα ασφαλίζονται, εκπροσωπούμενοι από την ΠΑΣΚΕ και τη ΔΑΚΕ. Αυτό είναι το ανήθικο στοιχείο.
      ΠΡΟΕΔΡΕΥΩΝ (Γεώργιος Σούρλας): Προφανώς δεν δίνετε το εννοιολογικό περιεχόμενο της λέξης «ηθική».
      ΙΩΑΝΝΗΣ ΔΡΑΓΑΣΑΚΗΣ: Ας συμφωνήσουν οι κύριοι συνδικαλιστές για τα δικά τους. Δεν έχουν καμία δουλειά να συμφωνούν πώς θα προσλαμβάνονται, πώς θα δουλεύουν, πώς θα ασφαλίζονται τα παιδιά από δω και πέρα, οι επόμενες γενιές. Αυτό εγώ το ονομάζω ανήθικο. Πώς αλλιώς να το ονομάσω, δηλαδή; 
      ΠΡΟΕΔΡΕΥΩΝ (Γεώργιος Σούρλας): Επιμένω και επανέρχομαι. Θα σας δώσω χρόνο. Πρέπει να γνωρίζουμε το εννοιολογικό περιεχόμενο των λέξεων. «Αρχή παιδεύσεως των ονομάτων επίσκεψις» έλεγε ο Αντισθένης. Κι εσείς είστε διαβασμένος και σώφρων Βουλευτής και κάνω παράκληση να αποφεύγουμε χαρακτηρισμούς που δεν έχουν θέση στο Κοινοβούλιο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, με συγχωρείτε. Εγώ θεωρώ ακριβέστατο το χαρακτηρισμό. Για μένα η πολιτική συνδέεται και με ηθική. Αν κάποιοι θεωρούν ότι άλλο είναι πολιτική, άλλο ηθική, τι να κάνουμε; Να τους διαβάσουμε Αριστοτέλη;
      Προχωρώ όμως, διότι υπάρχουν και άλλα σοβαρά θέματα.
      Η συμφωνία λοιπόν έχει αυτό το στοιχείο. Δεύτερον, είναι απατηλή. Θα καταθέσω στα Πρακτικά της Βουλής απόσπασμα του ν. 2843/2000, όπου στο άρθρο 26, παράγραφος 2, αναφέρει: «Τα τυχόν ελλείμματα που προκύπτουν στο Ταμείο Ασφάλισης Προσωπικού του ΟΤΕ αναλαμβάνονται από το δημόσιο». Ό,τι έλλειμμα έχει το ΤΑΠ-ΟΤΕ, θα το πληρώσει ο Έλληνας φορολογούμενος.
      Θα καταθέσω, επίσης, στα Πρακτικά απόσπασμα από το κείμενο που κυκλοφόρησε ο κ. Βουρλούμης, από το οποίο προκύπτει ότι το κύριο, το σημαντικότερο κόστος είναι το κόστος των πρόωρων συντάξεων. Είναι 836.000.000 κατά τον κ. Βουρλούμη ή το 55% του συνολικού κόστους.
      Κύριε Υπουργέ, ποιος θα αναλάβει να πληρώσει τις συντάξεις; Γιατί δεν λέτε την αλήθεια; Εάν θα αναλάβει τις συντάξεις ο ΟΤΕ, γιατί δεν αναφέρεται στη συλλογική σύμβαση; Θα καταθέσω στα Πρακτικά της Βουλής και τη συλλογική σύμβαση, τουλάχιστον το σχέδιο που έχω εγώ. Εδώ μέσα δεν αναλαμβάνει ο ΟΤΕ καμία δέσμευση. Άρα, είναι αναληθές, κύριε Υπουργέ, όταν πληροφορείτε τον ελληνικό λαό ότι το δημόσιο θα επιβαρυνθεί μόνο με τα 289.000.000 ευρώ. Αυτό το θεωρούμε απατηλό. 
      Τρίτο και τελευταίο: Όπως είπα, η συμφωνία αυτή συνιστά και μία γενικότερη προσπάθεια παραπλάνησης του ελληνικού λαού. Θα καταθέσω στα Πρακτικά της Βουλής έναν πίνακα που δείχνει τη μέχρι τώρα αποχώρηση εργαζομένων του ΟΤΕ με εθελούσια έξοδο. Πληροφορώ το Σώμα ότι από το 1996 μέχρι το 2004 αποχώρησαν με εθελούσια έξοδο και διάφορα κίνητρα οκτώ χιλιάδες εκατόν εβδομήντα τέσσερις χιλιάδες εργαζόμενοι. Με το ρυθμό αυτό λοιπόν μέχρι το 2010 θα είχαν φύγει έξι χιλιάδες -ίσως και περισσότεροι- εργαζόμενοι. 
      Άρα, ο κύριος στόχος αυτής της συμφωνίας δεν είναι η εθελούσια έξοδος. Ο κύριος στόχος είναι να ανατρέψει μία υπάρχουσα εργασιακή σχέση, το υφιστάμενο εργασιακό καθεστώς. Διότι υπάρχει η άποψη…
      ΠΡΟΕΔΡΕΥΩΝ (Γεώργιος Σούρλας): Κύριε Δραγασάκη, ολοκληρώστε.
      ΙΩΑΝΝΗΣ ΔΡΑΓΑΣΑΚΗΣ:…ότι η ανταγωνιστικότητα θα αυξηθεί ενδεχομένως, τρομάζοντας τους εργαζόμενους. 
      Είναι μία λογική που με το φόβο και τον τρόμο θεωρεί ότι μπορεί να λύσει τα προβλήματα της οικονομίας.
      Εμείς όχι μόνο διαφωνούμε, αλλά και λυπούμαστε με αυτού του τύπου τις αντιλήψεις, όταν μετατρέπονται σε πολιτική.
      Ευχαριστώ.
      (Στο σημείο αυτό ο Βουλευτής κ. Ιωάννης Δραγασάκης                         καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη.
      Το λόγο έχει ο κύριος Υπουργός.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, ειλικρινά δεν κατανοώ την υβριστική επίθεση, την οποία εξαπολύσατε κατά των εργαζομένων του ΟΤΕ. Ειλικρινά δεν κατανοώ γιατί τους υβρίζετε. 
      Πρώτον, ξέρετε εσείς καλύτερα τα συμφέροντα του Οργανισμού; Γνωρίζετε καλύτερα τι είναι προς το δικό τους συμφέρον και παρουσιάζεστε εδώ ως εργατοπατέρας, ο οποίος γνωρίζει καλύτερα το τι είναι καλό για τον Οργανισμό και τους εργαζομένους σε αυτόν; Είναι απαράδεκτοι οι χαρακτηρισμοί σας και νομίζω ότι δεν θα έπρεπε να ακουστούν σε αυτή την Αίθουσα.
      Δεύτερον, έχετε δίκιο ότι με το νόμο του 2000 οι Κυβερνήσεις του ΠΑΣΟΚ τότε φόρτωσαν τα ελλείμματα του ταμείου ασφάλισης του ΟΤΕ στον Έλληνα φορολογούμενο. Το δεύτερο διαρθρωτικό σημείο αυτής της συμφωνίας είναι ότι η Κυβέρνηση δεν πρόκειται να δεχθεί αυτά τα επιπλέον ελλείμματα που δημιουργούνται από την εθελουσία έξοδο να καλυφθούν από το φορολογούμενο, παρά μόνο κατά το 20%, το οποίο σας ανέφερα.  Για το υπόλοιπο θα αναλάβει ο ΟΤΕ, μέσω νομοθετικής ρύθμισης που θα έρθει στη Βουλή, να πληρώσει το επιπλέον κόστος. Με αυτή την έννοια, δεν έχετε αντιληφθεί τη συμφωνία, η οποία έχει επιτευχθεί. 
      Έρχομαι τώρα σε ένα γενικότερο πολιτικό ζήτημα, το οποίο έχει ανακύψει και σαν αποτέλεσμα της δικής σας συμπεριφοράς σήμερα, αλλά κυρίως –και αυτό είναι το σημαντικότερο- της συμπεριφοράς του κόμματος της Αξιωματικής Αντιπολίτευσης, το οποίο ενώ συζητά για διάλογο, ενώ συζητά για συναινέσεις, μόλις επιτυγχάνεται συναινετικό αποτέλεσμα, μόλις επιτυγχάνεται κάτι το οποίο δεν εξυπηρετεί τις κομματικές επιδιώξεις του ή τις ιδεοληψίες του, παρεμβαίνει και επιχειρεί να κηδεμονέψει το συνδικαλισμό. 
      Είναι απαράδεκτο αυτό που γίνεται αυτές τις ημέρες, να καλούνται ο συνδικαλιστές στα κομματικά γραφεία, να απειλούνται και να καταλύεται με αυτό τον τρόπο η ανεξαρτησία των συνδικαλιστικών οργανώσεων, προκειμένου να εξυπηρετηθούν κομματικές επιδιώξεις ή κομματικές ιδεοληψίες, όπως αυτές που εκφράσατε, κύριε συνάδελφε. Είναι απαράδεκτο!
      Όλοι δεχόμαστε ότι όλοι οι πολίτες, οι εργαζόμενοι, έχουν τις πολιτικές τους απόψεις, έχουν τις κομματικές προτιμήσεις, έχουν τις κομματικές εντάξεις τους. Είναι, όμως, απαράδεκτο και δείγμα οπισθοδρομισμού ο κομματισμός να εμπλέκεται με αυτό τον απροκάλυπτο τρόπο στον συνδικαλισμό, στις εργασιακές σχέσεις, στις συζητήσεις μεταξύ επιχειρήσεων και εργαζομένων και να επιχειρεί για κομματικούς λόγους να υπονομεύσει την πορεία της εθνικής οικονομίας και την πορεία μεγάλων επιχειρήσεων στη χώρα.
      ΠΡΟΕΔΡΕΥΩΝ (Γεώργιος Σούρλας): Θα ήθελα να ενημερώσω το Σώμα πως από τα μικτά θεωρεία παρακολουθεί τη συνεδρίαση, αφού ξεναγήθηκε στην Έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, αντιπροσωπεία της Γραμματείας του Νομοθετικού Σώματος της Βουλής του Ουζμπεκιστάν.
      Η Βουλή τους καλωσορίζει, τους εύχεται καλή παραγωγική παραμονή, καλή επιστροφή στην πατρίδα τους και καλό δρόμο στη δημοκρατία τους.
      Επίκαιρες Ερωτήσεις Δευτέρου Κύκλου:
      Πρώτη είναι η με αριθμό 992/31-5-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Μανωλιά προς τους Υπουργούς Αγροτικής Ανάπτυξης και Τροφίμων και Οικονομίας και Οικονομιών, σχετικά με τις ρυθμίσεις των αγροτικών χρεών στο Νομό Ροδόπης κλπ.
      Η επίκαιρη ερώτηση της κυρίας συναδέλφου έχει ως εξής:
      «Το θέμα της ρύθμισης των αγροτικών χρεών με το ν.3259/4-9-04, τα περίφημα «πανωτόκια», εξακολουθεί να παραμένει για το Νομό Ροδόπης μια ιδιότυπα μυστική υπόθεση, καθώς η Αγροτική Τράπεζα και το Υπουργείο Αγροτικής Ανάπτυξης &  Τροφίμων αποφεύγουν συστηματικά και επίμονα να δώσουν στη δημοσιότητα σχετικά ενημερωτικά στοιχεία που ζητήσαμε.
      Σε έγγραφό μας στις 27-1-12005 προς τα καταστήματα της Αγροτικής Τράπεζας του Νομού Ροδόπης (καταστήματα Κομοτηνής, Σαπών, Ιάσμου, Ξυλαγανής) για κατάθεση στοιχείων ως προς τις περιπτώσεις που ρυθμίστηκαν, αρνήθηκαν οι αρμόδιες υπηρεσίες των καταστημάτων αυτών να δώσουν απάντηση, με εντολή της κεντρικής διοίκησης της Αγροτικής Τράπεζας.
      Ανάλογη τύχη είχε και σχετική μιας ερώτηση προς τον Υπουργό Αγροτικής Ανάπτυξης & Τροφίμων (αρ. πρ. 75979-2-05), στην οποία επίσης δεν δόθηκε καμία απάντηση ως προς τα στοιχεία για τις ρυθμίσεις των «πανωτοκίων» στο Νομό Ροδόπης.
      Επειδή η ενέργεια αυτή θεωρούμε ότι δεν υπηρετεί τις αρχές της ενημέρωσης και της διαφάνειας, αλλά και ότι θίγεται από αυτήν την πρακτική το κύρος του Βουλευτή και του ίδιου του Κοινοβουλίου γενικότερα, ερωτάται ο κύριος Υπουργός:
      1. Εγκρίνετε την προαναφερθείσα ανάρμοστη συμπεριφορά της διοίκησης της Αγροτικής Τράπεζας προς ένα μέλος του Ελληνικού Κοινοβουλίου και σε ποιες ενέργειες προτίθεστε να προβείτε για την αντιμετώπισή της;
      2. Προτίθεστε να δώσετε τα αιτηθέντα στοιχεία:
      α) Ποιος είναι ο αριθμός αιτήσεων οι οποίες υποβλήθηκαν στον καθένα από τα παραπάνω τέσσερα καταστήματα για ρύθμιση πανωτοκίων και πόσες από αυτές ικανοποιήθηκαν;
      β) Ποιος είναι ο τελικός αριθμός των αγροτών που εντάχθηκαν ανά κατάστημα στο νόμο των πανωτοκίων;»
      Ο Υφυπουργός Οικονομίας και Οικονομικών έχει το λόγο.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κυρία συνάδελφε, όσον αφορά το πρώτο σκέλος της διαμαρτυρίας θεωρώ ότι τα στελέχη και οι καταστηματάρχες της Αγροτικής αναφέρονται στην ανώτατη διοίκηση της Τράπεζας. Υπάρχει όμως μια συγκεκριμένη κοινοβουλευτική διαδικασία για να αντληθούν όλες οι πληροφορίες που χρειάζονται για τα θέματα τα οποία σας ενδιαφέρουν. 
      Πρώτον, σύμφωνα με τα στοιχεία τα οποία μας έδωσε η Αγροτική ο συνολικός αριθμός των κατά κύριο επάγγελμα αγροτών -πιστούχων της ΑΤΕ ανέρχεται σε εκατόν πενήντα χιλιάδες. Από αυτούς ποσοστό 70% είναι συνεπείς στην εξόφληση των υποχρεώσεών τους. Συνεπώς, δεν τίθεται θέμα υπαγωγής τους στις διατάξεις του νόμου. Εξετάστηκαν μέχρι σήμερα από τις υπηρεσίες της τράπεζας περίπου εκατόν σαράντα χιλιάδες δάνεια που αφορούσαν εξήντα οκτώ χιλιάδες αγρότες. Από αυτούς πενήντα χιλιάδες αγρότες είχαν υποβάλει αίτηση και δεκαοκτώ χιλιάδες εξυπηρετήθηκαν χωρίς να έχουν κάνει αίτηση. Συνολικά, έχουν ωφεληθεί από τις διατάξεις του νόμου πενήντα ένας χιλιάδες αγρότες.
      Η ολοκλήρωση της ρύθμισης είναι σε εξέλιξη και προβλέπεται σύντομα η περαίωσή της. Το ποσό που διέγραψε η τράπεζα στα πλαίσια της εφαρμογής του νόμου για τις οφειλές των κατά κύριο επάγγελμα αγροτών και αγροτικών επιχειρήσεων ανέρχεται στο 1.000.350.000 ευρώ περίπου.
      Όσον αφορά τα στοιχεία που ζητήσατε για το νομό Ροδόπης από το σύνολο των τετρακοσίων τριάντα έξι αιτήσεων αγροτών στα τέσσερα υποκαταστήματα της ΑΤΕ το 51% από αυτές, δηλαδή διακόσιοι είκοσι δύο αγρότες, ευνοήθηκαν από τις διατάξεις του άρθρου 39 του ν.3259. Οι υπόλοιποι 214 αγρότες δεν ευνοούνται από την εφαρμογή του νόμου, διότι τα δάνεια έχουν χορηγηθεί σχετικά πρόσφατα. Θα σας διαβάσω τις πληροφορίες τις οποίες μας έδωσαν κατά υποκατάστημα: Για το υποκατάστημα Κομοτηνής από τις τριακόσιες τριάντα έξι αιτήσεις ευνοήθηκαν οι εκατόν εβδομήντα οκτώ. Για το υποκατάστημα Σαπών από τις ογδόντα μία αιτήσεις ευνοήθηκαν οι σαράντα. Για το υποκατάστημα Ιάσμου από τις δεκαπέντε αιτήσεις ευνοήθηκαν οι τρεις. Για το υποκατάστημα Ξυλαγάνης από τις τέσσερις αιτήσεις έχει ευνοηθεί η μία.
      ΠΡΟΕΔΡΕΥΩΝ (Γεώργιος Σούρλας): Η κ. Μανωλιά έχει το λόγο.
      ΧΡΥΣΑ ΜΑΝΩΛΙΑ: Κύριε Υπουργέ, θέλω να καταγγείλω και ενώπιόν σας και ενώπιον του ελληνικού λαού τη στάση του προέδρου της Αγροτικής Τράπεζας ο οποίος απαγόρευσε στους διευθυντές των υποκαταστημάτων να δώσουν στοιχεία που ζήτησα με επιστολή μου σχετικά με τις αιτήσεις αγροτών για την υπαγωγή τους στο νόμο για τα πανωτόκια. Ομοίως, θέλω να καταγγείλω την πολιτική ηγεσία του Υπουργείου Γεωργίας γιατί στο αίτημά μου προς αυτούς επιμελώς απέφυγαν να δώσουν απάντηση. Θεωρώ ότι μια τέτοια στάση –θα το καταθέσω- είναι απαράδεκτη και απαξιωτική για το ρόλο του Βουλευτή που και δικαίωμα και υποχρέωση έχει να ενημερώνεται εκ μέρους των υπηρεσιών και εκ μέρους της πολιτικής ηγεσίας.
      Εκπλήσσομαι απογοητευτικά όταν βλέπω ότι προσπαθείτε να δικαιολογήσετε αυτήν την έλλειψη πληροφόρησης. Και δεν άκουσα να προτίθεσθε να αντιμετωπίσετε με κάποιον τρόπο το θέμα. Βοά ο τόπος ότι υποκρύπτεται σκοπιμότητα πίσω από την αποφυγή των απαντήσεων. Είναι τυχαίο πως, όταν ο συνάδελφος κ. Θανάσης Παπαγεωργίου υπέβαλε σχετική ερώτηση προς τον Υπουργό Οικονομίας και Οικονομικών μαζί με άλλους Βουλευτές, έτυχε της ίδιας αντιμετώπισης και δεν πήρε απάντηση; Σε φιάσκο έχει εξελιχθεί –πρέπει να το παραδεχθείτε- ακόμη και με τα στοιχεία που δώσατε, που αλίμονο αν έπρεπε να έρθω εδώ και να τα πάρω, το περιβόητο και πολυδιαφημισμένο θέμα της ρύθμισης των πανωτοκίων που ήταν κυρίαρχο θέμα της προεκλογικής σας εκστρατείας. Υφαρπάξατε τις ελπίδες των ενδιαφερομένων, όπως ακριβώς και την ψήφο τους.
    Γιατί μετά από την ολοσέλιδη καταχώρηση σε εφημερίδες, μετά τη διαφημιστική καμπάνια, όταν πήγαν γεμάτοι προσδοκίες για να κάνουν αίτηση, ξέρετε πάρα πολύ καλά ότι διαπίστωσαν ότι δεν χωράνε στο νόμο, ότι με τον τρόπο που εφαρμόστηκε ο νόμος, με τις διάφορες ερμηνείες των αρμοδίων της ΑΤΕ, με τη μη έκδοση ερμηνευτικής εγκυκλίου από το Υπουργείο Οικονομίας, με τις διάφορες προϋποθέσεις που έβαζε ο νόμος και γενικά με τα διάφορα προσχήματα, έμεναν εκτός, δεν μπορούσαν να ενταχθούν και φαίνεται ολοκάθαρα και από τα συγκεκριμένα στοιχεία τα οποία μας δώσατε. Ξέρετε πόσοι ήταν οι ενδιαφερόμενοι στο Νομό Ροδόπης, κύριε Υπουργέ, που αποφύγατε να το πείτε σε σχέση με τους διακόσιους, οι οποίοι τελικά ικανοποιήθηκαν; Ένας μηδαμινός αριθμός είναι αυτοί οι οποίοι ικανοποιήθηκαν.
    Κλείνοντας, μέσα από την αγανάκτησή μου, κύριε Υπουργέ, να ξέρετε ότι εκφράζεται η αγανάκτηση όλων των συμπολιτών μου αγροτών, οι οποίοι δεν φτάνει το ότι βλέπουν αυτή τη χρονιά να κατρακυλάνε οι τιμές των προϊόντων τους, εκεί που κατρακυλάνε και να πλήττεται το εισόδημά τους, αλλά βλέπουν και ότι τους κοροϊδεύετε και αυτό τους πονάει περισσότερο και δεν το συγχωρούν. Γι’ αυτό μπείτε μπροστά στις ευθύνες σας, κύριε Υπουργέ, και με ειλικρινή διάθεση ξαναδείτε το θέμα της ρύθμισης των αγροτικών χρεών.
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο κύριος Υπουργός.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, υπάρχουν συγκεκριμένες διαδικασίες κοινοβουλευτικού ελέγχου και συλλογής των συγκεκριμένων πληροφοριών. 
    Σας έδωσα τις απαντήσεις με το παραπάνω. Θέλετε ν’ ανοίξετε αλληλογραφία με κάθε στέλεχος της Αγροτικής Τράπεζας; Το στέλεχος αναφέρεται στη διοίκηση της Αγροτικής, όχι σ΄ εσάς. Υπάρχει μια πολύ συγκεκριμένη διαδικασία για να πάρετε ό,τι πληροφορία θέλετε και σας την έδωσα με το παραπάνω. 
    Επαναλαμβάνω ότι πενήντα μία χιλιάδες αγρότες...
    ΧΡΥΣΑ ΜΑΝΩΛΙΑ: Δεν οφείλουν οι Υπουργοί να δίνουν απαντήσεις; 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Σας παρακαλώ, μην με διακόπτετε, εγώ δεν σας διέκοψα. Θα με αφήσετε να ολοκληρώσω;
    ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, αφήστε τον Υπουργό να ολοκληρώσει. Εδώ μιλάμε για διαδικασία κοινοβουλευτικού ελέγχου και παρεμβαίνω και εγώ ως Προεδρείο και σας λέω ότι άψογα ο Υπουργός συμπεριφέρεται στα πλαίσια της διαδικασίας. Η άλλη διαδικασία είναι εκτός κοινοβουλευτικού ελέγχου. Το κάνω αυτό, επειδή έχω υποχρέωση από την τιμητική θέση που μου δώσατε.
    ΧΡΥΣΑ ΜΑΝΩΛΙΑ: Κύριε Πρόεδρε, έπρεπε οι Υπουργοί ν΄ απαντάνε.
    ΠΡΟΕΔΡΕΥΩΝ (Γεώργιος Σούρλας): Περιμένετε, λοιπόν, να πάρετε συμπληρωματικές απαντήσεις, κυρία Μανωλιά.
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Υπάρχουν συγκεκριμένες διαδικασίες και πώς θ΄ απαντήσουν και τι γίνεται αν δεν απαντήσουν. Στη Βουλή ακολουθούμε αυτές τις συγκεκριμένες διαδικασίες. 
    Σας έδωσα όλα τα στοιχεία και με το παραπάνω: Η Αγροτική έχει διαγράψει 1.350.000.000 ευρώ από αυτήν τη συγκεκριμένη υπόθεση και πενήντα μία χιλιάδες αγρότες ωφελήθηκαν. Όταν ήσασταν στην κυβέρνηση, αυτή η ευαισθησία δεν υπήρχε; Τώρα σας έπιασε ότι δεν είναι αρκετά αυτά που κάνουμε; Στο δικό σας νομό, το 51% έχει ωφεληθεί από αυτές τις διατάξεις και αυτοί που δεν ωφελήθηκαν είναι διότι πήραν δάνεια μετά το 1998.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Η δεύτερη με αριθμό 995/31-5-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με τη λήψη μέτρων ώστε να αποφευχθεί η καταστροφή του ρωμαϊκού δρόμου που αποκαλύφθηκε στη Βέροια διαγράφεται λόγω κωλύματος του κυρίου Υπουργού.
    Η Τρίτη με αριθμό 988/31-5-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διάθεση της λυματολάσπης της Ψυττάλειας  στη χωματερή Άνω Λιοσίων-Λατομείο Μουσαμά.
    Η επίκαιρη ερώτηση του κυρίου συναδέλφου έχει ως εξής:
    «Με απόφασή σας και τη σύμφωνη γνώμη της Υπερνομάρχου κ. Γεννηματά και του Νομάρχη Πειραιά κ. Μίχα, οι λυματολάσπες της Ψυττάλειας θα απορρίπτονται στο συνήθη τόπο αποθέσεως παντός απορρίμματος της πρωτεύουσας και όλης της Αττικής: στη Χωματερή Άνω Λιοσίων και εφεδρικά στο γειτονικό Λατομείο Μουσαμά. 
    Κατά πάγια τακτική του ΠΕΧΩΔΕ, όχι μόνο δεν συζητήσατε με τις υπεύθυνες αυτοδιοικητικές αρχές, πρωτοβάθμιες και νομαρχιακή, αλλά ούτε καν τις ενημερώσατε. Με ποιο δικαίωμα η Υπερνομάρχης και ο Νομάρχης Πειραιά συναποφασίζουν να μεταφερθούν στον εξαιρετικά επιβαρημένο χώρο του Θριασίου, ο οποίος είναι μάλιστα εκτός περιοχής της αρμοδιότητάς τους;
    Οι κάτοικοι των Άνω Λιοσίων αλλά και των παρακείμενων δήμων είναι ανάστατοι και εξοργισμένοι. Δεν μπορούν αιωνίως ν΄ αντιμετωπίζονται ως τρίτης κατηγορίας πολίτες και να ζουν αυτοί και τα παιδιά τους μονίμως μέσα στα σκουπίδια και τα βοθρολύματα.
    Η Νομαρχία Δυτικής Αττικής και οι άμεσα θιγόμενοι Δήμοι Άνω Λιοσίων και Πετρούπολης με ομόφωνες αποφάσεις τους εκφράζουν την έντονη διαμαρτυρία τους, προετοιμάζονται για δυναμικές κινητοποιήσεις και ζητούν την άμεση ανάκληση της σχετικής απόφασής σας. 
    Κατόπιν των ανωτέρω, ερωτάσθε, κύριε Υπουργέ:
    - Με ποια κριτήρια αποφασίσατε την απόρριψη της λυματολάσπης της Ψυττάλειας στη Χωματερή Άνω Λιοσίων και στο Λατομείο Μουσαμά, σε απόσταση λίγων εκατοντάδων μέτρων από τα σπίτια της περιοχής; Λάβατε υπ΄ όψιν σας ότι η συγκεκριμένη περιοχή είναι η πιο ρυπασμένη της χώρας και δέχεται τα σκουπίδια της μισής Ελλάδας;
    - Γνωρίζετε ότι οι κάτοικοι αυτής της περιοχής, δεχόμενοι επί σαράντα χρόνια τα σκουπίδια όλης της Αττικής, έχουν εξαντλήσει όλα τα περιθώρια υπομονής και αντοχής; Δεν θα έπρεπε τουλάχιστον να συζητήσετε με τους εκπροσώπους τους και να αναζητήσετε άλλες εναλλακτικές λύσεις;»
    Στην ερώτηση του κ. Λεβέντη θ΄ απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ κύριε Πρόεδρε, ευχαριστώ και τον κ. Λεβέντη για την ερώτηση. 
     Συμμερίζομαι απόλυτα την ευαισθησία του όσον αφορά το τραγικό πρόβλημα της Δυτικής Αττικής και ειδικότερα των Άνω Λιοσίων, διότι δέχονται πράγματι επί  τέσσερις δεκαετίες τα σκουπίδια όλου του Λεκανοπεδίου. Δεν υπάρχει καμιά αμφιβολία. Αυτή είναι η αλήθεια. 
     Σε κάθε μέρος του κόσμου άλλου πλην ημών δυστυχώς, θα είχαν γίνει τουλάχιστον  άλλες τρεις -τέσσερις χωματερές, να τις πω πιο επιστημονικά, χώροι υγειονομικής ταφής και βέβαια θα είχαν δοθεί και εναλλακτικές λύσεις διάθεσης των απορριμμάτων με ανακυκλώσεις κλπ., όπως πράγματι συμβαίνει και στην υπόλοιπη Ευρώπη. Είναι πράγματι θλιβερό και απαράδεκτο το γεγονός αυτό. 
     Υπενθυμίζω βέβαια ότι η λάσπη από την Ψυττάλεια που υπάρχει σήμερα ουσιαστικώς είναι αποτέλεσμα ενός άλλου απαραδέκτου: Έγινε ο βιολογικός καθαρισμός από το 1998 μέχρι το 2004 και στο εργοστάσιο που έγινε, στο δρόμο εξαφανίστηκε η προγραμματισμένη και υπεσχημένη στην Ευρωπαϊκή Ένωση αλλά και στους Έλληνες πολίτες του Λεκανοπεδίου, μονάδα ξήρανσης λάσπης. Έτσι ξαφνικά βρεθήκαμε το 2004 με επτακόσιους τόνους λάσπη την ημέρα που έπρεπε να πάμε δυστυχώς στο μόνο ΧΥΤΑ που λειτουργεί στην Αττική, δηλαδή στο ΧΥΤΑ Άνω Λιοσίων. Και όχι επειδή το σκέφθηκε κάποια κυβέρνηση ή εμείς, αλλά διότι υπήρχε ήδη συμφωνία γι’ αυτό από το 1998 και για μια δεκαετία μεταξύ της ΕΣΝΑ και της ΕΥΔΑΠ η οποία είναι και καθ’ ύλην αρμόδια για τη διάθεση της λάσπης. Αυτή είναι η απλή αλήθεια. 
     Εμείς τι κάναμε ως ΥΠΕΧΩΔΕ που είναι η αρμοδιότητά μας; Αμέσως προκηρύξαμε τον διαγωνισμό για την κατασκευή του εργοστασίου ξήρανσης. Ήδη έχουμε φθάσει στην τελική φάση αυτού του δύσκολου διαγωνισμού. Θα έχουμε σε μερικούς μήνες τον κατασκευαστή και ελπίζουμε σε χρόνους ρεκόρ για την υπόθεση αυτή, δηλαδή σε δυο χρόνια από σήμερα, επιτέλους όλη η λάσπη να γίνεται ένας άοσμος κόκκος με μεγάλη θερμική ικανότητα στην Ψυττάλεια και να μην ρυπαίνει οποιοδήποτε σημείο του Λεκανοπεδίου. 
     Ως τότε τι γίνεται όμως; Μέχρι αυτά τα δυο περίφημα χρόνια τι γίνεται; Έκανε η ΕΥΔΑΠ ως όφειλε έναν διεθνή διαγωνισμό για τη διάθεση της λάσπης σε αυτά τα δυο χρόνια. Και εκεί βεβαίως ακολουθήθηκε η διαδικασία που όφειλε να ακολουθηθεί. Δηλαδή πήγαμε στον πρώτο μειοδότη που πρότεινε μια λύση η οποία όμως φάνηκε στη συνέχεια ότι δεν περπάταγε περιβαλλοντικά όταν έγιναν οι προτάσεις του μειοδότη για τους περιβαλλοντικούς όρους. Ήταν η λύση αεριοποίησης της λάσπης στην Ψυτάλλεια. Πήγαμε στον δεύτερο μειοδότη, μια γερμανική εταιρεία η οποία προτείνει μια άλλη λύση η οποία πράγματι είναι δόκιμη. Πρόκειται για την εδαφοποίηση της λάσπης η οποία γίνεται κατά τρόπο επιστημονικά απόλυτα τεκμηριωμένο και ένα παράδειγμα αυτού του τρόπου και της μεθόδου υπάρχει αυτή τη στιγμή στη Θεσσαλονίκη. 
     Κύριε Πρόεδρε, τελείωσε ο χρόνος μου τα υπόλοιπα θα τα πω στη δευτερολογία μου.
     ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του μεγάρου της Βουλής, σαράντα οκτώ μαθητές και μαθήτριες και δύο συνοδοί-δάσκαλοι από το 78ο Δημοτικό Σχολείο Αθηνών. 
     Η Βουλή τους καλωσορίζει. Τους εύχεται καλές σπουδές και τους πληροφορούμε ότι παρακολουθούν συνεδρίαση της Βουλής κοινοβουλευτικού ελέγχου που παρευρίσκονται οι Βουλευτές που ελέγχουν την Κυβέρνηση για πράξεις και παραλείψεις -γι’ αυτό βλέπετε λίγους Βουλευτές εδώ- και οι Υπουργοί που είναι αρμόδιοι για ν΄ απαντήσουν. 
     (Χειροκροτήματα απ’ όλες τις πτέρυγες)
     Ο ερωτών συνάδελφος κ. Λεβέντης έχει το λόγο.
     ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, χαίρομαι που παραδέχεστε ότι είναι τραγικό το πρόβλημα της Δυτικής Αττικής και των Άνω Λιοσίων. Είναι μια κατάσταση τριτοκοσμική, αφόρητη και είναι η αποθέωση αν θέλετε της άναρχης, απρογραμμάτιστης και χωρίς υποδομές ανάπτυξης της ελληνικής πρωτεύουσας. 
     Προβλήματα που τα είχαν λύσει οι κάτοικοι της Κνωσού πριν από τέσσερις χιλιάδες χρόνια ή των Μυκηνών, εμείς σήμερα ακόμη στην Αθήνα του 2005 δεν τα έχουμε επιλύσει. Και βέβαια, όπως αυτά θεωρούνται ψηλά γράμματα, ένα άλλο βασικό στοιχείο είναι ότι βρήκαμε την εύκολη λύση. 
     Βρήκαμε μία υποβαθμισμένη περιοχή, όπου οι άνθρωποι είναι παραγκωνισμένοι και περιθωριοποιημένοι. Τους έχουμε σκεπάσει με τα σκουπίδια και τώρα τους καλύπτουμε και με τα βοθρολύματα όλης της πρωτεύουσας και όλης της Αττικής. Αυτό είναι απαράδεκτο και εγκληματικό από κάθε άποψη. Δεν θα έπρεπε καμία κυβέρνηση και καμία ευνομούμενη πολιτεία να το δεχτεί. 
      Τώρα, έρχεστε να μας πείτε ότι θα φτιαχτεί ένα εργοστάσιο, το οποίο θα λειτουργήσει σε δύο χρόνια –υποτίθεται ότι θα λειτουργήσει- ενώ το εργοστάσιο έπρεπε να λειτουργεί εδώ και πέντε-έξι χρόνια. Τα είχαν και άλλοι Υπουργοί και άλλοι και άλλοι και δυστυχώς δεν έγινε τίποτα. 
      Επομένως τι θα πρέπει να κάνουν αυτοί οι κάτοικοι εκεί πέρα; Ποιος είναι ο τρόπος αντίδρασης που έχουν; Είναι αγανακτισμένοι και απογοητευμένοι! Ο μόνος τρόπος αντίδρασης που έχουν είναι να βάλουν τα στήθη τους μπροστά και να πούνε ότι δεν θ΄ αφήσουμε να περάσει τίποτα από εδώ και πέρα. Θα περάσουν πάνω από τα πτώματά μας! Είναι λύση όμως αυτή; Δεν θα έπρεπε η Κυβέρνηση να είχε αντιμετωπίσει αυτά τα ζητήματα; 
      Ασφαλώς οι προηγούμενες κυβερνήσεις έχουν σοβαρότατες ευθύνες, αλλά ευθύνες έχει και η σημερινή Κυβέρνηση. Έχει περάσει ενάμισης χρόνος αφότου ανέλαβε την εξουσία και δεν έχει κάνει τίποτα έως τώρα. Γιατί δεν θα μπορούσαν μέσα σ’ αυτό το διάστημα να έχουν προχωρήσει οι διαδικασίες; Ο Υπουργός κ. Σουφλιάς λέει επανειλημμένα ότι παρέλαβε μία καυτή πατάτα. Δεν πρόκειται απλώς για μία καυτή πατάτα, αλλά για μία απασφαλισμένη χειροβομβίδα, για μία ωρολογιακή βόμβα, η οποία έχει αρχίσει να λειτουργεί και είναι έτοιμη να εκραγεί. 
      Αντί όμως να την απομακρύνει όσο γίνεται πιο μακριά από κατοικημένες περιοχές, πάει να τη βάλει μέσα στο παντελόνι της Δυτικής Αττικής, να εκραγεί και να την ανατινάξει. Είναι δυνατόν να το δεχτούν αυτό οι κάτοικοι της Αττικής; 
      Ερχόμαστε και λέμε ότι είναι νόμιμη η διαδικασία, διότι έτσι αποφάσισε το Συμβούλιο της Επικρατείας, διότι ο αρμόδιος εισαγγελέας είπε αυτό ή εκείνο, αλλά ποιες είναι οι νομιμότητες που ισχύουν εκεί πέρα; 
      Αν θέλετε, αυτή η χωματερή δεν έχει άδεια. Λειτουργεί χωρίς άδεια της αρμόδιας Νομαρχίας Δυτικής Αττικής. Οι μελέτες περιβαλλοντικών επιπτώσεων προέβλεπαν αυτό που ήταν η αρχική συμφωνία λειτουργίας της χωματερής, δηλαδή, να εναποτίθενται εκεί πεντακόσιοι τόνοι σκουπιδιών, ενώ πηγαίνουν εξήμισι  χιλιάδες τόνοι. Δεν υπάρχει μελέτη περιβαλλοντικών επιπτώσεων. Αυτήν τη στιγμή έχει δημιουργηθεί μία τεράστια χαβούζα, όπου πηγαίνουν και αδειάζουν όλα αυτά τα απορριμματοφόρα, όλα αυτά τα λασποφόρα. 
      Ποιος την έφτιαξε αυτήν; Σε ποιο χώρο; Είναι εκτός των προσδιορισμένων ορίων της χωματερής των Άνω Λιοσίων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Λεβέντη, ολοκληρώστε, σας παρακαλώ. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω, κύριε Πρόεδρε. 
      Επομένως στη συγκεκριμένη περίπτωση είναι δεδομένη η παραβίαση της νομιμότητας και δεν μπορούμε να επικαλούμαστε τη νομιμότητα που στηρίζεται στο ότι απεφάνθη ο άλφα ή ο βήτα δικαστικός λειτουργός να γίνει αυτό, γιατί η πρώτη και κύρια νομιμότητα πρέπει να είναι η ζωή και η υγεία και αυτών των ανθρώπων. Είναι και αυτοί άνθρωποι που έχουν δικαίωμα! 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Αμέσως, κύριε Πρόεδρε. 
      Σεβόμαστε ότι τα σκουπίδια δεν μπορούν να μένουν στους δρόμους της Αθήνας, αλλά πρέπει να σκεφτούμε όμως ότι δεν μπορούν να πηγαίνουν συνεχώς να σκεπάζουν αυτούς τους ανθρώπους. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Λεβέντη. 
      Το λόγο έχει ο Υπουργός για να δευτερολογήσει. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Θα ήθελα να εκφράσω δύο παράπονα στον αγαπητό κ. Λεβέντη. 
      Πρώτον, είναι άδικο να λέτε ότι δεν έγινε τίποτα αυτόν τον ενάμιση χρόνο. Έγινε ό,τι έπρεπε να γίνει και μάλιστα κατά τρόπο εξαιρετικά γρήγορο. 
      Κατ’ αρχήν, έγινε επιτέλους αυτό που χάθηκε στο δρόμο, δηλαδή το εργοστάσιο ξήρανσης της λάσπης, γιατί η λάσπη αφορά εμάς, δεδομένου ότι τα σκουπίδια είναι αρμοδιότητας του Υπουργείου Εσωτερικών. Αλλά το πρόβλημα φυσικά είναι των κατοίκων. 
      Επιπλέον –για να λέμε και τα σωστά της προηγούμενης κυβέρνησης- η προηγούμενη κυβέρνηση πράγματι είχε το θάρρος να χωροθετήσει τρεις χώρους υγειονομικής ταφής, οι οποίοι επιτέλους διανέμουν κάπως λογικότερα το φορτίο των σκουπιδιών του Λεκανοπεδίου. Η παρούσα Κυβέρνηση το αποδέχτηκε αυτό. Ο κ. Περεντίνος είπε ότι θα παραμείνει στην απόφαση της προηγούμενης κυβέρνησης και ότι δεν θα αλλάξει τη χωροθέτηση. 
      Πάμε τώρα στην ουσία του προβλήματος που μας «καίει» αυτήν τη στιγμή. Είναι άδικο επίσης, κύριε Βουλευτά, να λέτε ότι αυτήν τη χειροβομβίδα την πάμε ξανά στα μπατζάκια των Άνω Λιοσίων. Δεν είναι έτσι τα πράγματα. 
      Η πρόταση η οποία προωθείται αυτήν τη στιγμή είναι η εξής: Αντί να ρίχνουμε αυτήν τη λάσπη στο ΧΥΤΑ, όπως γινόταν μέχρι τώρα εδώ και έξι χρόνια και όπως νομικά πράγματι –που δεν λέει τίποτα επί της ουσίας πολλές φορές- υπάρχει το δικαίωμα να γίνεται, θα τοποθετείται εκεί σε μία ειδική θέση επεξεργασίας. Θα μεταφέρεται διπλάσια ποσότητα χώματος, κλαδιών και φύλλων και θα γίνεται επί τόπου η λεγόμενη «εδαφοποίηση», δηλαδή ένα έδαφος το οποίο αμέσως μετά θα σκεπάζει επιτέλους τα τριακόσια δέκα στρέμματα της χωματερής, όπου πραγματικά σήμερα η κατάσταση είναι απαράδεκτη. 
      Έτσι, σε δύο χρόνια, ώσπου να δουλέψει το νέο εργοστάσιο, θα έχει σκεπαστεί επιτέλους η χωματερή με δυόμιση μέτρα χώμα, φυτεμένο μάλιστα. Αυτή είναι η συμφωνία, η οποία υπάρχει ήδη μεταξύ ΕΣΚΔΝΑ και του αρμόδιου Υπουργείου και θα υλοποιηθεί όπως σας το είπα.
      Βέβαια, υπάρχει η δυσπιστία των κατοίκων και εδώ έχετε απόλυτο δίκιο. Δεν τα πιστεύουν αυτά, έχουν ακούσει πολλά και κατά καιρούς τους έχουμε γελάσει. Εγώ σας εγγυώμαι ότι αν δεν ήμασταν εμείς οι ίδιοι πεπεισμένοι ότι αυτά «περπατάνε», αν δεν έβλεπα ο ίδιος με τα μάτια μου –και κυρίως ο Υπουργός, ο κ. Σουφλιάς- ότι δεν υπάρχει καμία περίπτωση αστοχίας, δεν θα προχωρούσαμε στη λύση αυτή. Αλλά τα είδαμε, βεβαιωθήκαμε και την προχωρούμε.
      Συνεπώς με λύπη μου και, ομολογώ, με ντροπή μου ως πολίτη απλού, παρακαλώ τους κατοίκους να κάνουν λίγο υπομονή. Δεν θα υπάρξει άλλη λάσπη χύδην στη χωματερή τους. Θα γίνεται σε μερικές ώρες χώμα η λάσπη, θα καλύπτει την απαράδεκτη υπόλοιπη χωματερή, που είναι τώρα ξεσκέπαστη, γεμάτη βρόμα και γλάρους και σε δύο χρόνια, τουλάχιστον από πλευράς λάσπης, δεν θα υπάρχει πρόβλημα.
      Βέβαια, το πρόβλημά τους συνεχίζεται από τη νέα χωματερή, που είναι εκεί κοντά. Αλλά αυτό είναι θέμα μιας άλλης συζήτησης, που θα το συζητήσουμε μια άλλη φορά, αν θέλετε.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη
      ΤΩΝ ΕΠΕΡΩΤΗΣΕΩΝ
      Θα συζητηθεί η με αριθμό 60/32/3-3-2005 επερώτηση προς τους Υπουργούς Τουριστικής Ανάπτυξης, Εθνικής Παιδείας και Θρησκευμάτων και Οικονομίας και Οικονομικών τριάντα τριών Βουλευτών του ΠΑΣΟΚ, των κυρίων Χρήστου Παπουτσή, Παναγιώτη Σγουρίδη, Πέτρου Ευθυμίου, Αγγελικής (Άντζελας) Γκερέκου, Δημητρίου Κουσελά, Απόστολου Κατσιφάρα, Αντωνίας (Τόνιας) Αντωνίου, Γεωργίου Ανωμερίτη, Χρύσας Αράπογλου, Ευάγγελου Αργύρη, Δημητρίου Βαρβαρίγου, Δημητρίου Γεωργακόπουλου, Ιωάννη Διαμαντίδη, Ιωάννη Δριβελέγκα, Βασίλείου Κεγκέρογλου, Κίμωνα Κουλούρη, Λάζαρου Λωτίδη, Αθανασίας Μερεντίτη, Αθανασίου (Θάνου) Μωραΐτη, Εμμανουήλ Όθωνα, Αθανασίου Παπαγεωργίου, Ιωάννη Παρασκευά, Πέτρου Κατσιλιέρη, Παναγιώτη Ρήγα, Αναστασίου Σιδηρόπουλου, Κωνσταντίνου Σκανδαλίδη, Εμμανουήλ Στρατάκη, Θεοδώρας Τζακρή, Στέφανου Τζουμάκα, Βασιλείου Τόγια, Απόστουλου-Αθανάσιου Τσοχατζόπουλου, Νικολάου-Φωτίου Χατζημιχάλη, Νικολάου Χριστοδουλάκη σχετικά με θέματα τουρισμού.
      Ο γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Ρέππας ορίζει ως Κοινοβουλευτικό Εκπρόσωπο την κ. Ροδούλα Ζήση.
      Το λόγο έχει ο πρώτος επερωτών κ. Πέτρος Ευθυμίου.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, το ΠΑΣΟΚ κατέθεσε αυτήν την επερώτηση από το Μάρτιο και υπάρχουν δύο εντυπωσιακά στοιχεία γύρω απ’ αυτήν. Πρώτον, ότι ορίστηκε η συζήτηση σήμερα, αλλά είναι σαν ο χρόνος να μην έχει μεσολαβήσει, ώστε να χρειαστεί ν΄ αλλάξει μία γραμμή της.
      Και δεύτερον, είναι εντυπωσιακό ότι πρέπει να ξεκινήσω κατευθείαν με έπαινο στον Υπουργό Τουρισμού κ. Αβραμόπουλο, διότι έδωσε με μία λέξη το περιεχόμενο των πολιτικών της Νέας Δημοκρατίας για τον τουρισμό. Αυτή είναι η λέξη που διάλεξε και για την καμπάνια, δηλαδή σήμερα κατ’ ουσίαν καλούμαστε να μιλήσουμε για ένα μεγάλο μύθο.
      Γιατί στην πραγματικότητα ο μεγαλύτερος μύθος που έχουμε ν΄ αντιμετωπίσουμε σήμερα –και δυστυχώς αφορά και την πολιτική λειτουργία του ίδιου του κυρίου Υπουργού- είναι ότι δεν υπάρχει όχι απλώς τουριστική πολιτική, αλλά ούτε Υπουργείο Τουρισμού.
      Μ΄ ένα επίπεδο, που προφανώς –και θέλω να το ελπίζω και είμαι βέβαιος- δεν αφορά τον κ. Αβραμόπουλο, μόλις στην ερώτηση της περασμένης Παρασκευής, όπου εκλήθη ο κ. Λιάσκος ν΄ απαντήσει στον κ. Σγουρίδη –ο οποίος δεν είναι σήμερα ανάμεσά μας, καθώς υποστηρίζει ο γιος του την διδακτορική διατριβή στο ΜΙΤ και νομίζω ότι όλοι πρέπει να τον συγχαρούμε γι’ αυτό- θα δει κανείς από τα Πρακτικά της Βουλής μια απίστευτα ωμή επίθεση του κ. Λιάσκου. Μ΄ έναν τερατώδη τρόπο, θα έλεγε κανείς, επανέφερε το ότι «δεν δικαιούμασθε δια να ομιλούμε», διότι σήμερα η Νέα Δημοκρατία καλείται ν΄ αντιμετωπίσει «το τέλμα και την οπισθοδρόμηση» των πολιτικών του ΠΑΣΟΚ.
      Θ΄ αποδείξουμε σήμερα ότι ό,τι η Νέα Δημοκρατία έχει να επιδείξει είναι ακριβώς χάρη στις πολιτικές του ΠΑΣΟΚ, τις οποίες βρήκε, αλλά θ΄ αποδείξουμε και ότι δυστυχώς δεν υπάρχει ίχνος δημιουργικής αξιοποίησης αυτών των πολιτικών.
     Κυρίες και κύριοι Βουλευτές, κανείς Έλληνας πολίτης δεν θ΄ αμφισβητήσει ότι το ΠΑΣΟΚ από την πρώτη μέρα της ανάληψης των Ολυμπιακών Αγώνων το 1997 προετοίμασε τους Ολυμπιακούς ακριβώς κατά το πρότυπο της Βαρκελώνης, το οποίο μελετήσαμε, το οποίο αξιοποιήσαμε, ώστε ν΄ αποτελέσουν τη βάση της τουριστικής ανάκαμψης της χώρας μας με δύο κεντρικά χαρακτηριστικά: 
     Πριν από όλα το γιγάντιο απόθεμα που δημιουργεί με τέσσερα δισεκατομμύρια τηλεθεατές σε όλο τον κόσμο καθηλωμένους στο έμβλημα μιας σύγχρονης Ελλάδας που δένει όμως με το πλούσιο παρελθόν της σε μία κορυφαία στιγμή και δεύτερον, με δεκαέξι χιλιάδες δημοσιογράφους όλων των παγκόσμιων δικτύων, οι οποίοι κατά κοινή παραδοχή αναγόρευσαν την Ελλάδα και την Αθήνα ως μείζονα προορισμό. 
     Και ξέρουμε όλοι, κατά παραδοχή της ίδιας της Διεθνούς Ολυμπιακής Επιτροπής, ότι αν η Βαρκελώνη στήριξε την τόσο επιτυχή ανάπτυξή της ως σήμερα στους Ολυμπιακούς Αγώνες, αυτό οφείλεται στα μεγάλα έργα συνολικών αναπλάσεων, τα οποία αποτελούν μόλις το 1/3 των έργων που βρήκατε εσείς στην Αθήνα. 
     Και τι θα ήλπιζε κανείς: όπως ακριβώς σχεδιάστηκαν, οι Ολυμπιακοί Αγώνες ν΄ αποτελέσουν μείζον εφαλτήριο για τον τουρισμό. Διότι ξέρουμε όλοι από την παγκόσμια πείρα ότι αν η πρωτεύουσα της χώρας δεν είναι ο βασικός «distributor», ο βασικός διανομέας του τουρισμού, η χώρα αυτή πάσχει. Γι’ αυτό το Παρίσι είναι κορυφαίο, γι’ αυτό το Λονδίνο είναι κορυφαίο, γι’ αυτό είναι κορυφαίες οι μεγάλες πρωτεύουσες, σαν το κέντρο αναφοράς και διανομής του τουρισμού. Αυτό λοιπόν βρήκατε. Βρήκατε μία Αθήνα που ήταν η αχίλλειος πτέρνα του ελληνικού τουρισμού να έχει δώσει μία άλλη εικόνα, όχι μόνο στις  λειτουργικές υποδομές, όχι μόνο στην απελευθέρωση των ξενοδοχειακών μονάδων, που όλες αναμορφώθηκαν γιατί καταργήσαμε τον κορεσμό, αλλά βρήκατε αυτό το γιγάντιο δίκτυο υποδομών και ανωδομών, για να κτίσετε μία αντίστοιχα στρατηγική πολιτική τουρισμού. 
     Ποια είναι η αλήθεια, αγαπητοί φίλοι: κατατέθηκε το νομοσχέδιο της μεταολυμπιακής χρήσεως, όπου υπογράφουν δέκα Υπουργοί της Κυβέρνησης, περιλαμβανομένων των Υπουργών Αγροτικής Ανάπτυξης και Εμπορικής Ναυτιλίας, και δεν υπογράφει ο Υπουργός Τουρισμού. Δεν υπάρχει τουριστική λογική στην αξιοποίηση των ολυμπιακών έργων. Μοναδικό φαινόμενο, σκληρό, απαράδεκτο για τη χώρα, βαρύ και σκληρό και για τον Υπουργό προσωπικά, όταν στη μείζονα επένδυση της χώρας για την τουριστική ανάπτυξη στο νομοσχέδιο που κατατέθηκε και ψηφίστηκε στη Βουλή των Ελλήνων δέκα Υπουργοί θεωρείται ότι είναι μέτοχοι και απέχει ο μόνος Υπουργός, το μόνο Υπουργείο για το οποίο έγινε όλη η λογική της  μεταολυμπιακής χρήσεως. Είναι δυστύχημα, γιατί φαντάζομαι ότι αν ο κ. Αβραμόπουλος είχε κληθεί να έχει την πραγματική παραμικρή συμμετοχή, δεν θα επέτρεπε να θεωρείται ο μείζον αυτός προορισμός της Αθήνας και η μείζον τουριστική χρήση, το περίφημο –έχω τα χθεσινά «ΝΕΑ»- «Ανοικτά στάδια» με...... λουκέτο», όπου οι τουρίστες» –έχουν μία έρευνα τα «ΝΕΑ»- «απαγορεύεται να εισέλθουν στις εγκαταστάσεις» και απαγορεύεται από στρατιωτικούς. Η φρούρηση έχει ανατεθεί σε στρατιώτες. Μία εικόνα Βηρυτού της Αθήνας το 2005, κλειδωμένες πόρτες συναντούν οι τουρίστες και οι επισκέπτες στις ολυμπιακές εγκαταστάσεις. 
     Καταθέτω στα Πρακτικά τη σελίδα από την εφημερίδα «ΝΕΑ», για να φανεί και ο στρατιώτης που εμποδίζει τους τουρίστες να εισέλθουν. 
     (Στο σημείο αυτό ο Βουλευτής κ. Ευθυμίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Και είναι αυτό μεταολυμπιακή τουριστική αξιοποίηση της ολυμπιακής προσπάθειας με την πλήρη απουσία του Υπουργού Τουρισμού τον οποίο επισκέφθηκε ο κ. Καραμανλής για να του κάνει δώρο τη φυσική του παρουσία, αλλά όχι την πολιτική εξουσιοδότηση ν΄ ασκεί πολιτική για τον τουρισμό! Είναι δυσάρεστο, είναι βαθιά αρνητικό ότι στην πραγματικότητα μιλάμε μ΄ έναν μύθο που λέγεται  Υπουργείο Τουρισμού και τουριστική πολιτική.
     Το δεύτερο πιο συγκεκριμένο θέμα που θέτουμε είναι ότι αυτή η Κυβέρνηση είχε την ευτυχία χάρη στις πολιτικές που κατήγγειλε να παραλάβει ένα ετήσιο κονδύλι, που πιθανώς να φτάνει τα 60.000.000 ευρώ για τη διαφημιστική προβολή του τουρισμού, που πράγματι είχε χαμηλά κονδύλια συγκριτικά και πράγματι δεν είχε σωστό «timing», όποτε έπρεπε και όπως έπρεπε πάντα στις προηγούμενες περιόδους.


    Εξασφαλίσαμε με τις πολιτικές μας -και είναι η πρώτη Κυβέρνηση αυτή της Ν.Δ. που το καρπώθηκε- το 30% των μηνιαίων εσόδων από τα καζίνο να κατατίθεται ακριβώς για την αξιοποίηση και την τουριστική προβολή. Είναι η πρώτη κυβέρνηση που βρέθηκε μ΄ ένα τεράστιο ποσό, που επαναλαμβάνω ότι η χρήση του 2004 πρέπει να ήταν 40.000.000 € και μπορεί να φτάσει και τα 60.000.000 €. 
    Επαναλαμβάνω ότι «πρέπει να ήταν», γιατί είναι γνωστό, κύριε Υπουργέ -και φαντάζομαι θα σας έχει ενημερώσει ο κ. Λιάσκος- ότι δεν καταθέτετε στη Βουλή τα στοιχεία χρήσεων που σας ζητάει η Αντιπολίτευση και πληροφορούμαστε από τις εφημερίδες τα μεγέθη που οφείλατε να έχουν έρθει στη Βουλή. 
    Πώς, όμως, έγινε η χρήση αυτών των κονδυλίων; Έγινε πρώτα απ’ όλα με τη βαθύτατα αποτυχημένη προβολή των Ολυμπιακών Αγώνων, αφού αυτοί πραγματοποιήθηκαν, με την καταχώρηση γαλλικών διαφημίσεων σε αμερικάνικα περιοδικά, αφού είχαν γίνει οι Αγώνες. 
    Δεύτερο και χειρότερο, ενώ ο ΣΕΤΕ, ο πιο υπεύθυνος φορέας υπεδείκνυε στον κύριο Υπουργό να οδηγηθεί σε μείζονα έρευνα αγοράς, έτσι ώστε τα περιεχόμενα αυτής της εκστρατείας να αφορούν το νέο «positioning», όπως λέμε, της Ελλάδας, τη νέα τοποθέτησή της μέσα στον παγκόσμιο χάρτη, καθώς αυξάνει ο ανταγωνισμός νέων προορισμών, επέλεξαν το δρόμο του εμπειρισμού, το οποίο πραγματικά είναι εκπληκτικό για τον κ. Αβραμόπουλο που έχει αυξημένο το ένστικτο της επικοινωνίας, έτσι ώστε να γίνει μία καμπάνια που μία έγκυρη δημοσιογράφος -κατά κοινή παραδοχή και η δημόσια τηλεόραση της έχει αφιερώσει εκπομπή πραγματικά γιατί αξίζει- η κ. Μάγια Τσόκλη στην “ΚΑΘΗΜΕΡΙΝΗ” να συνιστά στον Υπουργό να μην εμπιστεύεται τις διαφημιστικές εκστρατείες του τουρισμού με τη μέθοδο που διαφημίζουμε τα γιαούρτια. 
    Γι’ αυτό εσείς, κύριε Αβραμόπουλε, ξέρετε ότι η Ελλάδα δούλεψε για την Τουρκία. Γιατί όταν έχει προηγηθεί ένα έμβλημα –το ξέρετε πάρα πολύ καλά- όταν δηλαδή στο συλλογικό υποσυνείδητο έχει εγκαθιδρυθεί ένα έμβλημα, που ήταν ακριβώς το έμβλημα της Τουρκίας «Ζήσε το μύθο σου στην Τουρκία»  αξιοποιώντας η γείτονα χώρα τις ελληνικές αρχαιότητες που κατά μήκος όλου του Αιγαίου κοσμούν τις ακτές της- το «ντουμπλάρισμα», όπως λένε οι διαφημιστές, το να έρθεις εσύ πίσω από κάτι που έχει ήδη κατατεθεί, λειτουργεί υπέρ του πρώτου και αυθεντικού. 
    Όλη αυτή η γιγάντια καμπάνια εμπέδωσε το τουριστικό μήνυμα της Τουρκίας. Η Ελλάδα ήρθε να κάνει υποστήριξη στην αρχική διατύπωση της ίδιας καμπάνιας από την Τουρκία. Και αγνοήσατε όχι μόνο την Αντιπολίτευση, αγνοήσατε τον υπεύθυνο φορέα, τον ΣΕΤΕ, που σας υπέβαλε υπόμνημα με τον τίτλο «τώρα ή ποτέ» και σας ζήτησε να υπάρξει μάρκετινγκ, έρευνα αγοράς που θα οδηγήσει σε μία αντίστοιχης ποιότητας καμπάνια. Αν θέλετε τις υποδείξεις και την κριτική της κυρίας Τσόκλη πάνω σ’ αυτό από την “ΚΑΘΗΜΕΡΙΝΗ” μπορείτε να την αξιοποιήσετε. 
    Το ίδιο πράγμα έχουμε ν΄ αναφέρουμε και χαίρομαι -και θα ήθελα να είναι εδώ ο κ. Λεβέντης που απεχώρησε- γιατί τουλάχιστον η σημερινή κουβέντα μπορεί να γίνει, όπως ελπίζω, μεταξύ πολιτικών και μεταξύ πολιτών και θα έλεγα και ανδρών, χωρίς τις συνήθεις συκοφαντίες που ακούγαμε από τα χείλη του κ. Λιάσκου, καθώς έχει μεσολαβήσει η αθώωση του κ. Χωμενίδη, του διευθύνοντος συμβούλου της ΕΤΑ από τα δικαστήρια, στα οποία μία ορισμένη πολιτική αντίληψη τον οδήγησε.
    Όλη αυτή την πολιτική, που καταφέρατε ν΄ ασκήσετε με λάθος τρόπο, την οφείλετε στα έσοδα που διαμόρφωσε για το δημόσιο η ΕΤΑ. Αυτήν τη στιγμή όμως διαβάζουμε στις εφημερίδες ότι θα είναι ζημιογόνος η ΕΤΑ, πράγμα που σημαίνει ότι πρέπει ν΄ απαντήσετε στην επίμονη αίτηση κατάθεσης εγγράφων διότι σπάσατε μία υγιή παράδοση, η ΕΤΑ να δημοσιοποιεί ανά τρίμηνο και εξάμηνο τις λογιστικές καταστάσεις και τον ισολογισμό. 
    Δημιουργείτε υπόνοιες για μια εταιρεία που εισήχθη στο Χρηματιστήριο με πρόβλεψη κερδοφορίας από ποιους; Από δύο γίγαντες του τραπεζικού συστήματος, την ΠΙΣΤΕΩΣ και την EUROBANK. Θέτετε σε αμφιβολία δηλαδή τον τρόπο λειτουργίας, συνολικά, της οικονομίας. Και ενώ η ΕΤΑ είναι η εταιρεία που σας παρέχει όλα αυτά, δεν μας δίνετε κανένα στοιχείο. Προαναγγέλλετε κερδοφορία, ενώ υιοθετήσατε όλες τις πολιτικές που πριν συκοφαντούσατε και καταγγέλλατε, και αφού συκοφαντήθηκαν και αδικήθηκαν άνθρωποι. 
      Δεν θα αναφερθώ αυτήν τη στιγμή στην κακοδιοίκηση που διέπει όλη την πολιτεία, μιας Κυβέρνησης που υποσχέθηκε να επανιδρύσει το κράτος και το επανιδρύει μ΄ έναν τρόπο μοναδικό, δίνοντας ένα τέλειο υπόδειγμα του κομματικού κράτους του ’60, όταν παντού απολύονται οι διευθυντές και διορίζονται διευθυντές στελέχη της Νέας Δημοκρατίας. Αλλάξατε  τρεις διευθυντές μόνο στο καζίνο της Κέρκυρας. Χαίρομαι που επεκτείνατε τα κριτήριά σας. Ορίσατε διευθυντή στον Παρνασσό βιβλιοθηκάριο του Υπουργείου Παιδείας! Χαίρομαι που πράγματι συνδέετε τον τουρισμό με την παιδεία με αυτό τον τρόπο. Έχουμε πάρα πολλά να πούμε για την κακοδιοίκηση, που είναι γνώρισμα αυτής της περιόδου. 
      Αλλά θ΄ αναφερθώ σ’ ένα στοιχείο. Κύριε Αβραμόπουλε, λυπάμαι για τους λόγους που οδήγησαν ακόμα και στην ακύρωση της υπογραφής σας. Σε στενή συνεργασία με τον κ. Γεωργακόπουλο -που είναι εδώ- και τον κ. Χωμενίδη  οργανώσαμε την απόλυτα πρωτότυπη και σημαντική ενίσχυση του τουρισμού σε περίοδο εκτός καλοκαιριού, ενίσχυση των στερημένων περιοχών της χώρας, σ’ ένα πρόπλασμα, κιόλας, μοναδικό, που ήταν οι μαθητικές βδομάδες, οι «λευκές» και «πράσινες» τάξεις. Ξεκινήσαμε πιλοτικά το 2002 και βρήκατε εν εξελίξει ένα πρόγραμμα με πενήντα χιλιάδες μαθητές, που σ’ όλη τη χώρα όχι μόνο ζωογονούσε τον τουρισμό, όχι μόνο διαμόρφωνε μια νέα τουριστική συνείδηση στα ίδια τα παιδιά, άρα στους μελλοντικούς πολίτες που θα κατευθύνουν με άλλο τρόπο τον τουρισμό, αλλά επιπλέον ζωντάνεψε, με τετρακόσιες χιλιάδες διανυκτερεύσεις, όλη την τουριστική οικονομία σε περιόδους που ήταν καταδικασμένη σε πλήρη οικονομική απραξία. Και ταυτόχρονα, ως Υπουργός Παιδείας, σας διαβεβαιώνω ότι όλες οι αξιολογήσεις του προγράμματος έλεγαν το εξής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μόνο μισό λεπτό ακόμη, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):Θα πάρετε, κύριε Ευθυμίου, από τη δευτερολογία σας…
      ΠΕΤΡΟΣ ΕΥΘΥΜΙΟΥ: Να πάρω, άμα είστε τόσο αυστηρός σήμερα. 
      ΠΡΟΕΔΡΕΥΩΝ (Γεώργιος Σούρλας): Όχι, δεν είμαι αυστηρός…
      ΠΕΤΡΟΣ ΕΥΘΥΜΙΟΥ: Οι πιστοποιήσεις που έγιναν από το Υπουργείο Παιδείας έλεγαν ότι μετά από αυτήν την πρωινή σχέση με τη φύση, με το ιστορικό και πολιτισμικό περιβάλλον, οι μαθητές στα απογευματινά τους μαθήματα είχαν εξαιρετική απόδοση. Στερήσατε από τα παιδιά του ελληνικού λαού ένα άνοιγμα ζωής. Και το στερήσατε, κύριε Υπουργέ, αφού με την υπογραφή σας είχατε δεσμευθεί ότι το πρόγραμμα θα συνεχιστεί και αφού και η κ. Γιαννάκου είχε διαβεβαιώσει ότι θα συνεχιστεί και ότι κανένα πρόγραμμα δεν θα διακοπεί.
      Θα ήθελα να τονίσω κλείνοντας, ότι πρέπει να μας εξηγήσετε γιατί όταν εγκαινιάσατε με τέτοιον πανηγυρικό τρόπο τη μαρίνα του ΣΕΦ -αφού ήταν ένα έργο που σας παρέδωσε το ΠΑΣΟΚ, το εγκαινιάσατε και καλά κάνατε- γιατί στη διάρκεια των Αγώνων υπήρχε μόνο ένα σκάφος και πριν λίγες μέρες υπήρχαν μόνο τριάντα; Και γιατί να έχει παθητικό 700.000 ευρώ; Και θέλω να μου εξηγήσετε αν μπορούμε αύριο να καλέσουμε τους Έλληνες πολίτες να πάνε για μπάνιο στην πλαζ της Βουλιαγμένης. Γίνονται εκσκαφές, λέτε. Και με διαδικασίες κατεπείγοντος και με κλειστή ανάθεση, κι όχι με ανοιχτή προκήρυξη διαγωνισμού. Από πότε η κυβερνητική απραξία είναι αιτία του κατεπείγοντος; Από πότε το να καθυστερείς σε οδηγεί στην κατεπείγουσα μορφή που βέβαια, ήδη Ιούνιο, αφήνει κι έξω τη χρήση από το λαό μιας πλαζ;
      Και θα ήθελα να τονίσω, κλείνοντας, ότι μετά την διαπιστωμένη ανυπαρξία του Υπουργείου Τουρισμού, μετά την διαπιστωμένη κάρπωση όλων των πολιτικών του ΠΑΣΟΚ, πιστεύω ότι θα έπρεπε να προστατεύσετε και τον Πρωθυπουργό της χώρας όταν έρχεται σ’ εσάς, ανακοινώνει το πρόγραμμα τουριστικής κατοικίας του ΠΑΣΟΚ, το ίδιο πρόγραμμα που εσείς συκοφαντήσατε με τέτοιο συστηματικό τρόπο και πάτε να το εφαρμόσετε χωρίς τις δικλίδες ασφαλείας ενός νόμου που τον ψηφίσαμε μαζί. Αλλάξατε μετά γνώμη και το συκοφαντήσατε, και τώρα πάτε να το εφαρμόσετε μ΄ έναν τρόπο που πουθενά δεν υπάρχει διαφάνεια, έτσι ώστε να είναι δυνατόν -φυσικά και ερήμην του Πρωθυπουργού και υμών!- να έχουμε ένα κερδοσκοπικό παιχνίδι στη γη και να έχουμε μια ριζική ανατροπή της διαφάνειας που πρόβλεπε ο νόμος, εφόσον γίνονται συναντήσεις οι οποίες πουθενά δεν κοινοποιούνται, κανείς δεν γνωρίζει, και δημιουργείται ένα θολό κλίμα και στη διεθνή και στην εθνική αγορά. 
    Συμπεραίνουμε, κύριε Υπουργέ, ότι θα μας δώσετε εξηγήσεις για όλα –γιατί αποφεύγει το Υπουργείο για όλα αυτά να μας δώσει στοιχεία- και κυρίως αν έχετε σκοπό και πώς να υπάρξει Υπουργείο Τουρισμού, ώστε να μπορέσουμε και εμείς να δούμε που θ΄ απευθύνουμε τον έλεγχό μας, όπως ακριβώς όλη η τουριστική αγορά αρχίζει να αναρωτιέται ότι καλούμε τους άλλους να ζήσουν το μύθο στην Ελλάδα, το μύθο που ζουν ήδη οι ίδιοι στην Ελλάδα που είναι ότι υπάρχει Υπουργείο Τουρισμού! 
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Η κ. Αθανασία Μερεντίτη έχει το λόγο.
    ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ, ο τουρισμός, η βαριά βιομηχανία της χώρας μας δεν μπορεί και δεν πρέπει δεν αντιμετωπίζεται με τουριστική νοοτροπία. Ο τουρισμός στην πολιτική σίγουρα δεν είναι ο πιο αποτελεσματικός τρόπος για πολιτική στον τουρισμό. Γιατί, κύριε Υπουργέ, επιτυχημένη τουριστική πολιτική είναι να έρχονται επισκέπτες στην Ελλάδα και όχι να επισκέπτεται το εξωτερικό η ηγεσία του Υπουργείου Τουρισμού. Είναι πολύ καλά «τα ειδικά εφέ», στην πολιτική κύριε Υπουργέ, όπως παράδειγμα αυτό που κάνατε στο Χόλιγουντ. Είναι θετικό να έχει κανείς φιλοδοξίες σε τέτοιο επίπεδο, όμως η πραγματικότητα είναι πως το Υπουργείο Τουρισμού δεν μπορεί να δημιουργήσει από μόνο του τις συνθήκες, ώστε οι αμερικανικές υπεραπαραγωγές να γυρίζονται στην Ελλάδα. Κατά συνέπεια ποιος ήταν ο στόχος ενός τέτοιου ταξιδιού; Είχε προετοιμαστεί ή έγινε για να γίνει; 
    Αλήθεια, κύριε Υπουργέ, και το ταξίδι σας στο Ν. Τρικάλων ήταν προετοιμασμένο, ή έγινε για να γίνει; Ρωτώ, γιατί επτά μήνες μετά οι εξαγγελίες σας για την τουριστική ανάπτυξη της ευρύτερης περιοχής των Μετεώρων, «παραμένουν μετέωρες». Και θα σας έλεγα επίσης –σας έχω καταθέσει και μία ερώτηση- ότι και σήμερα η ιστοσελίδα του ΕΟΤ δεν αναφέρει καν την περιοχή των Μετεώρων.
    Κύριε Υπουργέ, ξεκινήσατε με τις δημόσιες σχέσεις, συνεχίζετε με τις δημόσιες σχέσεις και παραμένετε στις δημόσιες σχέσεις. Πρέπει ν΄ ασχοληθείτε και με το προϊόν. Βεβαίως για να είμαστε δίκαιοι και οι δημόσιες σχέσεις δεν είναι κάτι αμελητέο, όταν σε όλα τα άλλα επίπεδα υπάρχει απραξία. Πρέπει να παραδεχτούμε ότι αν δεν υπήρχε και αυτή η δημόσια προβολή, θα είχαμε όλοι ξεχάσει ότι υπάρχει Υπουργείο Τουρισμού. Αλήθεια υπάρχει Υπουργείο Τουρισμού, ή βρίσκεται ακόμα μόνο στα χαρτιά; Ανέφερε ο εισηγητής μας πριν από λίγο ότι δεν υπογράψατε καν το νομοσχέδιο για τη μεταολυμπιακή αξιοποίηση. 
    Ο τουρισμός στη χώρα μας πρέπει επιτέλους να προσαρμοστεί στις απαιτήσεις του διεθνούς ανταγωνισμού. Η Ελλάδα άλλαξε εντυπωσιακά τα τελευταία χρόνια με την κληρονομιά των Ολυμπιακών Αγώνων, με τις σύγχρονες υποδομές, με την αναβάθμιση της διεθνούς εικόνας και του κύρους της. Μια νέα τουριστική πολιτική θα έπρεπε να συνδέεται στενά μ΄ ένα ευρύτερο μεταολυμπιακό σχέδιο ανάπτυξης της χώρας δυστυχώς, όμως ένα τέτοιο σχέδιο δεν υπάρχει. 
    Πιο συγκεκριμένα: Μετά τους Ολυμπιακούς Αγώνες, η Ελλάδα είχε όλες τις θετικές προοπτικές για μια ραγδαία τουριστική ανάπτυξη. Ο Πρωθυπουργός ήταν εκείνος που εξήγγειλε μία νέα τουριστική πολιτική με μία σειρά από βαρύγδουπα μέτρα για την τουριστική βιομηχανία. Δεκαπέντε μήνες μετά, το μόνο που έχει γίνει -είναι η απόφαση η μοναδική στη θητεία του κ. Καραμανλή ως Υπουργού Πολιτισμού- είναι η επέκταση του ωραρίου των μουσείων, την οποία βέβαια χαιρετίζουμε, αλλά δεν είναι αρκετή. 
    Ανέφερε ο εισηγητής μας το πρότυπο της Βαρκελώνης που ήταν και θα έπρεπε να είναι ακριβώς αυτό που θα υπηρετούσατε και μετά την εκτέλεση των Ολυμπιακών Αγώνων. Αλλά η Κυβέρνησή σας δεν έχει τίποτε να επιδείξει, παρά μόνο κινήσεις πανικού, προχειρότητας και ερασιτεχνισμού.
      Συγκεκριμένα, μετά από οκτώ μήνες ιδρύθηκε το Υπουργείο Τουρισμού χωρίς ουσιαστικές αρμοδιότητες. Είναι φανερό ότι ο κ. Καραμανλής λειτούργησε –επιτρέψτε μου- με κάποιο κυνισμό, θεσμοθέτησε στα λόγια το Υπουργείο Τουρισμού, ίσως μια πιθανόν συμβολική εξορία για τον Υπουργό. Δεν είναι τυχαίο που για ένα χρόνο ανακοινώνεται το θεσμικό πλαίσιο και η οργάνωση των υπηρεσιών του Υπουργείου σας. 
      Ενώ εσείς, κύριε Υπουργέ, ταξιδεύετε στον κόσμο, ο ΕΟΤ παραμένει χωρίς διοικητικό συμβούλιο, με πλήθος πολιτικών προσώπων και με αδρανείς υπηρεσίες. Λειτουργεί απλώς και μόνο σαν μία εταιρεία-ομπρέλα για διαφημιστικές εταιρείες. Χαρακτηριστικό παράδειγμα –το ανέφερε και ο εισηγητής μας- το «Ζήσε το μύθο» που αποτελεί αντιγραφή από την καμπάνια άλλης χώρας. Η διαφημιστική εκστρατεία ανακυκλώνει για άλλη μια φορά τα αρχαία, τον ήλιο και τη θάλασσα τα οποία άλλες χώρες προσφέρουν στους τουρίστες σε καλύτερες τιμές. Τι έχει να πει το Υπουργείο Τουρισμού και κυρίως τι έχει κάνει για ν΄ αντιμετωπίσει τη μείωση της ανταγωνιστικότητας του τουριστικού προϊόντος που διαφημίζει;
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Θα πάρω και το χρόνο της δευτερολογίας μου, κύριε Πρόεδρε.
      Η ΕΤΑ διατήρησε τα σύμβολα και τον τίτλο της και μετά από διπλή αλλαγή διοίκησης παραμένει σε απραξία. Τελευταία, ανέσυρε το πρόγραμμα της προηγούμενης διοίκησης, που ο κ. Καραμανλής κατηγορούσε σαν αμαρτωλό. Ανακοινώνεται αύξηση πόρων για τον κοινωνικό τουρισμό –το ανέφερε ο εισηγητής μας- όταν διακόπτονται τα προγράμματα μαθητικού τουρισμού στερώντας την επαφή με την υπόλοιπη Ελλάδα και την ψυχαγωγία από πενήντα χιλιάδες μαθητές, αλλά και αφαιρώντας από την ύπαιθρο τριακόσιες χιλιάδες διανυκτερεύσεις απαραίτητες για τη συγκεκριμένη εποχή. 
      Σας υπενθυμίζω ότι σε απάντησή σας σε μια ερώτησή μου στις 26-11-2004/απ.5523 αναγνωρίζετε το επιτυχημένο πρόγραμμα των «λευκών και πράσινων τάξεων, είχατε δεσμευθεί ότι θα εξασφαλιστούν οι απαραίτητοι πόροι για τη συνέχισή του.  Επτά μήνες μετά δεν έχουν εξασφαλιστεί οι απαραίτητοι πόροι. Αναρωτιόμαστε πόσο μπορούμε ακόμα να περιμένουμε;
      Χωρίς έρευνα και με προχειρότητα ιδρύθηκαν σαράντα εννέα γραφεία τουρισμού στο εξωτερικό, ίσως για να δικαιολογηθούν τα σαράντα εννέα ταξίδια σας. 
      Τέλος, η Κυβέρνησή σας επιδεικνύει μηδενικό νομοθετικό έργο στον τουρισμό και απραξία στην αξιοποίηση των Ολυμπιακών και Τουριστικών Ακινήτων. Είστε μια Κυβέρνηση που εργάζεται για να υπόσχεται και δεν υπόσχεται ότι εργάζεται. 
      Η γιγαντιαία επένδυση, που ολοκλήρωσε το ΠΑΣΟΚ στο πεδίο του τουρισμού σχετίζεται άρρηκτα με το συνολικό έργο της τελευταίας ενδεκαετίας για τον εκσυγχρονισμό της χώρας. Με το ιστορικό έργο στις υποδομές, στην αναβάθμιση του ρόλου και του κύρους της χώρας στην Ευρωπαϊκή Ένωση η Ελλάδα απέκτησε όλες τις δυνατότητες για να γίνει τόπος προορισμού για πολίτες απ’ όλες τις χώρες του κόσμου. Αυτό το έργο δεν είναι «μύθος», είναι πραγματικότητα. 
      Έπρεπε η Κυβέρνηση να προχωρήσει με τόλμη να λύσει προβλήματα και να πολλαπλασιάσει τις επενδύσεις στον τουρισμό. Δυστυχώς, δεν έγινε τίποτα. Μπορούσε η Ελλάδα να γίνει ελκυστικός προορισμός και να μην είναι ένας ακριβός «μύθος», αλλά μια ανταγωνιστική και ελκυστική πραγματικότητα με πνοή και προοπτική. 
      Σήμερα, στις αρχές του καλοκαιριού, η μόνη πραγματικότητα γύρω από τον τουρισμό είναι ο μύθος της τουριστικής πολιτικής της Κυβέρνησή σας. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Μερεντίτη.
      Το λόγο έχει ο συνάδελφος κ. Δημήτριος Γεωργακόπουλος.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Υπουργέ, επειδή από έξι μήνες περίπου είχαμε μια άλλη επερώτηση εδώ και το μόνο που κάνατε στην απάντησή σας ήταν να επιτεθείτε στο ΠΑΣΟΚ χωρίς να μας δώσετε καμιά απάντηση, θα ήθελα να μας πείτε εάν έχετε να μας επιδείξετε κάποιο έργο το οποίο έγινε στους δεκαπέντε μήνες, μια επένδυση, ένα γκολφ, ένα μεγάλο ξενοδοχειακό συγκρότημα –εν πάση περιπτώσει- έστω και αν είναι στα χαρτιά αυτό το πράγμα. Γιατί το μόνο που ξέρουμε είναι ότι σταμάτησαν οι μελέτες για τις μαρίνες που γινόταν στον ΕΟΤ, σταμάτησε ο διαγωνισμός στο γκολφ Αφάντου, σταμάτησαν οι διαγωνισμοί της ΕΤΑ, σταμάτησαν τα πάντα! Γιατί το κάνετε αυτό; Νομίζετε ότι μπορείτε να προχωρήσετε στην τουριστική πολιτική σας χωρίς να γίνονται τουριστικά έργα; 
      Την ΕΤΑ ο κ. Λιάσκος μαζί με το Συνασπισμό, αμαρτωλή ΕΤΑ την ανέβαζε σε αυτήν την Αίθουσα, αμαρτωλή ΕΤΑ την κατέβαζε και πήγε κατηγορούμενος ο κ. Χωμενίδης! Πρέπει να ζητήσετε συγνώμη, εάν υπάρχει φιλότιμο σε αυτήν την Αίθουσα. Δεν μπορεί να σύρονται κάποια στελέχη στα δικαστήρια, επειδή διετέλεσαν διευθύνοντες σύμβουλοι στην προηγούμενη κυβέρνηση, να αθωώνονται και να μένει το στίγμα ότι ήταν αμαρτωλή η ΕΤΑ επί ΠΑΣΟΚ, γιατί αυτό βόλευε την τότε κυβέρνηση. 
      Όσον αφορά τους ελεγκτές των καζίνο, τι έχετε κάνει γι’ αυτούς; Γιατί τους διώξατε όλους τους ελεγκτές; Γιατί; Ποιος έλεγχος γίνεται σήμερα στα καζίνο; Τα στελέχη εκείνα τα οποία είχαν βοηθήσει στη σύνταξη του Κανονισμού, τους έχετε στην απ’ έξω. Ποιος είναι ο λόγος για τον οποίο το κάνετε αυτό; Επειδή δεν είναι της αρεσκείας σας αυτά τα άτομα; Σας είπαμε προηγουμένως για «λευκές τάξεις» και «πράσινες τάξεις». Γιατί τις καταργήσατε; 
      Τα χρήματα τα οποία παίρνετε από την ΕΤΑ ήταν και γι’ αυτόν το σκοπό. Με 15.000.000 ευρώ, διακόσιες χιλιάδες διανυκτερεύσεις «έφυγαν» στην επαρχία, σε μία περίοδο κατά την οποία χειμάζεται ο ορεινός τουρισμός και ο αγροτοτουρισμός, για τον οποίο εσείς κόπτεστε. Το μόνο το οποίο έχουμε δει πραγματικά είναι τα διαφημιστικά ταξίδια τα οποία κάνετε, όχι περί διαφήμισης, αλλά περί διαφημιστικών ταξιδίων.
      Σταματήσατε τις μελέτες –για τις μαρίνες ιδιαίτερα- και ακούμε τώρα ότι μελετάτε να κάνετε μαρίνες εκεί που δεν υπάρχει μέσα στο σχέδιο ΕΣΥΛΑ. Γιατί το κάναμε το Εθνικό Σχέδιο για τις μαρίνες; Απλά και μόνο όποιος πηγαίνει στο Υπουργείο ή απλά ανάλογα με το ποιος έχει πρόσβαση στον Υπουργό, να ιδρύει και μία μαρίνα σε κάθε χωριό που έχει πρόσβαση στη θάλασσα; Ε, υπάρχουν χιλιάδες χωριά που έχουν πρόσβαση στη θάλασσα. Δεν μπορούμε να ιδρύσουμε μαρίνες παντού. Κι όμως, αυτό συνεχίζεται. 
      Εμείς θέλουμε να μας πείτε το εξής: Πριν από τέσσερις μήνες, κύριε Υπουργέ, εσείς ο ίδιος ήρθατε εδώ και μας είπατε –Φεβρουάριος ήταν- ότι εντός του Μαρτίου θα ψηφιστεί ο νόμος για τον ιαματικό τουρισμό. Έρχεται ο κύριος Πρωθυπουργός πριν από δέκα ημέρες στο Υπουργείο και εξαγγέλλει το νόμο για τον ιαματικό τουρισμό. 
      Έλεος πια! Έτοιμο νόμο σας δώσαμε, με τα όλα του! Έτοιμος ήταν και δεν έχετε την ικανότητα να τον υπογράψετε και να τον φέρετε για ψήφιση. Σας έχω πει ότι, όταν θα τον φέρετε προς ψήφιση, θα κάνουμε συγκριτική μελέτη και θα δείτε ότι δεν θα έχετε αλλάξει τίποτα ή οι αλλαγές θα είναι άνευ ουσίας. Απλώς και μόνο τον καθυστερείτε για να φανεί ότι ο νόμος είναι δικός σας.
      Χάρισμά σας! Δικός σας! Όμως, φέρτε τον να τον ψηφίσετε!
      Σας δώσαμε το νόμο για την κωδικοποίηση της τουριστικής νομοθεσίας. Από το 1917 είναι η νομοθεσία. Είναι έτοιμος νόμος και τον κρατάτε στα συρτάρια σας. Γιατί; 
      Θέλετε, λοιπόν, να προχωρήσει ο τουρισμός, δημιουργήσατε το Υπουργείο Τουρισμού και λύθηκαν τα προβλήματα του τουρισμού; Διαβάσαμε τις προάλλες ότι ιδρύθηκε Γραφείο Τουρισμού του ΕΟΤ στο Πεκίνο. Σας λέμε «δώστε μας τη διεύθυνση και το τηλέφωνο, να δούμε πού ιδρύθηκε αυτό το γραφείο», αλλά δεν υπάρχει γιατί δεν ιδρύθηκε. 
      Κάποια στιγμή, λοιπόν, θα πρέπει να ειπωθούν τα πράγματα με το όνομά τους. Ο τουρισμός είναι η μεγαλύτερη βιομηχανία της χώρας. Δεν χρειάζεται να το πει κανένας άλλος. Εμείς, για ό,τι κάναμε, κριθήκαμε. Αν η κριτική σας επικεντρωθεί πάλι στο τι δεν έκανε το ΠΑΣΟΚ, τότε σημαίνει ότι είστε γυμνοί από πολιτική.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Το ένα λεπτό που μου μένει, κύριε Πρόεδρε, θα το πάρω στη δευτερολογία μου.
	ΠΡΟΕΔΡΕΥΩΝ (Γεώργιος Σούρλας): Αυτό δεν γίνεται.
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί δεν γίνεται, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Το ότι υπάρχει από το Προεδρείο κατανόηση και δυνατότητα, αλλά αυτή η διαπραγμάτευση…
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, αν μιλήσω τώρα επτά λεπτά, δεν θα μου αφαιρέσετε από τη δευτερολογία μου;
	ΠΡΟΕΔΡΕΥΩΝ (Γεώργιος Σούρλας): Κύριε Γεωργακόπουλε, αυτή η διαπραγμάτευση πρώτη φορά ετέθη και με αιφνιδιάζετε.
	ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ θέλω να κρατήσω ένα λεπτό για τη δευτερολογία μου.
	ΠΡΟΕΔΡΕΥΩΝ (Γεώργιος Σούρλας): Εντάξει, θα το δούμε. Δεν υπάρχει πρόβλημα.
	ΑΠΟΣΤΟΛΟΣ ΚΑΚΛΑΜΑΝΗΣ: Στη νέα αντίληψη για τα τρέχοντα κυβερνητικά μέτρα, για τη ρύθμιση του χρόνου και τις νέες συνθήκες εργασίας, μπορούμε να κάνουμε και εμείς τέτοιες διαρρυθμίσεις. 
	ΒΥΡΩΝ ΠΟΛΥΔΩΡΑΣ: Ευελιξία στην εργασία.
	ΠΡΟΕΔΡΕΥΩΝ (Γεώργιος Σούρλας): Είπαμε όχι στη συναίνεση, αλλά στη συνεργασία, κύριε Πρόεδρε.
	Το λόγο έχει ο κ. Ρήγας.
	ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
	Κύριε Υπουργέ, δεν ξέρω αν οι τουρίστες, προς τους οποίους απευθύνεται η διαφημιστική καμπάνια «ζήσε το μύθο σου», θ΄ ανταποκριθούν σ’ αυτήν την πρόσκληση-πρόκληση. Είναι σίγουρο, όμως, ότι εσείς ζείτε το μύθο σας, ένα ζωτικό μύθο, τον οποίο έχετε κατασκευάσει, όπως ήδη ακούστηκε, την ανυπαρξία του Υπουργείου Τουρισμού, τη διάλυση του ΕΟΤ, την απουσία πολιτικής και την απραξία στο νομοθετικό σας έργο.
	Όπως ειπώθηκε, είναι ένα Υπουργείο χωρίς αρμοδιότητες ή, εν πάση περιπτώσει, αν υπάρχουν, να μας τις πείτε. Είναι ένας ΕΟΤ, ο οποίος μόνη εξέλιξη είχε να πάρετε και να διαμορφώσετε μ’ έναν χλιδάτο τρόπο τον επάνω όροφο για να κάνετε το γραφείο σας. Υπάρχει ένα διοικητικό μοντέλο τουρισμού πολυάνθρωπο: Υπουργός, Υφυπουργός, Γενικός Γραμματέας, Εκτελεστικός Πρόεδρος, Γραμματέας του ΕΟΤ, ένα σχήμα δυσλειτουργικό, αναποτελεσματικό.
     Κύριε Υπουργέ, εκτός από όλα αυτά δεν έχουμε δει τίποτα άλλο το σημαντικό. Και επειδή προέρχομαι από ένα νομό κατ’ εξοχήν τουριστικό, θυμάμαι πράγματι τα πυκνά ακροατήρια που σας περίμεναν στις Κυκλάδες για να ανακοινώσετε τις πρωτοβουλίες σας στον τουρισμό. Και επίσης θυμάμαι την καλοπιστία με την οποία ο κόσμος του τουρισμού στην περιοχή μου περίμενε τις ανακοινώσεις σας. Απ’ όσα υποσχεθήκατε και πιστεύω να μην έχετε ασθενή μνήμη, τίποτα δεν έχει προχωρήσει. Απλούστευση των διαδικασιών για τα κλειδιά. Η άποψη των ανθρώπων του τουρισμού είναι ότι η κατάσταση είναι ίδια και χειρότερη. 
     Το Υπουργείο Ανάπτυξης ψήφισε νόμο με τον οποίο απλουστεύει τις διαδικασίες και ενισχύει την επιχειρηματικότητα στον τομέα της ίδρυσης και λειτουργίας των βιοτεχνικών επιχειρήσεων. Πολύ σωστό. Ποια είναι η δική σας παρέμβαση για να ενισχύσετε την επιχειρηματικότητα και την απλούστευση των διαδικασιών στις επενδύσεις στον τουριστικό τομέα; Ποιες είναι οι νομοθετικές σας πρωτοβουλίες για να ενισχύσετε την κατ’ εξοχήν παραγωγική οικονομική δραστηριότητα της πατρίδας μας; 
     Κύριε Υπουργέ, και πολλά άλλα πράγματα δεν έχετε κάνει. Σήμερα λοιπόν αν επισκεφθείτε τις Κυκλάδες θα δείτε ή πιο αραιά ακροατήρια, ή πιο δύσπιστα ακροατήρια, ή πιο επιφυλακτικά, ή πιο επιθετικά. Γιατί πράγματι αυτά που υποσχεθήκατε δεν έγιναν. 
     Έχετε γνώση, πιστεύω, ότι ο τουρισμός είναι μια οριζόντια δράση. Απαιτείται συνέργια όλων των άλλων υπουργείων: πολιτισμού, χωροταξίας, εμπορικής ναυτιλίας για το νησιώτικο χώρο. Αν η κατάσταση στην ακτοπλοΐα και στις εναέριες μεταφορές δεν είναι σωστή τότε και ο τουρισμός έχει πρόβλημα. Ερώτημα: ποια είναι η συνεργασία σας με το Υπουργείο Εμπορικής Ναυτιλίας για να ελέγξετε και εσείς ή να συμβάλλετε και εσείς στην ποιότητα των παρεχομένων υπηρεσιών στην ακτοπλοΐα; Μια παράμετρος η οποία είναι καθοριστική για την ποιότητα του τουρισμού στον νησιώτικο χώρο. Τίποτα. Τίποτα απ’ αυτά δεν έχετε κάνει. Το μόνο που έχετε κάνει, κύριε Υπουργέ, είναι πάρα πολλά ταξίδια. 
     Ξέρετε τι αντίληψη δίνετε; Ότι ο πελάτης θα πάει να ψωνίσει από το super market επειδή του αρέσει ο ιδιοκτήτης. Κάνετε λάθος. Δεν θα έρθουν οι τουρίστες επειδή είναι καλός ο Υπουργός Τουρισμού της Ελλάδας. Θα έρθουν οι τουρίστες αν το τουριστικό προϊόν της Ελλάδας είναι συγκεκριμένο, επώνυμο, ποιοτικό και ανταγωνιστικό. 
     Και επίσης δεν έχετε προχωρήσει καμία απ’ αυτές τις ειδικές μορφές τουρισμού τις οποίες εξαγγείλατε. Μας είπατε σαν απάντηση για τη μη ψήφιση του σχεδίου νόμου που φέραμε για τον ιαματικό τουρισμό ότι είναι αποσπασματική ρύθμιση και ότι θα προτιμούσατε να το φέρετε μαζί με άλλες ειδικές μορφές τουρισμού. Τίποτα δεν κάνατε. Η μόνη ειδική μορφή τουρισμού που προωθήσατε, κύριε Υπουργέ, είναι ο υπουργικός τουρισμός. Αυτή είναι η μοναδική ειδική μορφή τουρισμού που προωθείτε. Υπουργικό τουρισμό κάνετε. Και στο σύνθημά σας «ζήσε το μύθο σου» -για ν’ απαντήσουμε και μ’ ένα χιουμοριστικό τρόπο- ξέρετε τι λένε οι άνθρωποι του τουρισμού; Αντί για το «ζήσε το μύθο σου» λένε «ζήσε Μάη μου να φας τριφύλλι». Αυτή είναι σήμερα η προσδοκία των ανθρώπων του τουρισμού απ’ την πολιτική σας.
     Ευχαριστώ. 
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε συνάδελφε. Το λόγο έχει ο κ. Παπαγεωργίου. 
     ΑΘΑΝΑΣΙΟΣ ΠΑΠΑΓΕΩΡΓΙΟΥ: Ευχαριστώ, κύριε Πρόεδρε. 
     Κυρίες και κύριοι συνάδελφοι, η Νέα Δημοκρατία κατά την προσφιλή της μέθοδο προσπαθεί και στον τομέα του τουρισμού όλο αυτό το χρονικό διάστημα του ενάμιση χρόνου διακυβέρνησης της χώρας να μηδενίσει το έργο την προσφορά τη συμβολή του ΠΑΣΟΚ και των κυβερνήσεών του τα είκοσι τελευταία χρόνια. 
     Είναι δυνατόν, κύριε Υπουργέ, να θεωρείτε ότι αφ’ εαυτής η χώρα μας κατατάσσεται δέκατη πέμπτη στην παγκόσμια κατάταξη αφίξεων; Είναι δυνατόν να παραβλέπετε ότι η χώρα μας κατατάσσεται δέκατη σε έσοδα στην παγκόσμια κατάταξη του τουρισμού; 
      Είναι δυνατόν να προβάλλετε τα επιτεύγματα του τουρισμού όσον αφορά τη συμμετοχή του στο ΑΕΠ με 16,2% και στην απασχόληση με 18,2%, δηλαδή με επτακόσιους πενήντα χιλιάδες εργαζόμενους και να ισχυρίζεστε ότι η κυβέρνηση του ΠΑΣΟΚ, που διαχειρίστηκε τη μοίρα του τόπου και τον τομέα της οικονομίας τα τελευταία είκοσι χρόνια, δεν παρήγαγε έργο σ’ αυτόν τον τομέα; Και ποιος έκανε αυτό το δυναμικό τομέα, αυτή τη σύγχρονη και μεγάλη βιομηχανία; Μήπως η ΕΡΕ, κύριε Υπουργέ, την έκανε πριν από τριάντα χρόνια; Καιρός είναι να μας το πείτε και αυτό. 
      Και βεβαίως, αψευδής μάρτυρας της δημιουργικής μας παρουσίας είναι η Ολυμπιάδα και η συμβολή της στις υποδομές της χώρας μας. Είναι τα πολλά και μεγάλα ξενοδοχεία, που ανακαινίστηκαν στη χώρα μας και ιδιαίτερα στην Αθήνα. Είναι οι υποδομές γενικότερα, που φτιάχτηκαν την τελευταία περίοδο. 
      Εμείς δεν ισχυριστήκαμε ότι ο τομέας του τουρισμού δεν έχει προβλήματα. Βεβαίως, ο τουρισμός στη χώρα μας έχει πρόβλημα μειωμένης ανταγωνιστικότητας. Ο τουρισμός έχει πρόβλημα εποχικότητας. Έχει πρόβλημα κόπωσης από το μονοσήμαντο προσανατολισμό στο θαλάσσιο τουρισμό. Υπάρχουν και ελλείψεις στις υποδομές. Ποτέ δεν ισχυριστήκαμε ότι αλλάξαμε τα πάντα σ’ αυτόν τον τομέα ή ότι δημιουργήσαμε προϋποθέσεις καθ’ ολοκληρίαν θετικές, για να απογειωθεί ο τουρισμός. Όμως, σε καμιά των περιπτώσεων δεν μπορείτε να μηδενίσετε το έργο και τη συμβολή του ΠΑΣΟΚ.
      Φυσικά, κύριε Υπουργέ, η χρονιά που διατρέχουμε, είναι πάρα πολύ θετική για τον τουρισμό γενικότερα. Καταρχήν, η παγκόσμια ζήτηση τουρισμού είναι πάρα πολύ αυξημένη και δεύτερον, έχετε την Ολυμπιάδα, αυτό το απαστράπτον γεγονός, που δημιούργησε προϋποθέσεις αυξημένου τουριστικού ρεύματος στη χώρα μας. Δεν μπορείτε να αξιοποιήσετε, όμως, ούτε τη συγκυρία ούτε το γεγονός της Ολυμπιάδας. Γι’ αυτό και τώρα προϋπολογίζετε οι ίδιοι ότι θα έχουμε μεν αύξηση των αφίξεων, αλλά θα έχουμε και μείωση των εσόδων για την εθνική μας οικονομία. 
      Και γιατί γίνεται αυτό, κύριε Υπουργέ; Γίνεται, γιατί σε θεσμικό επίπεδο είστε σε πλήρη απραξία. Το Υπουργείο σας είναι απογυμνωμένο από αρμοδιότητες, όπως είπαν και οι κύριοι συνάδελφοι. Ο ΕΟΤ, κύριε Υπουργέ, είναι υποβαθμισμένος και η ΕΤΑ είναι σε πλήρη απραξία. Για να μην πω και εγώ ότι στην ΕΤΑ, αλλά και γενικότερα στους οργανισμούς που εποπτεύετε, ο κομματισμός είναι το προεξάρχον στοιχείο. Για να μη μιλήσω και εγώ για τα ζημιογόνα, ήδη, αποτελέσματα. Έτσι προαλείφεται η εξέλιξη της ΕΤΑ. Για να μην πω, κύριε Υπουργέ, για τις εγκαταλελειμμένες μονάδες ή τους εγκαταλελειμμένους χώρους στην Κακαβιά εδώ και εκεί, ευθύνης και διαχείρισης της ΕΤΑ. Είναι κλειστές οι είσοδοι της χώρας. Το διαχειρίστηκε η ΕΤΑ αυτό το πρόγραμμα. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Για να μη σας πούμε, κύριε Υπουργέ –και σας ενοχλεί φυσικά- ότι είναι εγκαταλελειμμένες οι ολυμπιακές εγκαταστάσεις, ότι οι εγκαταστάσεις είναι κλειστές και απαξιώνονται. Η διαφήμιση έγινε χωρίς την τεχνική ή την επιστήμη της έρευνας της αγοράς και του μάρκετινγκ, όπως σας είπαν οι κύριοι συνάδελφοι. Καταργήθηκαν οι λευκές και οι πράσινες εβδομάδες για εκατό χιλιάδες περίπου μαθητές, ένα πάρα πολύ σοβαρό προϊόν για τη χώρα μας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα πάρω και το χρόνο της δευτερολογίας μου. 
      Ο περιλάλητος αναπτυξιακός νόμος δεν μπήκε ακόμη σε λειτουργία. Και φυσικά η ισχύς, το κύρος και η εικόνα που δημιούργησε το απαστράπτον γεγονός της Ολυμπιάδας, έχει μειωθεί. Κατορθώσατε να αμαυρώσετε αυτήν την εικόνα, που δημιούργησε το γεγονός της Ολυμπιάδας. 
      Θέλω να αναφερθώ και σε δύο-τρία στοιχεία, που αφορούν τη Μακεδονία. Κύριε Υπουργέ, γιατί δεν λέτε την αλήθεια στους ανθρώπους του τουρισμού στη Μακεδονία, ότι δεν είναι υπεύθυνη η Σένγκεν για την αύξηση της βίζας από 7 ευρώ σε 38 ευρώ για τη Γιουγκοσλαβία, για τα Σκόπια κ.ο.κ.. Γιατί, κύριε Υπουργέ, δεν καθιερώνετε την οικογενειακή βίζα; Διότι ένας Σέρβος, για να έρθει στη Μακεδονία –στην Πιερία μόνο έρχονταν περί τους διακόσιους χιλιάδες τουρίστες κάθε χρόνο- με μια οικογένεια τετραμελή χρειάζεται 200 ευρώ περίπου, αν υπολογίσει κανένας και την ασφάλιση. Όταν, κύριε Υπουργέ, η διαμονή του στα καταλύματα είναι των 8 ευρώ, μόνο η βίζα κοστίζει 8 ευρώ. 
      Φυσικά, κύριε Υπουργέ, να σας αναφέρω επίσης και δύο άλλα στοιχεία για τη βίζα. Όλα αυτά τα χρόνια κάνατε κριτική στην κυβέρνηση του ΠΑΣΟΚ για το ότι δεν εκδίδονται γρήγορα οι βίζες. Σας πληροφορώ ότι η κατάσταση αντί να βελτιωθεί, αν δεν είναι στάσιμη, χειροτέρεψε. Γιατί δεν προσλαμβάνετε τοπικό προσωπικό στις πρεσβείες, για να εκδίδονται γρήγορα οι βίζες, κύριε Υπουργέ; Γιατί, κύριε Υπουργέ, επιτέλους για τις χώρες αυτές χρειάζεται πρόσκληση από την Ελλάδα, για να έρθουν οι τουρίστες στην Πιερία, στη Χαλκιδική, στην Ασπροβάλτα, στην Ξάνθη και στην Κομοτηνή. 
      Αφού, κύριε Υπουργέ, λέτε ότι δεν προλαβαίνετε να βάλετε σε σύστημα on line τη διαδικασία έκδοσης της βίζας στις πρεσβείες μας γιατί δεν συνδέετε με το on line σύστημα της Ισπανίας και της Πορτογαλίας; 
      Γιατί, κύριε Υπουργέ, δεν μιλάτε για τον άξονα Ε-10, ένα από τα σοβαρότερα δίκτυα της Ευρώπης; Είναι η πύλη της Ευρώπης στην Ελλάδα. Λέτε ότι έχει ολοκληρωθεί την περίοδο που εμείς ήμασταν κυβέρνηση, σε συνεργασία με την Ευρώπη και τα ευρωπαϊκά προγράμματα, αλλά δεν τον έχετε διαφημίσει. Κανένας δεν ασφαλίζει τη διέλευση. Τον άξονα αυτόν που βγαίνει στη Θεσσαλονίκη, περνά από την Αυστρία, τη Γερμανία κ.ο.κ., δεν τον αξιοποιούν οι τουρίστες. Ο οδικός τουρισμός για τη Βόρεια Ελλάδα είναι ένα από τα πιο σοβαρά προνόμια. Γίνονται οι αφίξεις στη Βόρεια Ελλάδα μέσω αυτού του άξονα και δεν τον αξιοποιείτε. 
      Κύριε Υπουργέ, μήπως βελτιώθηκε η κατάσταση στα τελωνεία; Μήπως οι αστυνομικοί συμπεριφέρονται καλύτερα απ’ ό,τι στο παρελθόν; Αυτά είχατε υποσχεθεί, κύριε Υπουργέ, την προηγούμενη περίοδο και σας πληροφορώ ότι δεν έχει γίνει τίποτα. 
      Και το τελευταίο: Γιατί δεν πάμε σε διαπραγμάτευση με την Σένγκεν; Ο Πρόεδρος της Ρωσίας κ. Πούτιν το έθιξε, όταν ο Πρωθυπουργός πήγε στη Ρωσία. Είπε ότι και αυτός υπέστη ταλαιπωρία κατά την επιστροφή του από το αεροδρόμιο, όταν επιχείρησε να έρθει στην Ελλάδα και δεν το λύσατε το θέμα με τη Ρωσία. Ταλαιπωρούνται πάρα πολύ και με την έκδοση της βίζας και με τις δυνατότητες χρήσης της Σένγκεν. Οι Ισπανοί, οι Γάλλοι και όλες οι χώρες έχουν κάνει ειδική συμφωνία με τη Ρωσία για να διευκολυνθούν από τη Σένγκεν.
      Σας είπα και άλλη φορά, κύριε Υπουργέ –και τελειώνω μ΄ αυτό- ότι η Σένγκεν, που είναι μία ασπίδα προστασίας από τις στρατιές των οικονομικών μεταναστών, είναι μια ασπίδα προστασίας και για την ασφάλεια της χώρας. Θα συμβεί, όμως, ό,τι έγινε και με το ευρώ. Το ευρώ μπορεί να σταθεροποίησε τις οικονομίες και να τις προστάτευσε από τις νομισματικές κρίσεις, έφερε, όμως, τεράστια προβλήματα στη χώρα μας. Το ίδιο και η Σένγκεν. Δεν το είδατε, δεν το βλέπετε. Η Συνθήκη του Σένγκεν δημιουργεί τεράστια προβλήματα αφίξεων στους τουρίστες των αναδυομένων αγορών των ανατολικών χωρών. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Έχετε ζητήσει το λόγο, κύριε Τσοχατζόπουλε, ως πρώην Υπουργός;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Υποθέτω μετά τον Υπουργό, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Βάσει του Κανονισμού, πρέπει να λάβετε το λόγο στο τέλος της συζητήσεως. Αν όμως θέλετε, να κάνουμε μία παρέκκλιση. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αν μου επιτρέπετε, δεν έχω καμία αντίρρηση.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Τσοχατζόπουλε, έχετε το λόγο.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μήπως θέλει να προηγηθεί ο κύριος Υπουργός;
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός μπορεί να μιλήσει οποτεδήποτε. 
      Ορίστε, έχετε το λόγο.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, ευχαριστώ που μου δώσατε το λόγο έγκαιρα και όχι στο τέλος της συζήτησης. 
      Κύριε Υπουργέ, θα ήθελα, μετά απ' όλα όσα οι συνάδελφοί μου κατέθεσαν ως μία αγωνία τελικά ενός κόμματος, που έχει προσφέρει πολλά για να υπάρξει μία νέα τουριστική πολιτική στην Ελλάδα μετά τα γεγονότα της 11ης Σεπτεμβρίου, να πω τα εξής:
      Θα συμφωνήσετε μαζί μου, κύριε Υπουργέ, ότι μεταξύ του 2000 και του 2003 ζήσαμε τρομακτικές καταστροφικές συνθήκες για τον παγκόσμιο τουρισμό. Είχαμε, όπως θα θυμάστε, τον πόλεμο στο Ιράκ, είχαμε την αρρώστια SARS στην Κίνα, κάθε χρονιά και διαφορετικό γεγονός υπονόμευσης της ομαλότητας. Είχαμε βέβαια και την κρίση μετά την επίθεση της 11ης Σεπτεμβρίου και όλα αυτά η Ελλάδα τα ξεπέρασε μ΄ ένα εντυπωσιακά αποτελεσματικό τρόπο. Σχεδόν καθόλου μείωση δεν είχε στην τουριστική κίνηση όλα αυτά τα χρόνια, με συνέπεια να παραλάβετε από εμάς μια «οικονομία τουρισμού», η οποία στηρίχθηκε σταθερά τα τελευταία χρόνια σε δεκατρία εκατομμύρια τουρίστες σαν «τουριστικό προϊόν» -το ανέφεραν οι συνάδελφοί μου- και οδήγησε τη χώρα στη δέκατη πέμπτη θέση παγκοσμίως όσον αφορά την τουριστική κίνηση και στη δέκατη στον κόσμο όσον αφορά τις εισπράξεις από τον τουρισμό!!
      Επομένως, κύριε Υπουργέ, εσείς είχατε την ευκαιρία, στηριζόμενοι σ΄ αυτό το εντυπωσιακό τουριστικά προϊόν, που είχαμε παράξει σταθερά τα τελευταία χρόνια, να προχωρήσετε μπροστά και να υλοποιήσετε «εξειδικευμένες»  -προσέξτε το αυτό- πολιτικές τουρισμού, που έχει πλέον ανάγκη η Ελλάδα, για να μπορέσει να σταθεί σ΄ αυτόν τον παγκόσμιο τουριστικό ανταγωνισμό, ο οποίος αναδεικνύει νέα και διαφορετικά χαρακτηριστικά από ό,τι στο παρελθόν. 
      Δεν πρέπει να διαφεύγει της προσοχής σας ότι σήμερα χώρες, όπως η Τουρκία, οι Βαλκανικές χώρες -η Κροατία από τη μεριά της Αδριατικής, η Ρουμανία και η Βουλγαρία από τη μεριά της Μαύρης Θάλασσας- έχουν αποκτήσει διεθνή συγκριτικά τουριστικά πλεονεκτήματα λόγω του χαμηλού κόστους παραγωγής του τουριστικού τους προϊόντος, με συνέπεια να υπάρχει ένας έντονος ανταγωνισμός και η Ελλάδα για να σταθεί σ' αυτόν τον ανταγωνισμό, δεν μπορεί να περιοριστεί σε παραδοσιακά μέσα και πολιτικές του παρελθόντος!
      Αυτός είναι ο λόγος, κύριε Υπουργέ, που όταν ήρθατε στο Υπουργείο Ανάπτυξης και παραλάβατε από εμένα την ευθύνη για τον τουρισμό, σας παρέδωσα ένα ολοκληρωμένο στρατηγικό σχέδιο ανάπτυξης του ελληνικού τουρισμού για το 2010. Ήταν μία ολοκληρωμένη πολιτική πρόταση, η οποία πέρασε από το Εθνικό Συμβούλιο Τουρισμού και από μία διυπουργική επιτροπή που είχε συγκροτήσει η κυβέρνησή μας με πρωθυπουργική απόφαση και με την οποία δέσμευε δεκατρία Υπουργεία, σε υποχρεωτική συνεργασία με το ΥΠΑΝ, για τις εξειδικευμένες πολιτικές τουρισμού που θέλαμε να προωθήσουμε. 
      Θα πρέπει να συμφωνείτε μαζί μου και να έχετε ήδη μάθει ότι π.χ. το ΥΠΕΧΩΔΕ έχει σημαντική ανάμειξη με τα χωροταξικά, πολεοδομικά και άλλα σχέδια που εγκρίνει και δεν μπορείτε κανένα μέτρο και στόχο να προωθήσετε, αν δεν προχωρήσει η χωροθέτηση, καθώς και τα πολεοδομικά και χωροταξικά σχέδια του ΥΠΕΧΩΔΕ. 
      Επίσης, δεν μπορείτε να προχωρήσετε τίποτε, αν δεν συνεργαστείτε με το Υπουργείο Υγείας. Πώς θα κάνετε τουρισμό υγείας, πώς θα κάνετε ιαματικό τουρισμό, αν δεν έχετε μία ουσιαστική συμβολή του Υπουργείου Υγείας με μελέτες σε βάθος και με τις εξειδικευμένες κατευθύνσεις των πολιτικών υγείας;
      Επιπλέον, γιατί δεν αξιοποιήσατε τις τουριστικές μελέτες, που σας αφήσαμε και που είναι αναπτυξιακές τουριστικές μελέτες για όλες, τις δεκατρείς περιφέρειες της χώρας και δείχνουν τις δυνατότητες αξιοποίησης τουριστικά είτε της Βόρειας Ελλάδας είτε του Αιγαίου είτε της Κρήτης. Για κάθε περιφέρεια βρήκατε μία αναπτυξιακή μελέτη, έτσι ώστε να μπορείτε να τις αξιοποιήσετε.
      Εμείς επισημαίνουμε σήμερα, κύριε Υπουργέ, ότι εσείς δεν τα αξιοποιείτε όλα αυτά που σας παραδώσαμε. Λυπούμαι, διότι εγκαταλείψατε, μεταξύ άλλων  ώριμων πολιτικών που σας αφήσαμε, τους «δορυφόρους λογαριασμούς». Σας υποδεικνύω για μία ακόμα φορά ότι στην "Κοινωνία της Πληροφορίας", το πρόγραμμα του Γ΄ Κοινοτικού Πλαισίου Στήριξης, που διαχειρίζεται το ΥΠΕΘΟ, έχει ενταχθεί ένα ολοκληρωμένο πρόγραμμα μελέτης και συγκρότησης αυτού του νέου θεσμού, του τελείως απαραίτητου για τη θετική λειτουργία της οικονομίας της τουριστικής αγοράς. 
      Όλες οι χώρες της Ευρωπαϊκής ΄Ενωσης διαθέτουν σήμερα δορυφόρους λογαριασμούς και χωρίς αυτούς δεν έχετε καθόλου στατιστικά στοιχεία για το πώς κινείται ο τουρισμός στην Ελλάδα. 
      Αγαπητοί συνάδελφοι, ξέρετε τι είπε πρόσφατα ο Πρωθυπουργός στο συνέδριο του ΣΕΤΕ; Είπε ότι "δεν μπορούμε χωρίς στοιχεία να προσδιορίσουμε βασικούς στόχους στην πολιτική μας". Όταν, λοιπόν, εσείς δεν έχετε βασικά στοιχεία, πώς προγραμματίζετε στόχους; 
      Γι' αυτό ακριβώς σας λέω ότι θα πρέπει να συνεργαστείτε με το Διεθνές Ινστιτούτο της Οξφόρδης, –αντίγραφα σας παρέδωσα προσωπικά, όταν παραλάβατε στο ΥΠΑΝ-  που στηρίζει και τον Παγκόσμιο Οργανισμό Τουρισμού με τα αναγκαία μακροοικονομικά στοιχεία της οικονομίας του τουρισμού και που διαθέτει σε βάση δεκαετίας μελέτες απόδοσης της τουριστικής οικονομίας για όλες τις χώρες και για την Ελλάδα. Σας είπα να προχωρήσετε στην υπογραφή της σχετικής σύμβασης συνεργασίας, γιατί θα στηρίξει αποτελεσματικά και εσάς το Ινστιτούτο της Οξφόρδης, μια και έχει πλήρη στοιχεία για δορυφόρους λογαριασμούς για την Ελλάδα από χρόνια.
      Επίσης, θέλω να σας πω ότι έχει μεγάλη σημασία και ζητούμε από εσάς να αποκαταστήσετε όλες τις διαδικασίες ελέγχου που λειτουργούσαν και στο παρελθόν! Γιατί τίποτα δεν ελέγχεται σήμερα στην αγορά τουρισμού! Ακυρώσατε το σχετικό θεσμικό πλαίσιο. Δεν υπάρχει έλεγχος στα ξενοδοχεία, στα εστιατόρια, στις τουριστικές εγκαταστάσεις, σε όλους τους χώρους τουρισμού, με συνέπεια ο καταναλωτής να μένει απροστάτευτος! Γι’ αυτό έχει ανάγκη αυξημένης προστασίας! Δεν μπορείτε να ενδιαφέρεστε μόνο να υπάρξουν αυξημένες επιδοτήσεις για τα προγράμματα επενδύσεων των επιχειρηματιών τουρισμού και των τουριστικών επιχειρήσεων, αλλά θα πρέπει να φροντίσετε για την προστασία του καταναλωτή, για την ασφάλεια και την ποιότητα των προϊόντων, καθώς και για την αναγκαία εθνική διαφήμιση του τουριστικού προϊόντος της χώρας. 
      Κύριε Υπουργέ, σας διασφαλίσαμε υψηλά ποσά από την ΕΤΑ, που είναι μία πολύ δυναμική επιχείρηση –με επενδύσεις 500.000.000 ευρώ τα τελευταία χρόνια, αποκλειστικά νέες επενδύσεις- όπως είπαν και οι συνάδελφοι μου προηγουμένως, η οποία συμβάλλει καθοριστικά για να υπάρξει υψηλό τουριστικό προϊόν στην Ελλάδα και από το οποίο εσείς τροφοδοτείστε με 30.000.000 έως 40.000.000 ευρώ το χρόνο. Για αυτά τα ποσά, κύριε Υπουργέ, πρέπει να μάθετε ότι πρέπει να κάνετε διαγωνισμούς προώθησης και προβολής των εναλλακτικών και εξειδικευμένων τουριστικών πολιτικών για όλο τον κόσμο. Δεν μπορεί βέβαια, κύριε Υπουργέ, να γίνεται αυτή η διαχείριση και η ανάθεση των σχετικών αποφάσεων προσωπικά και αποκλειστικά από τον Υπουργό και μόνο! 
      Για όλους αυτούς τους λόγους, κύριε Υπουργέ, εμείς σας καλούμε να συνειδητοποιήσετε ότι, πέραν των δημοσίων σχέσεων, ο τουρισμός έχει ανάγκη από καθημερινή δουλειά βάσης και αυτή είναι η κατεύθυνση προς την οποία πρέπει να προχωρήσετε.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θέλω να κάνω γνωστό στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και μία συνοδός δασκάλα από το 3ο Δημοτικό Σχολείο Υμηττού Αθηνών.
      Η Βουλή καλωσορίζει τους μαθητές.
      (Χειροκροτήματα από όλες τις πτέρυγες)
      Επίσης, κυρίες και κύριοι συνάδελφοι, θέλω να ενημερώσω το Σώμα ότι ο Βουλευτής κ. Βασίλειος Πάππας ζητεί άδεια ολιγοήμερης απουσίας  στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια. 
    Το λόγο έχει ο κύριος Υπουργός.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ευχαριστώ, κύριε Πρόεδρε.
    Κυρίες και κύριοι συνάδελφοι, είμαστε εδώ για να απαντήσουμε σε αιτιάσεις, παρατηρήσεις, ερωτήσεις που συνοδεύουν μια επερώτηση. Ειλικρινά την περίμενα αυτήν τη στιγμή με πολύ ενδιαφέρον. Περίμενα ότι και εγώ θα ακούσω κάτι παραπάνω, ενδεχομένως θα μάθαινα και κάτι επιπλέον. Αν κοιτάξετε  στα Πρακτικά της Βουλής τέσσερις μήνες πριν,  θα δείτε πάλι τα ίδια και τότε, αλλά, βέβαια, με μια κρυφή διάθεση αυτοκριτικής για το τι δεν έγινε. Και βέβαια ξεκινάμε από μια πολύ απλή παρατήρηση.
    ‘Όλα αυτά που προηγήθηκαν, γιατί δεν έγιναν νωρίτερα; ‘Όλα αυτά τα μεγάλα και σπουδαία επιτεύγματα με τα καταγραμμένα μεγέθη, γιατί δεν συνοδεύτηκαν από μια ολοκληρωμένη πολιτική; Γιατί δεν στηρίχθηκαν σε μια στρατηγική με βάθος χρόνου; Ξέρετε πάρα πολύ καλά ότι όταν μιλάμε για τουρισμό, δεν μιλάμε υιοθετώντας τις έννοιες και τις αντιλήψεις που κυριαρχούσαν στη χώρα μας πριν από τριάντα χρόνια. 
    Είναι πάρα πολύ απλό. Εγώ δεν ανήκω στην κατηγορία εκείνων, που απαξιώνουν εκείνα που έγιναν, εάν έγιναν. Αλλά θα είμαι ειλικρινής τώρα που γνωρίζω καλύτερα το αντικείμενο. Έγιναν ελάχιστα. Όποιος λέει ότι δεν έγινε τίποτα, σε λάθος δρόμο βρίσκεται. Αλλά η αλήθεια είναι αυτή.  Και περίμενα από την πρώτη κιόλας στιγμή, κυρίως το ΠΑΣΟΚ, να στηρίξει αυτές τις πρωτοβουλίες και μάλιστα οι άνθρωποι, που πιστεύω ότι ενστερνίζονται τις ίδιες απόψεις και θέσεις για το πώς μπορεί να προχωρήσει τουριστικά η χώρα μας μπροστά. Γνωρίζουμε πολύ καλά πώς είχαν τα πράγματα τότε, αλλά δεν γυρνάμε πίσω και κοιτάμε μπροστά. 
    Άκουσα με ιδιαίτερη προσοχή τα όσα είπαν οι συνάδελφοι πρωτύτερα. Πρώτα απ’ όλα, να ξεκαθαρίσουμε κάτι: Χαίρομαι που ακούστηκε τόσες φορές ο όρος «μύθος» εδώ μέσα. Συνοδεύει τη μεγάλη επιτυχία της διαφημιστικής μας εκστρατείας με την όποια παραλλαγή, ακόμη και με τη σκωπτικότητα κάποιων παρατηρήσεων. Αν κάνετε μια βόλτα στο internet, θα διαπιστώσετε ότι δέκα εκατομμύρια διακόσιες χιλιάδες αναφορές προσετέθησαν από την ημέρα που ξεκίνησε αυτή η διαφημιστική εκστρατεία. Αυτό έγινε από εμάς και όχι από άλλες χώρες και θα σας το αποδείξω τώρα. Είναι κακό αυτό που κάνετε. Θέλω να πιστεύω ότι ψεύδεστε κατά λάθος. Σας έχουν παραπληροφορήσει και δεν θέλω να πιστεύω ότι θέλετε να υπηρετήσετε τα συμφέροντα άλλων χωρών. Αντίθετα, πιστεύω ότι μοιράζεστε μαζί μας την επιτυχία αυτής της διαφημιστικής εκστρατείας. 
    Σε ό,τι αφορά δε την επιμονή σας να μην καταλαβαίνετε ή να μη θέλετε να καταλάβετε αν η γειτονική χώρα είχε υιοθετήσει αυτό το σύνθημα, σας πληροφορώ –χρησιμοποιώ αυτό το ρήμα μήπως και το καταλάβετε- ότι ποτέ η γειτονική χώρα δεν υιοθέτησε αυτό το σύνθημα. Το υιοθέτησε ένα τουριστικό πρακτορείο σ’ ένα δρόμο της Κωνσταντινούπολης, αφού πρωτύτερα βγήκαμε εμείς. 
    Δηλαδή, τα μεγάλα ξενοδοχεία της χώρας και κάποιες περιοχές που εδώ εκπροσωπείτε, άρχισαν να προβάλουν τις περιοχές τους, λέγοντας «Ζήσε το μύθο σου στην Πάρο» ή «Ζήσε το μύθο σου», στο τάδε ξενοδοχείο. Τι σημαίνει αυτό, ότι εμείς τους αντιγράψαμε; Όχι, απλά πέτυχε. Και ξέρετε πολύ καλά ότι αυτός ο όρος βαθιά ριζωμένος στην ελληνική παράδοση, τη μυθολογία και την ιστορία, έχει πολλά να πει. Εξάλλου, ο τουρισμός τι είναι; Ο τουρισμός είναι, όπως πολύ ορθά έχει λεχθεί, βιομηχανία αξιοποίησης του ελεύθερου χρόνου. Στον ελεύθερο χρόνο ο άνθρωπος, ο πολίτης, ο ταξιδιώτης θέλει να ζήσει το δικό του μύθο, όποιος και αν είναι αυτός. Πέτυχε, λοιπόν.
    Εγώ θα σας κάνω μια ερώτηση, αλλά δεν θα ήθελα να απαντήσει ούτε ο κ. Τσοχατζόπουλος ούτε ο κ. Γεωργακόπουλος. Ποιο ήταν το κεντρικό σύνθημα της Ελλάδος την τελευταία δεκαετία; Πείτε μου. Μην απαντήσετε, όμως, εσείς που γνωρίζετε, γιατί ήσασταν στα Υπουργεία. Δεν το γνωρίζουν οι συνάδελφοι, γιατί πολύ απλά ποτέ δεν υπήρξε. 


      Όπως, αγαπητέ μου κύριε Τσοχατζόπουλε, δεν υπήρξε ποτέ brand name. Μετά, όμως, από πολλά χρόνια σ’ αυτήν τη Βουλή, αν ο τότε –όταν έλθει η ώρα του- συνάδελφός μου ρωτήσει στη Βουλή, όλοι θα θυμούνται ποιο είναι το κεντρικό σύνθημα αυτής της περιόδου. 
      Μιλήσατε για τα πρότυπα της Βαρκελώνης. Τι θέλετε και αγγίζετε αυτό το θέμα; Μιλάτε με τον πρώην Δήμαρχο της Αθήνας. Μάλλιασε κυριολεκτικά η γλώσσα μου να λέω τότε στην κυβέρνηση: «Υιοθετείστε το επιτυχές πρότυπο της Βαρκελώνης». Δεν το υιοθέτησε, κύριε Ευθυμίου, η κυβέρνηση το πρότυπο της Βαρκελώνης, διότι τότε θα ήταν διαφορετικά τα πράγματα και για την Αθήνα και για τον τόπο και για τον τουρισμό.
      Να σας πω ένα παράδειγμα; Πόσα καινούργια ξενοδοχεία κτίστηκαν στη Βαρκελώνη για τους Ολυμπιακούς Αγώνες και πόσα στην Αθήνα; Απαντήστε μου, κύριε Ευθυμίου. Κανένα στην Αθήνα, τριάντα στη Βαρκελώνη, διότι πολύ απλά, στρατηγικά βλέποντας μπροστά, έκτιζαν την υποδομή, η οποία θα αξιοποιούσε τον τουρισμό μετά τους Ολυμπιακούς Αγώνες. Εδώ αυτό δεν έγινε. 
      Λέτε ότι έχουμε επιδοθεί σε μία πολιτική διεθνών σχέσεων. Καλά αυτό δεν μπορείτε τουλάχιστον να το χαιρετίσετε, ότι δηλαδή μπορεί η Ελλάδα να σταθεί διεθνώς; Ότι για πρώτη φορά κεντρικός ομιλητής στο Παγκόσμιο Συμβούλιο Τουρισμού ήταν Έλληνας, όταν δεν είχε πατήσει ποτέ Έλληνας Υπουργός; Ανατρέξτε στα αρχεία του Υπουργείου Τουριστικής Ανάπτυξης ή στην πάλαι ποτέ Γενική Γραμματεία.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιος το λέει αυτό; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Φέρτε μου στοιχεία και επιβεβαιώστε αυτό που ισχυρίζεστε.
      Γιατί σας το λέω εγώ; Η Ελλάδα είναι παρούσα εκεί όπου διαμορφώνονται τα σύγχρονα ρεύματα του τουρισμού και πηγαίνει εκεί με την εμπειρία, με τη γνώση, με την κατάρτιση που αποκομίσαμε όλες αυτές τις δεκαετίες.
      Και μιας και ετέθη πρωτύτερα το ερώτημα αν γυρνάμε πίσω τις ματιές και τις σκέψεις για το πότε ξεκίνησε ο ελληνικός τουρισμός, έχετε καμιά αμφιβολία ότι τα θεμέλια του σύγχρονου ελληνικού τουρισμού, ανεξάρτητα αν το τουριστικό προϊόν το βρήκαμε κουρασμένο και καταπονημένο, φθάνουν στα 1960, όταν ένας εμπνευσμένος Πρωθυπουργός τότε έδωσε τις πρώτες κατευθύνσεις και έκτισε την πρώτη τουριστική υποδομή της χώρας; Από τότε, όλα στον αυτόματο πιλότο. Χάρις στον ιδιωτικό τομέα έγιναν αρκετά. 
      Και στο σημείο αυτό, θα ήθελα να σας πω ότι έχουμε σύμμαχό μας τον επιχειρηματικό κόσμο της χώρας. Για πρώτη φορά στις τάξεις του επιχειρηματικού κόσμου της Ελλάδος, όλων δηλαδή αυτών που ασχολούνται με τον τουρισμό, υπάρχει σύμπνοια και πλήρης στήριξη της πολιτικής που ακολουθούμε, γιατί πολύ απλά για πρώτη φορά βλέπουν να υπάρχει πολιτική για τον τουρισμό. 
      Αναφερθήκατε στα ολυμπιακά ακίνητα και στο ότι δεν υπάρχει η υπογραφή μου. Αυτό μας μάρανε, κύριοι συνάδελφοι, αν υπήρχε η υπογραφή μου κάτω από την αξιοποίηση των ολυμπιακών ακινήτων, όταν ξέρουμε πολύ καλά ότι το κομμάτι που μας αναλογεί πραγματικά, διεκπεραιώνεται με μεγάλη επιτυχία; Ένα συνεδριακό κέντρο, εκεί που έγινε το άθλημα του Τάε-κβο-ντο περιέρχεται σε μας και θα είναι ένα από τα πιο σύγχρονα συνεδριακά κέντρα. Και τούτη τη στιγμή που μιλάμε, ήδη οι τουρίστες επισκέπτονται επιλεγμένους χώρους από τις εγκαταστάσεις των Ολυμπιακών Αγώνων.
      Εμείς τη δουλειά μας την  κάνουμε. Άλλοι είναι οι υπεύθυνοι για τη διαχείριση. Από τη στιγμή που εμείς είμαστε ικανοποιημένοι, το τελευταίο που μετράει, είναι αν θα έχει την υπογραφή μας ή όχι. Εμείς δουλεύουμε μεθοδικά, με απλότητα και κυρίως με στόχο την αποτελεσματικότητα.
      Αναφερθήκατε στα ετήσια κονδύλια για την προβολή του τουρισμού. Μα καλά, αυτοί που σας δίνουν τα στοιχεία, γιατί δεν σας βοηθούν με τις συγκρίσεις;
      Λέτε ότι μας κληροδοτήσατε ένα μεγάλο ποσό, που μας περιέρχεται από τα καζίνο. Πότε έγινε αυτό; Το 2002. Πόσα διαθέσατε το 2002, αφού είχατε 30% από τα καζίνο για διαφήμιση, πόσα το 2003 και πόσα το 2004; Ερχόμαστε και αξιοποιούμε αυτήν την προσοδοφόρο πηγή και μάλιστα κάτω από όρους και διαδικασίες απόλυτης διαφάνειας. Το ότι καταφέραμε να βάλουμε όλες αυτές τις εταιρείες να συμπράξουν, να συνεργαστούν και να το πάρουν και λίγο πατριωτικά, θεωρώ ότι είναι μεγάλη μας επιτυχία, γι’ αυτό και η διαφημιστική μας εκστρατεία βγήκε έγκαιρα.
      Ποτέ στην ιστορία του ελληνικού τουρισμού η διαφημιστική καμπάνια της χώρας δεν ξεκίνησε μήνα Δεκέμβριο. Σ’ αυτήν την Αίθουσα κάποιοι εκ των συναδέλφων του ΠΑΣΟΚ είπαν «Μάρτιο και βλέπουμε», κρίνοντας προφανώς από τη δική τους εμπειρία. Το αποτέλεσμα μετράει. Δεν σας ευχαριστεί, κύριοι συνάδελφοι, ότι η Ελλάδα αυτόν τον καιρό προβάλλεται, ότι όπου και να ταξιδέψετε στον κόσμο, βλέπετε την Ελλάδα παρούσα; Δεν θέλω –γιατί είναι η άλλη πλευρά των πολιτικών σχέσεων- να αναφερθώ σε συναδέλφους του ΠΑΣΟΚ που με πήραν τηλέφωνο και με συνεχάρησαν, όταν γύρισαν από ταξίδιά τους στο εξωτερικό και αισθάνθηκαν υπερηφάνια που είδαν την Ελλάδα να προβάλλεται. Αν με προκαλέσετε, θα το κάνω, αλλά δεν έχει κανένα νόημα. Αν τα πουν εδώ, θα έχει βέβαια μεγαλύτερη σημασία.
      Ποια είναι η δουλειά του ΕΟΤ; Η δουλειά του ΕΟΤ είναι το μάρκετινγκ της Ελλάδος, δηλαδή να αναλαμβάνει την προαγωγή, μέσα από τη διαφήμιση, και την προβολή της χώρας μας. Μας κληροδοτήσατε, όμως, έναν ΕΟΤ κουρασμένο και απαξιωμένο. Προβληματιστήκαμε πάρα πολύ για το τι πρέπει να κάνουμε τον ΕΟΤ. Πήραμε την απόφαση να τον ενισχύσουμε και να τον αναβαθμίσουμε. Ο ρόλος του είναι συγκεκριμένος και το γεγονός ότι παράγει αυτόν τον καιρό και πολιτική και αποτελέσματα, δείχνει ότι είμαστε σε καλό δρόμο.
      Όσο για την ΕΤΑ, επειδή είπατε πολλά, θα ήθελα να μου επιτρέψετε να σας πω να είστε φειδωλοί σε λόγια και σε χαρακτηρισμούς, όταν αναφέρεστε στο τότε. Αφού ήταν τόσο καλή και πετυχημένη η ΕΤΑ, γιατί δεν εισήχθη στο Χρηματιστήριο; 
      Αναφερθήκατε σε μαθητικές εβδομάδες, κύριε Ευθυμίου και έχετε διατελέσει και Υπουργός Παιδείας. Ευτυχώς που σταματήσαμε. Ήταν ένα παράνομο πρόγραμμα. Το βάλαμε σε τάξη και πριν από λίγες μέρες η κ. Γιαννάκου από κοινού με τον Υπουργό Τουριστικής Ανάπτυξης προέβησαν σε ανακοινώσεις. Μη μας γυρνάτε πίσω. Μιλάτε με ανθρώπους, οι οποίοι δεν έλκονται και δεν βρίσκουν ελκυστικό το παρελθόν.
      ΠΕΤΡΟΣ ΕΥΘΥΜΙΟΥ: Επειδή χρησιμοποιείτε βαριές εκφράσεις, θέλω να ορίσετε τι σημαίνει παρανομία.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ακόμα και οι διαδικασίες με τις οποίες ανετίθεντο σε τουριστικά πρακτορεία αυτά τα προγράμματα, ήταν στο σκοτάδι και στην αδιαφάνεια. Το ότι το διορθώσαμε και το ότι το βάλαμε στο σωστό δρόμο, δεν θα έπρεπε να σας ευχαριστήσει; Τα παιδιά θα απολαμβάνουν αυτές τις διακοπές κάτω από όρους και προϋποθέσεις, που οι διαδικασίες τους δεν θα αμφισβητούνται.
      ΠΕΤΡΟΣ ΕΥΘΥΜΙΟΥ: Οι βαρείς χαρακτηρισμοί πρέπει να τεκμηριώνονται, κύριε Πρόεδρε!
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ας καταγραφεί και θα έχετε την ενημέρωση αρμοδίως.
      ΠΕΤΡΟΣ ΕΥΘΥΜΙΟΥ: Αυτό που κάνει, κύριε Πρόεδρε, είναι κοινοβουλευτικά και ηθικά ανεπίτρεπτο! 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Πρέπει να σας πω ότι μας προλάβανε από το να βάλουμε την υπογραφή μας κάτω από το κείμενο.
       ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, με συγχωρείτε μισό λεπτό. Κρατώ το χρόνο σας.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Το συγκρατούμε και επανερχόμαστε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Ευθυμίου, δεν μπορείτε να μιλήσετε τώρα.
      ΠΕΤΡΟΣ ΕΥΘΥΜΙΟΥ: Δεν δέχομαι την έννοια «παράνομος» ούτε για την παράταξή μου ούτε για εμένα προσωπικά! 
      ΠΡΟΕΔΡΕΥΩΝ (Σωτήρης Χατζηγάκης): Κύριε Ευθυμίου, τι πάθατε τώρα; Καθίστε κάτω. Δεν έχετε το δικαίωμα…
      ΠΕΤΡΟΣ ΕΥΘΥΜΙΟΥ: Πού έγκειται η παρανομία; Πού έγκειται η αδιαφάνεια;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κατ’ αρχήν, γιατί εξανίστασθε εσείς;
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, με συγχωρείτε. Να τα ξεκαθαρίσουμε.
      Κύριε Ευθυμίου, αν υπάρχει παράβαση επί προσωπικού ζητήματος, μπορείτε μετά το τέλος να το αναπτύξετε. Έχετε δικαίωμα από τον Κανονισμό.
      ΠΕΤΡΟΣ ΕΥΘΥΜΙΟΥ: Μα, δεν είναι προσωπικό; Μα, δεν ακούμε; Πού είναι η παρανομία;
      ΠΡΟΕΔΡΕΥΩΝ (Σωτήρης Χατζηγάκης): Δεν έχετε, όμως, δικαίωμα από τον Κανονισμό να διακόπτετε και να θέτετε θέμα προσωπικού ζητήματος. Σας παρακαλώ.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ναι, αλλά είναι θέμα εκφράσεων, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ. 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μου επιτρέπετε, κύριε Πρόεδρε; Για τον κ. Ευθυμίου, θέλω να πω ότι εγώ συμμερίζομαι την αντίδρασή του.
      ΠΡΟΕΔΡΕΥΩΝ (Σωτήρης Χατζηγάκης): Όχι προσωπικά, κύριε Υπουργέ, στη Βουλή απευθυνθείτε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Έθεσε κάτι επί προσωπικού και μπορώ να το εξηγήσω. 
      Δεν αναφέρθηκα σ’ εσάς, κύριε Ευθυμίου. Αναφέρθηκα στις διαδικασίες του δικού μας χώρου. Όλο αυτό το πρόγραμμα, με τον τρόπο που το διαχειριζόταν και το διεκπεραίωνε η ΕΤΑ, ήταν παράνομο. Σας αρκεί αυτό; Δεν θίγει εσάς.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Παρανομίες δεν υπήρξαν στην ΕΤΑ, κύριε Πρόεδρε.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ας έλθει η ΕΤΑ, ας έλθουν οι τότε αρμόδιοι να πάρουν τις απαραίτητες πληροφορίες. Είναι σαφές;
       Γυρνάμε, λοιπόν, στα θέματά μας. Παραλάβαμε λοιπόν και κάποια άλλα θέματα. 
      ΡΟΔΟΥΛΑ ΖΗΣΗ: Κύριε Υπουργέ…
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αναφέρεστε στη διαδικασία για τις βίζες. Πρέπει να ξέρετε, μια και αναφέρθηκαν αρκετοί συνάδελφοι πριν, ότι εκεί που χρειάζονταν στο παρελθόν δεκαπέντε μέρες, για να εκδοθεί μια θεώρηση, εμείς καταφέραμε να τις μειώσουμε στις δύο μέρες. Ήδη το τελευταίο μου ταξίδι στη Μόσχα μάς έδωσε θετικά μηνύματα, από την ώρα που και οι εκεί τουριστικοί πράκτορες είδαν τα πράγματα να αλλάζουν.
    Θα έλεγα δε ότι αυτό δεν θα έπρεπε καν να το εγείρετε, γιατί εσείς προσωπικά έχετε συμμετάσχει σε συσκέψεις από κοινού με τον κ. Λιάσκο στο Υπουργείο Εξωτερικών. Συνεργαζόμαστε, λοιπόν, με το Υπουργείο Εξωτερικών και προωθούμε αυτό το ζήτημα.
    Το θέμα είναι ότι όταν θέταμε την υπογραφή μας επί κυβερνήσεως ΠΑΣΟΚ κάτω από τα κείμενα του Σένγκεν, για ποιο λόγο δεν φρόντισε η κυβέρνηση τότε, όπως έκαναν άλλες χώρες…
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Το Μάιο του 2004 μπήκε η υπογραφή. 
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): …να υπάρξουν ειδικές συμφωνίες;
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Ψεύδεται ο κύριος Υπουργός. Και η βίζα…
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, δεν μπορεί να συνεχιστεί έτσι η συζήτηση. Σας παρακαλώ!
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Πολύ απλά, διότι οι άλλες χώρες…
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί λέει ψέματα ο κύριος Υπουργός;
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πάρα πολύ! Είστε αντικανονικός. Παρακαλώ πολύ! Δεν μπορεί να συνεχιστεί έτσι. Ακουστήκατε όλοι χωρίς διακοπές.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Γιατί ψεύδεται ο κύριος Υπουργός;
    ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, θα ακολουθήσω τον Κανονισμό. Σας παρακαλώ πολύ!
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τον καιρό, λοιπόν, που υπογράφαμε τη Συνθήκη Σένγκεν, η κυβέρνηση όφειλε να προβλέψει ένα ειδικό καθεστώς για τις τουριστικές βίζες. Άλλες χώρες το έκαναν. Και θα αναφέρω τις χώρες: Πορτογαλία, Ισπανία, Γαλλία. Και είναι πάρα πολύ απλό το γιατί. Προφανώς δεν ενδιέφερε τόσο πολύ ο τουρισμός τότε -για να επιβεβαιώσει αυτό τις προηγούμενες παρατηρήσεις μου- ώστε να προβεί η κυβέρνηση σε μία τέτοια κίνηση. Βλέπετε, κυριαρχούσε και τότε η άποψη ότι ο τουρισμός δυστυχώς οδηγεί τη χώρα μας και τους Έλληνες πολίτες στο να γίνουν τα γκαρσόνια της Ευρώπης.
    Αναφέρθηκαν οι ομιλητές πρωτύτερα και στα γεγονότα που άλλαξαν το παγκόσμιο τουριστικό κλίμα: 11η Σεπτεμβρίου, SARS, φυσικά φαινόμενα στην Άπω Ανατολή. Έχετε καμία αμφιβολία ότι ο παγκόσμιος τουρισμός διέρχεται μία δύσκολη περίοδο; 
    Το γεγονός, όμως, ότι σύμφωνα με όλες τις ενδείξεις -με βάση τις εκτιμήσεις του ΙΤΕΠ, τις αναφορές που έχουμε πάρει από τα γραφεία μας στο εξωτερικό, αλλά και τις μελέτες διεθνών τουριστικών οργάνων φέτος από τις χώρες-μέλη της Ευρωπαϊκής Ένωσης, κυρίως του Νότου- η χώρα μας θα είναι η μοναδική που θα έχει περάσει στη φάση της σταθεροποίησης μ’ ένα μικρό ποσοστό αύξησης, αυτό είναι κάτι που θα έπρεπε να σας χαροποιεί, όταν πριν από τέσσερις μήνες όλα έδειχναν ότι τα πράγματα δεν θα πήγαιναν καλά.
    Και αυτό σε τι οφείλεται; Οφείλεται στο γεγονός ότι η στρατηγική που έχουμε υιοθετήσει, αποδίδει. Ανατρέψαμε, αναχαιτίσαμε το αρνητικό κλίμα για τον ελληνικό τουρισμό.
    Την ίδια στιγμή, μέσα από το Υπουργείο Τουριστικής Ανάπτυξης, αναπτύσσονται πρωτοβουλίες για τη διαμόρφωση ενός φιλόξενου και φιλικού επενδυτικού περιβάλλοντος. Ο αναπτυξιακός νόμος –που συζητήθηκε πολύ και μέσα στη Βουλή- γνωρίζετε ότι δίνει κίνητρα, όπως και ο νέος φορολογικός νόμος. Μάλιστα, οι προοπτικές είναι ιδιαίτερα ενδιαφέρουσες, αν κρίνω και από τα όσα έχουμε συζητήσει με τον ιδιωτικό τομέα, με τον επενδυτικό τομέα, αλλά και από τις επαφές που έχουμε με άλλες χώρες.
    Ρωτήσατε πρωτύτερα –και τα σημείωσα, όπως τα θέσατε- τι έχει γίνει με τις περιβαλλοντικές μελέτες, με τις αλλαγές χρήσεων γης και με τις συνενώσεις των οικοπέδων για να αλλάξει ο συντελεστής, ρωτήσατε τι έχει γίνει με την «Κοινωνία της Πληροφορίας».
    Αν για κάποιο λόγο καθυστέρησε δεκαπέντε ημέρες η κατάθεση του νομοσχεδίου για τον ιαματικό τουρισμό είναι ακριβώς…
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τέσσερις μήνες, κύριε Υπουργέ.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): …διότι διευθετούνται όλα αυτά. 
    Μονάχα που τώρα θέλω να σας θέσω εγώ ένα ερώτημα: Όλα αυτά, στα οποία αναφέρεστε, γιατί δεν ρυθμίστηκαν στο παρελθόν; Γιατί το 95% των τουριστικών επιχειρήσεων σήμερα να λειτουργεί παρανόμως;
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Γιατί καταργήσατε το πλαίσιο.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αναφερθήκατε πριν από λίγο στις Κυκλάδες και στην εμπειρία του συναδέλφου που εκλέγεται εκεί. Ήξερε άραγε ο συνάδελφος των Κυκλάδων ότι στα υπόγεια των περιφερειακών υπηρεσιών του ΟΤΕ, που ευτυχώς επανεντάσσονται στον κεντρικό κορμό -για να κάνουμε καλύτερα τη δουλειά μας, περί αυτού πρόκειται- … 
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Αυτό θα το δούμε.
    ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): …υπήρχαν επτά χιλιάδες φάκελοι, που σάπιζαν, με –αντίστοιχα- επτά χιλιάδες επιχειρηματίες να έχουν πάρει προφορική άδεια, για να ανοίξουν τις επιχειρήσεις τους;
    Όταν εγώ λέω καμιά φορά ότι το τουριστικό περιβάλλον της χώρας το βρήκαμε ακατάστατο, άναρχο και κατακερματισμένο και εν πολλοίς αμαρτωλό, αυτό εννοώ. 
    Ξεκινήσαμε το νοικοκύρεμά του. Έχουμε –όπως είπα πρωτύτερα- τη σύμφωνη γνώμη και τη συμμαχία του ιδιωτικού τομέα. Και είμαι βέβαιος ότι ο δρόμος, που ανοίγεται μπροστά μας, θα είναι ιδιαίτερα ευνοϊκός για τον ελληνικό τουρισμό.
    Όσον αφορά τις συμπαραγωγές μεγάλων ταινιών -ξανασυζητήθηκε εδώ- θέλω να πω τα εξής:
      Κυρίες και κύριοι συνάδελφοι, έχει αποδειχθεί ότι είναι ένας τομέας υψηλού ενδιαφέροντος για τον ελληνικό τουρισμό. Πριν από σαράντα-πενήντα χρόνια έγιναν μεγάλες παραγωγές εδώ και εξελίχθηκαν στο να είναι οι καλύτεροι πρεσβευτές της χώρας μας για πενήντα ολόκληρα χρόνια. Ξαφνικά σταμάτησε και αυτό. Πριν από λίγες ημέρες διαβάσατε στις εφημερίδες, πληροφορηθήκατε τις ανακοινώσεις που έκανα εγώ στο Λος Άντζελες ή ο κ. Τατούλης στις Κάννες. Και συντομότατα πρόκειται να έχουμε κι έναν ειδικό φορέα, ένα commission bureau, το οποίο θα ασχολείται με την παραγωγή μεγάλων ταινιών. Προς τι, λοιπόν, οι λοιδορίες και οι κριτικές; Δεν θέλετε η χώρα μας να προβάλλεται; Δεν θέλετε η χώρα μας να είναι στο επίκεντρο όλων αυτών των πολιτιστικών δραστηριοτήτων; Προσέφεραν πολλά οι παραγωγές παλαιότερα στη χώρα και φιλοδοξούμε να τις επαναφέρουμε.
      Είπε ο κ. Γεωργακόπουλος: «Σ’ ένα χρόνο δεν είδαμε ένα γήπεδο γκολφ». Πόσα είδαμε στα είκοσι χρόνια που πέρασαν, κύριε Γεωργακόπουλε; Και για ποιο λόγο όλες αυτές οι εκκρεμότητες μάς κληροδοτήθηκαν;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ξέρετε πότε ψηφίστηκε ο νόμος, κύριε Υπουργέ;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Για ποιο λόγο, μιας και αναφερόσαστε με τόση ευαισθησία στην ΕΤΑ –και αναρωτιέμαι γιατί- μας κληροδοτήθηκαν όλες αυτές οι εκκρεμότητες; Διότι ουδέποτε έγιναν σωστές μελέτες, δεν υπήρξε στρατηγική και κυρίως δεν ελήφθη σοβαρά υπόψη η άποψη των τοπικών κοινωνιών. Έτσι, όλα αυτά είναι ανοιχτά και τούτη την ώρα προσπαθεί απεγνωσμένα η ΕΤΑ να βάλει τα πράγματα σ’ ένα σωστό δρόμο. Εσείς επιμένετε στο να θέλετε να μας γυρνάτε τις σκέψεις πίσω. Εμείς θέλουμε να κοιτάμε μπροστά.
      Αναφερθήκατε προ ολίγου στα καζίνο. Κάποιος υπεραμύνθηκε των διαρθρωτικών διοικητικών αλλαγών που γίνονται, δηλαδή ποιοι θα πάνε –λέει- στα καζίνο και ποιοι δεν θα πάνε. Εγώ ένα ερώτημα θα σας κάνω: Γιατί αυξήθηκαν τα έσοδα από το καζίνο μέσα σ’ ένα χρόνο κατά 40%;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ποιο καζίνο;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Από το καζίνο της Πάρνηθας. Για ποιο λόγο αυξήθηκαν; Διότι πολύ απλά όλη η διαδικασία τελεί πλέον κάτω από την αυστηρή παρατήρηση των αρμοδίων οργάνων του τουρισμού. Σαράντα τοις εκατό είναι πάρα πολλά λεφτά. Εμείς έχουμε αίσθηση του χρήματος.
      Κυρίες και κύριοι συνάδελφοι, έχουμε καιρό να απαντήσουμε σε άλλα σημεία. Εγώ έκρινα σκόπιμο να απαντήσω στα σημεία που θίξατε, για να μην απομακρυνθούμε και από το σκοπό αυτής της σημερινής μας συνεργασίας. Ένα πράγμα θέλω να σας πω: Ότι ο ελληνικός τουρισμός είναι σε καλά χέρια πάνω απ’ όλα, κατευθύνεται από καθαρά μυαλά, έχει πλήρη αντίληψη του διεθνούς περιβάλλοντος. Έχουμε στρατηγική προοπτική δεκαετίας, έχουμε αγκαλιάσει αυτήν την υπόθεση με ενδιαφέρον. Εξαρχής είχα πει ότι θα θέλαμε να είχαμε κοντά μας και την Αντιπολίτευση, με διάθεση κριτικής, παντού όμως είναι απούσα, χωρίς καμία διάθεση αυτοκριτικής, με αφορισμούς, εξορκισμούς και λοιδορίες.
      Στο τελευταίο λεπτό θα ήθελα να πω κάτι γενικότερο: Αντιλαμβάνομαι το ρόλο της Αντιπολίτευσης, όπως τον επαναλαμβάνουμε όλοι τα τελευταία πενήντα χρόνια. Καιρός είναι να την αλλάξουμε. Εμείς ανοίγουμε πόρτες συνεργασίας, θέλουμε να μάθουμε από την όποια εμπειρία αποκομίσατε, όσοι διαχειριστήκατε αυτά τα θέματα τότε, θέλουμε να ακούμε τις ιδέες σας και τις προτάσεις σας.
      Και κάτι τελευταίο: Ο τουρισμός είναι μια πολιτική, που δεν στηρίζεται τόσο στην εμπειρία και στη γνώση, αλλά στη φαντασία και στις ιδέες. Το γεγονός ότι εμείς παράγουμε και ιδέες και προτάσεις και εμπνεόμαστε από όλα αυτά τα στοιχεία που συνθέτουν το θέμα που διαχειριζόμαστε, δείχνει ότι πηγαίνουμε καλά. Σαν έρθει η ώρα, όμως, να καταγραφούν τα αποτελέσματα, πιστεύω να έχουμε όλοι το ανάστημα να σηκωθούμε όρθιοι και να παραδεχθούμε ότι έγινε καλή δουλειά. Σας διαβεβαιώνω ότι θα έχουμε θετικά αποτελέσματα και φέτος, πολύ δε καλύτερα του χρόνου. Ένα πράγμα όμως να πω: Μην είστε απόντες απ’ αυτήν την προσπάθεια που κάνει ο τόπος μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχει ζητήσει το λόγο ο κ. Ευθυμίου επί προσωπικού. 
      Σ’ ένα λεπτό πρέπει να μου πείτε σε τι συνίσταται το προσωπικό, κύριε Ευθυμίου.
      ΠΕΤΡΟΣ ΕΥΘΥΜΙΟΥ: Το προσωπικό θέμα, κύριε Πρόεδρε, είναι σαφέστατο, ορατό και συνετελέσθη σ’ αυτήν την Αίθουσα. Δέχθηκα συστάσεις από τον κύριο Υπουργό προσωπικά να είμαι φειδωλός στην κριτική μου, διότι υπηρέτησα ένα παράνομο πρόγραμμα.
      ΠΡΟΕΔΡΕΥΩΝ (Σωτήρης Χατζηγάκης): Πείτε συγκεκριμένα τη φράση που είπε, η οποία συνιστά το προσωπικό. Τι σας είπε;
      ΠΕΤΡΟΣ ΕΥΘΥΜΙΟΥ: Να είμαι φειδωλός στην κριτική μου, διότι υπηρέτησα ένα παράνομο πρόγραμμα. Έχετε μπροστά σας έναν παράνομο, σύμφωνα με τα λόγια του κυρίου Υπουργού. Αυτό είναι πολιτική και ηθική τρομοκρατία, την οποία δεν δέχομαι ούτε από τον κ. Αβραμόπουλο ούτε από την παράταξή του συγκεκριμένα. Και θέλω να το αναπτύξω. Κι έχω κάθε δικαίωμα και υποχρέωση.
      ΠΡΟΕΔΡΕΥΩΝ (Σωτήρης Χατζηγάκης): Θεωρώ, κύριε Ευθυμίου, ότι βάσει των εξηγήσεων που έδωσε κατά τη διάρκεια…
      ΠΕΤΡΟΣ ΕΥΘΥΜΙΟΥ: Εγώ δεν δέχομαι μετάθεση ευθύνης. Ήμουν συναρμόδιος Υπουργός, συνυπέγραψα και έχω την ευθύνη. Άρα, δεν δέχομαι παρόμοιες χάρες, γιατί δεν δέχομαι ότι ισχύει για κανένα. Δεν δέχομαι ότι ισχύει για άλλους συναρμόδιους Υπουργούς. 
      ΒΥΡΩΝ ΠΟΛΥΔΩΡΑΣ: Ένα πρόγραμμα μπορεί να είναι παράνομο από τη διαδικασία. 
      ΠΕΤΡΟΣ ΕΥΘΥΜΙΟΥ: Δεν θέλω την απαλλαγή του κ. Αβραμόπουλου. Δεν την επιδιώκω. Δεν με εκφράζει.
      ΒΥΡΩΝ ΠΟΛΥΔΩΡΑΣ: Πέραν του δόλου του υπογράφοντος, μπορεί να είναι παράνομο από τη διαδικασία, όχι από τον τόνο του υπογράφοντος.
      ΠΕΤΡΟΣ ΕΥΘΥΜΙΟΥ: Όχι, καθόλου!
      ΠΡΟΕΔΡΕΥΩΝ  (Σωτήρης Χατζηγάκης): Σας παρακαλώ, κύριοι συνάδελφοι.
      ΠΕΤΡΟΣ ΕΥΘΥΜΙΟΥ: Έχω ένα στοιχείο, κύριε Πρόεδρε και έχω κάθε δικαίωμα να επιχειρηματολογήσω.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ καθίστε, κύριε Ευθυμίου.
      ΠΕΤΡΟΣ ΕΥΘΥΜΙΟΥ: Έχω ένα στοιχείο και θέλω να το καταθέσω.
      ΠΡΟΕΔΡΕΥΩΝ (Σωτήρης Χατζηγάκης): Ζητήσατε το λόγο επί προσωπικού ζητήματος. Υπάρχει ένας Κανονισμός, βάσει του οποίου διεξάγεται όλη η συζήτηση. Θεωρώ ότι αυτές οι εξηγήσεις, που έδωσε ο κύριος Υπουργός, σας καλύπτουν.
      Κύριε Υπουργέ, θέλετε το λόγο;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ναι, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Αυτά που είπα πρωτύτερα, ήσαν αρκετά για τον κ. Ευθυμίου και αναρωτιέμαι γιατί επιμένει. Ωστόσο, θα τον βοηθήσω λίγο παραπάνω για να τα κατανοήσει.
      Πρώτα από όλα, αυτό το πρόγραμμα δεν προβλέπεται από το καταστατικό της ΕΤΑ. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποιος τα λέει αυτά; 
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Τι ποιος τα λέει αυτά; Είναι ο σκοπός της ΕΤΑ οι σχολικές εκδρομές;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τι απίθανα πράγματα είναι αυτά;
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ πολύ!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, θέλω και εγώ το λόγο επί προσωπικού, γιατί μίλησε ο κύριος Υπουργός για παράνομα προγράμματα και αναφέρθηκε σ’ εμένα.
      ΠΡΟΕΔΡΕΥΩΝ (Σωτήρης Χατζηγάκης): Είστε πολλά χρόνια εδώ και είστε έμπειρος Βουλευτής. Μην κάνετε τέτοια λάθη. Σας παρακαλώ πολύ!
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλω το λόγο επί προσωπικού για το ίδιο θέμα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ μη διακόπτετε και καθίστε κάτω.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Παρακαλώ πολύ, θέλω το λόγο επί προσωπικού.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, ο κ. Ευθυμίου έθεσε ένα συγκεκριμένο ζήτημα για τη λέξη «παράνομα». Εξηγήστε την πρόθεσή σας.
      ΒΥΡΩΝ ΠΟΛΥΔΩΡΑΣ: Δεν αφορά τις προθέσεις του κ. Ευθυμίου. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Παράνομα προγράμματα, λέει ότι υπηρετήσαμε. Με αφορά άμεσα.
      ΠΡΟΕΔΡΕΥΩΝ (Σωτήρης Χατζηγάκης): Το «παράνομο» είναι πολιτική έκφραση, κύριε Τσοχατζόπουλε. Για το προσωπικό μιλάμε τώρα.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το ίδιο είναι.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ, για να τελειώνουμε. Μιλήστε για το θέμα που έθεσε ο κ. Ευθυμίου.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Ποιος είναι ο σκοπός της ΕΤΑ; Η διαχείριση της περιουσίας του ΕΟΤ. Στο καταστατικό δεν προβλέπονται όλα αυτά τα προγράμματα, τα οποία ανετίθεντο, όπως είναι γνωστό…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με ειδικό νόμο.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ποιος γραφειοκράτης…
      ΠΡΟΕΔΡΕΥΩΝ (Σωτήρης Χατζηγάκης): Αφήστε να εξηγήσει το προσωπικό.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μισό λεπτό! Θέλετε να το πούμε «παράτυπο»;
      ΠΕΤΡΟΣ ΕΥΘΥΜΙΟΥ: Εσείς επιλέγετε τις εκφράσεις, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Θέλετε να πούμε ότι είναι παράτυπο; Παράτυπο! Σίγουρα, όμως, δεν ήταν σωστό. Ήταν έξω από τους καταστατικούς σκοπούς. Ξέφευγε, λοιπόν και πολύ ορθά εμείς το στείλαμε εκεί που έπρεπε να το στείλουμε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το καταργήσατε δηλαδή.
      ΠΡΟΕΔΡΕΥΩΝ (Σωτήρης Χατζηγάκης): Βάσει των εξηγήσεων που έδωσε, ο κύριος Υπουργός, θεωρεί το Προεδρείο ότι δεν υπάρχει προσωπικό ζήτημα.
      Το λόγο έχει η κ. Ροδούλα Ζήση.
      ΡΟΔΟΥΛΑ ΖΗΣΗ: Ευχαριστώ, κύριε Πρόεδρε.
      Νομίζω ότι για μια ακόμη φορά, ο Υπουργός Τουριστικής Ανάπτυξης, σήμερα έκανε αντιπολίτευση και αδιαφόρησε ή απαξίωσε τη διαδικασία του κοινοβουλευτικού ελέγχου, μη δίνοντας στα συγκεκριμένα ερωτήματα που βάζει η επερώτηση, συγκεκριμένες απαντήσεις. Αυτό άλλωστε έχει γίνει πάρα πολλές φορές.
       Και ειλικρινά, επειδή μίλησε για φαντασία στον τουρισμό ο κύριος Υπουργός, θέλω να πω «ναι» στη φαντασία μας. Η Νέα Δημοκρατία δεν θα μπορέσει να ανοίξει τελικά τα φτερά και τους ορίζοντες για μια καλύτερη τουριστική ανάπτυξη, αλλά τελικά η πραγματικότητα ξεπέρασε το ιδεατό πρότυπο, της φαντασίας μας, δηλαδή, τη βηματησιά.
      Θέλω να πω, κύριε Υπουργέ, ότι η τουριστική ανάπτυξη δεν ανήκει σε αυτούς που την εξαγγέλλουν ή δια των εξαγγελιών την επικοινωνούν, αλλά σ’ εκείνους που την έχουν ανάγκη. 
      Είναι, λοιπόν, ένα πολύ σοβαρό ζήτημα, για να το αντιμετωπίζετε έτσι και για να αντιμετωπίζετε έτσι τη Βουλή, όταν δεν απαντάτε ούτε σε επίκαιρες ερωτήσεις ούτε σε ερωτήσεις ούτε στην επερώτηση σήμερα με συγκεκριμένα στοιχεία. Η Ελλάδα έχει ανάγκη την τουριστική ανάπτυξη, όπως και ο ελληνικός λαός, η ελληνική οικονομία και η ελληνική περιφέρεια.
      Καταλαβαίνω ότι δεν ενοχλείστε καθόλου, γιατί τα δημοσιεύματα του Υφυπουργού σας μιλούν για χαμόγελα ανάτασης. Στη Βουλή δεν υπάρχουν απαντήσεις. Οι εξαγγελίες συνεχίζουν να είναι στο ρυθμό των εξαγγελιών που έκανε στην Πάτρα ο Πρωθυπουργός δεκατέσσερις μήνες πριν.
      Είναι σαν το τραγούδι «Πέρασε κιόλας ένας χρόνος» και η ίδια επερώτηση μένει επίκαιρη, γιατί τίποτα δεν έχει γίνει και τα ίδια λόγια λέτε και τις ίδιες εξαγγελίες έκανε και ο Πρωθυπουργός, όταν σας επισκέφθηκε στο Υπουργείο Τουριστικής Ανάπτυξης. 
      Υπουργείο, λοιπόν, χωρίς αρμοδιότητες. Σφραγίδα δηλαδή, κύριε Υπουργέ, ανύπαρκτης πολιτικής το Υπουργείο της Τουριστικής Ανάπτυξης. Αυτοδιαφημίζεται ως αισιόδοξο και αυτοανακηρύσσεται εγγυητής της τουριστικής ανάπτυξης χωρίς περιεχόμενο. Τελικά δηλαδή περιορίζεται, αυτοπεριορίζεται σ’ ένα Υπουργείο εξαγγελιών, διαμαρτυριών και παραπόνων. 
      Θα κάνω μία παράφραση, κύριε Υπουργέ. Φοβάμαι ότι, αφού δεν μπορείτε να γίνετε ο Υπουργός της τουριστικής ανάπτυξης της χώρας και αφού το Υπουργείο σας δεν μπορεί να έχει σαν στόχο την τουριστική ανάπτυξη της χώρας, αποφασίσατε να γίνετε το τουριστικό προϊόν, δηλαδή διαφημίζετε τους εαυτούς σας, το Υπουργείο σας και την ανύπαρκτη πολιτική σας. 
      Δεν θα ήθελα να είναι στείρα και αντιπολιτευτική η κοινοβουλευτική διαδικασία εδώ, αν πραγματικά δεν άκουγα με πολλή προσοχή την ομιλία σας.  Δεν απαντήσατε, κύριε Υπουργέ, σε καμία από τις ερωτήσεις. Απλώς για μια ακόμη φορά τη συμπλεγματική σας διάθεση -της Κυβέρνησης σας συνολικά και του κόμματός σας- την καταθέσατε εδώ. Ένα χρόνο, δεκατέσσερις μήνες μετά, ρωτάτε τι κάναμε εμείς, τι έκανε το ΠΑΣΟΚ και γι’ αυτά που πήρατε από το ΠΑΣΟΚ, αυτά που κληρονομήσατε, τα οποία εδώ τα είπατε «ελάχιστα» για να μην τα πείτε «τίποτα», γιατί φαίνεται τελικά ότι βαρεθήκατε και εσείς τις «τιποτολογίες» του Υπουργείου σας και των απαντήσεών σας μέσα στη Βουλή. Έρχεστε, λοιπόν και ρωτάτε τι κάναμε εμείς. Τα είπατε «ελάχιστα» και δεν είπατε γιατί εσείς δεν μπορέσατε αυτά τα ελάχιστα να τα αξιολογήσετε, να τα αξιοποιήσετε, να τα επισκευάσετε, να τα διορθώσετε, να τα διευρύνετε, να τα εμπλουτίσετε. Γιατί; Δεν μπορείτε; Δεν ξέρετε; Έχετε μάθει μόνο αυτήν την επικοινωνιακή πολιτική; Ζείτε το δικό σας μύθο;
      Εγώ ειλικρινά λυπάμαι, κύριε Πρόεδρε, γιατί νομίζω ότι τελικά το χειρότερο πράγμα για έναν Υπουργό Τουριστικής Ανάπτυξης σε μια χώρα σαν την Ελλάδα, η οποία στην τουριστική βιομηχανία κατέχει αυτές τις υψηλές θέσεις, είναι το δυστύχημα ο Υπουργός Τουριστικής Ανάπτυξης να αυτοθαυμάζεται ή να δημιουργεί εικόνα για να τον θαυμάζουν, χωρίς όμως να τον καταλαβαίνουν και χωρίς να νοιώθουν την ασφάλεια που χρειάζεται να έχει η χώρα μας, η ελληνική περιφέρεια, η ελληνική οικονομία για την ανάπτυξη, την αναβάθμιση του τουριστικού προϊόντος στην ανταγωνιστική αγορά του τουρισμού, με σεβασμό βεβαίως σε όλα τα στοιχεία της βιωσιμότητας του τουρισμού και σε όλες τις εναλλακτικές μορφές του. Θεωρητικά –θα μου πείτε- σας μιλώ. Μα, πολύ θεωρητικά και ρομαντικά μας μαλώσατε σήμερα, χωρίς να έχουμε ένα στοιχείο. 
      Κύριε Υπουργέ, μιλήσατε για περιβαλλοντικές μελέτες, χωροταξικούς σχεδιασμούς και ακούω και τον κ. Σουφλιά να μιλάει για τα ειδικά χωροταξικά πλαίσια του τουρισμού. Και αυτά θα γίνουν –λέει- σ’ ένα χρόνο. Αλήθεια, σαν οριζόντια πολιτική ο τουρισμός, αυτούς τους δεκατέσσερις μήνες, δεν απασχόλησε καμιά συνεδρίαση του Υπουργικού Συμβουλίου ή τις συναντήσεις σας με τους αρμόδιους Υπουργούς; Δεν ξέρετε, δηλαδή, ότι αυτές οι συναινέσεις και η διαβούλευση, για τα οποία μας καταγγείλατε ότι δεν τα κάναμε όταν αποφασίζονταν νόμοι ή και υπουργικές αποφάσεις, πέρασαν από πολύ σκληρή διαβούλευση με συγκρούσεις και με πολυχρωμία απόψεων; 
      Άλλωστε, ο Γενικός Γραμματέας του Υπουργείου σας –μιλάω για τον κ. Κοκόση- ξέρει πάρα  πολύ καλά να σας πει για το χωροταξικό σχεδιασμό, για τα περιφερειακά χωροταξικά, για τα ειδικά πλαίσια που έχουν ξεκινήσει είτε για τον παράκτιο χώρο είτε για τους ορεινούς όγκους και για τον ορεινό τουρισμό, για τις συμφωνίες τότε με το Υπουργείο Ανάπτυξης, που είχε την αρμοδιότητα του τουρισμού. Όλα αυτά τα απαξιώσατε; Τα διαγράψατε; Τα γνωρίζετε κατ’ αρχάς; Αν, λοιπόν, τα γνωρίζετε, πείτε μας πού είναι τα λάθη και τι διορθώσεις κάνατε. Εάν δεν τα γνωρίζετε, δικό σας το πρόβλημα της ανεπάρκειας. Αλλά ακόμη και αν όλα είναι στραβά και αν όλα δεν μπορούν να ειπωθούν εδώ, εσείς, κύριε Υπουργέ, με το πολύ ευγενικό, αισιόδοξο χαμόγελο του τουρισμού και της ανάπτυξης πείτε μας τι σκεφτήκατε με τη διαβούλευση των συνεργατών σας και την πολιτική του κόμματός σας, ποια παραγωγή πολιτικής για τον τουρισμό κάνατε για να καταθέσετε στη Βουλή.
      Το ότι, κύριε Πρόεδρε, αποχωρεί ο Υπουργός Τουριστικής Ανάπτυξης σημαίνει κάτι την ώρα που μιλάει η Κοινοβουλευτική Εκπρόσωπος της επερωτώσας παράταξης. Σημαίνει ότι δεν μπορεί να απαντήσει. Κάθομαι εδώ, κύριε Πρόεδρε, και δεν ανεβαίνω στο Βήμα γιατί έχω μία σειρά από στοιχεία των αντιφατικών δηλώσεων του κυρίου Υπουργού Τουριστικής Ανάπτυξης, αλλά και των μελών του Υπουργικού Συμβουλίου της σημερινής Κυβέρνησης για τα θέματα τουρισμού, χωροταξικού σχεδιασμού και για όλα αυτά τα προγράμματα. Και βέβαια φεύγει ο Υπουργός.
      Εγώ καταγγέλλω αυτήν την αδιαφορία του Υπουργού Τουριστικής Ανάπτυξης ως ένδειξη ελλείμματος πολιτικής για τον τουρισμό. Αρνείται ο Υπουργός Τουριστικής Ανάπτυξης να απαντήσει στους Βουλευτές του ΠΑΣΟΚ στη συγκεκριμένη επερώτηση και αποχωρεί της Αιθούσης για να λύσει τα τεχνικά ζητήματα της επικοινωνιακής του πολιτικής, τα χαμόγελα της δικής του διαφήμισης στο εξωτερικό, χωρίς κανένα σχεδιασμό. 
      Κοιτάξτε, κύριε Πρόεδρε, δεν μας πτοούν όλα αυτά τα ζητήματα τα οποία βάζετε, τα σαράντα οκτώ τουριστικά γραφεία κλπ., όλα αυτά υπό την πίεση των δικών μας ερωτήσεων, των δηλώσεων του τομέα μας.  Δεν μας πτοούν οι διεθνείς σχέσεις που προσπαθεί να αναπτύξει ο κ. Αβραμόπουλος που τώρα ανακάλυψε την Αμερική και το κύρος της Ελλάδας στο τουριστικό προϊόν και στην τουριστική πολιτική ανά τον κόσμο. Ξέρω πάρα πολύ καλά ότι ζητάει πίστωση χρόνου ο κ. Αβραμόπουλος. Δεν έχει τι να πει, δεν ξέρει τι να πει. Διαμαρτύρονται όλοι οι τουριστικοί φορείς. 
      Ο ίδιος ο ΣΕΤΕ μίλησε για την ανυπαρξία μάρκετινγκ, για την ανυπαρξία μιας μελέτης που θα δείχνει τη φέρουσα ικανότητα της χώρας μας στην τουριστική ανάπτυξη, στον τουρισμό και τα στοιχεία εκείνα και τις δράσεις που θα έχουν πραγματικά τη δυνατότητα και την κινητήριο δύναμη για την αναβάθμιση του τουριστικού προϊόντος.
      Σας είπαν οι συνάδελφοι ότι υπήρχε προγραμματισμός για το 2010, ότι υπήρχε σχέδιο μέσα από διαβούλευση και μέσα από συναίνεση. Τι έγινε αυτό; Το ακυρώσατε, κύριε Υπουργέ, δεν σας άρεσε. Είπατε κάτι καινούργιο; Φέρτε το να το δούμε. Ας δούμε λίγο και την πολιτική πέρα από τα ωραία λόγια, που και αυτά χρειάζονται, γιατί «εν αρχή ην ο λόγος», όπως θα πει ο Κοινοβουλευτικός Εκπρόσωπος της Νέας Δημοκρατίας, ο φίλος μου ο αγαπητός κ. Πολύδωρας. Αλλά ας τη δούμε την πολιτική και ως μία θετική επιστήμη και ως πεδίο εφαρμογής τελικά, με συγκεκριμένα μετρήσιμα στοιχεία.
      Δεν έχετε τίποτα να πείτε, κύριε Υπουργέ, λυπάμαι πάρα πολύ, δεκατέσσερις μήνες, παρά το ότι κάνατε ένα Υπουργείο χωρίς αρμοδιότητες, χωρίς πολιτικές με νομοσχέδια. Αργήσατε; Δεν τα καταφέρατε; Πάντως δεν έχετε φέρει τίποτα.
      Κύριε Πρόεδρε, λυπάμαι αλλά η αυτοκριτική που ζητάει συνέχεια ο κ. Αβραμόπουλος να κάνει το ΠΑΣΟΚ στην τουριστική ανάπτυξη δεν χωράει, γιατί το ΠΑΣΟΚ στα θέματα τουρισμού, οι κυβερνήσεις του ΠΑΣΟΚ, συνδύασαν τον τουρισμό και τον διεύρυναν μέσα σε όλες τις πολιτικές. Αυτή η πολιτική του ΠΑΣΟΚ ήταν πολιτική γενναία, ήταν πολιτική αυτοπεποίθησης και δημιουργίας.
      Εδώ ας μας απαντήσει, ο κύριος Υπουργός, γιατί η Νέα Δημοκρατία τελικά ακολουθεί το έθος της άρνησης και της καταγγελίας κατά του ΠΑΣΟΚ και δεν μπορεί να ακολουθήσει το ήθος της πολιτικής πρότασης, της δημιουργικής πολιτικής πρότασης για τον τουρισμό και της δημιουργικής πολιτικής συζήτησης μέσα στη Βουλή των Ελλήνων για τα θέματα αυτά που ζητάει, ο κύριος Υπουργός, συναίνεση. Να συναινέσουμε πού; Στα ανύπαρκτα σχέδιά σας; Στα ανύπαρκτα νούμερα; Στο ανύπαρκτο έργο; Πώς θα κρίνουμε εμείς; Σας ζητάμε εμείς με τις ερωτήσεις μας να μας πείτε στα επιμέρους στοιχεία τι έχετε κάνει. 
      Άρα λοιπόν, φέρουσα ικανότητα; Μελέτη καμία. Διαφήμιση; Στο «Μύθο» σας. Καμπάνια; Ούτε στην περιφέρεια. Παρακολουθώ, κύριε Υπουργέ, την περιφέρεια και βλέπω ότι όλοι περιμένουν. Γιατί και εγώ είμαι από μία πόλη που ήταν ολυμπιακή πόλη που έχει ολυμπιακές εγκαταστάσεις. Περιμένουν, λοιπόν, ακόμα με την κεκτημένη ταχύτητα της δημιουργικής παρέμβασης των κυβερνήσεων του ΠΑΣΟΚ, του τεράστιου έργου, σεβασμού προς την ελληνική κοινωνία, περιμένουν ακόμα, όχι τις επισκέψεις σας, κύριε Υπουργέ, όχι αυτές τις απλές περιοδείες που μοιράζετε χαμόγελα, αλλά περιμένουν ακριβώς να αξιοποιήσετε και να συνυπογράψετε ή να πείτε γιατί δεν συνυπογράψατε το μερίδιο της μεταολυμπιακής χρήσης στο κομμάτι του τουρισμού. 
      Και μιλάω για περιοχές με πολλές ολυμπιακές εγκαταστάσεις που δεν φθάνει απλά να οριοθετείτε σαν Υπουργείο Τουρισμού ότι θα κάνετε κάποια πράγματα. Εσείς που μιλήσατε για βιώσιμο τουρισμό και για εναλλακτικές μορφές στις εξαγγελίες σας τι θα κάνετε με το συνεδριακό τουρισμό αξιοποιώντας συγχρόνως και τις ολυμπιακές εγκαταστάσεις; Περιμένουν οι πολίτες, οι φορείς, οι παραγωγικές τάξεις, ο κόσμος της τουριστικής οικονομίας τη δική σας συγκεκριμένη παρέμβαση. Όμως, δεν φέρατε καμία ρύθμιση στο νομοσχέδιο του Υπουργείου Τουρισμού. Απλά, δεχθήκατε κάποιες ζώνες ελευθέρου εμπορίου γύρω από τις ολυμπιακές εγκαταστάσεις. Αυτό σας αρκεί. Δεν έχετε τον πήχυ ψηλά, κύριε Υπουργέ. Δεν έχετε όραμα και σχέδιο. Τελικά δεν υπάρχει και το ήθος της αυτοκριτικής μιας Κυβέρνησης δεκατεσσάρων μηνών η οποία δεν έχει να πει τίποτα. Απλώς καταγγέλλει τις προηγούμενες κυβερνήσεις.
      Λυπάμαι που τελικά αναγκάζετε και τον κύριο Πρωθυπουργό πολλές φορές να επαναλαμβάνεται στις εξαγγελίες του με αφορμή την EURONISION και τους νικητές περνώντας ένα κλίμα απαισιοδοξίας. Ακόμη και αυτοί που πίστεψαν στα ωραία χαμόγελα του Υπουργείου σας σήμερα θεωρούν ότι δεν έχουμε μέλλον μ’ αυτήν την ανύπαρκτη πολιτική σας. 
      Ο ΕΟΤ δεν έχει διοικητικό συμβούλιο επί πολύ καιρό. Οι υπηρεσίες είναι αδρανείς. Εσείς οι ίδιοι καταγγείλατε όλους τους οργανισμούς του Υπουργείου σας και όλους τους ανθρώπους, ανθρώπους με εμπειρία, με know how. Το λέω αυτό γιατί γνωρίζω ότι κάποιοι άνθρωποι που βρίσκονται δίπλα σας δούλεψαν ως σύμβουλοι και σε άλλα Υπουργεία και γνωρίζουν πολύ καλά τι έχει γίνει. Εσείς τα απαξιώσατε όλα. Δεν έχετε να πείτε κάτι και σας φταίνε τα παλιά; Ωραία. Αναφερθήκατε στην ΕΤΑ και στα προγράμματα. Τώρα, τι κάνει η ΕΤΑ; Τι θα γίνει με τις επιλεκτικές παραχωρήσεις δεξιά και αριστερά κάποιων χώρων που μπορούν να αναπτύξουν τον τουρισμό; Εσείς όμως κατά το δοκούν και κατά το πελατειακό σύστημα παραχωρείτε επιλεκτικά αυτούς τους χώρους άλλοτε σε δήμους και άλλοτε σε παρέες του κόμματός σας. Ποια είναι η στρατηγική σας γι’ αυτά τα θέματα; Αδιαφάνεια, έλλειψη αξιολόγησης, έλλειψη κριτηρίων. Επί δεκαπέντε μήνες ανακοινώσεις για όλη αυτήν την ιστορία χωρίς να έχουμε τίποτα συγκεκριμένο. 
      Πρέπει να σας πω ότι ανησυχούν και οι επενδυτές του τουρισμού παρ’ όλο τον αναπτυξιακό νόμο. Θα ήθελα να μου πείτε, κύριε Υπουργέ, σ’ αυτές τις εκατό επενδύσεις του αναπτυξιακού νόμου πόσες είναι τουριστικές και προς ποία κατεύθυνση. Θα ήταν χρήσιμο να μας απαντήσετε. 
      Είστε υπεύθυνος για τις καθυστερήσεις στον κοινωνικό τουρισμό και στις μαθητικές εκδρομές αλλά και σε όλα τα προγράμματα που είχαμε προωθήσει ακουμπώντας στις ανάγκες του ελληνικού λαού. Πρέπει να απολογηθείτε τι έχετε κάνει αυτούς τους δεκαπέντε μήνες. Εμείς στηρίζουμε την προσπάθεια που έχει κάνει η χώρα. Οι επτακόσιες πενήντα χιλιάδες εργαζόμενοι στους χώρους του τουρισμού, οι χιλιάδες επιχειρήσεις αγωνιούν για να αποσπάσουν από εσάς ένα συγκεκριμένο στόχο για να βοηθήσουμε. 
      Το θέμα είναι πολύ σοβαρό. Η τουριστική βιομηχανία της χώρας μας είναι το βαρύ πυροβολικό μας. Είναι αναγκαία για την οικονομία και για την ανάπτυξη της περιφέρειας ώστε να συνεχίσουμε την ανοδική μας πορεία. Δεν είναι δυνατόν σ’ αυτήν την Αίθουσα εν είδει αυτοδιαφήμισης να απαξιώνεται τελικά όλη αυτή η αγωνία του ελληνικού λαού της επιστημονικής, της παραγωγικής και της κοινωνικής οικογένειας της χώρας μας.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κ. Ζήση.
      Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
      Ορίστε, κύριε Πολύδωρα, έχετε το λόγο. 
      ΒΥΡΩΝ ΠΟΛΥΔΩΡΑΣ: Ανεβαίνω στο Βήμα για να σας βλέπω, για να έχουμε ένα διάλογο και χωροταξικά καλύτερο!
      Πώς μπορώ τώρα να είμαι πολεμικός μετά την αγόρευση της κ. Ροδούλας Ζήση, η οποία κράτησε και την ευαισθησία της γυναίκας και την τεκμηρίωση της επιστήμονος στην ανάπτυξη των παρατηρήσεών της; Δεν μπορώ. Είμαι από εκείνους που κρατούν τις γραμμές του ιπποτισμού ακόμη ζωντανές!
      Θέλω όμως να διαμαρτυρηθώ για το γεγονός ότι υποτίμησε την αξία του επιχειρήματός της, όταν μηδένιζε το έργο της παρούσης Κυβερνήσεως και του Υπουργείου Τουρισμού. Αδυνατίζει το επιχείρημά σας. Αυτή είναι η πρώτη εισαγωγική εξήγηση που θέλω να δώσω.
      Η δεύτερη έχει να κάνει με το παρεμπίπτον ζήτημα επί προσωπικού -πώς αλλιώς να το χαρακτηρίσουμε- που ετέθη με την ένσταση του κ. Ευθυμίου επί παρατηρήσεως του κ. Αβραμόπουλου.
      Εγώ με την πολιτική μου πείρα, με τη νομική μου γνώση και την καλή μου προαίρεση, αντιπαρατηρώ ευθέως. Δεν υπήρξε αιτίαση από τον κ. Αβραμόπουλο με τον τίτλο «παράνομο ή παράτυπο» –παράνομο ελέχθη. Σε καμία περίπτωση δεν ήταν στη βάση της καταδολιευτικής συμπεριφοράς ενός Υπουργού, στην προκειμένη περίπτωση του κ. Ευθυμίου. Δεν ήταν, δηλαδή, στην απιστία, δεν ήταν στην παράβαση καθήκοντος, δεν ήταν σε οποιαδήποτε παραλλαγή καταδολιευτικής συμπεριφοράς. Ήταν στην αταξία των διαδικασιών, ήταν στη μη -όπως λέμε στο Διοικητικό Δίκαιο ή εδώ στα Κοινοβουλευτικά μας- ευθεία εξουσιοδότηση για μια δραστηριότητα -στην προκειμένη περίπτωση τη δραστηριότητα των εκδρομών από το νόμο- και μόνο αυτό.
      ΠΕΤΡΟΣ ΕΥΘΥΜΙΟΥ: Θα σας αποδείξω ότι δεν ήταν αυτό.
      ΒΥΡΩΝ ΠΟΛΥΔΩΡΑΣ: Εντάξει! 
      Τώρα λοιπόν σας λέω, εξαντλώντας το παρεμπίπτον…
      ΑΠΟΣΤΟΛΟΣ ΚΑΚΛΑΜΑΝΗΣ: Πάντως, για το έργο σας ως συνηγόρου του κ. Αβραμόπουλου, θα σας έβαζα άριστα!
      ΒΥΡΩΝ ΠΟΛΥΔΩΡΑΣ: Ευχαριστώ πολύ! Δεν κάνω κάποια προσπάθεια. Και εσάς αν σας προσκαλούσε κάποιος να δείτε ερμηνευτικά πώς έχει αυτό το παρεμπίπτον με τη μεγάλη σας κοινοβουλευτική πείρα, τα ίδια θα λέγατε, κύριε Κακλαμάνη.
      Εξαντλώ το παρεμπίπτον ως εξής, κύριε Ευθυμίου, κυρίες και κύριοι συνάδελφοι. Ολόκληρο το σύστημα -εγώ είμαι πληροφορημένος όχι από φακέλους και ντοσιέ των Υπουργείων, αλλά από την άτυπη δημόσια συζήτηση- των σχολικών εκδρομών…
      ΠΕΤΡΟΣ ΕΥΘΥΜΙΟΥ: Δεν πρόκειται για τις σχολικές εκδρομές, αλλά για το συγκεκριμένο πρόγραμμα, κύριε Πολύδωρα.
      ΒΥΡΩΝ ΠΟΛΥΔΩΡΑΣ: Ξέρω, αφού το διάβασα στην…
      ΠΡΟΕΔΡΕΥΩΝ (Σωτήρης Χατζηγάκης): Κύριε Ευθυμίου, σας παρακαλώ! Αφήστε τον κ. Πολύδωρα να ολοκληρώσει. Αμέσως μετά θα έχετε το λόγο και θα τα πείτε αυτά.
      ΠΕΤΡΟΣ ΕΥΘΥΜΙΟΥ: Πρόκειται για συγκεκριμένο πρόγραμμα!
      ΒΥΡΩΝ ΠΟΛΥΔΩΡΑΣ: Με συγχωρείτε, δεν αυτοσχεδιάζω. Εξαντλώ τώρα το θέμα των εκδρομών.
      ΠΕΤΡΟΣ ΕΥΘΥΜΙΟΥ: Πρόκειται για συγκεκριμένο πρόγραμμα!
      ΒΥΡΩΝ ΠΟΛΥΔΩΡΑΣ: Μα, το διάβασα εδώ και δεν μπορεί να είναι παρά στη γραμμή ό,τι διάβασα. Δεν μπορεί να έχει άλλη ερμηνεία. Μη με κάνετε να χάνω το χρόνο μου τώρα!
      Τα προγράμματα ενίσχυσης του χειμερινού και εναλλακτικού τουρισμού της υπαίθρου μέσω μαθητικών εβδομάδων διεκόπησαν.
      ΠΕΤΡΟΣ ΕΥΘΥΜΙΟΥ: Δεν είναι εκδρομές! Είναι ειδικό πρόγραμμα!
      ΒΥΡΩΝ ΠΟΛΥΔΩΡΑΣ: Ναι, μα γίνονται ποτέ μαθητικές εβδομάδες χωρίς να είναι η εκδρομή;
      ΠΕΤΡΟΣ ΕΥΘΥΜΙΟΥ: Έχουν μάθημα το απόγευμα!
      ΒΥΡΩΝ ΠΟΛΥΔΩΡΑΣ: Ναι, η εκδρομή δεν είναι το βασικό κινητήριο γεγονός; Προς Θεού! Μπορούμε να βρούμε ένα σύνολο μαθητών είτε στην Ανδρίτσαινα, τη δική μου είτε στο Βόλο χωρίς να είναι η γραμμή με τους κινδύνους, με τις φροντίδες, με τις ιδιαίτερες πρόνοιες και ευθύνες;
      Μπορούμε να το δούμε ξεκομμένο κάπου; Εφυτεύθησαν ή εφύτρωσαν μαθητές, για να κάνουν το απογευματινό πρόγραμμα; Δεν είναι αυτό το βαρύνον -τουλάχιστον το δικό μου, στη δική μου κριτική ανάλυση- στοιχείο. Το βαρύνον είναι ότι έχουμε μετακίνηση. Και σας λέω ότι αναθεωρούνται ή επανεκτιμώνται όλες οι εκδοχές -κίνδυνοι, πλεονεκτήματα, μειονεκτήματα- των μαθητικών εκδρομών, που είναι στοιχείο του προγράμματος. Έτσι εξήντλησα εγώ αυτό. 
      Τώρα, όμως, θα μιλήσω επί της ουσίας. Η επερώτηση έχει δυο-τρία στοιχεία σοβαρά. Παραμένει πράγματι ένα έγκυρο ερώτημα, που το διατύπωσε η κ. Ζήση, που λέει πόσο είναι το ποσοστό που λαμβάνει ο τουρισμός από το μεγάλο αναπτυξιακό σχέδιο, όπως αυτό συντάχθηκε αρχικά με γραμμή του αναπτυξιακού νόμου και τις εφαρμογές με τις σχετικές επιχειρησιακές συμβάσεις. Παραμένει αυτό. 
      Όμως, εγώ ξέρω ότι η επερώτηση συνδέεται με τη βασική αιτίαση ότι αργήσαμε για τον αναπτυξιακό νόμο. Δεν αργήσαμε για τον αναπτυξιακό νόμο. Όλα στον καιρό τους. Το μείζον απ’ αυτά τα κονδύλια ή από τη σχεδίαση για την ανάπτυξη αφιερώνεται, καθ’ α γνωρίζω –μπορεί να μας πει περισσότερα στοιχεία ο κ. Αβραμόπουλος- στον τουρισμό, στην τουριστική ανάπτυξη. 
      Ένα δεύτερο σοβαρό ερώτημα, που έχει να κάνει με την αξιοποίηση των ολυμπιακών εγκαταστάσεων σε σχέση με τον τουρισμό, είναι ότι τα γεγονότα ξεπέρασαν την επερώτηση, δηλαδή απαντούν μόνα τους. Ήρθε ο νόμος πριν από λίγες -δυο, τρεις- εβδομάδες για τις ολυμπιακές εγκαταστάσεις, ο οποίος τακτοποιεί σοβαρά -απαντά δηλαδή ευθέως- τις αιτιάσεις σας ή το ερώτημά σας τι γίνεται με τις ολυμπιακές εγκαταστάσεις. 
      Αυτό που είπε ο κ. Τσοχατζόπουλος για το Διεθνές Ινστιτούτο της Οξφόρδης είναι σημαντικό και πολύτιμο. Όμως, μπορούμε να συλλέγουμε υπεύθυνες και έγκυρες πληροφορίες από πολλές πηγές. Εγώ διάβαζα σε ένα γαλλικό περιοδικό ειδικής ύλης, αυτά τα «κλαδικά» που λέμε για τον τουρισμό, τα εξής στοιχεία, που τα ξέρετε όλοι σας όσοι ενδιατρίβετε στο αντικείμενο: 
      Τριακόσια πενήντα εκατομμύρια κάθε χρόνο κινούνται σε leisure time, δηλαδή, σε χρόνο αναψυχής, αυτό που λέμε «χρόνο διακοπών». Αν σε αυτό προσθέσουμε το συνεδριακό, ιατρικό, θεραπευτικό και ιαματικό και φυσικά τον αθλητικό τουρισμό, τότε πλησιάζουμε στο ένα δισεκατομμύριο –πάντως περισσότερο από τα επτακόσια πενήντα εκατομμύρια- κινουμένους ανθρώπους στον πλανήτη κατ’ έτος. 
      Προσέξτε τι γίνεται. Θέλω να ασχοληθώ με τα τριακόσια πενήντα εκατομμύρια πληθυσμού ανθρώπων που κινούνται για τουρισμό, για διακοπές. Με οργανωμένες εγγραφές ή αλλιώς αυτό που λέμε «κίνηση» ή με κρατικές οντότητες ή με «tour operators» κινείται το 75% των τριακοσίων πενήντα εκατομμυρίων. Δηλαδή, ελάχιστο ποσοστό έχει μείνει για την ελεύθερη κίνηση μεμονωμένων περιηγητών, όπως ήταν στο 19ο ή στον 20ο αιώνα μέχρι σήμερα. 
      Τι δηλοί αυτό το στοιχείο; Πού οδηγεί τη σκέψη μας; Ότι η διαφήμιση, για την οποία αφιερώσατε πολύ χρόνο από τη συζήτηση,…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Κύριε Πρόεδρε, ζητώ λίγο την ανοχή σας για την πληρότητα του λόγου και για το γεγονός ότι χάσαμε λίγο χρόνο στα παρεμπίπτοντα. 
      Η εξέλιξη αυτή της προβολής, όπως λέμε, με παραδοσιακά μέσα με το «Μύθος», που το επικρίνατε και σχετλιαστικά -πράγμα που με ενόχλησε- ήταν μία επιτυχία. Είναι δευτερεύουσες φάσεις. Η διαφήμιση αυτού του τύπου είναι το φόντο μιας άλλης δραστηριότητας που πρέπει να υπάρχει. Η άλλη δραστηριότητα έχει να κάνει με τα ταξίδια του κ. Αβραμόπουλου. Η άλλη δραστηριότητα έχει να κάνει με έναν υπαινιγμό που έκανε ο κ. Παπαγεωργίου για τις βίζες της Ρωσίας, της Ουκρανίας, …
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Της Σερβίας. 
      ΒΥΡΩΝ ΠΟΛΥΔΩΡΑΣ: Ναι, ναι. Δεν λέω όλες τις χώρες. Είναι, όμως, μια στρατηγική στόχευση. 
      Διότι αν στοχεύουμε στον υψηλής ποιότητας και εισοδηματικής τάξεως τουρισμό, ξέρουμε πού πρέπει να απευθυνθούμε. Δεν είναι μόνο το: «Ζήσε το μύθο σου στην Ελλάδα». Είναι και η δραστηριότητα του κ. Αβραμόπουλου για το σινεμά και για το Χόλιγουντ, που είναι πολύ σοβαρή διαδικασία βάθους, γιατί θα έχει και τα αποτελέσματα τα επακόλουθα. Δεν θα είναι μόνο η ταινία για να δούμε το τοπίο. Θα είναι κάτι ακριβώς ανάλογο προς τις ολυμπιακές εγκαταστάσεις. Θα θέλουν να επισκεφθούν τον τόπο όπου έγινε η τελετή έναρξης των Ολυμπιακών Αγώνων. Είναι, δηλαδή, διαφημιστική πράξη ισχύος μεγατόνων.
      Όπως αντιλαμβάνεσθε, αυτή η σύνθεση των δραστηριοτήτων πρέπει κάπου να συναντάται με τι; Με μια πραγματικότητα, την οποία βρίσκω εγώ σε δύο γραμμές: στο πνεύμα φιλοξενίας, το οποίο δεν πρέπει να αφήσουμε στην καλή διάθεση των συμπολιτών μας. Το πνεύμα της φιλοξενίας και ο τρόπος της φιλοξενίας θα πρέπει να υπάρχει επαγγελματικά, θα έλεγα.
      Και φυσικά δεν πρέπει να έχουμε διοικητικές εγκληματικές πράξεις, όπως είναι τα σκουπίδια, όπως είναι αυτή η ατμόσφαιρα της αβεβαιότητας, για το εάν ο επισκέπτης που έρχεται από την Κίνα θα βρει την Ακρόπολη ανοιχτή να την επισκεφτεί ή το Εθνικό Αρχαιολογικό Μουσείο ή τον αρχαιολογικό τόπο.
      Χρειάζονται, λοιπόν, ο τρόπος φιλοξενίας, αυτό το πνεύμα της διοικήσεως της καθαρής και με την καθαριότητα –για το συνειρμό- καθώς επίσης και πράξεις, λεπτομέρειες βέβαια, αλλά που ανάγονται σε «κεφάλαια», όπως είναι το αν θα βρω το μουσείο ή αν θα βρω τον αρχαιολογικό χώρο εγώ ο ταξιδιώτης. Και όπως έλεγε ο Levi Straus, ο άνθρωπος σε τελευταία ανάλυση είναι ένας αέναος νομάς. Έτσι είναι ο ταξιδιώτης, έτσι είναι ο τουρίστας, έτσι εμείς πρέπει να οργανώνουμε τον τρόπο υποδοχής μας των αέναων νομάδων, μαζί με τα πρόσθετα συγκριτικά πλεονεκτήματα…
      ΡΟΔΟΥΛΑ ΖΗΣΗ: Όχι όμως με απανδόχευτους οδούς.
      ΒΥΡΩΝ ΠΟΛΥΔΩΡΑΣ: Όχι βέβαια.
      Μαζί, λοιπόν, με τα κλασικά συγκριτικά πλεονεκτήματά μας, που είναι ό,τι μας παρέδωσαν οι αρχαίοι ημών πρόγονοι, με κάθε σεβασμό και φροντίδα γι’ αυτό τον πλούτο της κληρονομιάς μας.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πολύδωρα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Ανάπτυξης, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Οργάνωση και λειτουργία των υπηρεσιών Δημόσιας Υγείας και λοιπές διατάξεις».
      Παραπέμπεται στην αρμόδια Διαρκή Επιτροπή.
      Ορίστε, κύριε Πρόεδρε, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με ειλικρινή φιλικά αισθήματα για τον κύριο Υπουργό, θέλω να κάνω δυο-τρεις παρατηρήσεις και στο συγκεκριμένο θέμα, αλλά και στο παρεμπίπτον, που δικαιολογημένα προκάλεσε την οργισμένη αντίδραση του κ. Ευθυμίου.
      Θα ξεκινήσω απ’ αυτό που είπε μόλις τώρα ο κ. Πολύδωρας, ότι και τα συνθήματα και η διαφημιστική προσπάθεια δεν είναι το πρωτεύον. Αυτά είναι δευτερεύοντα. Και πρέπει να σας πω, κύριε Υπουργέ, ότι η εντύπωση, την οποία –όχι μόνο εγώ- αποκομίζω από την κινητικότητα, την όλη δραστηριότητα της πολιτικής ηγεσίας του Υπουργείου Τουρισμού και ιδιαίτερα του Υπουργού, είναι ότι έχετε καταστήσει το δευτερεύον πρωτεύον.
      Αυτό το διεπίστωσα, όταν αναφέρετε ως ιστορικό γεγονός το ότι μιλήσατε στο Παγκόσμιο Συνέδριο Τουρισμού. Καλό ήταν, χρήσιμο. Άκουσαν για την Ελλάδα οι παράγοντες της διεθνούς τουριστικής βιομηχανίας.
    Το γεγονός ότι δίνετε ιδιαίτερη σημασία στις δημόσιες σχέσεις, κάτι για το οποίο με κακεντρέχεια πολλοί σας επισημαίνουν,  είναι -έχω τη γνώμη- μια αδυναμία της πολιτικής σας. Διότι σ’ έναν τομέα που επείγει η δράση, σύμφωνα και με τα δικά σας λεγόμενα εδώ, όταν λέτε ότι ελάχιστα πράγματα έχουν γίνει από τις κυβερνήσεις μέχρι της αναλήψεως της εξουσίας από τη νέα διακυβέρνηση του κ. Καραμανλή, ισοπεδώνετε και μια περίοδο τριάμιση ετών που το κόμμα σας είχε την ευθύνη. Υποθέτω ότι κάτι θα έγινε τότε. Πιστεύω ότι είναι λάθος αυτό, γιατί έχετε ικανότητες, σας χαρακτηρίζει ένας δυναμισμός, αλλά ξοδεύετε δυνάμεις και προσπάθειες.  Και είναι ένα -το ζήσαμε, έπρεπε να περάσει ένας χρόνος για να υπάρξει αυτό το Υπουργείο-  γενικότερο φαινόμενο για την Κυβέρνηση, στην οποία συμμετέχετε, το γεγονός ότι παντού σπατάλησε πολύτιμο χρόνο, τον πιο παραγωγικό χρόνο για μια κυβέρνηση, όταν έχει νωπή τη λαϊκή εντολή, όταν έχει την ανοχή και τη συμπαράσταση και άλλων πλευρών του πολιτικού φάσματος, για να οδηγήσει τελικά τη χώρα σε μια κατάσταση που είπατε για τη Βαρκελώνη. Σκεφθείτε, αν με την ίδια προσδοκία διαχείρισης του καρπού αυτών των Ολυμπιακών Αγώνων, αν και άλλοι επιχειρηματίες είχαν σχεδιάσει την οικοδόμηση ή την έναρξη λειτουργίας τριάντα ακόμα ξενοδοχείων. Αυτό και μόνο θα έπρεπε ως αρμόδιο Υπουργό, να σας κάνει να συνειδητοποιήσετε ότι από τους Ολυμπιακούς Αγώνες και εδώ, η πολιτική σας έχει καταστρέψει αυτούς τους καρπούς μιας προσπάθειας που ήταν πανεθνική, μιας προσπάθειας που και εκεί, νομίζω, με μικροκομματική αντίληψη ορισμένοι συνάδελφοί σας κοίταζαν πώς να τη μειώσουν, να την απαξιώσουν, αδιαφορώντας ότι έτσι θα δημιουργούσαν προβλήματα πολλαπλά, αλλά και στον τουρισμό της χώρας που δικαιολογημένα προσέβλεπε στην καλή φήμη της χώρας μας από την άρτια προετοιμασμένη και ελπιζομένη εκτέλεση των Ολυμπιακών Αγώνων.
    Ως Υπουργός, αλλά και η Κυβέρνησή σας στο σύνολό της, δεν έχετε πραγματικά πλήρη συνείδηση αυτού του γεγονότος, όταν μας λέτε από το Βήμα της Βουλής ότι δεν έχει σημασία ποιες αποφάσεις ελήφθησαν γι’ αυτό τον πρώτα-πρώτα τουριστικό πλούτο των ολυμπιακών ακινήτων, γιατί εσείς πήρατε ως Υπουργείο το Στάδιο π.χ. του Τάε Κβο Ντο. Μα, είναι δυνατόν να δικαιολογούνται οι φιλοδοξίες σας ως Υπουργού και της Κυβέρνησης γι’ αυτήν την πρώτη βιομηχανία που εξελίσσεται και  όπως εξελίσσονται τα πράγματα σε άλλους τομείς της οικονομίας!  Δεν δικαιολογείται, δυστυχώς, καμία αισιοδοξία με την πολιτική που ακολουθείτε, με την «πέτρα» που βάλατε, καταστρέφοντας κάθε προοπτική, κάθε στοιχείο αισιοδοξίας από το ίδιο το επιχειρηματικό δυναμικό της ελληνικής οικονομίας με την περίφημη απογραφή.
    Υποθέτω ότι θα διαβάσατε στην «ΚΑΘΗΜΕΡΙΝΗ» το άρθρο του «ECONOMIST» ότι κατηγορώντας τους προκατόχους σας βλάψατε τη χώρα σας. Αυτό λέει. Εάν είχατε πράγματι δυνατότητα μέσα στην Κυβέρνηση να υποστηρίξετε άποψη την οποία βέβαια πρώτα έπρεπε να έχετε εσείς και αυτό σημαίνει ότι αντί των δημοσίων σχέσεων θα έπρεπε να δίνατε περισσότερο χρόνο σ’ αυτό που σωστά σας είπε ο κ. Πολύδωρας ο Κοινοβουλευτικός Εκπρόσωπος του κόμματός σας, είναι το πρωτεύον. Και το πρωτεύον σάς το έθεσαν όλοι οι συνάδελφοί μου του ΠΑΣΟΚ που επερωτούν όλα αυτά τα επιμέρους ζητήματα για τα οποία δεν δώσατε καμία απάντηση. Αντίθετα, κάνατε ένα μεγάλο λάθος που σημαίνει ότι συνεχίζει η Κυβέρνηση αντί να κοιτάζει στο μέλλον, να κοιτάζει στο παρελθόν, να λασπολογεί –ο όρος δυστυχώς είναι αυτός που ταιριάζει- το έργο και τα πρόσωπα που είχαν να κάνουν μ’ αυτό το έργο στην περίοδο των κυβερνήσεων του ΠΑΣΟΚ.
    Εάν κάτι είναι παράνομο, κύριε Υπουργέ, δεν αναφέρεται εδώ εν τη ρύμη του λόγου από το Βήμα της Βουλής. Όποιο στοιχείο υπάρχει έχει σταλεί στον αρμόδιο εισαγγελέα. Εάν υπάρχουν επτά χιλιάδες φάκελοι όπως είπατε σε κάποια υπηρεσία κάποιας πόλεως της Πελοποννήσου δεν έχει ιδιαίτερη σημασία. Σημασία έχει ότι υπάρχουν επτά χιλιάδες φάκελοι όπως είπατε αδρανείς και σαπίζουν και άπειρος αριθμός -δεν θυμάμαι τι είπατε- αδειών προφορικών. Εάν αυτό συμβαίνει και σας ενοχλεί πραγματικά όπως ενοχλεί και εμένα και όλους μας, αυτό μια υπεύθυνη κυβέρνηση δεν το χρησιμοποιεί από σπόντα για να ρίξει ένα ρύπο σε κάποιους Βουλευτές εδώ. Σας το έχω πει και άλλη φορά, αυτή είναι μία νέα Βουλή και δεν μπορεί να λέμε, η Νέα Δημοκρατία που έκανε τότε εκείνο ή το άλλο και να γενικεύουμε. Να μη λέμε ότι ο Υπουργός Τουρισμού ο κ. Αβραμόπουλος κάνει αυτό ή εκείνο. Έτσι και εσείς δεν μπορείτε να απευθύνεστε σε μία παράταξη που συγκροτείται κατά ένα μεγάλο μέρος από πρόσωπα τα οποία δεν είναι απαραίτητο και στις τελευταίες λεπτομέρειες να αισθάνονται αλληλέγγυοι για κάτι μάλιστα που εσείς το λέτε παράνομο. Αλλά μας πείθετε ότι δεν πρόκειται για παρανομία αλλά για συνέχιση αυτής της επιχείρησης λασπολογίας από το γεγονός που το έζησα ως Πρόεδρος του Σώματος: Επί δεκάμισι χρόνια ελέγοντο εδώ πολλά και διάφορα, επερωτήσεις, καταγγελίες. Γίνατε Κυβέρνηση. Πέραν αυτής της παταγώδους αποτυχίας σας με την πρόταση για τα θέματα των αμυντικών δαπανών κλπ., τι άλλο έχετε κάνει; Συνεχίζετε, λοιπόν –μου δίνετε το δικαίωμα να το πω- ως Κυβέρνηση να λασπολογείτε. Έχω την αξίωση εγώ ως μέλος του κόμματος που κυβέρνησε, εάν έχετε στοιχεία για οποιαδήποτε παρανομία να τα στείλετε στον εισαγγελέα. Κάποτε κοροϊδεύατε τον κ. Σημίτη που σας έλεγε να τα πάτε στον εισαγγελέα. Αυτό ισχύει και τώρα ακόμη αλλά δεν το κάνετε. Κάνετε αυτό το λάθος που δεν περίμενα να το κάνετε, γιατί είστε πιο προσεκτικός στις εκφράσεις σας.
    Κύριε Πρόεδρε, ο κύριος Υπουργός, έχει κάτι κοινό με εμένα, γι’ αυτό και μου είναι ιδιαίτερα συμπαθής. Είναι δραστήριος, δίνει πολύ χρόνο σ’ αυτά που τον ενδιαφέρουν. Έχουμε όμως μια εντελώς εκ διαμέτρου αντίθετη αντίληψη για την πολιτική. Εγώ δεν συμφωνώ, κύριε Υπουργέ, ότι πολιτική είναι πρώτα οι δημόσιες σχέσεις.
     Εδώ θα έρθουν οι τουρίστες και θα καταλάβουν αν θα ζήσουν το μύθο τους ή όχι. Και θα είναι πολλαπλάσια τα αρνητικά μηνύματα αν διαπιστώσουν ότι εμείς τους λέγαμε συνθήματα για «μύθους».
     Οι δε τουριστικοί παράγοντες, αυτοί που κινούν τις στρατιές των τουριστών, σίγουρα δεν στέκονται στη διαφήμιση, τις δημόσιες σχέσεις και τα συνθήματα. Ξέρουν περισσότερα, διότι αυτό αποτελεί αν θέλετε το πρωταρχικό και μοναδικό ενδιαφέρον τους, εάν πράγματι οι πελάτες τους θα μείνουν ευχαριστημένοι ή όχι. Γι’ αυτά δεν μας είπατε σήμερα ουσιαστικά τίποτα. Αν έχετε κάνει κάτι εδώ και ενάμιση σχεδόν χρόνο ή αν έχετε κάτι συγκεκριμένο να κάνετε από εδώ και πέρα. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση για τα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα επτά μαθητές και μαθήτριες και τρεις συνοδοί δάσκαλοι του Β΄ Δημοτικού Σχολείου Φαρσάλων Λαρίσης. 
     Η Βουλή τους καλωσορίζει. 
     (Χειροκροτήματα από όλες τις πτέρυγες)
      Εισερχόμαστε τώρα στις δευτερολογίες. Το λόγο έχει ο πρώτος ομιλητής κ. Πέτρος Ευθυμίου. 
     ΠΕΤΡΟΣ ΕΥΘΥΜΙΟΥ: Κύριε Πρόεδρε, η Κοινοβουλευτική Ομάδα του ΠΑΣΟΚ κατέθεσε αυτήν την επερώτηση με αίσθημα ευθύνης, αίσθημα ευθύνης διπλό και γιατί κυβερνήσαμε τη χώρα και προσπαθήσαμε να προσφέρουμε σ’ αυτήν τη χώρα και γιατί αντιλαμβανόμαστε γόνιμα και θετικά το ρόλο μας, να υποδεικνύουμε ορθά μέτρα, έτσι ώστε να είναι κερδισμένος ο τόπος, κερδισμένη η βαριά βιομηχανία της χώρας που είναι ο τουρισμός, οι επτακόσιες πενήντα χιλιάδες εργαζόμενοι, αλλά και κατ’ ουσίαν το μεγαλύτερο τμήμα του πιο παραγωγικού κομματιού της εθνικής οικονομίας. 
     Ο κύριος Υπουργός, διάλεξε έναν παράξενο δρόμο. Αντί να μιλήσουμε θετικά και γόνιμα στο πώς μπορούν να γίνουν τα πράγματα καλύτερα, διάλεξε ένα δρόμο που στην πραγματικότητα δεν οπισθοδρομεί απλώς τη Νέα Δημοκρατία, οπισθοδρομεί τη χώρα, γιατί ούτε καν συμφωνία επί των στοιχείων δεν είχε το κουράγιο να ασκήσει, ακόμα και εκεί που διαψεύδει τα θέματα για κάθε Έλληνα πολίτη η προσωπική του εμπειρία. 
     Προκειμένου να μηδενίσει το έργο του ΠΑΣΟΚ, που είναι το μόνο έργο στο οποίο ακουμπά και χάρη στο οποίο υπάρχει ο τίτλος «Υπουργείο Τουρισμού», φτάνει στο παράλογο σήμερα να πει –τον ακούσαμε όλοι- ότι ουδέν νέο ξενοδοχείο προσετέθη στην Αθήνα, σαν να κληρονόμησε καμένη γη και εκεί παρά τους Ολυμπιακούς Αγώνες.
     Θα μου επιτρέψετε να σας πω, χωρίς να ήμουν αρμόδιος Υπουργός -αλλά είχα την τιμή να μετέχω στη διυπουργική επιτροπή για την προετοιμασία των ελληνικών Αγώνων και θα φέρω τα στοιχεία, κύριε Αβραμόπουλε, τη Δευτέρα- ότι πριν απ’ όλα σπάσαμε το νόμο περί κορεσμού στην Αττική, έτσι ώστε να έχουμε πληθώρα νέων μονάδων και πλήρους ανακατασκευής αδρανουσών μονάδων. 
     Με συγχωρείτε, περπατάτε στην Αθήνα; Είναι ίδια η Μεγάλη Βρετανία; Είναι ίδιο το Χίλτον; Το King George, από ένα ερείπιο που ήταν, δεν είναι ένα υπέροχο σύγχρονο ξενοδοχείο; Δεν είδατε την αναβάθμιση, το Cane Sounion, το Λαγονήσι; Επτάμισι χιλιάδες κλίνες υψηλής ποιότητας προστέθηκαν είτε από ανακατασκευές είτε από νέες μονάδες και, αν θυμάμαι καλά, επτά μονάδες ήταν καινούργιες μόνο στην Ομόνοια. Είκοσι πέντε τουλάχιστον μονάδες.
     ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είκοσι τρεις χιλιάδες δωμάτια για τους Ολυμπιακούς Αγώνες. 
     ΠΕΤΡΟΣ ΕΥΘΥΜΙΟΥ: Αυτά τα δύο νέα ξενοδοχεία που βλέπει ο κάθε πολίτης στην Αττική Οδό, είναι εκπληκτικό ότι μόνο ο κ. Αβραμόπουλος δεν τα βλέπει, διότι κατ’ ουσίαν επειδή δεν υπάρχει στη μεταολυμπιακή χρήση ο ίδιος και το Υπουργείο του, πρέπει να μην υπάρχει κάτι για να αξιοποιηθεί. 
     Είναι δυσάρεστο ότι αυτό επεκτείνεται παντού, ακόμα και εκεί που –ορθότατα αν έγινε έτσι- θεωρούμε ότι γίνονται τα πράγματα ορθά. Αλλά είναι μικροψυχία να λες ότι κάνεις τα νέα γραφεία τουρισμού, σημείο στο οποίο συμφωνούμε, και να αποκρύβεις ότι αυτή η επάρατος ΕΤΑ σε προικοδότησε με τα 15.000.000 ευρώ για να ανακαινίσεις τα πρώτα είκοσι εννιά. Δεν είναι αυτό ένα πολιτικό ήθος που δεν ταιριάζει ανάμεσά μας; Όταν, δηλαδή, αυτό το έργο που παρουσιάζεις είναι αυτό που σε τροφοδότησαν οι προηγούμενες πολιτικές για να το πραγματοποιήσεις; 
     Και σ’ όλα τα επίπεδα εισάγεται ένα στοιχείο, ειδικά από το συγκεκριμένο Υπουργό, τον κ. Αβραμόπουλο, καινούργιο για τον ίδιο. Ήταν συνήθης πρακτική –το ξέραμε όλοι, και εγώ τουλάχιστον το ήξερα κι όταν δεν ήμουν Υπουργός των κυβερνήσεων του ΠΑΣΟΚ αλλά δημοσιογράφος- οι Υπουργοί Ανάπτυξης ή Τουρισμού του ΠΑΣΟΚ να πηγαίνουν στα διεθνή fora και να έχουν μια διαρκή παρουσία σ’ όλον τον κόσμο. Παρουσιάζει ο κ. Αβραμόπουλος ως κάτι μοναδικό το ότι πήγε ο ίδιος. Θα μου επιτρέψετε να σας πω ότι πήγε ο ίδιος, μίλησε λιτά και σωστά, αλλά ο κύριος Υφυπουργός, μίλησε επί μακρόν εις την ελληνικήν. Αν αυτό είναι η προώθηση του ελληνικού τουρισμού διεθνώς, είναι πράγματι μια καινοτόμα αντίληψη. Από ό,τι ξέρω ουδείς Υπουργός του ΠΑΣΟΚ το έκανε. 
      Κι ένα τελευταίο. Και θα μου δώσετε το χρόνο, κύριε Πρόεδρε. Εδώ είναι δυστυχώς φανερό, κύριε Αβραμόπουλε, ότι ακόμη κι εσείς ο ίδιος δεν έχετε εγκύψει στα θέματα που κληρονομήσατε. Εσείς αναφερθήκατε για σχολικές εκδρομές, γι’ αυτό παρασύρατε και τον κ. Πολύδωρα. Δεν πρόκειται περί σχολικών εκδρομών. Πρόκειται περί συγκεκριμένου προγράμματος, το οποίο επεξεργαστήκαμε, καρπούμενοι όλες τις επιτυχείς προσπάθειες που έχει κάνει σ’ αυτήν την κατεύθυνση, εδώ και μια εικοσαετία, η Ευρώπη. Έχετε και εσείς προσωπική εμπειρία ως διπλωμάτης. Πήραμε αυτά τα προγράμματα των «λευκών» και «πράσινων» τάξεων, τα οποία είναι κατά το ένα σκέλος  εξοικείωση με τη φύση και τον πολιτισμό σε περιοχές της Ελλάδας ιδιαίτερου φυσικού, πολιτισμικού και ιστορικού κάλλους και αξίας και κατά το δεύτερο σκέλος, είναι μαθήματα που γίνονται το απόγευμα, έτσι ώστε να έχεις και την αγωγή του χώρου, της φύσης, της περιβαλλοντικής εκπαίδευσης, και τη διάσταση των μαθημάτων.
      Θα μου επιτρέψετε να σας πω ότι σας τιμά εν μέρει η ανάκληση του παράνομου και του παράτυπου και θα προτιμούσα να έχετε τη γενναιότητα να αναιρέσετε πλήρως αυτήν την επιχείρηση που ασκήσατε με έναν τρόπο, κατά τη γνώμη μου, και αδόκιμο και απρεπή. Γιατί πρέπει ή εσείς να φύγετε από την Κυβέρνηση ή ο κ. Καλός. Ένα από τα δύο πρέπει να συμβεί.
      Διότι σε ερώτηση της κ. Μερεντίτη, Βουλευτού Τρικάλων του ΠΑΣΟΚ, την οποία κατέθεσε στις 26/11/04 απαντά στις 20/12/04 ο κ. Καλός, για το θέμα ακριβώς των προγραμμάτων. Θα καταθέσω το έγγραφο φυσικά. Απαντά ο κ. Καλός: «Το ΥΠΕΠΘ διοργάνωσε κατά το σχολικό έτος 2003-2004 εκπαιδευτικά προγράμματα τουριστικού χαρακτήρα για μαθητές Δευτεροβάθμιας Εκπαίδευσης, βάσει της 14678/Γ7/10-2-2004 (ΦΕΚ 346/τ.Β΄/17-2-2004) κοινής απόφασης των Υπουργών Εθνικής Παιδείας και Θρησκευμάτων, Ανάπτυξης και Οικονομίας και Οικονομικών». Η απόφαση αυτή βασίστηκε στις διατάξεις των παραγράφων 1 και 18 του άρθρου 49 του ν. 3220/2004 (ΦΕΚ 15/τ.Α΄/28-1-2004), όπου αναφέρεται μεταξύ άλλων ότι: «Ειδικά για το σχολικό έτος 2003-2004 τα προγράμματα αυτά μπορούν να χρηματοδοτούνται με προκαταβολή από την «ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ Α.Ε», έναντι του ειδικού τέλους της περίπτωσης γ΄ της παραγράφου 1 του άρθρου αυτού». Και τι αποδεικνύει το έγγραφο; Γιατί την αμηχανία του ο κύριος Υπουργός τη μετέτρεψε σε συκοφαντία. Τι αποδεικνύει, λοιπόν; Αποδεικνύει κάτι πάρα πολύ απλό. «Το ΥΠΕΠΘ –λέει ο κ. Καλός- βάσει της έκθεσης εσωτερικής αξιολόγησης του προγράμματος, θεωρεί ότι επετεύχθησαν στην πλειονότητά τους οι στόχοι του προγράμματος και βρίσκεται σε συνεργασία με το Υπουργείο Οικονομίας και Οικονομικών, προκειμένου να εξασφαλιστούν οι απαραίτητοι πόροι για τη συνέχισή του».
      (Στο σημείο αυτό ο Βουλευτής κ. Πέτρος Ευθυμίου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Αντί, λοιπόν, να πει ο κ. Αβραμόπουλος πού πήγαν τα 10.000.000 ευρώ της ΕΤΑ  για να συνεχιστεί το πρόγραμμα, αντί να πει ότι κάποια οικονομική επιλογή οδήγησε στην κατάργηση, είπε τα περί παρανομίας ή το υποβάθμισε στην παρατυπία. Λυπάμαι -και θα είμαι σε θέση να έχω τα στοιχεία τη Δευτέρα-, κύριε Αβραμόπουλε, αλλά αυτό δεν σας τιμά και προσωπικά για έναν και μόνο λόγο: γιατί υπάρχει έγγραφο προς την ΕΤΑ με την υπογραφή σας, να συνεχιστεί το πρόγραμμα. Γι’ αυτό είναι ακατανόητη και αδιανόητη αυτή η επιλογή σας. 
      Θα έλεγα λοιπόν, κλείνοντας, ότι από τη μεριά μας επισημάναμε τα θέματα ουσίας, τα οποία εκκρεμούν σε μια πολιτική που όχι απλώς δεν δίνει απαντήσεις σε μεγάλα και εκκρεμή ζητήματα, αλλά καταργεί τα θέματα διά της αποσιωπήσεώς τους.
     Και γι’ αυτό ό,τι συγκεκριμένο καταθέσαμε δεν απαντήθηκε και ζητάμε, κύριε Υπουργέ, από σας και να απαντήσετε και να αποφύγετε τα ολισθήματα του κ. Λιάσκου γιατί σε κανένα θέμα δεν υπάρχει επίσημη κατάθεση εγγράφων έτσι ώστε να είμαστε υποχρεωμένοι να θεωρούμε ως facta τα δημοσιεύματα που διαχέονται και τα οποία συστηματικά διαψεύδονται. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Η κ. Μερεντίτη έχει το λόγο.
     ΑΘΑΝΑΣΙΑ ΜΕΡΕΝΤΙΤΗ: Κύριε Υπουργέ και στην πρωτολογία μου το είχα αναφέρει και λυπάμαι που κάνατε αυτό το ολίσθημα για τις «λευκές» και «πράσινες» τάξεις, ένα πρόγραμμα για το οποίο εμείς που καταγόμαστε από περιοχές που λειτούργησε διαπιστώσαμε τα πολλαπλά του οφέλη. Είχε εκπαιδευτικό και αναπτυξιακό χαρακτήρα. Όμως και εσείς και ο Υφυπουργός –εγώ είχα απευθυνθεί και στον Υφυπουργό σας- το ξέρατε. 
     Αντί λοιπόν, πριν έρθετε εδώ, να φροντίσετε να μάθετε τι συνέβη επί επτά μήνες που αναγνωρίζετε τη χρησιμότητα και το πόσο σωστό ήταν το πρόγραμμα και δεν προχώρησε καθόλου, ήρθατε σήμερα να πείτε όλα αυτά. Και μου έκανε εντύπωση βεβαίως ότι αισθάνεστε ευτυχής. Μας είπατε ακόμα, κύριε Υπουργέ, «τι μας μάρανε» η υπογραφή σας στο νομοσχέδιο για τα «Ολυμπιακά Ακίνητα». Αν δεν «μαραίνει» εσάς, κύριε Υπουργέ, η υπογραφή σας, τότε θα αλλάξουμε και εμείς τακτική και στάση.
     Κλείνοντας επειδή είπατε και για το ταξίδι σας στο Χόλιγουντ θέλω να σας πω ότι, κύριε Υπουργέ, θα είμαστε εδώ, εφόσον έχουμε υγεία βέβαια, αλλά φοβούμαι ότι και μετά από τέσσερις, πέντε, έξι, μήνες, δεν ξέρω πόσους, θα σας ξαναεγκαλούμε και θα μιλάμε πάλι για τα δικά σας ταξίδια, για τις επισκέψεις σας και δυστυχώς όχι για τις επισκέψεις των τουριστών που περιμένουμε. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Γεωργακόπουλος.
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, όταν ξεκίνησα την πρωτολογία μου είπα στον κύριο Υπουργό, μη μας πείτε πάλι το τι δεν έκανε το ΠΑΣΟΚ και το μόνο που έκανε, ο κύριος Υπουργός, ήταν να μας πει πάλι τι δεν έκανε το ΠΑΣΟΚ. Μας είπε, γιατί δεν τα κάνατε εσείς και εν πάση περιπτώσει είπε, έγιναν ελάχιστα. 
     Κύριε Υπουργέ, έχω την αίσθηση ότι η Νέα Δημοκρατία, πιστεύει ακόμη ότι κυβερνάει το ΠΑΣΟΚ και πρέπει να κάνει αντιπολίτευση για να δείξει στο ΠΑΣΟΚ να έρθει να κυβερνήσει. Ε, σας λέμε ότι είστε Κυβέρνηση από τον Μάρτιο του 2004. Επιτέλους πρέπει να το καταλάβετε. Δεν είναι δυνατόν να συμπεριφέρεστε μ’ αυτόν τον τρόπο. 
     Και επειδή είπατε ότι έγιναν ελάχιστα, θα σας πω κάποια στοιχεία. Ξέρετε με πόσα εκατομμύρια τουρίστες παραλάβαμε τον τουρισμό και με πόσα τον παραδώσαμε; Τον παραλάβαμε με πέντε εκατομμύρια τουρίστες και τον παραδώσαμε με δεκατέσσερα εκατομμύρια τουρίστες. Ξέρετε πόσες χιλιάδες δωμάτια υπήρχαν; Υπήρχαν τριακόσιες χιλιάδες δωμάτια και παραδώσαμε επτακόσιες ογδόντα χιλιάδες δωμάτια. Ξέρετε πόσες επιχειρήσεις έγιναν; Μιλάμε για τριάντα οκτώ χιλιάδες μικρές επιχειρήσεις και οκτώμιση χιλιάδες ξενοδοχεία. Πώς έγινε αυτή η υποδομή; Από ποια κυβέρνηση έγινε, κύριε Υπουργέ; Μήπως έγινε μέσα στους δεκατέσσερις μήνες που εσείς κυβερνάτε; Πείτε μας –σας ρώτησα προηγουμένως- μια μεγάλη επιχείρηση η οποία έχει ξεκινήσει να επενδύει μέσα σε αυτούς τους δεκαπέντε μήνες. Πείτε μας μια. Δεν υπάρχει καμία. 
     Και επειδή είπατε για τα γκολφ σας πληροφορώ ότι ο νόμος έγινε τα τέσσερα τελευταία χρόνια και ήδη έγιναν δυο γκολφ. Και το γκολφ της Κρήτης –αν δεν το ξέρετε, που το ξέρετε- και το γκολφ στη Χαλκιδική. Και θα είχε γίνει και το γκολφ Αφάντου αν δεν είχατε σταματήσει το διαγωνισμό. Επίσης θα είχαν γίνει και τα γκολφ στον Καϊάφα και στην Αγουλινίτσα αν δεν είχαν συμβεί εκείνα τα τραγικά που συνέβησαν προεκλογικά και που ήρθε ο κ. Καραμανλής στην Πάτρα και μίλαγε περί σκανδάλου στον Καϊάφα. Γιατί λέτε, λοιπόν, ότι δεν είχε γίνει τίποτα; 
     Σας μιλήσαμε για πολιτική. Ποια είναι η πολιτική σας; Μας είπατε ποια είναι η πολιτική σας; Τίποτε. Σας είπε προηγουμένως ο συνάδελφος για τους μεθοριακούς σταθμούς. Τους πληρώσατε, αλήθεια, τους ανθρώπους; Αυτοί έχουν τελειώσει τους μεθοριακούς σταθμούς και περιμένουν να πάρουν τα λεφτά τους ενάμιση χρόνο και δεν τους πληρώνετε. 
     Μας είπατε για τις διαφημίσεις και ότι πρώτη φορά έγινε το Δεκέμβρη διαφήμιση. Κάνετε λάθος. Το Δεκέμβρη του 2003 στις 18 του μηνός είχε αρχίσει η διαφημιστική καμπάνια και επιτάθηκε την 1η Ιανουαρίου του 2004. Πώς έγιναν όλα για πρώτη φορά;
     Είπατε, γιατί δεν μπήκε η ΕΤΑ στο Χρηματιστήριο. Ρωτήστε δίπλα σας τον κ. Λιάσκο να σας πει. Ρωτήστε να σας πει γιατί δεν μπήκε η ΕΤΑ στο Χρηματιστήριο το 2003 ή το 2004 όταν εδώ συζητούνταν περί μεγάλου σκανδάλου ότι θα μπει η ΕΤΑ. Ξεκινούσατε όλες σας τις ομιλίες και λέγατε περί της αμαρτωλής ΕΤΑ. 
      Σας είπα προηγουμένως ότι σύρατε το διευθύνοντα σύμβουλο στο δικαστήριο –για να αθωωθεί ο χριστιανός παμψηφεί!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Εμείς τον στείλαμε;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Πήγε κατηγορούμενος, μπορεί να τον έστειλε ο Συνασπισμός –δεν έχει σημασία- αλλά εσείς συμπράττατε σε όλα αυτά.
      Επίσης, κατηγορήσατε πάλι την ΕΤΑ. Ξέρετε πόσα εκατομμύρια επενδύσεις έγιναν χάριν της ΕΤΑ τα δύο τελευταία χρόνια, κύριε Υπουργέ; Ρωτήστε το διευθύνοντα σύμβουλο. Έγιναν 540.000.000 δολάρια επενδύσεις χάριν της ΕΤΑ. Καμία άλλη περίοδο –μέσα σε δύο χρόνια- δεν έγιναν τόσο μεγάλες επενδύσεις.
      Επειδή δεν έχω πολύ χρόνο, κύριε Υπουργέ, θα πω δυο λόγια για τις ολυμπιακές εγκαταστάσεις. Οι ολυμπιακές εγκαταστάσεις είναι και ευθύνη σας, κύριε Υπουργέ. Κάντε μία βόλτα στο Παναθηναϊκό Στάδιο –το Παναθηναϊκό Στάδιο είναι και αρχαίο μνημείο και πολιτιστική κληρονομιά και ολυμπιακή εγκατάσταση- να δείτε εκεί τα χάλια του. Εγώ είμαι κάθε πρωί εκεί. Κοντέινερς, σιδερένιες σκάλες, κλειστές οι εγκαταστάσεις, κεραίες, τα πάντα ριγμένα χύμα εκεί πέρα. 
      Το λέμε στην Κυβέρνηση και τι μας λέει; «Είναι της Ελληνικής Ολυμπιακής Επιτροπής». Λέτε και η Ελληνική Ολυμπιακή Επιτροπή μπορεί να παίρνει τις ολυμπιακές εγκαταστάσεις και να τις κάνει ό,τι γουστάρει. Πρέπει κάποια στιγμή να σταματήσει αυτό!
      Επειδή λέτε λόγια και δεν πραγματοποιείτε έργα, να σας θυμίσω δυο-τρία πράγματα. Είχατε έλθει πριν από οκτώ μήνες στην Ηλεία και στην Περιφέρεια Δυτικής Ελλάδας και μας είπατε πάρα πολλά. Σας είπα τότε ορισμένα πράγματα. Γιατί δεν προχωρά η ίδρυση της Τουριστικής Σχολής στην Αρχαία Ολυμπία; Πιστεύετε ότι στη δυτική Ελλάδα και ιδιαίτερα στην Αρχαία Ολυμπία δεν χρειάζεται η Σχολή Τουριστικών Επαγγελμάτων; 
      Γιατί δεν ανετέθη η μελέτη για το θεματικό πάρκο, κύριε Υπουργέ; Γιατί σταμάτησαν και δεν προχωρούν στην ορεινή Ηλεία στο Πορετσό και το Αρχοντικό Πετραλιά; Γιατί δεν προχωρούν αυτά ή γιατί –εν πάση περιπτώσει- καθυστερούν; Δεκατέσσερις μήνες έχουν περάσει! 
      Γιατί δεν προχωράτε τη διάταξη για το γκολφ στην Αγουλινίτσα και στον Καϊάφα; Γιατί δεν τα προχωράτε αυτά, αν θέλετε να γίνουν; Αυτή είναι η τουριστική πολιτική. Εμείς σας παραδώσαμε έτοιμο σχέδιο που ήταν στο στάδιο της υλοποίησης και επί δεκαπέντε μήνες δεν έχετε βάλει μία πενιά! Δεν έχετε βάλει ούτε μια πενιά!
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γεωργακόπουλε.
      Το λόγο έχει ο κ. Παναγιώτης Ρήγας.
      ΠΑΝΑΓΙΩΤΗΣ ΡΗΓΑΣ: Κύριε Υπουργέ, είναι γεγονός ότι δεν γίναμε σοφότεροι από τις απαντήσεις σας, δεν είχαμε άλλωστε την αυταπάτη να περιμένουμε ότι θα μπείτε στην ουσία των ερωτημάτων που σας θέσαμε.
      Δεν μας ξεκαθαρίσατε τίποτα, όσον αφορά τη δομή της διοίκησης του τουρισμού. Ακούσαμε το αντίθετο απ’ ό,τι μας είχατε απαντήσει σε κάποιες ερωτήσεις που είχαμε υποβάλει περί επανασυγκέντρωσης των αρμοδιοτήτων των περιφερειακών υπηρεσιών στον ΕΟΤ. Αυτό βεβαίως –θα μου επιτρέψετε να χρησιμοποιήσω τη λέξη- δεν το τολμήσατε να το πείτε στην περιφέρεια, όταν σας ετέθη το ερώτημα αν θα καταργήσετε τις περιφερειακές διευθύνσεις του τουρισμού. 
      Τώρα λέτε ότι θα τα επανασυγκεντρώσετε. Θα τα επανασυγκεντρώσετε για να διαχειριστείτε πάλι από εδώ, από το κέντρο, τις υπηρεσίες που θα παρέχονται στην περιφέρεια; Θα τις υπαγάγετε πού αυτές τις υπηρεσίες; Με ποιο προσωπικό; Αυτά όλα τα ερωτήματα τα αφήσατε αναπάντητα.
      Δεύτερον, μας αναφέρατε για τον αναπτυξιακό νόμο και το νέο φιλικό επενδυτικό κλίμα που δημιουργείται. Κατ’ αρχάς θα ήθελα να σας θυμίσω ότι αυτό το επενδυτικό κλίμα φροντίσατε να το καταστρέψετε προεκλογικά όταν κάθε επιχειρηματική δραστηριότητα ήταν οιονεί παράνομη, διαπλεκόμενη και αδιάφανη. Φροντίσατε, λοιπόν, να δημιουργήσετε για οτιδήποτε προσπαθούσε να γίνει στην Ελλάδα είτε με κεφάλαια εξωτερικού είτε εσωτερικού το μύθο ότι ήταν περίπου μια παράνομη δραστηριότητα.
      Έρχεστε σήμερα να πείσετε αυτούς που αποτρέπατε πριν από μερικούς μήνες να επανέλθουν για να αξιοποιήσουν έναν αναπτυξιακό νόμο ο οποίος, κύριε Υπουργέ, δεν λειτουργεί ακόμα, έναν αναπτυξιακό νόμο ο οποίος πάει να αξιοποιήσει κεφάλαια από το Επιχειρησιακό Πρόγραμμα Ανταγωνιστικότητα που δεν φθάνουν ούτε για δύο μεγάλες τουριστικές επιχειρήσεις. 
      Σας ρωτώ: Ποιος θα πρωτοπέσει μέσα στο τεράστιο ποσό των 150.000.000 ευρώ για να κάνει επενδύσεις; Ποια χρήματα καλείτε να αξιοποιήσουν; Ποιους πόρους καλείτε τους επενδυτές να εκμεταλλευθούν; Τα 150.000.000 ευρώ; Με αυτά τα πολλά χρήματα θα γίνουν οι επενδύσεις; 
      Επίσης, για να γίνουν οι επενδύσεις, σας είπα ότι θα πρέπει να απλουστεύσετε τις διαδικασίες. Το Υπουργείο σας –που τώρα είναι Υπουργείο, συνειδητοποιείστε το!- δεν μπορεί να μην έχει άποψη στη διαχειριστική αρχή του ΕΠΑΝ που διαχειρίζεται αυτήν τη στιγμή μέσω του Υπουργείου Ανάπτυξης το κομμάτι εκείνο που αφορά τον τουρισμό!
    Εσείς θα έχετε άποψη ως Υπουργείο στη διαχειριστική αρχή; Θα παρέμβετε στο κομμάτι εκείνο που αφορά το ΕΠΑΝ; Θα πρέπει, λοιπόν, να μας πείτε τι προτίθεσθε να κάνετε γι’ αυτό. Και τέλος, θα πρέπει να άρετε το χαρακτηρισμό κορεσμένων περιοχών για κάποιες περιοχές που σήμερα ισχύει και το υποσχεθήκατε. Παραδείγματος χάρη, Κυκλάδες. 
    Εν πάση περιπτώσει, κύριε Υπουργέ, αυτά περί αύξησης ή αυξητικής πορείας της τουριστικής κίνησης δεν είναι αληθή, διότι το μήνα που μας πέρασε μεγάλα ξενοδοχεία, μονάδες ολόκληρες στην Κρήτη κατά κύριο λόγο και στα Δωδεκάνησα κατά δεύτερο λόγο έμειναν κλειστές. Είχαμε μείωση της τουριστικής κίνησης. 
    Κύριε Υπουργέ, θα θέλαμε πράγματι να μπορέσουμε να καλέσουμε τους τουρίστες να ζήσουν το μύθο τους στην Ελλάδα. Θα θέλαμε πράγματι να έρθουν εδώ και να γυριστούν ταινίες, αρκεί μόνο να μην είναι κομπάρσοι σ’ αυτές τις ταινίες ο επιχειρηματικός κόσμος που σήμερα ασχολείται με τον τουρισμό.
    Σας ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε συνάδελφε.
      Ο κ. Παπαγεωργίου, έχει το λόγο.
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε Υπουργέ, φαίνεται ότι δεν σας ενδιαφέρουν οι  περίπου πεντακόσιες χιλιάδες Σέρβοι που έρχονταν για μία εικοσαετία στην Ελλάδα και τα ευεργετικά αυτά αποτελέσματα τα εισέπρατταν οι επιχειρήσεις, ο τουρισμός και η οικονομία της βορείου Ελλάδας. 
    Μόνο στην Πιερία από την οποία κατάγομαι και εκλέγομαι, έρχονταν περίπου διακόσιες χιλιάδες. Γιατί, κύριε Υπουργέ, αυξήσατε τη βίζα και την πήγατε 32 ευρώ; Για μία τετραμελή οικογένεια πρέπει να σας πω ότι κοστίζει 136 ευρώ. Όσο κοστίζει η βίζα, κοστίζει η παραμονή και η διαμονή. Αυτά είναι τα τιμολόγια που προσφέρουν οι ξενοδοχειακές μονάδες της Πιερίας. Επιπρόσθετα βάλατε για ασφάλεια κάθε μέρας παραμονής 1 ευρώ. 
    Δεν είναι σε επίρρωση  της Συνθήκης του Σένγκεν αυτή η απόφαση. Είναι απόφαση της εθνικής κυβέρνησης. Έγινε την περίοδο που Κυβέρνηση είναι η Νέα Δημοκρατία και έγινε για καθαρά εισπρακτικούς λόγους. Αν θεωρείτε ότι αυτή είναι πολιτική που δεν αλληλογρονθοκοπείται με την προσπάθειά σας να έρθουν τουρίστες, ιδιαίτερα σε μία περιοχή που έχει πληγεί από το 1998, νομίζω, κύριε Υπουργέ, ότι δεν έχουμε να προσθέσουμε τίποτα περισσότερο εμείς.
    Αφορά, –επαναλαμβάνω- τη Σερβία, τα Σκόπια και τη Βοσνία- Ερζεγοβίνη. Θέλετε να στρέψετε αυτούς τους ανθρώπους να πάνε στις Δαλματικές Ακτές. Αυτή είναι η πολιτική σας; Και δεν λέτε αλήθεια, όταν λέτε ότι υπεγράφη η Συνθήκη του Σένγκεν με τις κυβερνήσεις του ΠΑΣΟΚ. Υπεγράφη με την Κυβέρνηση της Νέας Δημοκρατίας. Μπορείτε να πείτε ότι και το ΠΑΣΟΚ είχε διαμορφώσει ένα πλαίσιο, δεν το αλλάξατε, αλλά δεν μπορείτε να λέτε ότι ήταν υπογραφή του ΠΑΣΟΚ. 
    Κύριε Υπουργέ, σας καταθέτω και κάτι άλλο. Με πρόσκληση έρχονται οι πολίτες απ’ αυτές τις χώρες. Πρέπει οι ξενοδόχοι να κάνουν πρόσκληση. Πού ζούμε, κύριε Υπουργέ; Στην περίοδο του ψυχρού πολέμου; Εγώ αντιλαμβάνομαι ότι η περιοχή αυτή είχε προβλήματα, αλλά τώρα μπήκαμε σε μία νέα περίοδο καταλαγής των παθών στα Βαλκάνια και μπήκαμε σε μία περίοδο που ο άξονας Ε-10 είναι το πιο χρηστικό εργαλείο. Δεν μπορεί η Κυβέρνηση να λύσει αυτό το ζήτημα; 
    Έρχομαι, και σε ένα άλλο θέμα. Είπατε ότι εκδίδονται οι βίζες γρήγορα. Σας πληροφορώ ότι δεν εκδίδονται τόσο γρήγορα οι βίζες. Τα στοιχεία της αδιαφάνειας και της παρεμπόδισης στα τελωνεία και η μεταχείριση, από τις υπηρεσίες του Υπουργείου Δημόσιας Τάξης και του Υπουργείου Οικονομικών στα τελωνεία των πολιτών απ’ αυτές τις χώρες είναι τραγική και είναι δυσφήμιση για τον τουρισμό της χώρας μας.
    Τέλος, στη Ρουμανία ξέρετε ότι έχουμε προβλήματα με τα λεωφορεία που έρχονται και δεν τα ξαναγυρίζουν πίσω; Έκανα τον κόπο να πάρω κάποιον κ. Κόλλια –και δεν είναι καταγγελία αυτό- το Γενικό Γραμματέα του Υπουργείου Μεταφορών να του αναφέρω το γεγονός ότι όταν έρχονται λεωφορεία από τη Ρουμανία, δεν μπορούν να ξαναγυρίσουν και δεν εδέησε δέκα ημέρες να βγει στο τηλέφωνο ο κ. Κόλλιας! 
    Αυτό είναι το ήθος, αυτή είναι η σεμνότητα της νέας Κυβέρνησης; Μ’ αυτήν την υποδομή, μ’ αυτά τα στελέχη και μ’ αυτήν την αντίληψη θα κάνουμε τουρισμό και ανάπτυξη στη χώρα μας, κύριε Υπουργέ; 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Παπαγεωργίου.
      Το λόγο έχει ο Υπουργός Τουρισμού κ. Αβραμόπουλος.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, έχω ζητήσει το λόγο για προσωπικό θέμα.
    ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, έχω δώσει το λόγο στον κύριο Υπουργό.
    ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Μετά τον κύριο Υπουργό θα μου δώσετε το λόγο; Τον δικαιούμαι άλλωστε. 
    ΠΡΟΕΔΡΕΥΩΝ (Σωτήρης Χατζηγάκης): Καλώς.
      Ορίστε, κύριε Υπουργέ.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Κυρίες και κύριοι συνάδελφοι, άκουσα με ιδιαίτερη προσοχή και θα συμφωνήσω με αυτό που είπε ο κ. Πολύδωρας, μόνο που τον παρερμήνευσε ο πρώην Πρόεδρος της Βουλής. 
    Δεν ήμασταν εμείς που αναγάγαμε το έλασσον σε μείζον, αλλά η αντίδραση της Αντιπολίτευσης που αντί να σταθεί στα μεγάλα και τα σπουδαία, δυστυχώς ανέδειξε τα μικρά. Αυτό είπε ο κ. Πολύδωρας.
      Βέβαια, σε καμία περίπτωση δεν χρειαζόμαστε δικηγόρους εδώ μέσα. Έχουμε τις απόψεις μας, έχουμε και τη διαδρομή μας. Γνωρίζετε πάρα πολύ καλά ότι η δική μου, τουλάχιστον, διαδρομή ποτέ δε συνοδεύτηκε ούτε από προσωπικές αναφορές ούτε από λοιδορίες, όπως, δυστυχώς, άκουσα την κ. Ζήση, η οποία με απογοήτευσε, αλλά αυτό είναι δική μου υπόθεση. Αντιπαρέρχομαι αυτό το ύφος που φέρει απλώς την υπογραφή ενός ανθρώπου που φαντάζομαι ότι θα αξιολογηθεί και θα κριθεί από τους ψηφοφόρους της αύριο το πρωί.
      Στεκόμαστε, όμως, στα ουσιαστικά. Πρώτ’ απ’ όλα, να πούμε ότι η κινητικότητα που παρατηρείται σε αυτό το Υπουργείο έχει να κάνει με τη νέα αντίληψη για το ρόλο του. Είναι ένα Υπουργείο το οποίο να εύχεσθε να πετύχει, διότι δεν συμβάλλει μονάχα στην ενδυνάμωση της τουριστικής κίνησης ή στη διαμόρφωση ενός πλαισίου ασφάλειας της επιχειρηματικής δραστηριότητας, αλλά είτε θέλουμε να το παραδεχθούμε είτε όχι, συμβάλλει και στην ενίσχυση του κύρους της χώρας μας διεθνώς, γιατί ο κάθε ένας εξ αυτών που μας επισκέπτονται, σαν φεύγει, γίνεται ή όχι ένας καλός πρέσβης της Ελλάδος. Το ότι είμαστε παρόντες παντού, αυτό τιμά την Ελλάδα και αυτό δείχνει πώς αντιλαμβάνεται αυτή η Κυβέρνηση τη σχέση της με τον κόσμο.
      Δυστυχώς η μέχρι τώρα πολιτική που ασκήθηκε ήθελε την Ελλάδα περιορισμένη στον περίγυρό της, εξ ου και η τόσο προσφιλής αναφορά στα Βαλκάνια. Άντε και να βγαίναμε λίγο στην Ευρώπη με τη θέση που, δυστυχώς, καταφέραμε να έχουμε, δηλαδή τελευταίοι σε όλους τους δείκτες που αφήνουν να αναδειχθεί κύρος, δύναμη, οικονομική ανάπτυξη.
      Εμείς βλέπουμε μπροστά μας ως προκλητικό περιβάλλον τον κόσμο ολόκληρο και οι δικές μας γενιές είναι πρώτα απ’ όλα πολίτες του κόσμου. Το ότι στη δικιά μας γενιά έλαχε ο κλήρος να διαχειρισθούμε τις δημόσιες υποθέσεις της χώρας, αυτό περνά μέσα από το πώς αντιλαμβανόμαστε τη σχέση μας με τον κόσμο. Και εκεί ξέρουμε να προβάλουμε τη χώρα με κύρος, με αξιοπρέπεια. 
      Αυτά δεν είναι δημόσιες σχέσεις, είναι κάτι που μας γυρνάει πίσω πολλαπλάσια. Δείτε πώς απλές επισκέψεις στα γραφεία μεγάλων εκδοτικών συγκροτημάτων, όπως η “HERALD TRIBUNE” ή οι “NEW YORK TIMES” Times, έδωσαν –και δεν ήταν διαφήμιση ούτε καταχώρηση αυτά τα εκπληκτικά δημοσιεύματα που δεν ήσαν απλά άρθρα, ήταν θέσεις της εφημερίδας, όταν λίγους μήνες πριν θυμόσαστε με τι μας «στόλιζαν» –ένα μέρος της δικής μας δουλειάς. Αυτό δείχνει το εύρος, την έκταση και τη σημασία αυτού του Υπουργείου.
      Όσον για κάποιες παρατηρήσεις που έγιναν, θα ήθελα να πω τα εξής. Όσον αφορά τη δομή του Υπουργείου θα έλεγα ότι είναι γνωστή πια. Έχει την πολιτική του ηγεσία, έχει τους εποπτευόμενους φορείς. Εμείς συνεργαζόμαστε αγαστά στο εσωτερικό αυτού του Υπουργείου, γι’ αυτό και θα έχετε δει ότι ποτέ δεν έχει σημειωθεί κάτι που να δημιουργεί πρόβλημα ή τριβές. Δεν θέλω να αναφερθώ στο τι γινόταν πριν, αλλά Υπουργοί και Υφυπουργοί επί κυβερνήσεως ΠΑΣΟΚ δε μίλαγαν μεταξύ τους. Συγκρούσεις, αλληλοϋπονομεύσεις και κατηγορίες. 
      Όμως, μη μας γυρνάτε πίσω. Δεν το θέλουμε εμείς. Βλέπουμε, όμως, μία τάση κυρίως εδώ, στο χώρο του Κοινοβουλίου, να μας προκαλείτε για να γυρίσουμε πίσω. Μακριά όμως από εμάς αυτό. Κοιτάμε μπροστά και όπως είπα πρωτύτερα, θέλουμε τη συνεργασία, τη στήριξη, τον έλεγχο και τις παρατηρήσεις. Εμείς δεν είμαστε παντογνώστες ούτε κουβαλάμε την απόλυτη σοφία. Ό,τι εμπειρία έχει αποκομίσει ο καθένας εκ των συναδέλφων, είναι χρήσιμη. Γι’ αυτό και το γραφείο μου είναι ανοικτό και το ξέρουν όσοι με επισκέπτονται από όλες τις παρατάξεις συχνά - πυκνά.
      Όσον αφορά τα καινούργια ξενοδοχεία, αναφερθήκαμε πρωτύτερα και πήρε κάποιες πληροφορίες παραπάνω ο κ. Ευθυμίου. Ανέφερε πέντε. Και τα πέντε προϋπήρχαν. Εκείνο που έγινε –και εκεί είναι η διαφορά- είναι ότι κάποιοι έλεγαν να επιτραπεί να κατασκευασθούν και καινούργια εξ υπαρχής και κάποιοι άλλοι έλεγαν «όχι, αρκούν». Μάλιστα το απλό και αφελές ερώτημα ήταν «και τι θα τα κάνουμε μετά;».
      Δεν έχετε παρά να ανατρέξετε στις τότε δημόσιες συζητήσεις που γίνονταν είτε με τους εκπροσώπους των ξενοδόχων είτε με όλους τους φορείς.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Οι ξενοδόχοι ήταν.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Οι ξενοδόχοι της Αθήνας τα έλεγαν αυτά, όχι εμείς.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Να, λοιπόν, που μέσα από τη συζήτηση βγαίνουν συμπεράσματα. Εγώ αναφέρομαι στο τότε. Δεν ξέρω αν σας εμπόδισαν οι ξενοδόχοι. Όμως και πάλι αυτή ήταν η δύναμη της Κυβέρνησης μπροστά στη στάση μιας συντεχνίας που είπε: «όχι παραπάνω ξενοδοχεία»;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Όσοι υπέβαλαν προγράμματα, έγιναν τα ξενοδοχεία.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Χαίρομαι που το παραδέχεσθε.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Τι να κάνουμε; Να φτιάξουμε εμείς τα ξενοδοχεία;
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Όχι, αλλά θα μπορούσατε να πείτε «ενθαρρύνουμε την κατασκευή νέων ξενοδοχείων».
      Θυμόσαστε –γιατί εγώ θυμάμαι και έχουμε ισχυρή μνήμη- ότι τότε μας είχαν επισκεφθεί οι μεγαλύτερες εταιρείες από όλον τον κόσμο; Είχαν επισκεφθεί και τον κ. Τσοχατζόπουλο, είχαν έρθει και σε μένα ως δήμαρχο. Ας μην κάνω διαφήμιση εδώ μέσα. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Βεβαίως, πολύ γνωστοί οίκοι.
      ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Μάλιστα έφυγαν από το γραφείο σας ενθουσιασμένοι και ήρθαν στο δημαρχείο. 


     Δεν τα έφτιαξαν όμως τα ξενοδοχεία, ενώ στη Βαρκελώνη έκτισαν καινούργια. Θα μας ήταν χρήσιμα. Διότι τώρα τι κάνουμε εμείς; Πολιτική μας είναι το περίφημο city break, δηλαδή κόσμος στην Αθήνα να αξιοποιήσουμε το μεταολυμπιακό κύρος της χώρας. Υπάρχει συγκεκριμένο πλαφόν για τους επισκέπτες αυτής της πόλης. Έγινε όμως και αυτό. Εμείς θέλουμε να ανοιχτούμε, να ενθαρρύνουμε τις επενδύσεις. 
     Και μιας και αναφερθήκαμε στις επενδύσεις, κύριε Ευθυμίου, αναφέρατε ένα νούμερο. Το νούμερο αυτό δεν ανταποκρίνεται στην πραγματικότητα. Δεν έχει σημασία τι υπάρχει στα χαρτιά. Τούτη την ώρα που μιλάμε, άντε να έχουν γίνει επενδύσεις της τάξεως των 40.000.000 ευρώ. Απέχει πολύ, όμως, από το νούμερο που μας δώσατε εσείς πρωτύτερα. 
     ΡΟΔΟΥΛΑ ΖΗΣΗ: Ποια είναι τα ακριβή στοιχεία για να τα ξέρουμε και εμείς;
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Η ΕΤΑ είναι στη διάθεσή σας να σας δώσει όλα εκείνα τα στοιχεία που θα δώσουν μια πιο ολοκληρωμένη εικόνα.
     Για το ΕΠΑΝ, μιας και αναφερθήκατε πρωτύτερα, ίσως δεν γνωρίζετε ότι η διαχειριστική επιτροπή είναι, πράγματι, του Υπουργείου Ανάπτυξης, διότι όταν βγήκε το ΕΠΑΝ δεν υπήρχε αυτό το Υπουργείο. Ετοιμαζόμαστε, όμως και πρόκειται να συσταθεί διαχειριστική υπηρεσία για το Δ΄ Κοινοτικό Πλαίσιο Στήριξης.
     Οι Ολυμπιακοί Αγώνες –δεν θέλουμε πάλι να επανερχόμαστε στο θέμα αυτό, ας αρχίσουμε σιγά-σιγά να το αφήνουμε στην ιστορία και στο παρελθόν- δεν διασυνδέθηκαν με τον τουρισμό. Θύμισα σε προηγούμενη ομιλία μου στη Βουλή ότι οι Κινέζοι ξεκίνησαν τη διαφημιστική τους εκστρατεία από την Αθήνα την παραμονή παραλαβής της Ολυμπιακής σημαίας σε μια πανηγυρική συνάντηση στο χώρο του Ζαππείου. Έκτοτε δεν έχουν σταματήσει. Δεν υπήρξε ούτε μία, έστω και μικρής κλίμακας ή σύντομης διενέργειας, διαφημιστική εκστρατεία που να προβάλει τον ελληνικό τουρισμό σε σχέση με τους Αγώνες. Το ότι, πράγματι τέσσερα δισεκατομμύρια άνθρωποι είδαν τους Αγώνες, τους θαύμασαν, έχουν μια θετική εικόνα για τον τόπο μας, είναι ένα δεδομένο. Θέλουμε να το αξιοποιήσουμε και φαντάζομαι ότι και εσείς συμφωνείτε μαζί μας ότι καλά κάνουμε και κινούμαστε σε όλο τον κόσμο, διότι αυτοί που παρακολούθησαν τους Αγώνες δεν είναι συγκεντρωμένοι στη γειτονιά μας.
     Είπατε για κάποιους μεθοριακούς σταθμούς. Προφανώς έχετε εντυπώσεις που απορρέουν από τα χαρτιά. Καλή η πρωτοβουλία. Εγώ πρώτος θα σας το πω. Έχετε πάει να δείτε πώς είναι; Μερικοί εξ αυτών κατήντησαν κέντρα συνάντησης περιθωριακών στοιχείων. 
     (Θόρυβος-διαμαρτυρίες από την πτέρυγα του ΠΑΣΟΚ)
     Ακούστε, όμως, γιατί. Διότι οι εργολάβοι οι οποίοι ανέλαβαν τη δουλειά σηκώθηκαν και έφυγαν. 
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αφού δεν τους πληρώσατε. 
     ΔΗΜΗΤΡΙΟΣ ΑΒΡΑΜΟΠΟΥΛΟΣ (Υπουργός Τουριστικής Ανάπτυξης): Και αυτό όχι τώρα, τότε. Ξέρετε πολύ καλά ότι το πρόγραμμα αυτό ξεκίνησε πολύ νωρίτερα από τις εκλογές. 
     Εν πάση περιπτώσει ήταν λάθος, κατά τη γνώμη μου, να περάσουν από τις περιφέρειες στις δικές μας υπηρεσίες, εννοώ της ΕΤΑ. Τώρα γίνονται οι απαραίτητες ενέργειες, ώστε οι είσοδοι της πόλεως να είναι αντίστοιχες με εκείνο που θα συνοδεύει τη νέα ποιότητα και αισθητική του ελληνικού τουρισμού.
     Ο κ. Πολύδωρας είπε το αυτονόητο, ότι οι tour operators είναι ο βασικός μοχλός για τον τουρισμό. Γι’ αυτό και μας ζητάνε επίμονα διαφήμιση και επικοινωνία. Αυτό κάνουμε εμείς βοηθώντας τον τουρισμό.
     Βέβαια, ο μαζικός τουρισμός δεν είναι πια το μέλλον. Γνωρίζουμε και γνωρίζετε –γιατί και εσείς φαντάζομαι το μελετάτε- ότι το πρότυπο του μελλοντικού ταξιδιώτη - τουρίστα δεν έχει σε τίποτα να κάνει με το πρότυπο που γνωρίσαμε στην Ελλάδα τα χρόνια που πέρασαν, χωρίς να σημαίνει ότι κλείνουμε τις πόρτες προς κάποια κατηγορία πολιτών του κόσμου. Θεωρούμε ότι η χώρα μας πρέπει να είναι ανοικτή, πρέπει να είναι προσιτή, πρέπει να είναι προσπελάσιμη. Σίγουρα όμως - και εδώ δεν πρέπει να κάνουμε το λάθος και να συγκρινόμαστε με γειτονικές χώρες - δεν είναι επιλογή μας ο μαζικός τουρισμός. Είναι ο ποιοτικός τουρισμός, με όλα αυτά που και εσείς είπατε και όλο αυτόν τον καιρό εμείς λέμε, γι’ αυτό και προωθούνται όλα αυτά τα νομοθετήματα που διαμορφώνουν ένα πλαίσιο ασφάλειας, εφαρμογής τουριστικής πολιτικής με αιχμή του δόρατος τις εναλλακτικές μορφές τουρισμού και κυρίως τον αγροτουρισμό που επίκειται, υπολογίζουμε σε δέκα μέρες, να έχει κατατεθεί και το σχετικό νομοσχέδιο. Παράλληλες, λοιπόν, προτεραιότητες, προβολή, διαφήμιση, υποδομές, νέες μορφές, ποιότητα.
     Θέλω να αναφερθώ σε κάτι που στενοχώρησε τον κ. Ευθυμίου. Νομίζω ότι με τα όσα είπα ξεκαθάρισα κάποια πράγματα. Πρώτα απ’ όλα δεν υπάρχει θέμα προσωπικό. Τη γνώμη μου και για τον ίδιο προσωπικά, αλλά και για το δημόσιο ρόλο του, την έχει ακούσει και δημόσια και την ξανάκουσε και σήμερα.


      Πλην, όμως, το έγγραφο που κατέθεσε, το οποίο έχω και εγώ μπροστά μου και μάλιστα επρόκειτο να το καταθέσω, λέει χαρακτηριστικά ότι το Υπουργείο Παιδείας οργάνωσε και εκτέλεσε το πρόγραμμα κατά το σχολικό έτος 2003-2004 κλπ και εξηγεί τι προηγήθηκε. Ερχόμαστε εμείς και, βλέποντας ότι αυτό το πρόγραμμα δεν είναι σωστό, ότι πάσχει από νομικής πλευράς για τους λόγους που είπαμε πρωτύτερα, το αποσύρουμε. Πέρυσι, δέκα ημέρες μετά από τις εκλογές, εγώ δέχθηκα την πρόταση της κ. Γιαννάκου, αφού «έτρεχε» αυτό το πρόγραμμα, να το στηρίξουμε. Από εκεί και πέρα, όμως, οφείλαμε να βάλουμε τα πράγματα σε τάξη απόλυτης νομιμότητας και τύπου. Αυτό κάναμε. Διότι, εάν ίσχυε κάτι άλλο, θα το είχαμε αναδείξει ως ζήτημα. Όμως, ενάμισι χρόνο μετά βλέπετε ότι το συζητούμε. 
      Κύριε συνάδελφε, όταν αναφέρθηκα πρωτύτερα στο πόσο μη σύννομο απόλυτα είναι αυτό το πρόγραμμα εσείς εξεγερθήκατε. Μα δεν ήταν προσωπικό για εσάς. Εσείς ήσασταν Υπουργός Παιδείας, ολοκληρώσατε ένα πρόγραμμα και το προωθούσατε, αλλά πώς κάποιοι σοφοί την εποχή εκείνη είπαν ότι τα λεφτά θα τα πάρει η ΕΤΑ, όταν η ΕΤΑ έχει σαν σκοπό τη διαχείριση και αξιοποίηση της περιουσίας του ΕΟΤ με σκοπό την τουριστική ανάπτυξη; Νομίζω, όμως, ότι με τα όσα ελέχθησαν τα πράγματα έχουν μπει σε τάξη και βεβαίως, όπως είπα, μακριά από εμάς και προσωπικά από εμένα οι προσωπικοί χαρακτηρισμοί. 
      Επίσης θα ήθελα να καταθέσω τρία έγγραφα για να έχει ολοκληρωμένη εικόνα η Βουλή αυτών που είχα πει στην εισήγησή μου. Είναι η κατάθεση των στοιχείων σχετικά με τις διαφημιστικές δαπάνες του ΕΟΤ, η κατάθεση των στοιχείων για το αποκαλούμενο media-mix της διαφήμισης του ΕΟΤ, όπως επίσης και για το «Γκολφ ΑΦΑΝΤΟΥ», τους τουριστικούς λιμένες Αλίμου και Φαλήρου και το Καζίνο της Κέρκυρας. Καταθέτω αυτά τα έγγραφα στα Πρακτικά για την πληρέστερη πληροφόρηση του Σώματος.
      (Στο σημείο αυτό ο Υπουργός Τουριστικής Ανάπτυξης κ. Δημήτριος Αβραμόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, κατετέθη μια επερώτηση και δεν υπάρχει ούτε ένα σημείο που να μην απαντήθηκε. Απορώ πως στη δευτερολογία τους οι συνάδελφοι είπαν ότι σε κάποια σημεία δεν υπήρξε απάντηση. Το αντίθετο συνέβη. Και όχι μόνο αυτό, αλλά επεκτείναμε την πληροφόρηση προς τη Βουλή με βάση και τα όσα ηγέρθησαν κατά τη διάρκεια της συζήτησης από συναδέλφους.
      Βεβαίως, θα μου επιτρέψετε να πω –και απευθύνομαι προς τους Βουλευτές της περιφέρειας- ότι δεν πρέπει να ξεφύγουμε και να αρχίσουμε να μιλάμε ξεχωριστά για κάθε νομό και χωριό της Ελλάδας. Φαντάζομαι ότι σας έχουν πληροφορήσει πως στις 9 Ιουνίου πρόκειται να επισκεφθώ την Πιερία και πιστεύω ότι θα είστε εκεί για να πείτε τις απόψεις σας. Θα πρέπει, όμως, η συμμετοχή σας να έχει και κάποια χρησιμότητα και να μη γίνει απλά και μόνο από φόβο μήπως κερδηθούν κάποιες εντυπώσεις και πιστωθούν πολιτικά ή κομματικά στην Κυβέρνηση. Εμείς ταξιδεύουμε σε όλη τη χώρα, νοιαζόμαστε για την Ελλάδα και, όπως ανέφερα, προηγουμένως, έχουμε αγκαλιάσει την υπόθεση με ενδιαφέρον και με σεβασμό απέναντι στην ελληνική περιφέρεια η οποία περιμένει πολλά από την τουριστική ανάπτυξη.
      Κυρίες και κύριοι συνάδελφοι, ο ελληνικός τουρισμός, είτε θέλουμε να το παραδεχθούμε είτε όχι, γιατί αντιλαμβάνομαι και τις αντιπολιτευτικές εξάρσεις και  τις κορώνες και όλα όσα συνοδεύουν τις εδώ συζητήσεις, δεν υπάρχει καμία αμφιβολία ότι πέρασε το κατώφλι μιας καινούργιας εποχής. Σήμερα είμαστε εμείς εδώ, αύριο θα είναι άλλοι, αλλά αυτό το πρόγραμμα και η στρατηγική πρέπει να έχουν διάρκεια αντοχή, και προοπτική. Γι’ αυτόν το λόγο, τούτη την ώρα που μιλάμε, οι μελετητές μας καταρτίζουν ένα πρόγραμμα προοπτικής δεκαετίας. Είναι η πρώτη φορά που γίνεται αυτό για τον ελληνικό τουρισμό. Πήραμε πολλά από εκείνα που βρήκαμε στα συρτάρια μας, κατά την προσφιλή έκφραση του κ.Γεωργακόπουλου, και είδαμε ποια από αυτά μπορούν να αξιοποιηθούν, όπως έγινε με τον ιαματικό τουρισμό, ο οποίος κατατίθεται και θα δείτε εκεί πολλά από τα στοιχεία που ήδη υπήρχαν. Εμείς δεν διστάζουμε να πούμε ότι εκείνα τα στοιχεία ήταν θετικά και γι’ αυτό τα ενσωματώνουμε στη δική μας πολιτική, αλλά θα κληθείτε και εσείς εκεί να πάρετε θέση. Σήμερα πήρατε έμμεσα θέση και για τον ιαματικό τουρισμό, αλλά και για τις νομοθετικές ρυθμίσεις που αφορούν την τακτοποίηση του ακατάστατου χωροτακτικού περιβάλλοντος της χώρας. Ελπίζω, όταν θα έρθει η ώρα να συζητηθεί το σχέδιο νόμου για τον ιαματικό τουρισμό, να μην αναιρέσετε τις σημερινές σας θέσεις, αλλά να τις στηρίξετε και να είστε και εσείς μαζί μας στο νοικοκύρεμα αυτού του χώρου. 
      Από την άλλη μεριά, να είστε βέβαιοι και βέβαιες ότι εμείς θα είμαστε πάντοτε εδώ διαθέσιμοι για να απαντούμε στις ερωτήσεις σας, όπως και στις όποιες προτάσεις και ιδέες σας για αυτά που πιστεύω ότι εκπροσωπεί η αντίληψή μας περί σύνθεσης της πολιτικής μέσα στους κανόνες της δημοκρατίας και του κοινοβουλευτισμού. 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η κ. Ζήση.


      ΡΟΔΟΥΛΑ ΖΗΣΗ: Κύριε Πρόεδρε, σας ευχαριστώ και απευθύνομαι σε σας, μια και ο κύριος Υπουργός, όταν απευθυνόμουν σε εκείνον, έλειπε το μισό χρόνο, παρ’ όλο που μου έκανε παρατήρηση και υποδείξεις από το Βήμα ότι στην πολιτική δεν πρέπει να λέμε τις αλήθειες, αλλά απλώς να κάνουμε κάποιες κολακείες αμφίδρομες. 
      Ο κύριος Υπουργός, ξανακαταθέτω στη Βουλή, κύριε Πρόεδρε, κύριε Υφυπουργέ, και κύριοι συνάδελφοι, ότι εσκεμμένα θεωρώ ότι από την ώρα που αρχίζει η δική μου αγόρευση, δεν ξέρω τι φοβάται, δεν ξέρω ποιες ενοχές έχει, φεύγει συστηματικά εκτός Αιθούσης. Και όταν παίρνει το λόγο, κάνει παρατήρηση για λοιδορίες σε πράγματα που δεν άκουσε. 
      Ξέρει ο κύριος Υπουργός, κι εγώ ξέρω πολύ καλά, ότι η πολιτική αυτή που ακολουθεί ή η πολιτική που δεν υπάρχει, αλλά ο τρόπος της επικοινωνίας που ακολουθεί έχει πάρα πολλά τέτοια στοιχεία τα οποία μετουσιώνονται σε ενοχές για τον Υπουργό, ώστε να μην είναι σε θέση να δέχεται κοινοβουλευτικό έλεγχο.
      Κύριε Πρόεδρε, καταγγέλλω εδώ ότι ο Υπουργός Τουριστικής Ανάπτυξης δεν αντέχει το διάλογο στο Κοινοβούλιο. Δεν αντέχει τον κοινοβουλευτικό έλεγχο και δεν έδωσε καμία συγκεκριμένη απάντηση στα ερωτήματα που έθετε η επερώτηση, αλλά και όλοι οι συνάδελφοι εδώ σήμερα.
      Δεν μας απήντησε, αλλά είπε, για να μας κόψει τον αέρα, ότι είμαστε ικανοποιημένοι απ’ αυτά που κάνουμε. Και όταν τον ρωτήσαμε ποιο είναι το μερίδιο του τουρισμού σε όλες τις πολιτικές, μεταφορών, υποδομών και ανάπτυξης στον αναπτυξιακό νόμο, δεν μας απήντησε. Μας ερώτησε: Εσείς, τι κάνατε;
      Λέω, λοιπόν, για να καταγραφεί στα Πρακτικά και να το ακούσει ο ελληνικός λαός ότι και στη δευτερολογία του ο Υπουργός δεν απήντησε και ζητώ από εσάς, κύριε Πρόεδρε, να τον ρωτήσετε, όταν θα ξανάρθει στην Αίθουσα, δεν ξέρω πότε, πόσα προγράμματα για νέα ξενοδοχεία έχει εγκρίνει ο ίδιος ο Υπουργός; Τελικά την υπογραφή του σε ποιο αναπτυξιακό σχέδιο, μελέτη, έρευνα αγοράς, μάρκετινγκ, πρόγραμμα, έχει βάλει ο κ. Αβραμόπουλος;
      Κύριε Πρόεδρε, επειδή με γνωρίζετε πολύ καλά και δεν περιμένουμε από εδώ την αξιολόγηση του λαού της Μαγνησίας να την κάνει ο κύριος Υπουργός, θέλω να πω να μη δείχνει τόσο νεοπλουτισμό στις επικοινωνιακές εντυπώσεις και στην πολιτική, γιατί αυτό δεν πρέπει να χαρακτηρίζει τους άνδρες και τις γυναίκες πολιτικούς.
      Γνωρίζετε πάρα πολύ καλά ότι και ο λαός της Μαγνησίας και ο παραγωγικός και τουριστικός κόσμος θέλουν να έχουν μία συγκεκριμένη απάντηση -που εκεί την υποσχέθηκε ο κύριος Υπουργός για τα ΤΕΙ τουριστικής ανάπτυξης- για τις σχολές τουριστικής ανάπτυξης, για το θεματικό πάρκο της Κάρλας, για το ορεινό θεματικό πάρκο στην περιοχή του Αλμυρού στην Όθρη, για τις προστατευόμενες περιοχές και τον οικολογικό τουρισμό. Και να απαντήσει, για τα προγράμματα των κυβερνήσεων του ΠΑΣΟΚ που είχε δρομολογήσει σε εναλλακτικές μορφές τουρισμού, οικολογικό τουρισμό, αγροτουρισμό, περιπατητικό τουρισμό –ξέρει ο κ. Αβραμόπουλος ότι υπάρχουν οι δικές μου υπογραφές σε μονοπάτια και καλντερίμια της Ηπείρου και της Θεσσαλίας που οι ξένοι τουρίστες, που έρχονται πολύ συχνά στις περιοχές αυτές ζήτησαν να γίνουν, γιατί ενδιαφέρονται γι’ αυτόν τον τουρισμό- και βεβαίως για τον ιαματικό τουρισμό που ο κύριος Υπουργός μας είπε ότι θα τον φέρει στη Βουλή. 
      Να πούμε όμως στους πολίτες ότι αυτές ήταν προτάσεις δικές μας.  Και τελικά φέρνει τα ίδια τα δικά μας κείμενα, τις ίδιες τις δικές μας πολιτικές. Εγώ θα τον παραδεχθώ αν έχει το θάρρος να το παραδεχθεί. Πήγε λίγο δειλά, με πρώτα δειλά φτερουγίσματα θάρρους πολιτικού άνδρα στο τέλος να πει «στα δικά σας θα δείτε ότι θα συναινέσουμε». 
      Κύριε Πρόεδρε, είχα όλη την καλή διάθεση, και την έχω πάντα, το ξέρετε. Ο κύριος Υπουργός αντί να απαντήσει στις δικές μας ερωτήσεις, μας είπε «σας ρωτώ τι κάνατε εσείς»; 
      Θέλω, λοιπόν, να πω ότι εμείς θα συμβάλλουμε σε μια πολιτική επιλογή ενός βιώσιμου τουρισμού –κύριε Υφυπουργέ, που είστε εδώ κι εσείς έχετε, φαίνεται,  περισσότερη υπομονή  να με ακούτε- ενός τουρισμού που θα συμβάλλει στη δημιουργία μιας δυναμικής σχέσης μεταξύ των τριών πυλώνων της βιώσιμης ανάπτυξης και να θωρακίζει και να ενισχύει την ανταγωνιστικότητα και την οικονομική ανάπτυξη. 


    Κύριε Πρόεδρε, δεν ξέρω αν επιτρέπεται οι σύμβουλοι να χαμογελούν ειρωνικά. Δεν ξέρω αν αυτό το νέο ήθος υπάρχει εδώ, ή αν τηρούν σημειώσεις και καταγράφουν τα θέματα που βάζω για την πολιτική στόχευση που πρέπει να έχει ο βιώσιμος τουρισμός στην Ελλάδα.
    ΠΡΟΕΔΡΕΥΩΝ (Σωτήρης Χατζηγάκης): Λογικά δεν πρέπει να χαμογελούν.
    ΡΟΔΟΥΛΑ ΖΗΣΗ: Κύριε Πρόεδρε, έχετε την ευθύνη της διαδικασίας και μη αφήνετε στο απυρόβλητο τους νεόπλουτους της πολιτικής εξουσίας που νομίζουν ότι η δημοκρατία γίνεται με τον εξουσιασμό πάνω στην άλλη άποψη, μια άποψη που δοκιμάστηκε απέναντι στον ελληνικό λαό, εννοώ την άποψη του ΠΑΣΟΚ και που οι κυβερνήσεις του ΠΑΣΟΚ υλοποίησαν και έφθασαν εκεί που έφθασαν τον κ. Αβραμόπουλο, για να γίνεται ο ίδιος τουρίστας στα πεπατημένα της δικιάς μας πολιτικής. 
    Η σύγχρονη, λοιπόν, απαίτηση είναι η ποιότητα την οποία ο Πρωθυπουργός πολλές φορές επαγγέλλεται και εξαγγέλλει, αλλά αυτή η ποιότητα στηρίζεται στην αξιοποίηση των υποδομών, γι’ αυτό και η επερώτησή μας. Τι γίνεται με την αξιοποίηση των υποδομών, ποια είναι η μελέτη - έρευνα. Στηρίζεται επίσης στον εκσυγχρονισμό των καταλυμάτων, στη δραστική βελτίωση της ποιότητας των προσφερομένων υπηρεσιών και άλλων δραστηριοτήτων. Πρέπει να διαφοροποιηθούμε για να αναβαθμίσουμε τον τουρισμό. Και αυτά τα ερωτήματα βάζαμε, κύριε Πρόεδρε, στον κύριο Υπουργό για να απαντήσει. Πώς ενισχύονται τα τουριστικά δίκτυα διανομής και μεταφοράς -δεν μας είπε τίποτα- προκειμένου να συγκροτηθεί ένα μακροπρόθεσμο, βιώσιμο και ανταγωνιστικό τουριστικό προϊόν, που θα ενισχύει την κοινωνική ευημερία και θα υποστηρίζει τις κοινωνικές και παραγωγικές τομές.
    Βεβαίως, το πρόγραμμα για το οποίο έγινε λόγος, που είπε ο κ. Ευθυμίου -και ο κύριος Υπουργός το είδε απλά σαν σχολική εκδρομή, τις λευκές και πράσινες τάξεις- δεν είναι μια αναπτυξιακή προσπάθεια; Δεν είναι μια τουριστική ανάπτυξη με σύγχρονη δια βίου, θα έλεγα, εκμάθηση των πολιτιστικών, κοινωνικών, περιβαλλοντικών αγαθών και αποθεμάτων που έχει αυτή η χώρα; Αυτή η χώρα έχει μια σύνθεση συγκριτικών πλεονεκτημάτων, που αν ο κ. Αβραμόπουλος ήθελε πραγματικά και είχε ενδιαφέρον γι’ αυτήν τη χώρα και τον τουρισμό -ένα χρόνο θα καθόταν αν το ήθελε να κάνει-, αν το ήθελε, ακριβώς αυτήν την καταγραφή των συγκριτικών πλεονεκτημάτων για να μπορέσει αυτήν την πλούσια σύνθεση να την αξιοποιήσει και να αξιολογήσει- εκεί που κάθεται και αξιολογεί τους συναδέλφους του, εμάς δηλαδή- να αξιολογήσει αυτά τα πλεονεκτήματα και με τους ειδικούς συμβούλους να στήσει και να συνθέσει τη νέα στρατηγική που εμπεριέχει ό,τι καλό βρήκε μέχρι σήμερα και βεβαίως προωθεί πολύ περισσότερο την ανάπτυξη την τουριστική. 
    Εκεί θέλαμε, κύριε Πρόεδρε, να βάλουμε και εμείς τις πινελιές, της δικιάς μας δημιουργικής κοινοβουλευτικής κατάθεσης αφού πρώτα έχουμε απαντήσεις στα αιώνια -τείνουν να γίνουν- ερωτήματα συγκεκριμένων θεμάτων, για το τι σκέπτεται, τι θα κάνει, ή τι έκανε αυτό το Υπουργείο.
    Βεβαίως, κύριε Πρόεδρε, κατανοώ την ευαισθησία που έχετε, γιατί και εσείς στην περιοχή σας έχετε ερωτηματικά ως Βουλευτής του Νομού Τρικάλων, γιατί και εκεί δεν δόθηκαν απαντήσεις και δεν έχει γίνει τίποτα. Και καταλαβαίνω τη δυσκολία σας.
    Εδώ, βεβαίως, υπάρχει ένα ζήτημα. Με πρόσβαλε, ο κύριος Υπουργός, γιατί δεν μπορούσε να απαντήσει και ζήτησε από τη Μαγνησία να με αξιολογήσουν σήμερα, λέτε και δεν με αξιολογούν χρόνια. Με επαίνεσε ο κ. Πολύδωρας, για το ήθος  της τοποθέτησής μου και το περιεχόμενο. Κάποιο πρόβλημα, λοιπόν, έχει η Κοινοβουλευτική Ομάδα της Νέας Δημοκρατίας με την Κυβέρνηση και ειδικά με το Υπουργείο Τουριστικής Ανάπτυξης και όχι εμείς, όπως κατήγγειλε ο κύριος Υπουργός ,για τα προβλήματα που είχε το Υπουργείο Ανάπτυξης με τον τουρισμό.
    Παρά το γεγονός, κύριε Πρόεδρε –και το ξέρετε πολύ καλά, ξέρω ότι έχω ανταποδοτικότητα στο σεβασμό που τρέφω στο πρόσωπό σας και από την πλευρά σας, ευχαριστώ πολύ που σήμερα μπορεί και αυτή η διαφορά ενός Προέδρου της Βουλής του άλλου κόμματος να δείχνει τη διαφορά με ενός μέλους της Κυβέρνησης του ίδιου κόμματος- ότι οι Ολυμπιακοί Αγώνες επανέφεραν την Ελλάδα εκεί που της αξίζει –και μας είπε ο κύριος Υπουργός τώρα, αφήστε τα αυτά είναι παρελθόν, ξεχάστε τους Ολυμπιακούς Αγώνες, ξεχάστε τα πάντα, ξεχάστε την προσπάθεια του ελληνικού λαού, την υπερηφάνεια της χώρας γιατί εγώ έχω στο μυαλό μου, «ΘΑ», στο μέλλον να κάνω κάτι- παρά, λοιπόν, αυτό το γεγονός, η δυναμική δηλαδή που αναπτύχθηκε στην μεταολυμπιακή Ελλάδα σαν σύγχρονο τουριστικό, επιχειρηματικό και επενδυτικό προορισμό η χώρα μας, δυστυχώς, κύριε Πρόεδρε, η Κυβέρνηση της Νέας Δημοκρατίας θυσίασε αυτήν τη δυναμική και την εθνική προσπάθεια στο βωμό της επικοινωνιακής της πρακτικής, αλλά θεωρώ σήμερα εδώ και της κομματικής μισαλλοδοξίας. 
      Η αρνητική δημοσιότητα, που η ίδια δημιούργησε και προεκλογικά για τα ολυμπιακά έργα και στη συνέχεια με την απογραφή, το «Βασικό Μέτοχο» και τις ακραίες αντιεπιχειρηματικές της απόψεις, υποβαθμίζει την ελκυστική, μεταολυμπιακή εικόνα της χώρας μας και μειώνει το τουριστικό ενδιαφέρον. Άλλωστε, η προβολή και η διαφήμιση του ελληνικού τουρισμού έγινε με καθυστέρηση, κύριε Πρόεδρε, και με σπασμωδικές και αποσπασματικές κινήσεις, χωρίς έρευνα αγοράς, γεγονός που καθιστά, τελικά, αναποτελεσματική την τουριστική καμπάνια. 
      Τα στοιχεία των πρώτων μηνών που έρχονται από τους ξενοδόχους απ’ όλη τη χώρα και την περιφέρεια δεν είναι καθόλου ενθαρρυντικά, αλλά εμείς ελπίζουμε, κύριε Υπουργέ, στο αθάνατο πνεύμα του ελληνικού τουρισμού και στην ψυχή της μεταολυμπιακής Ελλάδας που μπορούν να αντισταθούν στην ανύπαρκτη πολιτική της Κυβέρνησης. Εύχομαι και ελπίζω, κύριε Πρόεδρε, την άλλη φορά ο κύριος Υπουργός με υψηλό αίσθημα ευθύνης, με κοινωνική ευαισθησία βγάζοντας το ευγενικό προσωπείο της δήθεν αισιοδοξίας να δείξει σεβασμό στην ελληνική Βουλή και στα κόμματα της Αξιωματικής Αντιπολίτευσης, γιατί, τελικά, φαίνεται ότι «αρχή άνδρα δείκνυσι», αλλά εδώ αυτή η αρχή άνδρα απομυθοποίησε. Ας ζει ο ίδιος το δικό του μύθο. 
       (Χειροκροτήματα από την πτέρυγα του ΠΑΣΟΚ )
       ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Εγώ παρέμεινα μέχρι τέλους της ομιλίας του κυρίου Υπουργού, διότι μίλησα και θεώρησα απαραίτητο να ακούσω την απάντησή του. Λυπάμαι ειλικρινά και είναι κάτι το οποίο γίνεται για πρώτη φορά στο Κοινοβούλιο. Πολλές φορές στο παρελθόν είχαμε τη δικαιολογημένη, κατά τη γνώμη μου –και τότε επιδοκίμαζα την τότε αντιπολίτευση για την αντίδρασή της- αντίδραση της Αντιπολιτεύσεως, όταν ενώ μπορούσε και θα έπρεπε να έρθει ο αρμόδιος Υπουργός, ερχόταν εδώ ένα καθ’ όλα άξιος και σεβαστός Υφυπουργός. Αυτό που έγινε σήμερα, δηλαδή να αποχωρεί ο Υπουργός, διότι δεν αισθάνεται καλά ή αισθάνεται άσχημα από τα λεγόμενα επερωτώντων Βουλευτών συμβαίνει για πρώτη φορά.
       Ο Κανονισμός μας έχει διατάξεις με τις οποίες μπορεί να αντικατασταθεί η οποιαδήποτε προσβολή, αν τυχόν προκύψει από τα λεγόμενα. Θέλω να το λάβει υπ’ όψιν του αυτό, το Προεδρείο, για να μην μπούμε εδώ σ’ αυτήν τη λογική «η σιωπή μου προς απάντησή σου». Δηλαδή, μιλά η Κοινοβουλευτική Εκπρόσωπος του κόμματος της Αξιωματικής Αντιπολιτεύσεως. Τι σημαίνει αυτό; Γυρίζω τις πλάτες μου και φεύγω; Και θα πρέπει να ακούσουμε, γιατί τον σεβόμεθα, γιατί τον εγνώρισα και ως Βουλευτή του κόμματος...
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, δεν είναι εδώ η πολιτική ηγεσία; 
      ΑΠΟΣΤΟΛΟΣ ΚΑΚΛΑΜΑΝΗΣ: Λέω ότι θα σας ακούσουμε με σεβασμό, διότι ως Βουλευτής εδώ υπήρξατε υπεύθυνος, αλλά δεν μπορούμε να παραγνωρίσουμε το γεγονός ότι για πρώτη φορά ένας Υπουργός δείχνει αυτήν την καταφρονητική, προς το Κοινοβούλιο, συμπεριφορά. Δεν είναι ανάγκη να γυρίσει κανείς την πλάτη του σε κάποιον, γυρίζει την πλάτη του στο Κοινοβούλιο. 
      Μιλά η εκπροσωπούσα το κόμμα της Αξιωματικής Αντιπολιτεύσεως Βουλευτής και από εκεί έχουμε χαμόγελα των συνεργατών, στους οποίους, κύριε Πρόεδρε, συστήστε να κάθονται και καλύτερα και σεμνότερα. Έτσι είναι το σωστό. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, δεν έπεσε στην αντίληψή μου κάτι τέτοιο. Ειδάλλως, αν έπεφτε, θα το έκανα. Να είστε σίγουρος. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό να περνάει αυτή η εικόνα –αυτό περνάει ο κύριος Υπουργός σήμερα- ότι το Κοινοβούλιο είναι απλώς «να πάμε εκεί, να ακούσουμε όποιους θέλουμε, να απαντήσουμε ό,τι θέλουμε», «παιδιά χαλαρώστε». Δεν είναι αυτή κυβερνητική εικόνα και δεν μου αρέσει και εμένα να γίνεται αυτό στο Κοινοβούλιο. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Κύριε Πρόεδρε, μπορώ να έχω το λόγο; 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, πριν δώσω το λόγο στον κύριο Υφυπουργό που εκπροσωπεί την Κυβέρνηση με την άδεια της Βουλής θα δώσω δύο λεπτά στον κ. Τσοχατζόπουλο. 
    Κυρίες και κύριοι συνάδελφοι, θα ήθελα να δώσω ορισμένες απαντήσεις.
    Κύριε Πρόεδρε, θεωρώ ότι ο Υπουργός έμεινε και πολλές ώρες και άκουσε όλους και δεν είχε καμία πρόθεση να γυρίσει την πλάτη στη Βουλή ή στους Βουλευτές ή στους συναδέλφους, πολύ περισσότερο στην αξιαγάπητη –που όλοι εδώ την εκτιμούμε- Κοινοβουλευτική Εκπρόσωπό σας, την κ. Ζήση. Απλώς, όπως γνωρίζετε, διότι περάσατε και από τα υπουργικά έδρανα, από τον υπουργικό θώκο, οι Υπουργοί έχουν βεβαρημένα προγράμματα. Ήδη ο Υπουργός είχε κάτσει σχεδόν πέντε ώρες. Έχει αφήσει αντικαταστάτη. Η Κυβέρνηση είναι ενιαία. Η ευθύνη είναι ενιαία. Ο κ. Λιάσκος θα μιλήσει στη συνέχεια. Μπορεί να μεταφέρει ή και ο ίδιος να απαντήσει εκ μέρους της Κυβέρνησης. Επομένως δεν νομίζω ότι θα πρέπει να γίνεται θέμα αυτό.
    Τώρα, όσον αφορά τους κυρίους συνεργάτες, δεν υπέπεσε κάτι στην αντίληψή μου. Να είστε σίγουρος…
    ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί να βλέπετε όλη την Αίθουσα. Και δεν είναι σωστό. Το λέω στους ιδίους. 
    ΠΡΟΕΔΡΕΥΩΝ (Σωτήρης Χατζηγάκης): Θεωρώ ότι το θέμα έληξε.
    Κύριε Τσοχατζόπουλε, σας δίνω το λόγο για δύο λεπτά τελείως κατ’ εξαίρεση και κατά παραβίαση του Κανονισμού. Επειδή, όμως, μείνατε ως αυτήν την ώρα, δεν θα ήθελα να μην ακουστείτε. 
    Ορίστε, έχετε το λόγο, για να κλείσει μετά ο κύριος Υφυπουργός.
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Πάντως, κύριε Πρόεδρε, σύμφωνα με τον Κανονισμό, μου είπε ο συνάδελφός σας ότι στο τέλος των ομιλιών, εφόσον υπάρξει αναφορά του Υπουργού σε εμένα, δικαιούμαι…
    ΠΡΟΕΔΡΕΥΩΝ (Σωτήρης Χατζηγάκης): Κύριε Τσοχατζόπουλε, σας παρακαλώ πάρα πολύ. Εδώ είναι και ο πρώην Πρόεδρος της Βουλής…
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και ήρθα να συμπληρώσω.
    ΠΡΟΕΔΡΕΥΩΝ (Σωτήρης Χατζηγάκης): Είναι τελείως κατ’ εξαίρεση. Και την πρώτη φορά που σας έδωσα το λόγο, στη διακριτική ευχέρεια του Προεδρείου ήταν.
    ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ πάρα πολύ, κύριε Πρόεδρε.
    Θέλω να σας πω το εξής, κύριε Πρόεδρε. Παρά την περιφρονητική αποχώρηση του Υπουργού Τουρισμού, επιμένω να απευθυνθώ προς την Κυβέρνηση. Θα εγκληματήσει εάν σταματήσει το πρόγραμμα των «πράσινων και λευκών τάξεων». Αποτελεί ένα πρόγραμμα εσωτερικού τουρισμού και είναι ένα ολοκληρωμένο πρόγραμμα, σύννομο και νόμιμο, με όσα κατέθεσε ο κ. Ευθυμίου προηγουμένως.
    Απορώ πώς, ο κύριος Υπουργός, διαπίστωσε ότι δεν είναι σύννομο για την ΕΤΑ να το υλοποιήσει. Διότι είναι ενταγμένο στο πρόγραμμα της ΕΤΑ ως πρόγραμμα εσωτερικού τουρισμού, προγράμματα για μαθητές. 
    Προβλέπει, μάλιστα, να ενταχθούν στο πρόγραμμα αυτό, μέχρι το 2008, διακόσιες πενήντα χιλιάδες μαθητές -πενήντα χιλιάδες μαθητές, περίπου, το χρόνο- και με κόστος που δεν θα υπερβαίνει τα 12.000-15.000 ευρώ, θα δίνει τη δυνατότητα να αξιοποιηθούν από τη μια μεριά οι τουριστικές υποδομές –χειμερινός τουρισμός, οικολογικός, ορεινός τουρισμός- και συγχρόνως να ικανοποιηθεί η απαίτηση για τα νέα παιδιά, τους μελλοντικούς καταναλωτές και χρήστες του τουριστικού προϊόντος, να αποκτήσουν οικολογική συνείδηση.
    Πιστεύω, λοιπόν, ότι έχει τεράστια σημασία για τη χώρα μας να υποστηριχθεί από τα δύο Υπουργεία –Υπουργείο Παιδείας και Υπουργείο Τουρισμού- αυτό το Πρόγραμμα. Αποτελεί πολιτική προτεραιότητα.
    Γι’ αυτό, κύριε Πρόεδρε, θεώρησα ανάγκη να τα επισημάνω στην Κυβέρνηση, ακούγοντας τον Υπουργό στη δευτερολογία του να λέει, «το σταματήσαμε διότι…» -δήθεν- «…κάποιο εμπόδιο υπήρχε». Κανένα εμπόδιο δεν υπάρχει. Νόμιμα, σύννομα και αποτελεσματικά για τον ελληνικό τουρισμό πρέπει να προωθηθεί αυτή η διαδικασία.
    Επίσης, έχω να κάνω μία παράκληση: Εγκαταλείψατε την προβολή της αρτηρίας του Ε10, του βασικού άξονα για όλον τον τουρισμό της Βόρειας Ελλάδας. Έχουν ξανανοίξει οι χώρες της Ανατολικής Ευρώπης. 
    Άρα, λοιπόν, εσείς, που είστε το κατ’ εξοχήν αρμόδιο Υπουργείο, πρέπει να φροντίσετε πρώτα για την αναγνώριση και διαφήμιση του ανοίγματος του Ε10 και δεύτερον για τις εισόδους της χώρας μας, που με επιτυχία πραγματοποίησε η ΕΤΑ. Μόνο που πρέπει να τις αξιοποιήσετε και να φροντίσετε να βρείτε χρήματα να πληρώσετε τους εργολάβους για να ολοκληρώσουν τις εισόδους και δεύτερον να τις νοικιάσετε για να μπορέσουν να αξιοποιηθούν.
    Αισθανόμουν, λοιπόν, κύριε Πρόεδρε, την ανάγκη αυτά τα δύο σημεία να τα επισημάνω, για να μπορέσει να έχει ολοκληρωμένο νόημα η επερώτησή μας.
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Τσοχατζόπουλε.
    Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δέκα μαθητές, δέκα γονείς και τρεις συνοδοί-διδάσκαλοι από το Δημοτικό Σχολείο Επισκοπής Ρεθύμνου.
    Η Βουλή τους καλωσορίζει.
    (Χειροκροτήματα από όλες τις πτέρυγες της Βουλής)
    Ορίστε, κύριε Υφυπουργέ, έχετε το λόγο για να κλείσουμε τη συζήτηση.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, πραγματικά μέσα από μία εμπεριστατωμένη ανάλυση και με κατάθεση εγγράφων απαντήθηκαν από τον κύριο Υπουργό όλες οι ερωτήσεις της προκείμενης επερώτησης των συναδέλφων Βουλευτών. Θέλω όμως να πω εδώ ότι φαίνεται πως κάποιοι δεν αντιλαμβάνονται ότι, ενώ δεν έχουν οι ίδιοι συμπεριφορά –συμπεριφορά εννοώ που να προσομοιάζει και με τις αρχές και με τα ήθη αυτής της Αίθουσας- εγκαλούν άλλους εις απολογίαν. 
      Και απευθυνόμενος προς την Κοινοβουλευτική Εκπρόσωπο του ΠΑΣΟΚ έχω να πω ότι μπορεί να λέτε –και πολύ σωστά το λέτε- το «αρχή άνδρα δείκνυσι», αλλά εσείς συμπεριφορά σήμερα εδώ δεν δείξατε. Με προσωπικές αναφορές… 
      ΡΟΔΟΥΛΑ ΖΗΣΗ: Δεύτερη παρατήρηση.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ακούστε, κυρία μου, σας ακούσαμε πολύ καλά. Τώρα μιλάμε εμείς. 
      Με προσωπικές αναφορές φαίνεται …
      ΡΟΔΟΥΛΑ ΖΗΣΗ: Τότε να κάνω κι εγώ το ίδιο.
      (Θόρυβος από την πτέρυγα του ΠΑΣΟΚ)
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αφήστε να μιλήσουμε κι εμείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Επί της επερωτήσεως. Αυτό είναι έργο του προεδρεύοντος.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επί της επερωτήσεως, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ, μην διακόπτετε. Μην ταράξουμε το κλίμα της Βουλής. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Επί της επερωτήσεως μιλούσε η συνάδελφός σας προηγουμένως, όταν κατήγγειλε τον Υπουργό ως αδιάφορο και τουρίστα; Επί της επερωτήσεως μιλούσε η συνάδελφός σας προηγουμένως, όταν έλεγε τέτοια βαριά σχόλια και μάλιστα με τέτοιο τρόπο; 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό είναι έργο του προεδρεύοντος, όχι δικό μας. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Αλλά να ρωτήσω και το εξής: Επί της επερωτήσεως μιλούσε και ο πρώτος επερωτών, όταν αποκαλούσε εμένα συκοφάντη; Εγώ δεν ζήτησα το λόγο επί προσωπικού. Είπε: «Ο κ. Λιάσκος με συκοφαντίες προχθές επέκρινε τον κ. Σγουρίδη». 
      Και λέω: Όταν μας ρωτάτε εδώ, το τι θα απαντήσουμε θα το αξιολογείτε εσείς; Εάν θεωρείτε ότι μπορείτε να συνεχίζετε την αλαζονική συμπεριφορά που είχατε ως κυβέρνηση, θα πρέπει να καταλάβετε ότι ένας από τους θεμελιώδεις λόγους που σας έβαλε ο ελληνικός λαός στην Αντιπολίτευση είναι αυτός. Όταν, λοιπόν, εσείς θα ρωτάτε, εμείς θα απαντάμε. Και βέβαια έχουμε και τη δυνατότητα να συγκρίνουμε και τις εποχές. 
      Έτσι είναι, κύριε Πρόεδρε, γιατί θα πρέπει να ξέρετε ότι δεν μπορεί να φωνάζει ο κλέφτης για να φοβάται ο νοικοκύρης. Και θα σας πω εδώ, για να αιτιολογήσω και αυτά που θέλω να πω …
      ΑΠΟΣΤΟΛΟΣ ΚΑΚΛΑΜΑΝΗΣ: Ποιος είναι ο κλέφτης; Πρέπει να προσέχετε τι λέτε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Σας παρακαλώ. Πρέπει να αντέχετε κιόλας.
       ΠΡΟΕΔΡΕΥΩΝ (Σωτήρης Χατζηγάκης): Κύριε Πρόεδρε, απόφθεγμα ήταν. Δεν εννοεί «κλέφτης» στην κυριολεξία.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν είναι σωστό αυτό που κάνει.
      ΠΡΟΕΔΡΕΥΩΝ (Σωτήρης Χατζηγάκης): Απόφθεγμα είναι. Δεν κυριολεκτεί.
      ΡΟΔΟΥΛΑ ΖΗΣΗ: Και το «άνδρα αρχή δείκνυσι» και αυτό απόφθεγμα είναι.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ξέρω ότι μπορεί να μην σας αρέσουν αυτά, αλλά δεν καταλάβατε ότι δεν δείχνετε και τον προσήκοντα σεβασμό. Εμείς σας ακούσαμε με πάρα πολύ μεγάλη κατάνυξη. Όταν, λοιπόν, λέτε ό,τι θέλετε εδώ μέσα, δεν αντέχετε μετά να ακούσετε κριτική. Γιατί; Γιατί έτσι είστε συνηθισμένοι, γιατί αυτό είναι το πολιτικό σας ήθος. Ακούστε, λοιπόν, κι εσείς μια φορά. 
      Όταν συγκρίνουμε, κυρία και κύριοι συνάδελφοι, το κάνουμε πρώτα απ’ όλα για σας. Πρέπει να καταλάβετε το εξής. Ρωτήσατε για διαφήμιση, ρωτήσατε για κρατικές υπηρεσίες, ρωτήσατε για νομοσχέδια, ρωτήσατε για αναπτυξιακό νόμο, ρωτήσατε για έρευνα αγοράς, για συνέργιες με άλλα Υπουργεία, ρωτήσατε για τις εναλλακτικές μορφές, για την ΕΤΑ. Και τίθεται το ερώτημα: Καλά, εμείς αυτό το χρονικό διάστημα δεν έχουμε κάνει τίποτα. Αφού η μεγάλη σας πολιτική δρομολόγησε όλα αυτά, γιατί δεν υπάρχουν; 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Δεν τα βλέπετε φαίνεται. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ξέρετε γιατί δεν υπάρχουν; Γιατί είκοσι χρόνια περιφέρατε οράματα, τα οποία αορίστως εξαγγέλλατε και ποτέ δεν υλοποιήσατε. 
      ΡΟΔΟΥΛΑ ΖΗΣΗ: Ενώ εσείς αφορισμούς.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Και εξηγούμαι. Θα πρέπει να περιμένετε για μας, κύριοι συνάδελφοι. Εμείς δεν είχαμε μαγικό ραβδί ούτε ήλθαμε εδώ για αναστρέψουμε την πτωτική πορεία του τουριστικού προϊόντος μέσα σε λίγους μήνες. Πρέπει να καταλάβετε. Διαφήμιση δεν κάνατε ποτέ ή όταν την κάνατε, οι τουρίστες ή είχαν έλθει στην Ελλάδα ή μερικοί από αυτούς αποχωρούσαν κιόλας. Ποτέ δεν ήταν στοχευμένη. Ήταν στατική, εγωκεντρική, αν θέλετε με μειωμένα κονδύλια. Οι κρατικές σας υπηρεσίες, τις οποίες αφήσατε, ήταν άθλιες. Τον διαλύσατε τον ΕΟΤ και στείλατε τις αρμοδιότητές του στο χάος. Πρέπει να καταλάβετε ότι δεν κάνατε τίποτα για να συνδέσετε το τουριστικό προϊόν με τους Ολυμπιακούς Αγώνες.


      Τις εναλλακτικές μορφές τουρισμού δεν τις οριοθετούσατε ποτέ. Είχαν περάσει τρία προγράμματα leader και δεν είχατε κάνει ούτε προδιαγραφές για τον αγροτουρισμό. 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και σαν αντιπολίτευση τα λέγατε αυτά. Παραμύθια είναι αυτά!
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Ποιο ήταν το αθλητικό τουριστικό προϊόν; Ποιο ήταν το πολιτιστικό τουριστικό προϊόν; Ανύπαρκτα, κυρία συνάδελφε. 
      Για την ΕΤΑ, τι σχόλια να κάνουμε; Όποιος έφθανε, το χέρι έβαζε εκεί πέρα. 
      Θέλετε να σας πω και κάτι ακόμα; Είναι μέσα στους σκοπούς της ΕΤΑ το να χρηματοδοτεί τέτοια προγράμματα ή στον Καταστατικό της Χάρτη –έτσι, τουλάχιστον, εσείς τη φτιάξατε- σκοπός είναι η αξιοποίηση της περιουσίας του ελληνικού τουρισμού; Αυτός δεν είναι ο σκοπός της; 
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Και η υποστήριξη τουριστικών προγραμμάτων.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσοχατζόπουλε.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε Πρόεδρε, με συγχωρείτε, αλλά προστατέψτε με. 
      ΠΡΟΕΔΡΕΥΩΝ (Σωτήρης Χατζηγάκης): Αυτό κάνω. Σας παρακαλώ πολύ, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Διορθώνω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Μα δεν νομιμοποιείσθε να διορθώνετε. 
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Δεν αρέσουν στους συναδέλφους αυτά που λέμε εμείς. Αυτοί αντιθέτως υβρίζουν, μας λένε συκοφάντες, αλλά δεν τους αρέσουν αυτά που λέμε εμείς. 
      Εσείς ούτε πολιτική, ούτε στρατηγική είχατε για τον τουρισμό. Προηγουμένως είπε εδώ συνάδελφος, παραλάβατε τον τουρισμό με πέντε εκατομμύρια τουρίστες και τον φθάσατε εκεί που τον φθάσατε, στα δεκατέσσερα εκατομμύρια.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Στα δεκατρία εκατομμύρια.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Κύριε συνάδελφε, σας το είπα και άλλη φορά. Διαβάστε πόσο ήταν ο τουρισμός. Αφού  δεν ασχοληθήκατε ποτέ. Παρεμπιπτόντως ασχολιόσασταν με τον τουρισμό. 
      Το 1993 –εγώ θα φέρω την παραίτησή μου αν δεν είναι έτσι- για να καταλάβετε ότι δεν ξέρετε, ο τουρισμός στην Ελλάδα όταν παραλάβατε, ήταν εννέα εκατομμύρια οκτακόσιες χιλιάδες, για να ξέρετε κύριε συνάδελφε, επειδή δεν ξέρετε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Δεκατρία εκατομμύρια σας παραδώσαμε.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε Τσοχατζόπουλε.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Για μένα τα λέει.
      ΠΡΟΕΔΡΕΥΩΝ (Σωτήρης Χατζηγάκης): Πώς τα λέει για εσάς;
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): Περιττά, λοιπόν, ήταν όλα για σας. Περιττή ήταν η διαφήμιση, γι’  αυτό ποτέ δεν την κάνατε. Περιττό είναι το σκάψιμο των αγορών και οι εμφανίσεις στο εξωτερικό, όπως απέριττες ήταν και οι εκθέσεις που εμφανιζόσασταν, έως παράγκες, γιατί αυτή ήταν η αισθητική εικόνα της Ελλάδας προς τα έξω.
      Για εμάς το σκάψιμο των αγορών, οι δημόσιες σχέσεις, οι επαφές με όλες τις αγορές του κόσμου είναι το πρώτο μας καθήκον. Αυτό πρέπει να κάνουμε για να φέρουμε κόσμο.
      Θέλετε να σας πω και κάτι ακόμη; Τι να πούμε ως παράδειγμα; Ότι όταν γινόταν η Σύνοδος των Ευρωπαίων Υπουργών Τουρισμού ρώτησα τον Υφυπουργό γιατί δεν πάει και μου απάντησε: «Τους είπαμε να μην το κάνουν Πάσχα και επειδή το κάνουν Πάσχα δεν πάω», επειδή πιθανώς θέλατε να πάτε στο χωριό σας, ή ότι δεν πήγαμε ποτέ σε συνέδριο του Παγκόσμιου Οργανισμού Τουρισμού;
      Εγώ ήμουν Τομεάρχης Τουρισμού και δεν πήγαμε ποτέ, κύριε πρώην Υπουργέ. 
      Πρέπει να καταλάβετε ότι αυτή η Κυβέρνηση αγωνίζεται για να συμμαζέψει αυτό που, πράγματι, πήγαινε με αυτόματο πιλότο και που όλοι οι τουριστικοί φορείς σας κατήγγειλαν.
      Και επειδή μιλήσατε, κυρία συνάδελφε, για τουριστικούς φορείς, ποιοι είναι οι τουριστικοί φορείς που καταγγέλλουν την πολιτική μας; Μπορείτε να μας τους κατονομάσετε, επειδή εγώ τους ξέρω; Δεν τους ξέρετε και πρέπει να καταλάβετε ότι αυτοί όχι μόνο συνεργάζονται μαζί μας, αλλά βλέπουν και πρώτη φορά ένα Υπουργείο που δεν έρχεται, αφού ήταν η Κυβέρνηση που εκπροσωπούσε όπως εσείς, μετά από δεκαετίες να λέει: «Σας αφήσαμε ιδέες, κάντε πράξεις», γιατί ούτε νομοθετικό έργο αφήσατε, ούτε αναπτυξιακό νόμο κάνατε, ούτε προχωρήσατε σε μία στρατηγική. 
      Εμείς τα κάναμε αυτά. Και αναπτυξιακό νόμο κάνουμε και νομοσχέδιο φέρνουμε και τις διατάξεις που θα λύσουν τα προβλήματα των αγκυλώσεων που δημιουργήσατε, εμείς θα τις φέρουμε.
      Σας καλούμε επιτέλους, επειδή κάναμε Υπουργείο, πέρα από το να κάνετε κριτική, γιατί κριτική πρέπει να κάνετε σε αυτά που εσείς δεν κάνατε, όχι σε αυτά που εμείς προσπαθούμε να κάνουμε…
      ΡΟΔΟΥΛΑ ΖΗΣΗ: Εσείς είσθε Κυβέρνηση.
      ΑΝΑΣΤΑΣΙΟΣ ΛΙΑΣΚΟΣ (Υφυπουργός Τουριστικής Ανάπτυξης): …να συγκρίνετε και να βοηθάτε, έτσι ώστε να υλοποιηθεί επιτέλους μια τουριστική πολιτική σε βάθος χρόνου, που να αξιοποιεί σε βάθος χρόνου τον ελληνικό τουρισμό. 
      ΑΠΟΣΤΟΛΟΣ ΚΑΚΛΑΜΑΝΗΣ: Αδικήσατε τον εαυτό σας, κύριε Υπουργέ. Δεν επιτρέπεται ένας Βουλευτής σαν εσάς μέσα σε δεκατέσσερις μήνες να αποκτάει τέτοιο ύφος. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμόν 60/32/3.3.2005              επερώτησης Βουλευτών του ΠΑΣΟΚ προς τον Υπουργό Τουριστικής Ανάπτυξης, Εθνικής Παιδείας και Θρησκευμάτων και Οικονομίας και Οικονομικών σχετικά με θέματα τουρισμού.
    Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.07΄ λύεται η συνεδρίαση για την προσεχή Δευτέρα 6 Ιουνίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ  



70
ΣΥΝΕΔΡΙΑΣΗ 3/6/05

