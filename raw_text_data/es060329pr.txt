ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΒ΄

Τετάρτη 29 Μαρτίου 2006 (Πρωϊνή)

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Κελέτση Σ. και Νικολόπουλου Ν., σελ.
3. Ανακοινώνεται ότι τη συνεδρίαση παρακολουθούν μαθητές από το Λύκειο Μοντοσκιέ Γαλλίας, το Γ΄ Δημοτικό Σχολείο Γιαννούλης Λάρισας και το 1ο ΤΕΕ Παλαμά Καρδίτσας, σελ.
4. Ειδική ημερήσια διατάξη με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη της Περιφέρειας», σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Πέμπτης 30 Μαρτίουι 2006, σελ.

ΟΜΙΛΗΤΕΣ
Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΚΑΡΑΜΑΝΛΗΣ Κ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΣΙΟΥΦΑΣ Δ., σελ.


     
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΙΒ΄
     Τετάρτη 29 Μαρτίου 2006 (πρωί)
     
     Αθήνα, σήμερα στις 29 Μαρτίου 2006, ημέρα Τετάρτη και ώρα 11.33΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 28 Μαρτίου 2006 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΙΑ΄ συνεδριάσεώς του, της Τρίτης 28 Μαρτίου 2006, σε ό,τι αφορά την ψήφιση στο σύνολό του σχεδίου νόμου: «Ενίσχυση της οικογένειας και λοιπές διατάξεις».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Νεάπολης Λασιθίου ζητεί τη χρηματοδότηση της αποπεράτωσης έργων υποδομής στην ευρύτερη περιοχή του.
     2) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά, με την οποία ο Δήμαρχος Θέρμου διαμαρτύρεται για την περικοπή δρομολογίων του Αστικού ΚΤΕΛ Αγρινίου προς το Δ.Δ. Μυρτιάς.
     3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Σύλλογος Εργαζομένων Συνομοσπονδίας και Σωματείων Πολυτέκνων Ελλάδος διαμαρτύρεται για την αφαίρεση αρμοδιοτήτων από την Α.Σ.Π.Ε. και τους Συλλόγους των Πολυτέκνων.
     4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο κ. Ιωάννης Κρηνίδης, πληρεξούσιος δικηγόρος της εταιρείας «ΣΙΓΜΑ ΝΑΥΤΙΛΙΑΚΗ Α.Ε.» γνωστοποιεί δικαστική απόφαση και ζητεί απόψεις επί του κριθέντος θέματος.
     5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Ένωση Καθηγητών Φυσικής Αγωγής Ελλάδος διαμαρτύρεται για παρατυπίες που έγιναν κατά τη διαδικασία πρόσληψης αναπληρωτών καθηγητών Φυσικής Αγωγής.
     6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί την εξασφάλιση δημόσιου συστήματος παροχής υπηρεσιών υγείας, με σύγχρονες πλήρως εξοπλισμένες και στελεχωμένες Μονάδες Υγείας.
     7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία ο Διαπεριφερειακός Σύλλογος Εργαζομένων «Βοήθεια στο Σπίτι» ζητεί τη συνέχιση της λειτουργίας των προγραμμάτων «Βοήθεια στο Σπίτι».
     8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Συντονιστική Επιτροπή των αδιόριστων εκπαιδευτικών με τρία παιδιά διατυπώνει τις προτάσεις της για την πρόσληψη ως αναπληρωτών, των αδιόριστων εκπαιδευτικών με τρία παιδιά.
     9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία Επιτροπή για την απένταξη της Τέμενης από τον Καποδιστριακό Δήμο Αιγίου ζητεί την ανεξαρτητοποίηση της τέως Κοινότητας Τέμενης Νομού Αχαΐας.
     10) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία το Ίδρυμα Ογκολογικών Ασθενών «Η ΕΛΠΙΔΑ» ζητεί τον καθορισμό του νοσηλείου για τους ασθενείς ασφαλισμένους που θα κάνουν χρήση του ξενώνα «Η ΕΛΠΙΔΑ».
     11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά, με την οποία η Πολυτεκνική Οργάνωση Πατρών και Περιχώρων διαμαρτύρεται για την αφαίρεση αρμοδιοτήτων από την ΑΣΠΕ και τους Πολυτεκνικούς Συλλόγους και προτείνει τροποποιήσεις στο νομοσχέδιο για τους πολύτεκνους.
     12) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Μορφωτικός Σύλλογος Σκήτης «ΕΥΞΕΙΝΟΣ» ζητεί την οικονομική ενίσχυση των πολιτιστικών δραστηριοτήτων του.
     13) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία το Περιφερειακό Σωματείο Ενέργειας ΔΕΗ Κοζάνης – Πτολεμαϊδας – Φλώρινας ζητεί την πρόσληψη προσωπικού με κριτήρια αξιοκρατίας και εντοπιότητας.
     14) Ο Βουλευτής Τρικάλων κ. ΝΙΚΟΛΑΟΣ ΛΕΓΚΑΣ κατέθεσε αναφορά, με την οποία Σωματεία των Προγραμμάτων «Βοήθεια στο Σπίτι» ζητούν τη συνέχιση της λειτουργίας του Προγράμματος «Βοήθεια στο Σπίτι» και την απρόσκοπτη χρηματοδότησή του.
     15) Ο Βουλευτής Ηρακλείου κ. ΜΑΝΟΣ ΦΡΑΓΚΙΑΔΟΥΛΑΚΗΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Ηρακλείου ζητεί την άμεση εκταμίευση πόρων προς τους δικαιούχους Ο.Τ.Α. κ.λπ..
     16) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά, με την οποία ζητεί την επαναλειτουργία από την Ο.Α. της αεροπορικής γραμμής Θεσσαλονίκη – Παρίσι.
     17) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία Φορείς και Κάτοικοι του Νομού Κεφαλονιάς μετά τις καταστροφές που έπληξαν την περιοχή τους ζητούν την ενεργειακή θωράκιση του Νομού και τη λήψη μέτρων πολιτικής του προστασίας.
     18) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Σύλλογος Προστασίας Περιβάλλοντος Αττικής «Η ΠΡΟΣΤΑΣΙΑ» ζητεί το χαρακτηρισμό του χειμαρρικού ρέματος Πεντέλης – Χαλανδρίου ως προστατευόμενου τοπίου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 6365/12-1-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1388/ΕΥΣ 508/2-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρου σχετικού, σας ενημερώνουμε για τα εξής:
     Το Υπουργείο Οικονομίας και Οικονομικών μέσω των υπηρεσιών του και σε συνεργασία με τις Ειδικές Υπηρεσίες Διαχείρισης των προγραμμάτων, παρακολουθεί συστηματικά την εξέλιξη των Επιχειρησιακών Προγραμμάτων προκειμένου να υπάρξει βέλτιστη ανταπόκριση στους αυστηρούς και ανελαστικούς κανόνες δημοσιονομικής εκτέλεσης που προβλέπονται από τον Κανονισμό.
     Στο πλαίσιο αυτό, καθ' όλη τη διάρκεια του έτους 2005, προωθήθηκαν συντονισμένες δράσεις υποστήριξης των φορέων υλοποίησης, μέτρα επιτάχυνσης που εφαρμόζονται από τις Διαχειριστικές Αρχές καθώς επίσης και δράσεις ενδυνάμωσης των ρυθμών και της αποτελεσματικότητας των Προγραμμάτων.
     Αναλυτικότερα, η υλοποίηση των Προγραμμάτων παρακολουθείται συστηματικά στη βάση αναλυτικών σχεδίων δράσης για τον κανόνα ν+2 του έτους 2005, των αντίστοιχων προγραμμάτων επιτάχυνσης (προγράμματα crash) και των προβλέψεων των επί μέρους Διαχειριστικών Αρχών, ενώ οι δράσεις εξυγίανσης των Προγραμμάτων είναι συνεχείς.
     Ειδική μέριμνα έχει ληφθεί για τον καλύτερο συντονισμό και την επιτάχυνση των διαδικασιών χρηματορροών ώστε τα συγχρηματοδοτούμενα έργα, εξεταζόμενα σε συνάρτηση με τα προγράμματα επιτάχυνσης να χρηματοδοτούνται έγκαιρα από το Πρόγραμμα Δημοσίων Επενδύσεων.
     Συμπληρωματικά με τις ανωτέρω ενέργειες, οι δράσεις υποστήριξης των Τελικών Δικαιούχων των Επ. Προγραμμάτων, στο πλαίσιο της Τεχνικής Βοήθειας, συμβάλλουν στη συνεπή ανταπόκρισή τους στις ιδιαίτερα αυξημένες απαιτήσεις των διαδικασιών υλοποίησης του ΚΠΣ και στη βελτίωση των ρυθμών απορρόφησης.
     Όσον αφορά την επιτάχυνση της υλοποίησης των προγραμμάτων, ιδιαίτερα σημαντικές εξελίξεις αποτελούν η εξασφάλιση της θετικής αξιολόγησης των συοτημάτων διαχείρισης και ελέγχου του ΕΤΠΑ από την Επιτροπή αλλά και η θεσμοθέτηση ενός εθνικού κανονιστικού πλαισίου για τα δημόσια έργα συμβατού με το Κοινοτικό δίκαιο.
     Επιπλέον σας γνωστοποιούμε ότι έχει εγκριθεί η χρηματοδότηση επενδυτικών σχεδίων για την ανάπτυξη βελτίωση βιομηχανικών περιοχών στην Περιφέρεια Κεντρικής Μακεδονίας με συνολικό ποσό επιχορήγησης 14,5 M€.
     Ως προς την ενίσχυση της επιχειρηματικότητας σημειώνεται ότι στο ΠΕΠ Κ. Μακεδονίας έχουν ενταχθεί επενδύσεις ύψους 81 M€ στους τομείς μεταποίησης και τουρισμού και έχουν ήδη εκταμιευτεί πόροι ύψους 53 M€.
     Για λοιπά ζητήματα της Ερώτησης αρμόδιο να απαντήσει είναι το Υπουργείο Ανάπτυξης, προς το οποίο κοινοποιείται η ερώτηση.
     Ο Υφυπουργός
     ΧΡΗΣΤΟΣ ΦΩΛΙΑΣ»
     2. Στην με αριθμό 6450/16-1-06 ερώτηση του Βουλευτή κ. Ιωάννου Κεφαλογιάννη δόθηκε με το υπ’ αριθμ. 1012843//472/7-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ. 6450/16.1.06 ερώτησης που κατέθεσε ο Βουλευτής κ. Γιάννης Κεφαλογιάννης, σχετικά με το ανωτέρω θέμα, σας γνωρίζουμε τα εξής:
     Με την 1082080/2742/Β0011/8.7.1998 πράξη του Γενικού Γραμματέα του Υπουργείου Οικονομικών Χαρ. Αλαμάνου εγκρίθηκε η αξιοποίηση του ακινήτου που βρίσκεται στις θέσεις «Άσπρο Μούρι - Καλαμάκι - Πηλοπάτι - Ρικραριά - Στεφάνες - Μαριδάτι - Τράπεζα - Ξερονήσι - Τέντα» στην Κτηματική περιφέρεια της κοινότητας Παλαιοκάστρου Σητείας του νομού Λασιθίου από την εταιρεία Loyalward Lίmited και η εν συνεχεία μακροχρόνια εκμίσθωση του ακινήτου σύμφωνα με τα αναφερόμενα σ΄ αυτή.
     Το ίδρυμα σύμφωνα με την ανωτέρω εγκριτική πράξη είχε το δικαίωμα καταγγελίας της σύμβασης αν μέχρι 31.12.2000 δεν είχαν αρχίσει τα τεχνικά έργα.
     Η ενεργοποίηση της σύμβασης μεταξύ του ανωτέρω Ιδρύματος και της εταιρείας Loyalward Lίmited θα πραγματοποιηθεί, όταν εκδοθεί τελεσίδικη δικαστική απόφαση που θα αναγνωρίζει ότι το Ίδρυμα είναι αποκλειστικός κύριος της παραχωρούμενης έκτασης και όταν θα εγκριθεί η χωροταξική μελέτη από το αρμόδιο Υπουργείου (άρθρο 3 παρ.2 της σύμβασης).
     Με την 1021540/448/Α0006/5.3.2002 κοινή απόφαση των Υπουργών Εσωτερικών - Δημόσιας Διοίκησης και Αποκέντρωσης και Οικονομίας και Οικονομικών (ΦΕΚ 282/7.3.2002/τ.Β΄) μεταβιβάστηκαν αρμοδιότητες εποπτείας του εν λόγω Ιδρύματος από τον Υπουργό Οικονομίας και Οικονομικών στο Γενικό Γραμματέα Περιφέρειας Κρήτης.
     Ο Υφυπουργός
     Π. ΔΟΥΚΑΣ»
     3. Στην με αριθμό 6157/5-1-06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 645/3-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του ανωτέρω σχετικού, σας γνωρίζουμε, τα εξής:
     Το Υπουργείο Οικονομίας και Οικονομικών κατά την άσκηση της νομοθετικής πρωτοβουλίας του αλλά και κατά την διαδικασία έκδοσης κανονιστικών αποφάσεων κατ' εφαρμογή διατάξεων νόμων λαμβάνει υπόψη όλα τα αιτήματα που προβάλλονται από κοινωνικούς φορείς και εκπροσώπους της τοπικής κοινωνίας.
     Αντίστοιχη προσέγγιση έχει και, ως συναρμόδιο Υπουργείο, στην έκδοση της κοινής απόφασης, σύμφωνα με το άρθρο 5 παρ. 16 περ. α(ii) του νόμου 3299/2004, για τον «καθορισμό τμημάτων της Επικράτειας στα οποία δεν θα έχουν εφαρμογή οι ενισχύσεις της επιχορήγησης, της επιδότησης χρηματοδοτικής μίσθωσης και της επιδότησης του μισθολογικού κόστους του Ν. 3299/2004, για τα επενδυτικά σχέδια ίδρυσης ή επέκτασης ξενοδοχειακών μονάδων».
     Σημειώνεται μάλιστα η ιδιαίτερη προσοχή που καταβάλλεται για τον καθορισμό του περιεχομένου της απόφασης αυτής έχοντας ως βασικό προσανατολισμό την προσέλκυση επενδυτικών σχεδίων που θα συμβάλλουν στην ανανέωση της ξενοδοχειακής υποδομής αλλά και περαιτέρω στην αναβάθμιση του τουριστικού προϊόντος της χώρας.
     Άλλωστε η επιλογή αυτή αποτυπώθηκε και στο σύνολο των διατάξεων του επενδυτικού νόμου 3299/2004 ο οποίος, μεταξύ άλλων παρέχει αυξημένα κίνητρα (εξαντλήθηκαν τα ανώτατα επιτρεπόμενα όρια του Χάρτη Περιφερειακών Ενισχύσεων για την Ελλάδα 2000-2006) σε μεγάλο αριθμό επενδυτικών σχεδίων που καλύπτουν όλους τους τομείς της οικονομικής δραστηριότητας και ιδιαίτερα στις επενδύσεις που εντάσσονται στον τομέα του τουρισμού.
     Ο Υφυπουργός
     ΧΡΗΣΤΟΣ ΦΩΛΙΑΣ»
     4. Στην με αριθμό 4535/15-11-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 42872/ΕΥΣ/10677/8-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αρ. πρ. 4535/15-11-05 ερώτηση του Βουλευτή κ. Γ. Παπαγεωργίου, σας ενημερώνουμε για το εξής:
     Η αξιοποίηση του συνόλου των διατιθέμενων πόρων του Γ' Κοινοτικού Πλαίσιο Στήριξης και η μεγιστοποίηση των αναπτυξιακών αποτελεσμάτων του, αποτελεί βασική αναπτυξιακή επιδίωξη.
     Στο πλαίσιο των βασικών αυτών αρχών και των αυξανόμενων αναγκών για την επιτάχυνση των παρεμβάσεων για τα έτη που έπονται, η Διαχειριστική Αρχή του ΚΠΣ, προχώρησε στην αναθεώρηση των Επιχειρησιακών Προγραμμάτων του ΚΠΣ με σκοπό την ανακατανομή μέρους των αδιάθετων πόρων σε τομείς παρέμβασης-πολιτικής που συμβάλλουν άμεσα στην ενίσχυση της σύγκλισης των ελληνικών Περιφερειών αλλά και στηρίζουν ουσιαστικά τις στρατηγικές ενίσχυσης της ανταγωνιστικότητας της ελληνικής οικονομίας.
     Με δεδομένο ότι η προώθηση της περιφερειακής ανάπτυξης αποτελεί πολιτική προτεραιότητα γιο τη χώρα, ενισχύεται περαιτέρω ο άξονας περιφερειακής ανάπτυξης μέσα από την εφαρμογή συγκεκριμένων παρεμβάσεων που αφορούν δράσεις γιο την ενδυνάμωση της ανταγωνιστικότητας, την αναβάθμιση του περιβάλλοντος, την προώθηση ειδικών ενεργειών για την ανάπτυξη της υπαίθρου και περιοχών χαμηλής οικονομικής ανάπτυξης, την έγκαιρη προετοιμασία και εξειδίκευση έργων και ενεργειών που θα περιληφθούν στα Προγράμματα της Δ' προγραμματικής περιόδου 2007-2013 και θα αφορούν την περιφερειακή ανάπτυξη καθώς και τη συνέχιση της λειτουργίας των δομών κοινωνικής φροντίδας. Σύμφωνα με τα παραπάνω, το περιφερειακό σκέλος του ΚΠΣ ενισχύεται με επιπλέον πόρους ύψους 205 εκατ. ευρώ περίπου κοινοτικής συνδρομής εκ των οποίων πόροι ύψους 146 εκατ. € περίπου συγχρηματοδοτούνται από το Ευρωπαϊκό Ταμείο Περιφερειακής Ανάπτυξης (ΕΤΠΑ) και πόροι ύψους 59 εκατ. € περίπου συγχρηματοδοτούνται από το Ευρωπαϊκό Κοινωνικό Ταμείο (ΕΚΤ).
     Οι ανωτέρω επιλογές έχουν σαν στόχο την άμεση ενίσχυση της σύγκλισης των ελληνικών Περιφερειών αλλά και στηρίζουν ουσιαστικά τις στρατηγικές ενίσχυσης της ανταγωνιστικότητας της ελληνικής οικονομίας.
     Ο Υφυπουργός
     ΧΡΗΣΤΟΣ ΦΩΛΙΑΣ»
     5. Στην με αριθμό 6726/24-1-06 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 1868/17-2-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε σε θέματα αρμοδιότητάς μας τα εξής:
     1. Για τη μελέτη «Παράκαμψη Αράχωβας και της ανισόπεδης διάβασης προς Περαχώριο (χ.θ.1 +760) της Παράκαμψης Λειβαδιάς», έχει εκπονηθεί μελέτη οδοποιίας σε επίπεδο προμελέτης και αναμένουμε από την αρμόδια Δ/νση Περιβάλλοντος (ΕΥΠΕ) την απόφαση προέγκρισης χωροθέτησης του άξονα του έργου, ώστε να προχωρήσουμε στην έγκρισή της.
     2. Για τη μελέτη της οδού Ανατολικής Παράκαμψης Θηβών μέχρι σήμερα έχουν εκπονηθεί και εγκριθεί η Προμελέτη Οδοποιίας και οι υποστηρικτικές της μελέτες, από τις εναπομείνασες δε συμβατικές εργασίες υπάρχει η δυνατότητα, (βασει του εγκεκριμένου προϋπολογισμού και του εγκεκριμένου 10υ ΣΠ), της εκπόνησης της Οριστικής Μελέτης Οδοποιίας και της Προμελέτης Τεχνικών. Η δυνατότητα αυτή αξιοποιείται με σχετικό αίτημα από 2.12.2005 του Γ. Γραμ. Περιφέρειας Στερεάς Ελλάδας προς το ΥΠΟΙΟ για αυξηση του εγκεκριμένου προϋπολογισμού.
     Ο Υφυπουργός
     Θ. ΞΑΝΘΟΠΟΥΛΟΣ»
     6. Στην με αριθμό 6795/25-1-06 ερώτηση του Βουλευτή κ. Σίμου Κεδίκογλου δόθηκε με το υπ’ αριθμ. 1873/17-2-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας γνωρίζουμε ότι στον επαναπροσδιορισμό του σχεδιασμού/προγραμματισμού έργων λιμενικών υποδομών (Μέτρο 7.1-(ΕΠΟΑΛΛΑ)- που έγινε πρόσφατα με την 1/5.12.2005 απόφαση της Επιτροπής Σχεδιασμού και Ανάπτυξης Λιμένων (ΕΣΑΛ) δεν συμπεριλαμβάνεται δαπάνηγια την εκτέλεση έργων στο Λιμένα Μαντουδίου.
     Το Λιμάνι Μαντουδίου είναι αρμοδιότητας της Νομαρχιακής Αυτοδιοίκησης της οποίας τα έργα υλοποιούνται μετά από ένταξή τους στο σχετικό πρόγραμμα (ΣΑΝΑ) και της οποίας το με αρ.43/27.1.2006 έγγραφο επισυνάπτουμε στην παρούσα.
     Αντίγραφο της ερώτησης κοινοποιούμε στο Υπουργείο Εμπορικής Ναυτιλίας για θέματα αρμοδιότητάς τους.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     7. Στην με αριθμό 6897/27-1-06 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. 10139/ΙΗ/17-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Aπαντώντας στην ερώτηση με αριθμό 6897/27-1-2006, την οποία κατέθεσε ο Βουλευτής κ. Ανδρέας Λοβέρδος, σχετικά με την αντιμετώπιση των προβλημάτων που προκάλεσε στους σπουδαστές των Τ.Ε.Ι. η διακοπή της ηλεκτροδότησης στην Κεφαλονιά, σας γνωρίζουμε τα ακόλουθα:
     Όπως μας πληροφόρησε με το από 31-01-06 έγγραφό της η Διοικούσα Επιτροπή του Τ.Ε.Ι. Ιονίων Νήσων και για τη διευκόλυνση των σπουδαστών, η Διοίκηση του Ιδρύματος προέβη στις ακόλουθες ενέργειες:
     - Κλείσιμο του Ιδρύματος την Τρίτη 24-01-06, διότι δεν ήταν δυνατό να λειτουργήσει χωρίς ρεύμα.
     - Αγορά δύο (2) γεννητριών ρεύματος (μία των 3 KW και μία των 12,5 KW) για το κτήριο του Ιδρύματος στο Αργοστόλι την Παρασκευή 27-01-06. Η πρώτη παρελήφθη άμεσα και εγκαταστάθηκε το Σάββατο 28-01-06
     - Δωρεάν σίτιση όλων των σπουδαστών που είχαν παραμείνει στο νησί σε εστιατόρια που βρίσκονται στο Αργοστόλι και στο Ληξούρι αντίστοιχα, με τα οποία το Ίδρυμα έχει ήδη συνάψει σύμβαση σίτισης.
     - Μεταφορά της εξεταστικής περιόδου.
     Σας γνωρίζουμε επίσης ότι το ΥΠΕΠΘ επιχορήγησε το ΤΕΙ Ιονίων Νήσων για το πρώτο τρίμηνο του 2006 με το ποσό των 560.000,00€ για λειτουργικές δαπάνες και με το ποσό των 1 05.000,00€ για σίτιση των σπουδαστών.
     Επίσης, προέβη σε έκτακτη επιχορήγηση 12.000 € για αντιμετώπιση των πρόσφατων έκτακτων αναγκών.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     8. Στην με αριθμό 6877/26-1-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 9442/ΙΗ/17-2-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 6877/26-1-06 την οποία κατέθεσε ο Βουλευτής κ. Φώτης Κουβέλης, σας γνωρίζουμε ότι τα μέλη του Ειδικού Εργαστηριακού Διδακτικού Προσωπικού (ΕΕΔΙΠ) κλάδου ΙΙ ή τα μέλη του Ειδικού Διοικητικού Τεχνικού Προσωπικού (ΕΔΤΠ) των Πανεπιστημίων πριν από την ένταξή τους με τον ν. 2817/2000 στην εν λόγω κατηγορία, δεν δικαιούνται το προβλεπόμενο από τις διατάξεις των άρθρων 27 παρ. 34 του ν. 2166/1993 και 8 παρ. 2 και 35 του ν. 2430/1996 ειδικό επίδομα, ως παροχή κινήτρου, καθόσον εξαιρούνται ρητά, όπως προκύπτει από τις συνδυασμένες διατάξεις των άρθρων 8 παρ. 2 (α) του ν. 2430/1996 και 14 παρ. 2 (γ) του ν. 2190/1994.
     Δεδομένου ότι το προαναφερόμενο ειδικό επίδομα που θεσπίστηκε ως παροχή κινήτρου για προσέλκυση ικανών επιστημόνων στη δημόσια διοίκηση για την υλοποίηση του προγράμματος Δημοσίων Επενδύσεων και για την ταχύτερη απορρόφηση των διασφαλισμένων κοινοτικών και εθνικών πόρων, και δεδομένου ότι το έργο που παρέχεται από τα μέλη του ΕΕΔΙΠ - κλάδου ΙΙ, σύμφωνα με τις πανεπιστημιακές διατάξεις (άρθρο 13 ν. 2817/2000) δεν σχετίζεται με αυτό για το οποίο θεσπίστηκε η καταβολή του προαναφερόμενου ειδικού επιδόματος, δεν μπορεί να χορηγηθεί και δεν προτίθεται το Υπουργείο Εθνικής Παιδείας και Θρησκευμάτων να εισηγηθεί στο καθ' ύλην αρμόδιο Υπουργείο Χωροταξίας και Δημοσίων Έργων για τροποποίηση και επέκταση των σχετικών διατάξεων. Τυχόν αποδοχή, πέραν από το γεγονός ότι θα υπήρχε καταστρατήγηση της βούλησης του νομοθέτη για τους λόγους θέσπισης του ειδικού επιδόματος, θα πρέπει για λόγους ίσης μεταχείρισης να επεκταθεί στο σύνολο του εκπαιδευτικού προσωπικού όλων των βαθμίδων εκπαίδευσης, πράγμα που υπό τις παρούσες οικονομικές συνθήκες δεν είναι εφικτό.
     Ο Υφυπουργός
     ΣΠΥΡΟΣ ΤΑΛΙΑΔΟΥΡΟΣ»
     9. Στην με αριθμό 6839/26-1-06 ερώτηση του Βουλευτή κ. Δημητρίου Γαλαμάτη δόθηκε με το υπ’ αριθμ. 1016899/734/184/Α0014/16-2-06 έγγραφο από τον Υφυπουργό Οικονομίας- και Οικονομικών η ακόλουθη απάντηση:-
     «Σε απάντηση της 6839/26.01.06 ερώτησης του Βουλευτή κ. Δημήτριου Γαλαμάτη, η οποία αναφέρεται σε πρόθεση ή μη της χώρας μας να διατυπώσει στην Ε.Ε. αίτημα μείωσης του Φ.Π.Α. στα παιδικά καθίσματα αυτοκινήτου μεταφοράς μικρών παιδιών, σας πληροφορούμε τα ακόλουθα:
     Με βάση το κοινοτικό θεσμικό πλαίσιο (6η Οδηγία ΦΠΑ), τα παιδικά καθίσματα αυτοκινήτου μεταφοράς μικρών παιδιών, υπάγονται στον κανονικό συντελεστή ΦΠΑ (19% για τη χώρα μας) και δεν επιτρέπεται η μετάταξη των αγαθών αυτών στο πεδίο εφαρμογής μειωμένων συντελεστών (Παράρτημα Η της 6ης Οδηγίας) χωρίς προηγούμενη έγκριση από τα αρμόδια όργανα της Ευρωπαϊκής Ένωσης.
     Ορισμένα κράτη-μέλη έχουν επανειλημμένα υποβάλει στο Συμβούλιο αιτήματα για κατά παρέκκλιση εφαρμογή μειωμένου συντελεστή σε διάφορα αγαθά και υπηρεσίες. Για το λόγο αυτό πραγματοποιούνται συζητήσεις σε επίπεδο Συμβουλίου ECOFIN χωρίς μέχρι τώρα να έχει επέλθει συμφωνία.
     Στα πλαίσια αυτά η χώρα μας έχει υποβάλει εδώ και τρία χρόνια αιτήματα για εφαρμογή μειωμένου συντελεστή στα γεωργικά μηχανήματα, στα κράνη και στους ηλεκτρονικούς υπολογιστές, τα οποία δεν έχουν γίνει ακόμη δεκτά, καθώς τα αιτήματα των κρατών-μελών είναι πολλά και απαιτείται ομοφωνία, η οποία είναι δύσκολο να επιτευχθεί.
     Με δεδομένο την πραγματική έως τώρα δυσκολία των κρατών μελών να αποφασίσουν τη διεύρυνση του Παραρτήματος Η της 6ης Οδηγίας και ανάλογα με την εξέλιξη των διαπραγματεύσεων σε επίπεδο οργάνων της Ε.Ε., θα εκτιμηθεί η δυνατότητα υποβολής ενός νέου αιτήματος για την εφαρμογή μειωμένου συντελεστή στα παιδικά καθίσματα αυτοκινήτου.
     Ο Υφυπουργός
     ΑΝΤΩΝΗΣ ΜΠΕΖΑΣ»
     10. Στην με αριθμό 7470/7-2-06 ερώτηση τoυ Βουλευτή κ. Χρήστου Αηδόνη δόθηκε με το υπ’ αριθμ. Δ9/Α/Φ.54/751/ΓΔΦΠ548 & 565/3-2-06 έγγραφα από τον Υφυπουργό Ανάπτυξης η ακόλουθη απάντηση:
     «Αναφερόμενοι στην ερώτηση του Βουλευτή κ. Αηδόνη Χρήστου με αριθμό 7470/07-02-2006, σύμφωνα δε και με όσες πληροφορίες μας παρέσχε εγγράφως η ΔΕΗ, σας γνωρίζουμε ότι, με την με αριθμό Φ34.14/4231/19.7.1985 (ΦΕΚ 470/Β/25.7.85) Υπουργική Απόφαση, κατ' εφαρμογή των σχετικών διατάξεων ( άρθρο 3 παρ.3 του Ν.134/1975) , παραχωρήθηκε στην ΔΕΗ το αποκλειστικό δικαίωμα αναζήτησης και έρευνας στερεών ορυκτών καυσίμων υλών στη λεκάνη της Δράμας.
     Η ισχύς της εν λόγω απόφασης παρατάθηκε σταδιακά, με τελευταία την απόφαση υπ' αριθμ. Δ9-Α/Φ52. Φ701 οικ. 12783/51ΠΕ/19.8.1999, με την οποία παρατάθηκε το εν λόγω δικαίωμα, μέχρι 25.7.2005.
     Η ΔΕΗ ΑΕ, με σχετική αίτησή της , έχει ζητήσει εκ νέου την παράταση της ισχύος της ως άνω απόφασης για πέντε ακόμη έτη, με σκοπό την ολοκλήρωση της έρευνας του κοιτάσματος, την εκπόνηση ολοκληρωμένης μεταλλευτικής μελέτης εκμετάλλευσης και την εκπόνηση οικονομοτεχνικής μελέτης αξιοποίησης του κοιτάσματος.
     Το εν λόγω αίτημα εξετάζει το Υπουργείο μας. Σε κάθε περίπτωση, η λήψη οιασδήποτε απόφασης για την αξιοποίηση ή μη του λιγνιτικού κοιτάσματος Δράμας, θα γίνει με γνώμονα το όφελος της Εθνικής Οικονομίας, αλλά και της Τοπικής Κοινωνίας.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     11. Στην με αριθμό 7587/9-2-06 ερώτηση του Βουλευτή κ. Κωνσταντίνου Γκιουλέκα δόθηκε με το υπ’ αριθμ. ΑΠΦ: 1410/35/ΑΣ/453/24-2-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση τηs υπ’ αριθμ. 7587/9.02.06 ερώτηση του Βουλευτή κ. Κωνσταντίνου Γκιουλέκα, σας γνωρίζoυμε τα εξής:
     Κατά την επίσκεψη του τότε Υπουργού Eξωτερικών κ. Μολυβιάτη στην Άγκυρα, στις 12-13/4/2005, συζητήθηκε το ενδεχόμενο της αύξησης του δικτύου των ναυτιλιακών συνδέσεων μεταξύ των δύο χωρών.
     Κατά τη διάρκεια των εργασιών τηs 3ης συνόδου τηs Μικτής Διυπουργικής Οικονομικής Επιτροπής Ελλάδος-Τουρκίας, που έλαβε χώρα στην Αθήνα στις 29-30/6/2005, και μετά πρότασή μου, η ελληνική πλευρά ανέλαβε να ολοκληρώσει τη μελέτη για τη λειτουργία πορθμειακής  γραμμής Σμύρνης  - Πειραιά.
     Το ενδεχόμενο χρήσης του λιμένα Θεσσαλονίκης αποτελεί πλέον απόλυτη προτεραιότητα για την ελληνική πλευρά, καθώς τα τουρκικά φορτηγά θα προωθούνται προς την Ιταλία μέσω της Εγνατίας Οδού και του λιμένα της, Ηγουμενίτσας.
     Η πρόταση αυτή βρήκε επίσης σύμφωνο και το ΥΕΝ, το οποίο, σε επίπεδο Γενικού Γραμματέα κ. Tζoάννoυ, θα συμμετάσχει σε Ομάδα Εργασίας που αποφασίστηκε, με στόχο την υλοποίηση όλων των απαιτουμένων ενεργειών για την προώθηση του έργου. Επί πλέον, η ανταπόκριση και του Οργανισμού Λιμένα Θεσσαλονίκης ήταν ιδιαίτερα θετική στην προοπτική αυτή.
     Έτσι, ελπίζεται ότι η λειτουργία της πορθμειακής σύνδεσης Θεσσαλονίκης - Σμύρνης, η οποία θα συζητηθεί στο πλαίσιο της επικείμενης 10ης; συνόδου της Ελληνο-τουρκικής Ομάδos Εργασίας για το Εμπόριο και την Οικονομική Συνεργασία (Κωνσταντινούπολη 2-3/3/2006), θα αποβεί ιδιαίτερα επωφελής για την οικονομία της Βορείου Ελλάδος.
     Ειδικότερα δε ως προς το λιμάνι της Θεσσαλονίκης, η πορθμειακή αυτή σύνδεση θα το καταστήσει σημαντικό περιφερειακό διαμετακομιστικό κόμβο από και προς τα Βαλκάνια, τη Δυτική Ευρώπη, τον Eύξεινο Πόντο και την Eγγύς Ανατολή.
     Ο Υφυπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     12. Στην με αριθμό 7994/22-2-06 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. ΑΣ211/14-3-06 έγγραφο από τον Υφυπουργό Εξωτερικών η ακόλουθη απάντηση:
     «Σε απάντηση της εν θέματι ερώτησης και κατά λόγο αρμοδιότητας, σας γνωρίζουμε τα κάτωθι:
     Σύμφωνα με το ισχύον νομοθετικό πλαίσιο η αρμοδιότητα για. την έκδοση των διαβατηρίων έχει πλέον ανατεθεί στην Ελληνική Αστυνομία. Προκειμένου να εξυπηρετηθούν οι Έλληνες του εξωτερικού, οι Έμμισθες Προξενικές Αρχές παραλαμβάνουν και ελέγχουν τα απαιτούμενα δικαιολογητικά, τα οποία αποστέλλουν στη συνέχεια στην Ελληνική Αστυνομία. Στις υποχρεώσεις των Προξενικών Αρχών περιλαμβάνεται και ο έλεγχος ταυτοπροσωπίας των αιτούντων Ελλήνων πολιτών.
     Η ακριβής εφαρμογή των όσων προβλέπονται στη νέα διαδικασία είναι όντως χρονοβόρα. Ανάλογα προβλήματα παρουσιάζονται όμως και στα άλλα Κράτη-Μέλη της Ευρωπαϊκής Ένωσης. Για το λόγο αυτό παρέχεται η δυνατότητα να ζητηθεί η έκδοση διαβατηρίου μέσα σε προθεσμία έξι (6) μηνών πριν τη λήξη του ήδη κατεχόμενου.
     Ούτως ή άλλως, με βάση την καθημερινά αποκτώμενη εμπειρία, τη συνεργασία, αλλά και την ανταπόκριση των Ομογενών για την εφαρμογή της διαδικασίας αυτής, τα όποια προβλήματα επιλύονται σε σύντομο, κατά το δυνατό, διάστημα.
     Οι αρμόδιες Διευθύνσεις της Κεντρικής Υπηρεσίας του Υπουργείου Εξωτερικών είναι σε συνεργασία με το Γενικό Προξενείο της Στουτγάρδης, προκειμένου να βελτιωθεί ακόμη περισσότερο η εξυπηρέτηση των Ομογενών στο ζήτημα της παραλαβής και του ελέγχου των δικαιολογητικών για την έκδοση των διαβατηρίων.
     Ο Υφυπουργός
     ΘΕΟΔΩΡΟΣ ΚΑΣΣΙΜΗΣ»
     13. Στην με αριθμό 6966/30-1-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 888/27-2-06  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε ότι τα θέματα που θίγονται είναι αρμοδιότητας της Νομαρχιακής Αυτοδιοίκησης Αιτωλ/νίας και της Περιφέρειας Δυτικής Ελλάδας, των οποίων σας επισυνάπτουμε τα υπ' αρ. 1107Γ.Γ/16.2.06 και 1141/10.2.06 έγγραφα.
     Ο Υφυπουργός
     Θ. ΞΑΝΘΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     14. Στην με αριθμό 7219/1-2-06 ερώτηση του Βουλευτή  κ. Χρήστου Χάιδου δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./51920-2-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ’ αριθμ. 7219/01.02.2006 ερώτηση του Βουλευτή κ. Χρήστου Χάιδου, σας γνωρίζουμε τα εξής:
     Τα ποσά τα οποία εισπράττουν οι οργανισμοί συλλογικής διαχείρισης και προστασίας (ΟΣΔ), ένας εκ των οποίων είναι και η AEΠl Α.Ε. και τα οποία κατανέμουν στους δημιουργούς δεν αποτελούν τέλος, αλλά αμοιβή των δημιουργών/δικαιούχων.
     1. Όπως προκύπτει και από το άρθρο 56 παρ. 3 του Ν. 2121/1993 οργανώσεις αντιπροσωπευτικές των χρηστών και οργανισμοί συλλογικής διαχείρισης μπορούν να συμφωνήσουν εγγράφως και πριν ανακύψει διαφωνία, τον ορισμό ενός προσώπου, καθοριζόμενου ονομαστικώς ή βάσει ιδιότητας, ως διαιτητή για τον καθορισμό του ποσού της αμοιβής που οφείλει να καταβάλει ο χρήστης. Ο διαιτητής που έχει έτσι οριστεί είναι αποκλειστικά αρμόδιος για την επίλυση της διαφωνίας και η απόφασή του είναι εκτελεστή. Σύμφωνα με το άρθρο 56 παρ. 3 Ν. 2121/1993 οι ΟΣΔ καταρτίζουν κατάλογο με τις αμοιβές που απαιτούν από τους χρήστες (αμοιβολόγιο), ο οποίος πρέπει να γνωστοποιείται προς το κοινό με δημοσίευσή τους σε τρεις εφημερίδες, από τις οποίες η μία πρέπει να είναι οικονομική. Ενδεικτικά αναφέρεται για την AEΠΙ Α.Ε. ότι το αμοιβολόγιό της για το έτος 2005 δημοσιεύθηκε στις εφημερίδες Ελεύθερος Τύπος 09.11.2005 σελ. 39, ΤΑ ΝΕΑ 09.11.2005 σελ. 37 και Ναυτεμπορική 09.11.2005 σελ. 46.
     2. Σύμφωνα με το άρθρο 56 παρ. 5 Ν. 2121/1993 περί Πνευματικής Ιδιοκτησίας, οι διαφορές μεταξύ των ΟΣΔ και των χρηστών ως προς το ύψος της αμοιβής, που πρέπει να καταβάλλει ο χρήστης στον ΟΣΔ είναι δυνατόν να υπαχθούν σε διαιτησία. Οι διαιτητές ορίζονται από πίνακα που καταρτίζει κάθε δύο χρόνια ο Οργανισμός Πνευματικής Ιδιοκτησίας (Ο.Π.Ι). Κατά την κατάρτιση του πίνακα αυτού λαμβάνεται υποχρεωτικά υπόψη η γνώμη των ΟΣΔ και των χρηστών.
     Επίσης έχει συσταθεί νομοπαρασκευαστική Επιτροπή για την αναθεώρηση του Ν. 2121/1993 περί πνευματικής ιδιοκτησίας.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     15. Στην με αριθμό 7226/1-2-06 ερώτηση του Βουλευτή κ. Μάρκου Μπόλαρη δόθηκε με το υπ’ αριθμ. ΥΠ.ΠΟ./ΓΡ.ΥΠ./Κ.Ε./521/22-2-06 έγγραφο από τον Υπουργό  Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 7226/1-2-06 ερώτησης του Βουλευτή κ. Μ. Μπόλαρη, σχετικά με την αναστολή χρηματοδότησης του θεσμού των Εικαστικών Εργαστηρίων των Δήμων, σας πληροφορούμε τα εξής:
     1. Το Υπουργείο Πολιτισμού εκπλήρωσε, για το έτος 2005 τις οικονομικές του υποχρεώσεις που απέρρεαν από προγραμματικές συμβάσεις για λειτουργία δημοτικών εικαστικών εργαστηρίων. Όσον αφορά τις οικονομικές υποχρεώσεις για το έτος 2004 ήδη σε σημαντικό μέρος έχουν εξοφληθεί. Συνεπώς τα αναγραφόμενα στην ερώτηση «για αντισυμβατική συμπεριφορά του Υπουργείου Πολιτισμού» δεν ανταποκρίνονται στην πραγματικότητα.
     2. Το Υπουργείο Πολιτισμού έχει ήδη μεριμνήσει για την εγγραφή σχετικής πίστωσης στον Τακτικό Προϋπολογισμό έτους 2006.
     3. Τέλος επισημαίνουμε ότι εκ των 30 προγραμματικών συμβάσεων οι 13 ήδη έληξαν, οι 12 λήγουν το 2007 ενώ οι 5 κατέστησαν ανενεργές με ευθύνη των αντισυμβαλλομένων Δήμων.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     16. Στην με αριθμό 6965/30-1-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. ΥΠ.ΠΟ./ΓΡ.ΥΠ./Κ.Ε./510/22-2-06 έγγραφο από τον Υπουργό  Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6965/30-1-06 ερώτησης του Βουλευτή κ. Ανδρέα Μακρυπίδη, σχετικά με την αποκατάσταση και αξιοποίηση του Δημοτικού Σχολείου στον Άγιο Ηλία Δήμου Αιτωλικού Αιτωλοακαρνανίας, σας πληροφορούμε ότι:
     Σύμφωνα με αρχείο της αρμόδιας υπηρεσίας του Υπουργείου Πολιτισμού έχουν χαρακτηρισθεί ως μνημεία: 
     1. Το 10 Δημοτικό Σχολείο με απόφαση (ΔIΛΑΠ/Γ/935/15606/20-3-97/ΦΕΚ. 325/Β/21-4-97).
     2. Το Δημοτικό Σχολείο πρώην Ν. Σωτηροπούλου (ΔIΛΑΠ/Γ/843/15467/20-3-97/ΦΕΚ/321/Β/21-4-97).
     Στο αναφερόμενο Δημοτικό Σχολείο στο Δ.Δ. Αγίου Ηλία Δήμου Αιτωλικού η αρμόδια υπηρεσία του Υπουργείου Πολιτισμού πρόκειται να μεταβεί άμεσα για να εξετάσει τη δυνατότητα χαρακτηρισμού ως μνημείου σύμφωνα με τις διατάξεις του Ν. 3028/2002.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     17. Στην με αριθμό 6968/30-1-06 ερώτηση του Βουλευτή κ. Εμμανουήλ Φραγκαδουλάκη δόθηκε με το υπ’ αριθμ. ΥΠ.ΠΟ./ΓΡ.ΥΠ./Κ.Ε./511/21-2-06 έγγραφο από τον Υπουργό  Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 6968/30-1-06 ερώτησης του Βουλευτή κ. Εμμ. Φραγκιαδουλάκη, σχετικά με την αξιοποίηση του σπηλαίου του Λαβυρίνθου στην περιοχή Δήμου Μοιρών, σας πληροφορούμε ότι:
     Η αρμόδια υπηρεσία του Υπουργείου Πολιτισμού με το αρ. Φ8/4/6502/19-1-05 έγγραφό της, έχει ήδη χορηγήσει άδεια διαμόρφωσης του δρόμου από το Καστέλι Δήμου Μοιρών προς τον Μ. Λαβύρινθο.
     Όσον αφορά στην αξιοποίηση του σπηλαίου Μ. Λαβυρίνθου, απαραίτητη προϋπόθεση για οποιαδήποτε μελέτη ή έργο τουριστικής αξιοποίησης του σπηλαίου είναι η εκκαθάριση των εγκαταλελειμμένων από την εποχή του Β΄ Παγκοσμίου Πολέμου πυρομαχικών από το εσωτερικό του σπηλαίου. Για το συγκεκριμένο θέμα υπάρχουν σχετικές γνωμοδοτήσεις από τις αρμόδιες Στρατιωτικές Υπηρεσίες, οι οποίες χαρακτηρίζουν τις εργασίες εκκαθάρισης του εσωτερικού από επικίνδυνες έως άκρως επικίνδυνες.
     Συνεπώς μέχρι την επίτευξη του ως άνω όρου θεωρούμε ότι δεν είναι σκόπιμη η διαμόρφωση του μονοπατιού που οδηγεί από το Καστέλι προς το Σπήλαιο Λαβυρίνθου, εφόσον η πρόσβαση στο χώρο μπορεί να εγκυμονεί κινδύνους για τους επισκέπτες.
     Σχετικά με την τοποθέτηση ανδριάντα εντός της πλατείας του χωριού Μαριγκάρι, δεν εμπίπτει στις αρμοδιότητες του Υπουργείο Πολιτισμού, εφ' όσον δεν πρόκειται για αρχαιολογικό χώρο.
     Ο Υπουργός
     ΓΕΩΡΓΙΟΣ ΒΟΥΛΓΑΡΑΚΗΣ»
     18. Στην με αριθμό 6162/9-1-06 ερώτηση του Βουλευτή  κ. Ιωάννου Βλατή δόθηκε με το υπ’ αριθμ. 903/Β΄82/22-2-06 έγγραφο από τον Υπουργό  Οικονομίας και Οικονομικών η ακόλουθη απάντηση:
     «Σε απάντηση της ερώτησης με αριθμ. πρωτ. 6162/09-01-2006 του Βουλευτή κ. Ιωάννη Βλατή, σας διαβιβάζουμε το υπ’ αριθμ. 67/21/20-01-2006 σχετικό έγγραφο της Εθνικής Τράπεζας της Ελλάδος.
     Ο Υπουργός
     ΓΕΩΡΓΙΟΣ ΑΛΟΓΟΣΚΟΥΦΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).).
     ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, έχω την τιμή να σας ανακοινώσω το δελτίο των επικαίρων ερωτήσεων της Πέμπτης 30 Μαρτίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής).
     1. Η με αριθμό 599/27.3.2006 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Πολιτισμού, σχετικά με τη λήψη μέτρων για τη διάσωση των μνημείων της πολιτιστικής κληρονομιάς της Καστοριάς κ.λπ..
     2. Η με αριθμό 604/27.3.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με την εξυγίανση της αγοράς των πετρελαιοειδών.
     3. Η με αριθμό 603/27.3.2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την επαναλειτουργία της Βιομηχανίας Φωσφορικών Λιπασμάτων στη Θεσσαλονίκη κ.λπ..
     4. Η με αριθμό 606/27.3.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη – Αικατερινάρη προς τους Υπουργούς Εθνικής Άμυνας και Πολιτισμού, σχετικά με τη δημιουργία Μητροπολιτικού Πάρκου στο Γουδί κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής).
     1. Η με αριθμό 602/27.3.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αθανασίου Παπαγεωργίου προς τον Υπουργό Αγροτικής Ανάπτυξης και Τροφίμων, σχετικά με τα προβλήματα στην αγορά του καπνού και το μέλλον της καπνοκαλλιέργειας στο Νομό Πιερίας.
     2. Η με αριθμό 605/27.3.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Απασχόλησης και Κοινωνικής Προστασίας, σχετικά με την προστασία των εργασιακών δικαιωμάτων των εργαζομένων στα Ναυπηγεία Σκαραμαγκά κ.λπ..
     3. Η με αριθμό 607/27.3.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Νευροχειρουργικού Τμήματος του Τζάνειου Νοσοκομείου.
     Επίσης, να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής είκοσι τρεις μαθητές και μαθήτριες και δύο συνοδοί τους του Λυκείου Μοντεσκιέ Γαλλίας.
     Τους καλωσορίζουμε στο Κοινοβούλιο.
     (Χειροκροτήματα από όλες τις πτέρυγες της Βουλής)
     ΠΡΟΕΔΡΟΣ (Άννα Μπενάκη-Ψαρούδα):  Κυρίες και κύριοι συνάδελφοι, εισερχόμεθα στην
     ΕΙΔΙΚΗ ΗΜΕΡΗΣΙΑ ΔΙΑΤΑΞΗ
     Συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής με πρωτοβουλία της Κυβέρνησης σε επίπεδο Αρχηγών Κομμάτων με θέμα «Ανάπτυξη της Περιφέρειας».
     Σύμφωνα με το άρθρο 143 παράγραφος 4 του Κανονισμού της Βουλής η διάρκεια της αγόρευσης του Πρωθυπουργού είναι τριάντα λεπτά της ώρας, του Αρχηγού της Αξιωματικής Αντιπολίτευσης και των Προέδρων των άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας.
     Δικαίωμα δευτερολογίας έχουν για δεκαπέντε λεπτά ο Πρωθυπουργός και για δέκα λεπτά οι Πρόεδροι των Κοινοβουλευτικών Ομάδων και οι Υπουργοί. 
     Στη συζήτηση συμμετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων περιορίζεται στο ήμισυ του χρόνου που δικαιούται. 
     Ο Πρόεδρος της Κυβέρνησης κ. Κώστας Καραμανλής έχει το λόγο.
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, όλοι συμφωνούμε ότι οι περιφερειακές ανισότητες είναι ένα από τα σοβαρότερα προβλήματα στη χώρα μας, αλλά και ένα από τα σημαντικότερα αιτούμενα στην Ευρωπαϊκή Ένωση. 
     Η γεφύρωσή τους είναι ένα κρίσιμο στρατηγικό στοίχημα για την Ευρώπη των «25». Και αυτό γιατί η περιφερειακή ανάπτυξη είναι όρος και προϋπόθεση για να πετύχουμε συνθήκες ευημερίας και κοινωνική συνοχή.  Μόνο έτσι μπορούμε να καταστήσουμε πιο ανταγωνιστική τη συνολική οικονομία της Ευρωπαϊκής Ένωσης, να ενδυναμώσουμε τις εθνικές οικονομίες, να δημιουργήσουμε περισσότερες θέσεις δουλειάς, να διασφαλίσουμε καλύτερη ζωή για όλους τους Ευρωπαίους πολίτες.
     Η γεφύρωση των περιφερειακών ανισοτήτων είναι συνεχής πρόκληση. Χρειάζεται διαρκή προσπάθεια και απαιτεί τολμηρές πολιτικές. Αυτό είναι κεντρική προτεραιότητα για  την Ευρωπαϊκή Ένωση. 
     Στην Ελλάδα το πρόβλημα των περιφερειακών ανισοτήτων είναι πολύ παλιό. Τα αίτιά του εντοπίζονται σε όλη τη διάρκεια της νεότερης ιστορίας μας. Τα κλειστά ως το τέλος του εικοστού αιώνα βόρεια σύνορά μας, η γεωγραφία και η μορφολογία του εδάφους, η έλλειψη βασικών υποδομών η απουσία ολοκληρωμένων αναπτυξιακών σχεδίων, οι λαθεμένες πολιτικές επιλογές κράτησαν την Περιφέρεια χαμηλά και οδήγησαν στη σταδιακή εγκατάλειψή της. 
     Δημιουργήθηκαν μεγάλες περιφερειακές ανισότητες που δυστυχώς δεν έκλεισαν όταν υπήρξε η μεγάλη ευκαιρία να γίνει αυτό με την απορρόφηση κοινοτικών πόρων και την εφαρμογή της Ευρωπαϊκής Περιφερειακής Πολιτικής. Τα ιδιαίτερα χαρακτηριστικά πολλών περιοχών λειτουργούσαν σαν αξεπέραστες αντιξοότητες. Οι αναπτυξιακές δυνατότητες, ο πλούτος τους, τα δυνητικά τους πλεονεκτήματα έμειναν αναξιοποίητα. Η Ελληνική Περιφέρεια στέρευε από οικονομική δραστηριότητα, από επενδύσεις, από σταθερές δουλειές και κυρίως από ανθρώπους.
      Ενώ η Ευρώπη  έθετε ως κεντρικό στόχο της την οικονομική και κοινωνική συνοχή, ενώ προωθούσε πολιτικές υποστήριξης της Ανάπτυξης στις λιγότερο ανεπτυγμένες περιφέρειές της, στην Ελλάδα κατασκευάζαμε ένα ακόμα «παράδοξο». Είχαμε το παράδοξο να καταγράφονται υψηλοί ρυθμοί στην αύξηση του Α.Ε.Π. αλλά να αυξάνεται και η ανεργία. Να δημιουργούνται αλλά να αποκρύπτονται τεράστια ελλείμματα. Να αυξάνεται το δημόσιο χρέος οδηγώντας σε ανεξέλεγκτες καταστάσεις και βαριές κοινωνικές συνέπειες αλλά να μιλάμε για ισχυρή οικονομία. Καταφέραμε να έχουμε τις φτωχότερες περιφέρειες των «15» αλλά και έντονες ενδοπεριφερειακές ανισότητες. 
     Δεν αρνούμαστε τίποτα από ό,τι θετικό έγινε στα χρόνια που πέρασαν. Η Κοινή Αγροτική Πολιτική βοήθησε. Οι κοινοτικοί πόροι επέτρεψαν τη δημιουργία νέων έργων. Υπάρχει όμως κανείς που πιστεύει πως έγιναν τα βήματα που μπορούσαν να έχουν γίνει με τόσους κοινοτικούς πόρους; Αρνείται κανείς το θλιβερό προνόμιο των φτωχότερων περιφερειών; Αρνείται κανείς τη σπατάλη και κακοδιαχείριση που υπήρχε, την απουσία συγκροτημένης περιφερειακής πολιτικής και την έκρηξη της ανεργίας που ήταν δραματική σε ορισμένες περιοχές; Την καλλιέργεια της αντίληψης για «δυο Ελλάδες» που ανάβλυζε μέσα από το αναπτυξιακό χάσμα της «μιας» και της «άλλης» Ελλάδας; Πώς να γεφυρωνόταν το αναπτυξιακό χάσμα χωρίς εθνικό χωροταξικό σχέδιο, που να βάζει τάξη στη χρήση γης; Χωρίς ουσιαστική στήριξη των μικρομεσαίων επιχειρήσεων, χωρίς επένδυση στη ποιότητα και την ανταγωνιστικότητα, χωρίς αξιοποίηση των ανανεώσιμων πηγών ενέργειας, των νέων τεχνολογιών και καλλιεργειών, των εναλλακτικών μορφών τουρισμού.
     Κυρίες και κύριοι συνάδελφοι, όλοι αντιλαμβανόμαστε ότι τα πράγματα δεν αλλάζουν από τη μια στιγμή στην άλλη. Δεν περιορίζονται εύκολα τα ελλείμματα και τα χρέη. Δεν καλύπτονται κενά που άφησε μια ολόκληρη εικοσαετία σε λίγο καιρό. Δεν χτίζονται σε δυο τρία χρόνια υποδομές που εξαγγέλλονταν αλλά αναβάλλονταν για ένα τέταρτο του αιώνα. Κάποιος έπρεπε να κάνει το νέο ξεκίνημα, κάποιος έπρεπε να θυσιάσει τις εφήμερες εντυπώσεις για να επενδύσει στο τελικό οικονομικό και κοινωνικό αποτέλεσμα.
     Το είπαμε και το κάναμε. Από την πρώτη στιγμή της νέας διακυβέρνησης αντιμετωπίσαμε με ευθύνη και αποτελεσματικότητα τη διπλή πρόκληση της δημοσιονομικής εξυγίανσης από τη μια και της θεμελίωσης μιας νέας αναπτυξιακής πολιτικής από την άλλη.
     Τα αποτελέσματα της πολιτικής μας αναγνωρίζονται ήδη κατά τον πιο επίσημο τρόπο από την Ευρωπαϊκή Ένωση. Το έλλειμμα περιορίζεται ως το τέλος του χρόνου στα όρια της Ο.Ν.Ε. με τον πιο ήπιο δυνατό τρόπο. Ταυτόχρονα, καλύπτουμε χρόνια θεσμικά και τεχνικά κενά που στέκονταν εμπόδιο στην ανάπτυξη. 
     Προωθούμε σειρά αλλαγών και μεταρρυθμίσεων που εγγυώνται ανάπτυξη σε ολόκληρη τη Χώρα και σε όλους τους τομείς. Στρέψαμε από την πρώτη στιγμή τις δράσεις μας στην Ελληνική Περιφέρεια και ανταποκριθήκαμε άμεσα στην ανάγκη εθνικής στρατηγικής για την περιφερειακή ανάπτυξη. Αναπτύσσουμε πολυδιάστατες, παράλληλες και ταυτόχρονες δράσεις σε όλα τα επίπεδα και σε όλους τους τομείς που ξεδιπλώνονται σε πέντε βασικές πτυχές: 
     Πρώτον, το νέο αναπτυξιακό πρότυπο, που καθιστά την περιφέρεια κέντρο οικονομικής ανάπτυξης.
     Δεύτερον, τη στήριξη της τοπικής αυτοδιοίκησης Α΄ και Β΄ βαθμού στον αναπτυξιακό της ρόλο και την αντιμετώπιση καθημερινών προβλημάτων των πολιτών. 
     Τρίτον, τις συγκροτημένες πολιτικές σε προνομιακούς τομείς για την περιφέρεια, όπως η Αγροτική Παραγωγή και ο Τουρισμός.
     Τέταρτον, τις ολοκληρωμένες παρεμβάσεις που ανταποκρίνονται στις ιδιαιτερότητες των ορεινών όγκων και των νησιωτικών περιοχών. 
     Πέμπτον, τη στροφή της προσοχής όλων των Υπουργείων στις άμεσες ανάγκες της Περιφέρειας.
     Κυρίες και κύριοι συνάδελφοι, στο διάστημα που έχει περάσει θεμελιώσαμε σε γερές βάσεις και εξακολουθούμε να ενισχύουμε ένα νέο αναπτυξιακό πρότυπο, που στόχο έχει να ενεργοποιήσει ολόκληρο το οικονομικό μας δυναμικό, να προσελκύσει μεγάλες επενδύσεις, να ενθαρρύνει την επιχειρηματικότητα του Έλληνα, να βελτιώνει την ανταγωνιστικότητα της οικονομίας μας. 
     Προωθήσαμε και προωθούμε για το σκοπό αυτό τολμηρές αλλαγές και μεταρρυθμίσεις που ενσωματώνουν ευνοϊκές πρόνοιες για την ελληνική περιφέρεια.
     Προωθήσαμε και προωθούμε συγκροτημένες πολιτικές που δίνουν νέα πνοή στην Περιφέρεια. Υπογραμμίζω τα εξής: 
     Πρώτον, την εφαρμογή του νέου Αναπτυξιακού Νόμου που χρηματοδοτεί παλιές και νέες επιχειρήσεις έως και το 55% της επένδυσης. Δίνει έμφαση στην έρευνα και στην τεχνολογία. Ενισχύει με επιπλέον δεκαπέντε ποσοστιαίες μονάδες τις μικρομεσαίες επιχειρήσεις. Στηρίζει τις επενδύσεις στην περιφέρεια και ιδίως στις παραμεθόριες, στις μειονεκτικές και στις νησιωτικές περιοχές. 
     Μέχρι στιγμής έχουν υποβληθεί περισσότερα από 1.500 επενδυτικά σχέδια και έχουν εγκριθεί πάνω από τα μισά. Η ανάπτυξη του παραγωγικού δυναμικού έχει ήδη αρχίσει.
     Δεύτερον, διεύρυνση έως και το 55% της επένδυσης των ποσοστών χρηματοδότησης επιχειρήσεων από το Επιχειρησιακό Πρόγραμμα «Ανταγωνιστικότητας», όπως επίσης και την ένταξη για πρώτη φορά στο πρόγραμμα αυτό των επιχειρήσεων του εμπορικού τομέα και της παροχής υπηρεσιών. 
     Μόνο μέσα στο 2005 διατέθηκαν μέσω του Ε.Π.ΑΝ. περισσότερα από 530.000.000 ευρώ για υποδομές και επιδοτήσεις νέων επιχειρήσεων. Πάνω από το 70% κατευθύνθηκαν στην Περιφέρεια.
     Τρίτον, ενίσχυση των μικρών και μεσαίων επιχειρήσεων που είναι η «ατμομηχανή» για την ανάπτυξη της Περιφέρειας και, βέβαια, για τη δημιουργία νέων θέσεων εργασίας. Στα δύο χρόνια της Νέας Διακυβέρνησης εφαρμόστηκαν για το σκοπό αυτό περισσότερα από τριάντα μέτρα. Θυμίζω τα κυριότερα:
     Τη σύσταση Εθνικού Συμβουλίου Μικρομεσαίων Επιχειρήσεων. 
     Τη διευκόλυνση της πρόσβασής τους σε κεφάλαια με την πλήρη ενεργοποίηση του Ταμείου Εγγυοδοσίας Μικρομεσαίων Επιχειρήσεων.
     Την επιδότηση πολύ μικρών επιχειρήσεων του λιανικού εμπορίου για την πρόσληψη ανέργων.
     Την αυξημένη χρηματοδότησή τους από τα Περιφερειακά Επιχειρησιακά Προγράμματα.
     Σημειώνω επίσης τη νέα προκήρυξη για τις μικρομεσαίες επιχειρήσεις στους τομείς της μεταποίησης και του τουρισμού, καθώς και την προετοιμασία μιας ακόμα προκήρυξης για το εμπόριο με συνολική δημόσια δαπάνη πάνω από 400.000.000 ευρώ.
     Τέταρτον, κατάρτιση Εθνικού Χωροταξικού Σχεδίου και ειδικών χωροταξικών σχεδίων για τις ανανεώσιμες πηγές ενέργειας, τον τουρισμό, τη βιομηχανία, τον παράκτιο και τον ορεινό όγκο. Είναι ένα έργο επιτακτικά αναγκαίο για να μπει οριστικό τέλος στις αβεβαιότητες και τις τεράστιες καθυστερήσεις που παρατηρούνται στο ξεκίνημα μεγάλων επενδύσεων, έργο απόλυτα επιβεβλημένο για να ξέρει κάθε ενδιαφερόμενος πού και τι μπορεί να επενδύσει. Απαραίτητο για να υπάρξει γρήγορη και ολοκληρωμένη ανάπτυξη στην Περιφέρεια.
     Είναι ένα έργο, που ενώ είχε ξεκινήσει από το 1980, εγκαταλείφθηκε για ένα τέταρτο του αιώνα. Δεν το ήθελαν και είχαν προφανώς τους λόγους τους. Το βέβαιο είναι ότι η ανυπαρξία του ενεργοποιούσε μεσολαβητές, τροφοδοτούσε διαπλοκές και απαιτούσε σχετικές τροπολογίες. Η απουσία του ταλαιπωρούσε και ταλαιπωρεί –το λέω ευθέως- ακόμα Έλληνες και ξένους επενδυτές.
     Έχουμε δρομολογήσει τις αναγκαίες διαδικασίες και προχωρούμε με εντατικούς ρυθμούς, ώστε να ολοκληρωθεί μέσα στο 2006. Δημιουργούμε μία ακόμα ουσιώδη προϋπόθεση, για να υπάρχει ανάπτυξη σε ολόκληρη τη Χώρα, ανάπτυξη με νέα ταχύτητα, ανάπτυξη με κανόνες κοινούς για όλους, γνωστούς εκ των προτέρων.
     Παράλληλα, ξαναμπήκε σε τροχιά ολοκλήρωσης το Εθνικό Κτηματολόγιο και προχωρούμε με αυτοχρηματοδότηση και γρήγορους ρυθμούς σε νέες βάσεις με νόμο που κατατίθεται εντός των ημερών. Προχωρούμε καλύτερα, φθηνότερα και ταχύτερα. Ήδη τα είκοσι δύο κτηματολογικά γραφεία που υπήρχαν το 2004 έγιναν ογδόντα.
     Θυμίζω μόνο ότι το έργο αυτό διαφημιζόταν κάποτε σαν το μεγαλύτερο εθνικό έργο. Το αποτέλεσμα ωστόσο είναι σε όλους γνωστό. Οδηγήθηκε σε πλήρες αδιέξοδο. «Κόλλησε» στις παρανομίες και τις παρατυπίες του συστήματος ΠΑ.ΣΟ.Κ. Κόστισε τεράστια κοινοτικά πρόστιμα, χάθηκαν πόροι, χάθηκε χρόνος και μεταφέρθηκαν τα προβλήματα στο σήμερα.
     Αυτά αντιμετωπίζουμε τώρα. Και απέναντι σε όλα αυτά, κανένα σύστημα δεν μπορεί να απαιτεί σιωπή. Οι πολίτες δικαιούνται να ξέρουν πού και πώς χάθηκαν τεράστιοι κοινοτικοί πόροι. Δικαιούνται να ξέρουν ποια είναι, πού οφείλονται και πώς αντιμετωπίζονται τα προβλήματα.
     Πέμπτον, νέο θεσμικό πλαίσιο παραγωγής δημοσίων έργων. Καταργήσαμε το σαθρό και διαβλητό «Μαθηματικό Τύπο». Θεσμοθετήσαμε και εφαρμόζουμε νέο αδιάβλητο σύστημα καθαρού μειοδοτικού διαγωνισμού, με το οποίο κανείς δεν μπορεί να χαρίσει έργο σε κανέναν. Θεσμοθετήσαμε νέο πλαίσιο ανάθεσης μελετών και υπηρεσιών σε απόλυτη συμφωνία με το Κοινοτικό Δίκαιο. Διασφαλίσαμε τις αρχές της διαφάνειας, του υγιούς ανταγωνισμού και της ποιότητας των έργων. Και δεχθήκαμε γι’ αυτό τα συγχαρητήρια των ευρωπαϊκών υπηρεσιών. Καταργήθηκε οριστικά το όργιο συναλλαγής και διαφθοράς του παρελθόντος.
     Έκτον, δημιουργία έργων πνοής σε ολόκληρη τη Χώρα. Δυστυχώς, την ώρα που αναλάβαμε την ευθύνη της διακυβέρνησης δεν ήταν έτοιμο να ξεκινήσει σχεδόν κανένα νέο μεγάλο έργο.
     (Θόρυβος στην Αίθουσα - κωδωνοκρουσίες)
     Στο διάστημα που πέρασε, προετοιμάσαμε και δρομολογήσαμε ένα τεράστιο πρόγραμμα έργων υποδομής, πρωτόγνωρο για την Ελλάδα, που ξεπερνά τα 14.000.000.000 ευρώ. Και αναφέρομαι μόνο στα έργα του Υ.ΠΕ.ΧΩ.Δ.Ε., διότι όπως είναι γνωστό, πολλά άλλα έργα προωθούνται μέσα από τα Περιφερειακά Προγράμματα.
     Δημιουργούνται σύγχρονοι αυτοκινητόδρομοι, αναβαθμίζεται η σύνδεση της Περιφέρειας με τα αστικά κέντρα, βελτιώνονται τα λιμάνια και τα αεροδρόμια της χώρας. Μόνο το 2005, κυρίες και κύριοι συνάδελφοι, δημοπρατήθηκαν δημόσια έργα που ξεπερνούν τα 5.000.000.000 ευρώ, ποσό που αντιστοιχεί στο 50% των δημοπρατήσεων ολόκληρης της προηγούμενης δεκαετίας. Πάνω από το 80% των έργων αυτών είναι την Περιφέρεια.
     (Παρατεταμένα χειροκροτήματα από την πτέρυγα της Νέας Δημοκρατίας)
     Υπογράφηκαν ήδη συμβάσεις και έχουμε οριστικούς αναδόχους σε έργα 4,3 δισεκατομμυρίων ευρώ στην Εγνατία, το Πέταλο Μαλιακού, την Πάτρα, το μετρό της Θεσσαλονίκης. Ολοκληρώνονται μέσα στο 2006 οι διαγωνισμοί για επτά μεγάλα έργα με συμβάσεις παραχώρησης πάνω από 7.000.000.000 ευρώ. Τα έξι από αυτά γίνονται στην Περιφέρεια: Μαλιακός-Κλειδί, Ιόνια Οδός, Κόρινθος-Τρίπολη-Σπάρτη-Καλαμάτα, Κόρινθος-Πάτρα-Πύργος-Τσακώνα, Ε-65 Κεντρικής Ελλάδας, υποθαλάσσια αρτηρία Θεσσαλονίκης.
     (Θόρυβος από την πτέρυγα του ΠΑ.ΣΟ.Κ.)
     Επιπλέον, δημοπρατούνται μέσα στο 2006 νέα έργα 2,5 δισεκατομμυρίων ευρώ. Προχωρούμε ταυτόχρονα στο μεγαλύτερο ενιαίο πρόγραμμα μελετών που έγινε ποτέ στη χώρα, 150.000.000 ευρώ, για τη νέα γενιά έργων της περιόδου 2007-2013, η πλειοψηφία των οποίων σχεδιάζεται για την Περιφέρεια.
     Έβδομο, ενιαίο πλαίσιο για τις Συμπράξεις Δημόσιου και Ιδιωτικού Τομέα, που οδηγεί στην κινητοποίηση ιδιωτικών κεφαλαίων και απελευθερώνει πόρους για το κοινωνικό κράτος. Άνοιξε νέος δρόμος για τη δημιουργία υποδομών ανάπτυξης, παιδείας, υγείας σε ολόκληρη τη Χώρα. Άρχισε η αξιοποίηση της δημόσιας ακίνητης περιουσίας που ως πρόσφατα είτε λεηλατείτο στο καθεστώς αδιαφάνειας είτε παρέμενε εγκαταλελειμμένη χωρίς λογοδοσία από κανέναν.
     Όγδοο, προστασία του Περιβάλλοντος. Η χώρα μας εναρμονίζεται με την κοινοτική νομοθεσία, ενισχύονται οι προστατευόμενες περιοχές, προχωρά η εναλλακτική διαχείριση αποβλήτων, δρομολογήθηκε η κατασκευή χώρων υγειονομικής ταφής αποβλήτων σε ολόκληρη τη χώρα, εφαρμόζονται πολιτικές προώθησης των καθαρών μορφών ενέργειας.
     Ένατο, νέα ενεργειακή πολιτική που θεμελιώνεται σε σημαντικές αλλαγές και μεταρρυθμίσεις, συγκροτημένες παρεμβάσεις και έργα διεθνούς εμβέλειας. Υπογραμμίζω τη συμφωνία για την κατασκευή του πετρελαιαγωγού Μπουργκάς-Αλεξανδρούπολη, την κατασκευή του ελληνοτουρκικού αγωγού μεταφοράς φυσικού αερίου, τη συμφωνία για τον ελληνοϊταλικό αγωγό, έργα που καθιστούν την Ελλάδα διεθνή ενεργειακό δίαυλο, έργα που ταυτόχρονα δίνουν τη δυνατότητα να τροφοδοτηθούν μέσω παράπλευρων αγωγών η Κεντρική Μακεδονία και η Ήπειρος.
     Σημειώνω ακόμα την απελευθέρωση της ενεργειακής αγοράς που ανοίγει τις πόρτες σε μεγάλες επενδύσεις, την κατάρτιση νέου θεσμικού πλαισίου για την αξιοποίηση των ανανεώσιμων πηγών ενέργειας, το πλαίσιο στήριξης των βιοκαλλιεργειών και παραγωγής βιοενέργειας, την επέκταση του δικτύου φυσικού αερίου σε δεκατρείς νομούς, την εφαρμογή συγκροτημένου προγράμματος για την κάλυψη του ενεργειακού κενού στα νησιά.
     Δέκατο, πρόγραμμα διάχυσης των νέων τεχνολογιών, της έρευνας και της καινοτομίας στην Ελληνική Περιφέρεια. Δημιουργούνται ερευνητικά κέντρα και ιδρύονται δώδεκα πόλοι καινοτομίας εκτός Αττικής για την ενίσχυση της ανταγωνιστικότητας των επιχειρήσεων, για την ανάπτυξη συνεργασίας μεταξύ επιχειρήσεων και πανεπιστημίων, για την προώθηση της τεχνογνωσίας και των καινοτομικών δράσεων. 
     Σημειώνω τη λειτουργία Κέντρου Έρευνας και Τεχνολογικής Ανάπτυξης στη Θεσσαλία, την προώθηση των διαδικασιών για τη δημιουργία ζώνης καινοτομίας στην Ανατολική Θεσσαλονίκη, την έναρξη των διαδικασιών για τη δημιουργία νέων ερευνητικών κέντρων στη Ξάνθη, τα Γιάννενα, την Πάτρα.
     Ενδέκατο, διευκόλυνση της ίδρυσης και της λειτουργίας νέων επιχειρήσεων. Θυμίζω την απλοποίηση του θεσμικού πλαισίου για την αδειοδότηση των μεταποιητικών επιχειρήσεων και την προετοιμασία ανάλογου πλαισίου για τις επιχειρήσεις του εμπορίου και του τουρισμού, τη σύσταση σε κάθε Νομαρχιακή Αυτοδιοίκηση Διευθύνσεων Ανάπτυξης προκειμένου να λειτουργήσουν ως «υπηρεσίες μιας στάσης», τη νέα επιμελητηριακή νομοθεσία, τον εκσυγχρονισμό των παλαιότερων και τη δημιουργία είκοσι επτά νέων βιομηχανικών και επιχειρηματικών περιοχών.  
     	Δωδέκατο, νέοι ρυθμοί στην απορροφητικότητα κοινοτικών πόρων με προτεραιότητα στην ενίσχυση της Περιφέρειας. Θυμίζω ότι με την αναθεώρηση του Γ΄ Κοινοτικού Πλαισίου Στήριξης μεταφέρθηκαν σχεδόν 300.000.000 ευρώ από το Πρόγραμμα Εθνικού Σκέλους στα περιφερειακά προγράμματα. Ενισχύθηκαν οι δράσεις για την κοινωνική φροντίδα, για την προστασία του περιβάλλοντος, για την ανταγωνιστικότητα. Αυξήθηκαν σημαντικά οι ρυθμοί απορρόφησης. Στα τέσσερα χρόνια της προηγούμενης Κυβέρνησης ο μέσος όρος απορροφητικότητας των δεκατριών ΠΕ.Π. ήταν λίγο πάνω από 15%. Στα δύο χρόνια της Νέας Διακυβέρνησης έφθασε να ξεπεράσει το 40%.
     (Χειροκροτήματα από την πτέρυγα της Νέας Δημοκρατίας)
     Η απορροφητικότητα του ΠΕ.Π. Ηπείρου από το 7,5% έφθασε στο 33%. Στο ΠΕ.Π. Βορείου Αιγαίου από το 8,5% έφθασε στο 33,5%. Στο ΠΕ.Π. Νοτίου Αιγαίου από το 12,5% έφθασε στο 34,8%.
     Το ΕΠΑΝ από το 14,6% έφθασε στο 43%. Τολμούμε τη σύγκριση και σε ρυθμούς και σε στόχους και σε διαφάνεια, κυρίες και κύριοι συνάδελφοι. 
     (Χειροκροτήματα από την πτέρυγα της Νέας Δημοκρατίας)
     Λένε βέβαια να μην κάνουμε συγκρίσεις γιατί τότε ήταν –λέει- η αρχή. Αρχή μετά από είκοσι χρόνια στην εξουσία;
     ΚΩΝΣΤΑΝΤΙΝΟΣ ΣΗΜΙΤΗΣ: Αρχή του Γ΄ Κοινοτικού Πλαισίου Στήριξης.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Αρχή μετά από τέσσερα χρόνια εφαρμογής του Προγράμματος; Και αυτά που λέγονταν για «αναμμένες μηχανές» τι ήταν; Εμπαιγμός, εξαπάτηση ή άγνοια;
     (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, δεύτερη βασική πτυχή στην Εθνική Στρατηγική Περιφερειακής Ανάπτυξης είναι η στήριξη της Τοπικής Αυτοδιοίκησης πρώτου και δεύτερου βαθμού. Σε αντίθεση με την πολιτική των παρακρατήσεων που ακολούθησαν οι προηγούμενες κυβερνήσεις, στα δύο χρόνια της Νέας Διακυβέρνησης αποδίδονται στους Ο.Τ.Α. στο ακέραιο όλοι οι θεσμοθετημένοι πόροι. Το πενταετές πρόγραμμα «Θησέας» χρηματοδοτεί Νέες δράσεις τρεισήμισι δισεκατομμυρίων ευρώ από τους δήμους και τις κοινότητες όλης της χώρας, στις οποίες βέβαια πρέπει να προστεθούν και οι συμπράξεις δημόσιου και ιδιωτικού τομέα. Και εδώ δεν μπορώ να αποφύγω τη σύγκριση. Το Ειδικό Πρόγραμμα Τοπικής Αυτοδιοίκησης, το γνωστό «Επτά», μετά τον «Καποδίστρια» για επτά χρόνια έδωσε μόλις 1,7 δισεκατομμύρια ευρώ. Ο «Θησέας» για πέντε χρόνια δίνει υπερδιπλάσιο ποσό. 
     (Θόρυβος από την πτέρυγα του ΠΑ.ΣΟ.Κ.)
     Υπογραμμίζω ότι ήδη έχουν εγκριθεί περισσότερα από εξήμισι χιλιάδες και έχουν  δημοπρατηθεί ή δημοπρατούνται πάνω από δυόμισι χιλιάδες έργα. 
     Ταυτόχρονα, θεσμοθετήθηκαν οι αυτοτελείς πόροι της Νομαρχιακής Αυτοδιοίκησης και είναι ήδη τριπλάσιοι απ’ ό,τι το 2004. Θέλουμε, κυρίες και κύριοι συνάδελφοι, την Τοπική Αυτοδιοίκηση κοντά στον πολίτη, ισχυρή, αυτοδύναμη, όπως απαιτεί ο θεσμικός και πολιτικός της ρόλος. Οι πόροι, τα προγράμματα, οι θεσμοί και τα πρόσωπα που υπηρετούν την Τοπική και τη Νομαρχιακή Αυτοδιοίκηση είναι σημαντικός παράγοντας για την περιφερειακή ανάπτυξη, την επίλυση των προβλημάτων  που αντιμετωπίζουν οι τοπικές κοινωνίες, τη βελτίωση της ποιότητας ζωής. Είμαστε κοντά τους και το αποδεικνύουμε στην πράξη αυτό.
     Και κάτι ακόμη: Όπως είχα δεσμευθεί στη συνάντησή μου με την ΚΕΔΚΕ και την Ε.Ν.Α.Ε., αρχίζουμε αμέσως ευρύτατο δημόσιο διάλογο με όλους τους αρμόδιους αντιπροσωπευτικούς φορείς για τη μεταρρύθμιση και την αναμόρφωση της διοικητικής δομής της Χώρας. 
     Κυρίες και κύριοι συνάδελφοι, η τρίτη πτυχή της εθνικής στρατηγικής για την περιφέρεια αφορά την εφαρμογή δυναμικής και μακρόπνοης πολιτικής για την αγροτική και την τουριστική ανάπτυξη. Σημειώνω εισαγωγικά ότι το 2005 είχαμε εξαιρετικά σημαντική αύξηση τόσο στις εξαγωγές αγροτικών προϊόντων –στο 24% η αύξηση- όσο και στο τουριστικό ρεύμα προς τη χώρα μας. Δίνουμε πρώτα απ’ όλα ιδιαίτερη έμφαση στη στήριξη του αγροτικού πληθυσμού, ώστε να κρατηθεί στη γη του, να παράγει και να προοδεύει. Είναι ιδιαίτερα σημαντικό το γεγονός ότι, παρά τις δυσκολίες, διασφαλίστηκε η καταβολή των κοινοτικών ενισχύσεων και η προώθηση προγραμμάτων αγροτικής ανάπτυξης μέχρι το 2013, πράγμα που σημαίνει περίπου επιπλέον 22.000.000.000 ευρώ για τον αγροτικό κόσμο.
     Από την πλευρά μας καθορίστηκαν ήδη τα οριστικά ατομικά δικαιώματα ενιαίας ενίσχυσης της νέας Κ.Α.Π. για ένα εκατομμύριο εκατό χιλιάδες δικαιούχους, που είναι περιουσιακό στοιχείο κάθε αγρότη ως το 2013.
     	Στο μεταξύ απλοποιήθηκαν οι διαδικασίες ένταξης στα προγράμματα του Γ΄ Κοινοτικού Πλαισίου Στήριξης με έμφαση στην ενίσχυση των νέων αγροτών, τα σχέδια βελτίωσης, την πρόωρη συνταξιοδότηση, τη βιολογική και ποιοτική γεωργία, την ενθάρρυνση του αγροτουρισμού, τη στήριξη των μειονεκτικών ζωνών. 
     	Γίνονται αυτή τη στιγμή σε σαράντα ορεινές και μειονεκτικές περιοχές -μ’ άλλα λόγια σε πάνω από διακόσιους δήμους και κοινότητες- σημαντικά έργα αντιπλημμυρικής προστασίας και αρδευτικών και αγροτικών οδικών δικτύων. Ολοκληρώνονται συγκεκριμένες μελέτες, μία για κάθε περιφέρεια που επικεντρώνονται στις δυνατότητες αναδιάρθρωσης των καλλιεργειών, την ανάπτυξη επιχειρηματικού πνεύματος, την παραγωγή προϊόντων υψηλής ποιότητας με ονομασία προέλευσης, τη βελτίωση της ανταγωνιστικότητας για την καλύτερη διάθεσή τους. 
     	Παράλληλα, όπως ακριβώς δεσμευτήκαμε, επιταχύνθηκε η καταβολή των κοινοτικών επιδοτήσεων για όλα τα προϊόντα. Καταβάλλονται μέσα σ’ ένα τρίμηνο από την ημερομηνία συγκομιδής του προϊόντος οι αποζημιώσεις από τον ΕΛ.Γ.Α.. Δόθηκε λύση στο πρόβλημα με τα «πανωτόκια». Υλοποιείται άμεσα εκτεταμένο πρόγραμμα αναδασμών και ιδρύονται Τοπικά Κέντρα Αγροτικής Ανάπτυξης. 
     	Κεντρικό κεφάλαιο στη Στρατηγική Περιφερειακής Ανάπτυξης και στόχος που αλλάζει την εικόνα της Περιφέρειας είναι η επέκταση της τουριστικής μας βιομηχανίας σε νέες περιοχές, αλλά και ο εμπλουτισμός της με νέες υπηρεσίες. 
     	Για το σκοπό αυτό θεσπίστηκαν κίνητρα προσαρμοσμένα στις ανάγκες της νέας εποχής και των τοπικών προορισμών. Δίνεται άμεση προτεραιότητα στην αξιοποίηση των θυλάκων ανάπτυξης στις νησιωτικές και στις ορεινές περιοχές, τη διαφύλαξη του φυσικού περιβάλλοντος και την προβολή του πολιτισμικού μας πλούτου, την ανάπτυξη του θεματικού και των εναλλακτικών μορφών τουρισμού, τη διαρκή αναβάθμιση της ποιότητας των προσφερόμενων υπηρεσιών.
     	Σκοπός και στόχος μας είναι η ανάδειξη της Ελλάδας σε ελκυστικό προορισμό όλες τις εποχές του χρόνου και τα αποτελέσματα έχουν ήδη αρχίσει να φαίνονται. Η Ελλάδα απέκτησε τουριστική πολιτική, αποκτά με άλλα λόγια τη δική της βαριά βιομηχανία. 
     	Κυρίες και κύριοι συνάδελφοι, η τέταρτη πτυχή της περιφερειακής μας στρατηγικής υπαγορεύεται από τις ιδιαιτερότητες της χώρας μας και αφορά στην ανάπτυξη ολοκληρωμένων παρεμβάσεων στις νησιωτικές και τις ορεινές περιοχές. Κατοχυρώσαμε τη δυνατότητα αυτή στη Συνταγματική Συνθήκη της Ευρώπης και αναπτύσσουμε ήδη συγκροτημένες δράσεις. Εφαρμόζεται ολοκληρωμένη νησιωτική πολιτική με έμφαση στην επιτάχυνση της ανάπτυξης και την επίλυση βασικών προβλημάτων που αντιμετωπίζουν οι νησιώτες μας. 
     	Στο πλαίσιο αυτό παρατάθηκε για δέκα ακόμα χρόνια το ειδικό φορολογικό καθεστώς για τα νησιά με πληθυσμό κάτω των 3.100 κατοίκων, προωθείται ειδικό τριετές πρόγραμμα έργων οδοποιίας, λιμενικών εγκαταστάσεων, ύδρευσης και αποχέτευσης για τα νησιά αυτά που φτάνει τα 120.000.000 ευρώ, προωθούνται σχέδια με στόχο να γίνουν διαμετακομιστικοί κόμβοι τα πιο σημαντικά περιφερειακά λιμάνια μας. Προετοιμάζεται η προσέλκυση ιδιωτικών κεφαλαίων για τη συγχρηματοδότηση και την αξιοποίηση λιμενικών έργων. Αναβαθμίζονται οι ακτοπλοϊκές συγκοινωνίες, διατίθενται αυξημένες κατά 18% πιστώσεις για την επιδότηση των άγονων γραμμών. Δημιουργείται δίκτυο για τη σύνδεση της νησιωτικής Ελλάδας με τα υδροπλάνα.
     	Παράλληλα, έχουμε ήδη αρχίσει –και αυτό είναι μείζονος σημασίας- την εφαρμογή ολοκληρωμένων παρεμβάσεων σε ορεινές περιοχές. Χαρακτηριστικό παράδειγμα είναι το πρωτοποριακό πρόγραμμα «Πίνδος» 80.000.000 ευρώ που στοχεύει στη δημιουργία των προϋποθέσεων για την ανάπτυξη ήπιων μορφών τουρισμού και την προώθηση των τοπικών προϊόντων. 
     	Ακόμα, οριστικοποιούνται ειδικές δράσεις στα ΠΕ.Π. που αφορούν ολοκληρωμένες παρεμβάσεις σε ορεινές και σε αστικές περιοχές με εγκεκριμένα σχέδια δημόσιας δαπάνης που ξεπερνούν τα 400.000.000 και τα 300.000.000 ευρώ αντίστοιχα.
     Υπογραμμίζω ακόμα την εφαρμογή ολοκληρωμένων, τοπικά εντοπισμένων, παρεμβάσεων για την ενίσχυση της απασχόλησης σε περιοχές υψηλής ανεργίας. Νέο πιλοτικό πρόγραμμα για το σκοπό αυτό εφαρμόζεται ήδη στο Νομό Ημαθίας, όπου αναπτύσσονται συνδυασμένες δράσεις για την υποστήριξη του ανθρώπινου δυναμικού, τη βελτίωση του τοπικού επιχειρηματικού περιβάλλοντος, την αξιοποίηση των τοπικών παραγωγικών πόρων. 
     Η ελληνική περιφέρεια, κυρίες και κύριοι συνάδελφοι, κάνει ένα νέο ξεκίνημα. Τα πράγματα αλλάζουν, η Ελλάδα αλλάζει.
     Πέμπτη πτυχή της στρατηγικής μας συνιστά η στροφή των δράσεων όλων των Υπουργείων στην Περιφέρεια. Υπογραμμίζω ανάμεσα στα άλλα: 
     Την αποπεράτωση, την επέκταση ή αναβάθμιση σειράς νοσοκομειακών μονάδων καθώς και τη δημιουργία νέων Κέντρων Υγείας στην Περιφέρεια, Ανατολική Μακεδονία-Θράκη, Κεντρική Μακεδονία, Ήπειρο, Στερεά, Αιγαίο, Κρήτη. 
     Την ανάπτυξη ευρυζωνικών υποδομών στην Περιφέρεια, με στόχο να εξασφαλιστεί στους κατοίκους της φθηνό internet και πρόσβαση στο ηλεκτρονικό εμπόριο, την τηλεϊατρική, την τηλεκπαίδευση. 
     Την εφαρμογή προγραμμάτων για την κοινωνική ένταξη, τη στεγαστική αποκατάσταση και την προαγωγή της υγείας των Ελλήνων τσιγγάνων. 
     Την ολοκλήρωση προγραμμάτων λαϊκής κατοικίας σε περιοχές της Πέλλας, των Τρικάλων, της Ηλείας, της Καρδίτσας, της Καλαμάτας, της Κω. 
     Τη διάθεση στρατιωτικών αεροδρομίων στην Πολιτική Αεροπορία για την κάλυψη περιφερειακών αναγκών. 
     Την εκχώρηση 30 και σύντομα άλλων 17 στρατοπέδων στους Οργανισμούς Τοπικής Αυτοδιοίκησης για την ανάπτυξη χώρων πρασίνου και κοινής ωφέλειας. 
     Τη μεταφορά Κέντρων Εκπαίδευσης των Ενόπλων Δυνάμεων από την Αττική στην Περιφέρεια, στην Καρδίτσα, στην Καλαμάτα, στο Άργος. 
     Τη δημιουργία οκτώ τοπικών Κέντρων Εκπαίδευσης νεοσυλλέκτων στη βόρεια Ελλάδα και άλλων έξι στα νησιά του ανατολικού Αιγαίου.
     Τις βελτιώσεις και τις επεκτάσεις σε λιμάνια της περιφέρειας, στην Κω, στην Τήνο, τη Νάξο, την Κέρκυρα, τη Ζάκυνθο, τη Μύκονο. 
     Το σχέδιο επανίδρυσης της Αγροφυλακής ως «αστυνομίας της οικολογίας» …
     (Γέλωτες από την  πτέρυγα του ΠΑ.ΣΟ.Κ.)
     … για την εποπτεία του περιβάλλοντος, των οικοσυστημάτων, των αγρών και των δασών. 
     Το πρόγραμμα κατασκευής νέων δικαστικών μεγάρων στην περιφέρεια, στην Κοζάνη, στην Καβάλα, στη Βέροια, στη Σάμο, στη Λαμία, στην Κέρκυρα. 
     Την ένταξη δεκάδων έργων πολιτισμού στα περιφερειακά προγράμματα και το πρόγραμμα «Πολιτισμός», επέκταση Μουσείου Σαμοθράκης, Μουσείο Δημοκρατίας στον Άγιο Ευστράτιο, Ίδρυμα-Μουσείο Μακεδονικού Αγώνα. 
     Τους νόμους για την ίδρυση Σχολείου Ευρωπαϊκής Παιδείας στο Ηράκλειο Κρήτης και Διεθνούς Πανεπιστημίου στη Θεσσαλονίκη.
     Τη δημιουργία περίπου εξακοσίων πενήντα ολοήμερων σχολείων. Την κατασκευή εκατό και πλέον σχολικών μονάδων. 
     Υπογραμμίζω ακόμα τη στήριξη του επαρχιακού Τύπου. Δημιουργήθηκε για το σκοπό αυτό «Το σπίτι της Περιφέρειας». Προωθείται η διάθεση εξοπλισμού πληροφορικής σε επαρχιακές εφημερίδες. Κατατίθεται σύντομα νομοσχέδιο για τα θέματα επαρχιακού Τύπου. Γνωστοποιήθηκαν για πρώτη φορά στους ενδιαφερόμενους τα στοιχεία για την κατανομή της διαφημιστικής δαπάνης στον επαρχιακό Τύπο, για να υπάρχουν και να είναι γνωστά τα εχέγγυα αντικειμενικότητας και διαφάνειας. 
     Με απλά λόγια, είμαστε κοντά στην Ελληνική Περιφέρεια και το αποδεικνύουμε έμπρακτα και καθημερινά. 
     (Χειροκροτήματα από την πτέρυγα της Νέας Δημοκρατίας)
     Κυρίες και κύριοι συνάδελφοι, είμαστε ακόμα στη φάση που το βάρος των προσπαθειών πέφτει στην αντιμετώπιση προβλημάτων και την κάλυψη κενών του παρελθόντος. Έχουμε ήδη διαμορφώσει ένα νέο αναπτυξιακό πρότυπο που βελτιώνει το παρόν και διασφαλίζει ένα καλύτερο αύριο. 
     Ταυτόχρονα, προετοιμάζουμε νέες δράσεις για το επόμενο διάστημα. Ύστερα από συντονισμένες προσπάθειες, που κάποιοι περίμεναν να αποτύχουν, εξασφαλίσαμε για την επόμενη προγραμματική περίοδο κοινοτικούς πόρους που ξεπερνούν τα 20.000.000.000 ευρώ.
     (Χειροκροτήματα από την πτέρυγα της Νέας Δημοκρατίας)
     Καταρτίζουμε ήδη το Εθνικό Στρατηγικό Πλαίσιο Αναφοράς 2007-2013 με ξεκάθαρη στρατηγική επιλογή την Περιφερειακή Ανάπτυξη. 
     Προετοιμάζουμε από τώρα συγκεκριμένες δράσεις για την ενίσχυση της περιφερειακής ανταγωνιστικότητας, την επένδυση στην έρευνα, την τεχνολογία και την καινοτομία, την ολοκλήρωση υποδομών μεταφορών και περιβάλλοντος, την ανάπτυξη νέων υποδομών επιχειρηματικότητας, τη στήριξη των μικρομεσαίων επιχειρήσεων, της επιχειρηματικότητας των νέων και των γυναικών. Και ακόμα την ανάδειξη της πολιτιστικής κληρονομιάς και του φυσικού πλούτου, την ανάπτυξη των ορεινών, των παραμεθόριων και νησιωτικών περιοχών, την αναβάθμιση των υποδομών υγείας και παιδείας, την αύξηση της απασχόλησης και τη βελτίωση του επιπέδου ζωής. 
     Για το σκοπό αυτό δημιουργούμε ένα αξιόπιστο και απλό σύστημα διαχείρισης με κύριο γνώμονα την αποτελεσματικότητα, την ευελιξία και τη διαφάνεια. Δημιουργούμε πέντε ισχυρούς μηχανισμούς προγραμματισμού και διαχείρισης, πέντε Περιφερειακά Επιχειρησιακά Προγράμματα με αντίστοιχες επιτελικές διαχειριστικές αρχές, που δεν θα θίγουν καθ’ οιονδήποτε τρόπο τις υφιστάμενες διοικητικές περιφέρειες και θα συνεργάζονται στενά με αυτές. Διευρύνουμε έτσι τις συνέργειες για την αντιμετώπιση κοινών προβλημάτων, διευκολύνουμε τη διαχείριση και προωθούμε ολοκληρωμένη αναπτυξιακή παρέμβαση. 
     Υπογραμμίζω, παρ’ ότι αυτό είναι αυτονόητο, ότι αυτές οι αρχές δεν θίγουν ούτε κατ’ ελάχιστον τη συνταγματικά άλλωστε κατοχυρωμένη οικονομική και θεσμική αυτοτέλεια των Ο.Τ.Α. Αντίθετα μάλιστα θα συνδράμουν την Αυτοδιοίκηση στη μεγάλη πρόκληση για την αξιοποίηση του επόμενου κοινοτικού πλαισίου.
     Οι αρχές αυτές θα υπάγονται σε Ειδικούς Γραμματείς του Υπουργείου Οικονομίας και Οικονομικών στους οποίους θα εκχωρηθούν οι κατάλληλες αρμοδιότητες στο πλαίσιο μιας προγραμματικής οργάνωσης ικανής να διασφαλίζει την απαιτούμενη αποδοτικότητα και αποτελεσματικότητα.
     Κυρίες και κύριοι συνάδελφοι, βασικός στόχος της πολιτικής μας είναι η δημιουργία οικονομίας ευκαιριών. Επενδύουμε σε ολόκληρο το οικονομικό δυναμικό μας, στο σύνολο του ανθρώπινου κεφαλαίου μας, σε κάθε περιφέρεια, σε κάθε αναπτυξιακό θύλακα. Η πολιτική μας έχει στο κέντρο της την Περιφέρεια. 
     (Χειροκροτήματα από την πτέρυγα της Νέας Δημοκρατίας)
     Αντιμετωπίζουμε τις παθογένειες του χθες στη ρίζα τους. Τολμούμε τις διαρθρωτικές αλλαγές που εγγυούνται πως δεν θα ξαναβρούμε μπροστά μας τα ίδια προβλήματα. Βελτιώνουμε διαρκώς το αναπτυξιακό πρότυπο που θεμελιώσαμε και κάνουμε ολοένα και πιο ανταγωνιστικά τα συγκριτικά πλεονεκτήματα της χώρας. Χτίζουμε οικονομία πραγματικά ισχυρή, ανταγωνιστική, εξωστρεφή. 
     Βάλαμε –είναι αλήθεια- δύσκολα στοιχήματα στην ατζέντα μας. Συναντήσαμε πολλές δυσκολίες. Δεν διστάσαμε όμως μπροστά στις αντιξοότητες. 
     (Χειροκροτήματα από την πτέρυγα της Νέας Δημοκρατίας)
     Αναλάβαμε και αναλαμβάνουμε ευθέως την ευθύνη της σύγκρουσης με τη συντήρηση, την ευθύνη της αλλαγής, την ευθύνη της νέας αναπτυξιακής τροχιάς. 
     Όποιοι νομίζουν ότι ωφελούνται από την υπονόμευση του δρόμου που οδηγεί την Ελλάδα -του δρόμου που οδηγεί την ελληνική κοινωνία- σ’ ένα καλύτερο αύριο κάνουν λάθος, μεγάλο λάθος. 
     (Χειροκροτήματα από την πτέρυγα της Νέας Δημοκρατίας)
     Οι αλλαγές και οι μεταρρυθμίσεις συνεχίζονται με τη στήριξη της κοινωνίας. Οι αλλαγές και οι μεταρρυθμίσεις συνεχίζονται για να υπάρξουν βιώσιμες λύσεις, να αξιοποιήσουμε τα συγκριτικά μας πλεονεκτήματα, να μπούμε όλοι μαζί χωρίς αποκλεισμούς και διακρίσεις στο δρόμο της Νέας Ελλάδας. 
     Κυρίες και κύριοι συνάδελφοι, τα προβλήματα είναι κοινά για όλους. Τα οφέλη θα είναι για όλους. Η συνεργασία όλων είναι βασική προϋπόθεση για να έχουμε τα καλύτερα αποτελέσματα το συντομότερο δυνατόν. Επιδιώκουμε σταθερά το διάλογο, τη συνεννόηση, τη σύνθεση απόψεων. Προχωρούμε με στέρεα βήματα προόδου που ήδη αποδίδουν σημαντικά αποτελέσματα. Προχωρούμε με εμπιστοσύνη στις Ελληνίδες και τους Έλληνες, με σιγουριά για τους στόχους μας. 
     (Χειροκροτήματα από την πτέρυγα της Νέας Δημοκρατίας)
     Και οι στόχοι είναι ξεκάθαροι, είναι εφικτοί, είναι κοινοί. Βιώσιμη ανάπτυξη παντού, περισσότερες θέσεις δουλειάς, καλύτερη ζωή στην Περιφέρεια. 
     (Όρθιοι οι Βουλευτές της Νέας Δημοκρατίας χειροκροτούν ζωηρά)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ., κ. Γιώργος Παπανδρέου.
     (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, όταν ερχόμουνα προς τη Βουλή, είδα μία ταμπέλα που έλεγε: «Ζήσε το μύθο σου στην Ελλάδα». 
     Μετά από αυτήν την ομιλία του κ. Καραμανλή, μου φαίνεται ότι ο μόνος που ζει το μύθο του στην Ελλάδα είναι ο ίδιος ο Πρωθυπουργός.
     (Χειροκροτήματα από την πτέρυγα του ΠΑ.ΣΟ.Κ.)
     Στο δικό του κρυψώνα ευρισκόμενος, δεν ζει την ελληνική πραγματικότητα. 
     Ακούστε, λοιπόν, για την ελληνική πραγματικότητα. Θα ξεκινήσω από το προσφιλές σας παρελθόν, για το οποίο συνεχώς μιλάτε. Η Ελλάδα γνώρισε κατά την τελευταία δεκαετία μία σταθερή οικονομική μεγέθυνση, παρά την παγκόσμια οικονομική ύφεση που επηρέασε άλλα κράτη-μέλη της Ευρωπαϊκής Ένωσης. Το πραγματικό Α.Ε.Π. στην περίοδο 1996-2002 αυξήθηκε σημαντικά, άνω του ευρωπαϊκού μέσου όρου, στη δεύτερη θέση πίσω από την Ιρλανδία.
     Το 2003, η μεγέθυνση της Ελλάδας ανήλθε στο 4,7% και ξεπέρασε και την Ιρλανδία, για την οποία τόσο αγαπάτε να μιλάτε.
     Αυτή η άνοδος επιτεύχθηκε ταυτόχρονα με μία σταθεροποιητική προσπάθεια για τα δημόσια οικονομικά και παράλληλα με μία αποπληθωριστική προσπάθεια που απέδωσε. Κατάφερε η Ελλάδα να εμφανίσει σημάδια σύγκλισης μετά το 2000, καλύπτοντας μέσα σε μια δεκαετία κενό δέκα ποσοστιαίων μονάδων στην απόκλιση του κατά κεφαλήν Α.Ε.Π. 
     Κυρίες και κύριοι συνάδελφοι, τα λόγια αυτά που σας διάβασα δεν είναι δικά μου, δεν είναι λόγια του τέως Πρωθυπουργού, του κ. Σημίτη, δεν είναι λόγια της «μαύρης προπαγάνδας» του ΠΑ.ΣΟ.Κ., όπως εσείς την αποκαλείτε. Είναι λόγια της δικής σας Κυβέρνησης, είναι λόγια του Υπουργείου Οικονομίας. 
     (Χειροκροτήματα από την πτέρυγα του ΠΑ.ΣΟ.Κ.)
     Είναι εισαγωγή του δικού σας σχεδίου για το Δ΄ Κοινοτικό Πλαίσιο Στήριξης, που στείλατε σε όλους τους κοινωνικούς εταίρους και τις περιφέρειες της χώρας.
     Αυτή είναι η απάντηση, κύριε Καραμανλή. Διαβάστε εσείς αυτά τα κείμενα, για να μπορείτε να μιλάτε καλύτερα για το παρελθόν.
     Ομολογώ ότι όταν είστε αναγκασμένοι να λέτε αλήθειες, τα λέτε καλύτερα και από εμάς. Όταν δηλαδή δεν μπορείτε να κρυφτείτε πίσω από λαϊκισμούς ή από προεκλογικές εξαγγελίες, όπως ακούσαμε σήμερα ή από τη δυσφήμιση του ΠΑ.ΣΟ.Κ. και της χώρας, από ανούσιες και βλαπτικές κορώνες, όπως κάνετε συνήθως.
     Το αστείο είναι ότι όταν δημοσιοποιήθηκε αυτό το κείμενο, εσείς το αποκηρύξατε και είπατε ότι είναι εμπειρογνωμόνων και τεχνοκρατών. Κάποια στιγμή καταλάβατε ότι αυτή η ερμηνεία δεν σας βόλευε και αλλάξατε τροπάριο, και είπατε ότι οι συγγραφείς είχαν πολιτική σκοπιμότητα, κάποια συνομωσία που δεν σας επιτρέπει να κάνετε τη δουλειά σας, αυτό που κάνετε για κάθε τι που δεν σας συμφέρει. 
     Πάντα σας φταίει κάποιος άλλος, πάντα πρέπει να σας φταίει το ΠΑ.ΣΟ.Κ.
     Όμως, εμείς, είμαστε υπερήφανοι που φταίμε, που φταίμε για τα ολοήμερα σχολεία, για την Εγνατία οδό…
     (Χειροκροτήματα από την πτέρυγα του ΠΑ.ΣΟ.Κ.)
     … για το Ρίο-Αντίρριο, για τα δεκαπέντε νέα περιφερειακά νοσοκομεία, για το Πρόγραμμα «Βοήθεια στο Σπίτι»…
     (Χειροκροτήματα από την πτέρυγα του ΠΑ.ΣΟ.Κ.)
     … για το ΜΕΤΡΟ, για την Αττική Οδό, για το Τραμ…
     (Χειροκροτήματα από την πτέρυγα του ΠΑ.ΣΟ.Κ.)
     … για το μεγαλύτερο στόλο λεωφορείων φυσικού αερίου στην Ευρώπη, για τα Κέντρα Εξυπηρέτησης Πολιτών. 
     (Έντονα και παρατεταμένα χειροκροτήματα από την πτέρυγα του ΠΑ.ΣΟ.Κ.) 
     Είμαστε  υπερήφανοι για την Ελλάδα που θαύμασε η παγκόσμια κοινότητα με τους Ολυμπιακούς Αγώνες του 2004. 
     Αυτή είναι η πραγματικότητα που σας παραδώσαμε, αυτή είναι η πραγματική απογραφή, με δική σας υπογραφή.
     Ας έλθουμε, όμως, στα πεπραγμένα της Κυβέρνησης. Θέλω να μπω για μια στιγμή, στη θέση του ψηφοφόρου που καλόπιστα ψήφισε τη Νέα Δημοκρατία. Τι του λέγατε; Του λέγατε ότι πρώτα απ’ όλα, θα κάνουμε μία αντικειμενική καταγραφή της οικονομίας, την απογραφή, θα μειώσουμε τη σπατάλη –νομίζω ότι λέγατε για 10.000.000.000 ευρώ- θα εξοικονομήσουμε χρήματα κτυπώντας τα μεγάλα συμφέροντα που λυμαίνονται τα λεφτά του κράτους, του ελληνικού λαού, θα βοηθήσουμε τις πιο ευαίσθητες ομάδες της κοινωνίας, και μετά τους Ολυμπιακούς Αγώνες, θα στρέψουμε όλα αυτά τα ποσά στην Περιφέρεια. 
     «Ήρθε η ώρα της περιφέρειας», ήταν το σύνθημά σας. Για αυτά δεν σας ψήφισαν, αγαπητοί συνάδελφοι της Νέας Δημοκρατίας; 
     Κάνω μία ερώτηση, κύριε Καραμανλή, μία απλή ερώτηση. Απ’ αυτά που λέγατε, γιατί δεν κάνατε τίποτα, μα τίποτα; Γιατί τίποτα δεν κάνατε απ’ αυτά που λέγατε.
     (Χειροκροτήματα από την πτέρυγα του ΠΑ.ΣΟ.Κ.)
     Θα σας πω γιατί. Διότι άλλα λέτε και άλλα κάνετε. Άλλα λέτε μπροστά στο λαό, άλλα κάνετε στα κρυφά. 
     Κύριε Καραμανλή, δεν μπορείτε να κρύβεστε πια. Ο έρημος ο ψηφοφόρος που σας πίστεψε, συνειδητοποιεί καθημερινά ότι η Νέα Δημοκρατία είχε κρυφή ατζέντα. Σύσσωμη η Αντιπολίτευση θα σας αναγκάσει και θα σας αναγκάζει να βγείτε στο φώς της ημέρας, κύριε Καραμανλή και να αντιμετωπίσετε τις αλήθειες, για τις οποίες είστε εσείς υπόλογος. 
     Αρνηθήκατε την αντικειμενική απογραφή που σας πρότεινα στην πρώτη ομιλία μου στη Βουλή. Προφανώς, δεν θέλατε αντικειμενική απογραφή της κατάστασης στη χώρα. Σπεύσατε να αλλάξετε τον τρόπο υπολογισμού των αμυντικών δαπανών, αυτό το ευαίσθητο θέμα για τον ελληνικό λαό και την προστασία της χώρας μας. Ήρθε η EUROSTAT να δικαιώσει πανηγυρικά την μέθοδο που χρησιμοποιήσαμε. Έτσι δεν είναι, κύριε Καραμανλή; Διαφωνείτε; Πείτε το αν διαφωνείτε.
     (Χειροκροτήματα από την πτέρυγα του ΠΑ.ΣΟ.Κ.)
     Εάν δεν είχατε αλλάξει τη μέθοδο αυτή, κύριε Καραμανλή, θα μπαίναμε σε επιτήρηση; Απαντήστε μου. Κανένας, μα κανένας δεν θα τολμούσε να κατηγορήσει την πατρίδα μας. Κανείς δεν θα λοιδορούσε την Ελλάδα. Κανείς στο διεθνή Τύπο δεν θα έλεγε ότι εμείς οι Έλληνες είμαστε απατεώνες. Δεν υπήρχε κανένας, μα κανένας λόγος να βάλετε την Ελλάδα σε επιτήρηση. Εσείς σταματήσατε τις αναμμένες μηχανές, κύριε Καραμανλή, τις οποίες σας δώσαμε. 
     (Χειροκροτήματα από την πτέρυγα του ΠΑ.ΣΟ.Κ.)
      Αυτή είναι η αλήθεια και δεν μπορείτε να κρυφτείτε απ΄ αυτή την αλήθεια, όπου κι αν πάτε. Οι πράξεις σας αυτές, αυτό το «κόλπο γκρόσο» θα κυνηγάει και σας και ολόκληρη την παράταξή σας για πολλά χρόνια.
     Βλάψατε τη χώρα. Ο ελληνικός λαός πληρώνει τα σπασμένα και εδώ φαίνεται το πραγματικό, ταξικό και δεξιό σας πρόσωπο. Κάθε απόφασή σας πλήττει τους πολλούς, τους αδύναμους. Κάθε απόφασή σας ωφελεί τους λίγους και τους ισχυρούς, όπως και πρόσφατα το νομοθετικό πραξικόπημα της ρύθμισης για το ασφαλιστικό των τραπεζών, χαρακτηριστικό της πολιτικής σας ταυτότητας, αλλά και υποκρισίας. 
     Με αυτή την τροπολογία προκαλείτε την κοινωνία, γιατί είναι κοινωνικά άδικη και μονομερής. Καταλύει όρους συλλογικών συμβάσεων, θίγει ασφαλιστικά δικαιώματα μιας ομάδας εργαζομένων, ευνοεί αδικαιολόγητα συγκεκριμένες τραπεζικές επιχειρήσεις, ανοίγει το δρόμο για αντίστοιχες ρυθμίσεις που μειώνουν ασφαλιστικά δικαιώματα σε άλλους κλάδους. 
     Σε ό,τι αφορά την «ώρα της περιφέρειας», έμεινε κούφιο προεκλογικό σύνθημα των συγκεντρώσεών σας. Βγείτε, κύριε Καραμανλή, στην Περιφέρεια, βγείτε αν τολμάτε να μιλήσετε με τον κόσμο. 
     Μιλάτε για τα μεγάλα έργα. Πηγαίνετε να ρωτήσετε τον απλό πολίτη της περιφέρειας πού είναι αυτά τα μεγάλα έργα. 
     (Χειροκροτήματα από την πτέρυγα του ΠΑ.ΣΟ.Κ.)
      Υποσχεθήκατε επιτάχυνση του Γ΄ Κοινοτικού Πλαισίου Στήριξης. Ανακόπηκε ο ρυθμός υλοποίησης, όταν υπήρχαν ώριμα έργα με μελέτες. Χάσαμε, με αποκλειστικά δική σας ευθύνη, μισό δισεκατομμύριο ευρώ του Γ΄ Κοινοτικού Πλαισίου Στήριξης. Το μεγαλύτερο πρόστιμο που έχει ποτέ επιβληθεί στα διαρθρωτικά ταμεία, επιβλήθηκε στην Ελλάδα επί διακυβέρνησης της Νέας Δημοκρατίας. 
     Ακυρώσατε τον επενδυτικό νόμο του ΠΑ.ΣΟ.Κ. Πέρασαν δύο χρόνια για να αρχίσει να λειτουργεί ο δικός σας. Γιατί; 
     Γιατί να χαθούν δύο χρόνια ανάπτυξης; Ανικανότητα, σκοπιμότητα, εμπάθεια προς το ΠΑ.ΣΟ.Κ. ή μάλλον όλα αυτά μαζί; Και με το νέο νόμο που ψηφίσατε, δεν υπάρχει καμία κατοχύρωση ότι οι επιδοτήσεις θα βοηθήσουν την απασχόληση στην ελληνική περιφέρεια.
     Μιλήσατε προεκλογικά για ενίσχυση του Προγράμματος Δημοσίων Επενδύσεων σε βάρος των καταναλωτικών αναγκών. Άλλα κάνατε, όταν μπήκατε στην Κυβέρνηση. Περικόψατε αυτήν την διετία περίπου 3.000.000.000 ευρώ από τις Δημόσιες Επενδύσεις. 
     Επειδή μιλήσατε για μεγάλα έργα, σας διαβάζω το εξής: «Ο κατασκευαστικός κόσμος της χώρας, βίωσε το προηγούμενο διάστημα τη χειρότερη εδώ και πολλά χρόνια περίοδο». Αυτό δεν το λέω εγώ, δεν το λέει το ΠΑ.ΣΟ.Κ., το λέει ο Πρόεδρος του Τεχνικού Επιμελητηρίου, κύριε Καραμανλή. Μήπως και εδώ είναι δάκτυλος ΠΑ.ΣΟ.Κ.; 
     Μιλά ο κ. Καραμανλής συνεχώς με τον ενεστώτα διαρκείας. Πηγαίνετε, όμως, στην επαρχία. Εκεί θα ακούσετε μόνο έργα του παρελθόντος και αόριστο έργο του μέλλοντος. 
     Δεν απορροφάτε τους κοινοτικούς πόρους. Κινδυνεύουμε να χάσουμε τεράστια ποσά. Βρήκατε τελειωμένα έργα που έγιναν επί ΠΑ.ΣΟ.Κ. με εθνικούς πόρους. Τα εμφανίζετε τώρα και τα εντάσσετε σε ευρωπαϊκά προγράμματα. Νέο κόλπο της Νέας Δημοκρατίας. Όμως, αυτά τα λεφτά δεν θα μπουν σε νέα έργα. Θα κλείσουν την τρύπα της «απογραφής σας», αντί να γίνουν χρήματα για την ανάπτυξη της περιφέρειας. 
     Οι κορδέλες που κόβετε, κύριε Καραμανλή, κύριοι Υπουργοί, είναι έργα του ΠΑ.ΣΟ.Κ.. Μακέτες δεν είναι τα δικά μας έργα, κύριε Καραμανλή, μακέτες είναι η εικονική πραγματικότητα, την οποία εσείς ζείτε σήμερα στον κρυψώνα σας στου Μαξίμου. 
     (Χειροκροτήματα από την πτέρυγα του ΠΑ.ΣΟ.Κ.)
     Πραγματικότητα είναι –και κανένας δεν μπορεί να το αμφισβητήσει- ότι δυο ολόκληρα χρόνια δεν ξεκίνησε κανένα νέο μεγάλο έργο στην περιφέρεια. Καμία δε ολοκληρωμένη πρόταση δεν υπάρχει για την αναζωογόνηση της υπαίθρου. 
     Άκουσα για χωροταξικές μελέτες. Μα, δύο χρόνια έχετε εγκαταλείψει το πρόγραμμα που σας παραδώσαμε για τις χωροταξικές μελέτες. 
     Στο χώρο της υγείας το 2004 και το 2005 έπρεπε να έχουν προσληφθεί στα νοσοκομεία της χώρας 10.000 νοσηλευτές. Αντ’ αυτού, βεβαίως, προχωράτε στην επανασύσταση της αγροφυλακής, με την πρόσληψη μερικών χιλιάδων «ημετέρων» κομματαρχών. 
     Κανένα νέο κρεβάτι δεν λειτούργησε στο «Αττικό Νοσοκομείο», στο Νοσοκομείο «Παπαγεωργίου» της Θεσσαλονίκης, στο Πανεπιστημιακό Νοσοκομείο της Λάρισας. Τα Νοσοκομεία Πύργου, Θηβών, Γρεβενών, Σερρών, Αλεξανδρούπολης, βρίσκονται στο σημείο που παραδόθηκαν εδώ και δύο χρόνια. Αυτή είναι η δουλειά σας στο χώρο της υγείας. Παγώσατε όλα τα έργα που βρίσκονταν σε εξέλιξη. Τα Νοσοκομεία Αγρινίου, Καβάλας, Ζακύνθου, Χαλκίδας βρίσκονται στο σημείο που τα παραλάβατε. 
     Στην παιδεία, το Πρόγραμμα Σχολικής Στέγης σταμάτησε. Το μόνο έργο του ΟΣΚ είναι να εγκαινιάζει σχολικές μονάδες, καθώς τελειώνουν τα 176 κτίρια που παρέδωσε το ΠΑ.ΣΟ.Κ. σε φάση κατασκευής. 
     Παράλληλα, τα Τ.Ε.Ι. και τα Α.Ε.Ι. της Περιφέρειας υποχρηματοδοτούνται. Σε Νομούς όπως τη Λάρισα, το Ηράκλειο, την Αχαΐα και αλλού, είχαμε επενδύσει τον τελευταίο χρόνο πάνω από 6.500.000 εκατομμύρια ευρώ. Εσείς χρηματοδοτείτε μόνο με 900.000 ευρώ. 
     Χαρακτηριστικά είναι και όσα συνέβησαν πρόσφατα στις πλημμύρες του Έβρου. Μετά τις πλημμύρες το 2003, που ήταν πολύ μικρότερης έντασης, η κυβέρνηση ΠΑ.ΣΟ.Κ. έθεσε σε εφαρμογή αναπτυξιακό πρόγραμμα 30.000.000 ευρώ. Απορροφήθηκαν 20.000.000 ευρώ. Η δική σας Κυβέρνηση, κύριε Καραμανλή, διέκοψε το πρόγραμμα βελτίωσης του αντιπλημμυρικού συστήματος, λόγω της περικοπής που κάνατε στις δημόσιες επενδύσεις. Τις επιπτώσεις τις ζει σήμερα ο κάθε πολίτης του Έβρου και αναρωτιέται: Έχει μέλλον στον Έβρο, εκεί που ζει; Τι λέτε σ’ αυτόν σήμερα, κύριε Καραμανλή; Είναι δεύτερης κατηγορίας πολίτες,  εκείνοι που έχουν ως χρέος να φυλάττουν Θερμοπύλες; 
     Περηφανεύεστε για τη διαπραγμάτευση του νέου Κοινοτικού Πλαισίου Στήριξης. Μας κρύψατε, όμως, δύο καθοριστικά στοιχεία. Ότι με τη μείωση της εθνικής συμμετοχής που επιδιώξατε, οι πόροι από την Ευρωπαϊκή Ένωση δεν αυξάνονται. Αντιθέτως, μειώνονται οι συνολικοί διαθέσιμοι πόροι για το Δ’ Κοινοτικό Πλαίσιο Στήριξης. Ξέρετε τι κατάφερε, ο κ. Καραμανλής, αγαπητοί συνάδελφοι της Νέας Δημοκρατίας; Να είναι το Δ’ Κοινοτικό Πλαίσιο Στήριξης 40% μικρότερο του συνόλου του Γ’ Κοινοτικού Πλαισίου Στήριξης που είχαμε καταφέρει εμείς με τη διαπραγμάτευσή μας.
     (Θόρυβος –διαμαρτυρίες)
     Αυτή είναι η αλήθεια. Δεν σας αρέσουν οι αλήθειες, το ξέρουμε, αλλά θα τις ακούτε τις αλήθειες, αγαπητοί συνάδελφοι της Νέας Δημοκρατίας. 
     (Χειροκροτήματα από την πτέρυγα του ΠΑ.ΣΟ.Κ.)
      Δεύτερο στοιχείο που αποκρύψατε και ζητούμε εξηγήσεις. Γιατί είκοσι από τα είκοσι πέντε μέλη της Ευρωπαϊκής Ένωσης πέτυχαν στο τελικό στάδιο της διαπραγμάτευσης κατ’ εξαίρεση ονομαστικές ρυθμίσεις, αυξάνοντας τους πόρους τους και η Ελλάδα καμία; Καμία ιδιαίτερη διευθέτηση, όταν μάλιστα, μία χώρα όπως την Πορτογαλία που έχει μικρή γεωργία σε σχέση με την Ελλάδα, παίρνει επιπλέον πόρους για την προσαρμογή της δικής της αγροτιάς στη νέα Κοινή Αγροτική Πολιτική. Δεν έχει σήμερα ανάγκη ο Έλληνας αγρότης ιδιαίτερης υποστήριξης σε αυτή τη δύσκολη μεταβατική φάση της νέας Κ.Α.Π.; Γιατί, λοιπόν, δεν το διαπραγματευτήκατε; Γιατί αυτό το χάος με τα δικαιώματα στην επαρχία; Δεν τολμήσατε να διαπραγματευτείτε, κύριε Καραμανλή, διότι είχατε άλλα ανοιχτά μέτωπα -θέματα όπως είναι η «απογραφή», όπως είναι ο «βασικός μέτοχος»- ή διότι γενικώς δεν διαπραγματεύεστε, ούτε στη Λουκέρνη ούτε στις Βρυξέλλες ούτε οπουδήποτε αλλού;
     Εμείς είχαμε πετύχει ρυθμούς ανάπτυξης 4,7%. Εσείς δεσμευθήκατε να το πάτε 5%. Σήμερα άλλα κάνετε. Έχει ανακοπεί η ανάπτυξη. Συντηρείται ουσιαστικά, με τον υπερδανεισμό των νοικοκυριών και των επιχειρήσεων. Μετά τους Ολυμπιακούς του 2004 είχατε 25 δισεκατομμύρια ευρώ για το Γ’ Κοινοτικό Πλαίσιο Στήριξης, που εμείς εξασφαλίσαμε για την ανάπτυξη της χώρας. Εσείς, όμως, οδηγείτε την περιφέρεια σε μαρασμό. Αυτή είναι η αλήθεια, αυτά είναι τα έργα και οι ημέρες οι δικές σας, κ. Καραμανλή.
     Την τελευταία δεκαετία το κατά κεφαλήν εισόδημα της Ελλάδας εμφάνισε σύγκλιση κατά δέκα μονάδες προς τον κοινοτικό μέσο όρο. Σημαντικό επίτευγμα. Αυτή είναι έκθεση της Ευρωπαϊκής Ένωσης. Κατατάσσει την Ελλάδα, ως τη δεύτερη χώρα με τις χαμηλότερες περιφερειακές ανισότητες. Επτά από τις δεκατρείς ελληνικές περιφέρειες κατατάσσονται στην πρώτη κλίμακα πανευρωπαϊκά, από πλευράς ρυθμού ανάπτυξης την περίοδο 1999-2002, με μέσο ρυθμό μεγαλύτερο του 3,6%. Προχωρούσαμε στην σύγκλιση. Όμως, υπάρχουν προβλήματα. Πρώτοι εμείς τα αναγνωρίζουμε. Κυρίως ενδοπεριφερειακές ανισότητες στη χώρα μας. Παρά την πρόοδο που έγινε, αντιμετωπίζει ακόμη η Ελλάδα υστέρηση ανάπτυξης. Γι’ αυτό πρωταρχικός μας στόχος είναι, η περιφερειακή ανάπτυξη να μειώσει τις ενδοπεριφερειακές ανισότητες, διότι για εμάς η πρόταση η προοδευτική, συνδέεται με την έννοια της δίκαιης αναδιανομής.
     Εμείς προτείνουμε, κυρίες και κύριοι, ένα διαφορετικό δρόμο από αυτόν το μονόδρομο της Νέας Δημοκρατίας. Για την παράταξη της Νέας Δημοκρατίας στόχος είναι η Ελλάδα να επενδύσει στο φθηνό εργατικό δυναμικό. Για εμάς στόχος είναι η Ελλάδα να κατακτήσει την πραγματική της αξία. Για να το κάνει, όμως, αυτό, χρειάζεται να υποστηριχθεί ο Έλληνας, να προετοιμαστεί για τις εξελίξεις. Να δημιουργηθούν οι προϋποθέσεις για να αξιοποιηθεί το δυναμικό του. Να απελευθερωθούν οι δημιουργικές δυνάμεις, οι δυνατότητές μας, στην επαρχία, στην περιφέρεια. 
     Αυτός ήταν και είναι ο στόχος των διεκδικήσεών μας στην Ευρωπαϊκή Ένωση. Το ΠΑ.ΣΟ.Κ είναι η παράταξη που συνέδεσε το όνομά της με τα Μεσογειακά Ολοκληρωμένα Προγράμματα (Μ.Ο.Π.), αυτά που διεκδίκησε ο Ανδρέας Παπανδρέου, μέχρι και το Β’ και Γ’ Κοινοτικό Πλαίσιο Στήριξης, που εξασφάλισε η Κυβέρνηση Σημίτη, αλλά και τα γενναία Προγράμματα Δημοσίων Επενδύσεων που σχεδιάσαμε και φέραμε σε πέρας.
     Ποια η λογική της διεκδίκησης αυτής; Ήταν και είναι να συμμετέχουμε ισότιμα στις οικονομικές και πολιτικές εξελίξεις. Να διατηρήσουμε τον πληθυσμό  μας στην επαρχία. Να δώσουμε προοπτική στον νέο άνθρωπο στην περιφέρεια. Να εξασφαλίσουμε κοινωνική δικαιοσύνη και ασφάλεια. Εμείς, είμαστε σε θέση αυτό που ξεκινήσαμε να το πάμε μπροστά. Να κάνουμε τομές και αλλαγές με ασφάλεια και σιγουριά, όπως με τον «ΚΑΠΟΔΙΣΤΡΙΑ», την αποκέντρωση αρμοδιοτήτων, την ίδρυση Περιφερειών και Περιφερειακών Συμβουλίων, την ενίσχυση της Τοπικής Αυτοδιοίκησης. Εμείς σήμερα λέμε εξουσία στο λαό, δύναμη στην Περιφέρεια. Όραμά μας η Ελλάδα των Περιφερειών. Προϋπόθεση για την περιφερειακή ανάπτυξη, είναι η ριζική διοικητική αποκέντρωση και με «νέο ΚΑΠΟΔΙΣΤΡΙΑ» και με νέες αρμοδιότητες και πόρους στην αυτοδιοίκηση. 
     (Χειροκροτήματα από την πτέρυγα του ΠΑ.ΣΟ.Κ.)
     Έξι άξονες έχουμε για την πολιτική μας. Οι νέες υποδομές στην σημερινή εποχή δεν είναι από τσιμέντο, είναι από γνώση. Είναι με βάση τη γνώση. Γι’ αυτό, πρώτος άξονάς μας είναι η επένδυση στον άνθρωπο, την καινοτομία, την έρευνα, την τεχνολογία. Εμείς σχεδιάζουμε, το 40% του Δ’ Κοινοτικού Πλαισίου Στήριξης να το επενδύσουμε στον άνθρωπο, με το μέρισμα ειρήνης, με εκπαίδευση ζωής, που διασφαλίζει την αξία για τον εργαζόμενο, για τον αγρότη και διευκολύνει την δικιά του εξέλιξη. 
     Δεύτερος άξονας είναι η επένδυση σε μια νέα αντίληψη βιώσιμης ανάπτυξης, που θα συνδέει τη γεωργία με νέα διατροφικά προϊόντα, την νέα αγροτική πολιτική με υψηλής ποιότητας υπηρεσίες στην υγεία, στην παιδεία, στον αθλητισμό, στον ποιοτικό τουρισμό. Βαριά βιομηχανία μας είπε ο κ. Καραμανλής ότι είναι ο πολιτισμός. Αλλά νομίζω ότι το μόνο που είναι βαρύ είναι η κληρονομιά που άφησε πίσω του ο Υπουργός Πολιτισμού, ο κ. Καραμανλής.
     (Χειροκροτήματα από την πτέρυγα του ΠΑ.ΣΟ.Κ.)
     Τρίτος άξονας είναι η επένδυση στα συγκριτικά πλεονεκτήματα της κάθε Περιφέρειας. Υπάρχει ξεχωριστή αναπτυξιακή ταυτότητα, εξειδίκευση για κάθε περιφέρεια. Εμείς προετοιμαζόμαστε ήδη, με περιφερειακές συνδιασκέψεις τις οποίες οργανώνουμε. 
     Τέταρτος άξονας για την περιφέρεια είναι μια πολιτική ολοκληρωμένης προσέλκυσης ξένων επενδύσεων, με σχεδιασμό για την περιοχή, με υποδομές για να μπούμε στην ψηφιακή εποχή, μεταφορές και επικοινωνίες που πρέπει να ολοκληρωθούν. 
     Πέμπτος άξονας είναι η επένδυση σε μια νέα πολιτική για τα αστικά κέντρα, όπου ολοένα και περισσότερο έχουμε φαινόμενα αποκλεισμού.
     Έκτος άξονας είναι η επένδυση στην αποκέντρωση, με ουσιαστική αποκέντρωση πόρων και αρμοδιοτήτων στην Τοπική Αυτοδιοίκηση, με διαφάνεια και κοινωνική λογοδοσία, με ενίσχυση των μηχανισμών ελέγχου σε τοπικό επίπεδο, με εκλεγμένα περιφερειακά όργανα, με αποτελεσματική διαχείριση των οικονομικών πόρων. 
     Κυρίες και κύριοι, αδυνατεί η Νέα Δημοκρατία να ακολουθήσει το δρόμο αυτόν. Η αποκέντρωση της εξουσίας σημαίνει ότι χάνει μια Δεξιά παράταξη τον απόλυτο έλεγχο που θέλει. Αυτός ο δρόμος σημαίνει ότι μπαίνουν κανόνες. Η διάκριση των εξουσιών σημαίνει ότι υπάρχουν ελέγχοντες και ελεγχόμενοι. Ότι η γραφειοκρατία εξυπηρετεί τον πολίτη και όχι τον κομματάρχη. Ότι η εξουσία ελέγχεται, ότι καταπολεμούμε τη διαφθορά ακόμα και στο επίπεδο της κάθε υπηρεσίας. 
     Κανόνες και αξιοκρατία δεν είναι το φόρτε σας, αγαπητοί συνάδελφοι της Νέας Δημοκρατίας. Το πρόγραμμα «ΘΗΣΕΑΣ» για το οποίο μιλάτε, όχι μόνο δεν απορροφάται, αλλά χρησιμοποιείται πελατειακά για δικές σας μικροκομματικές προεκλογικές ανάγκες στην Τοπική Αυτοδιοίκηση.
     (Χειροκροτήματα από την πτέρυγα του ΠΑ.ΣΟ.Κ.)
     Η αξιοκρατία για την οποία μιλάτε είναι μύθος. Ο κομματισμός σας διαβρώνει τη Δημόσια Διοίκηση. Η διαφάνεια την οποία υποσχεθήκατε, έχει εξαφανιστεί. Θα μας απαντήσετε, επιτέλους, γιατί ο νέος Υπουργός Υγείας ανακάλεσε την απόφαση του προκατόχου του, για την ανάθεση σε ιδιώτες της σίτισης στα νοσοκομεία; 
     Αυτή είναι η διαφάνειά σας, κύριοι συνάδελφοι;
      Θα μας απαντήσετε με τι εισηγήσεις προχωρήσατε στην αγορά των τριάντα F-16; Με ανάθεση χωρίς εισήγηση και με διαδικασίες τις οποίες ακόμα προσπαθείτε να ολοκληρώσετε;
     Θα μας απαντήσετε γιατί δεν κάνατε διεθνή διαγωνισμό; Θα κάνετε για τα επόμενα τριάντα;
     Κυρίες και κύριοι συνάδελφοι, τα αναφέρω αυτά, διότι μια χώρα χωρίς κανόνες, χωρίς αρχές, χωρίς αξίες, δεν μπορεί να πάει μπροστά σε  αυτή την εποχή. Οι κανόνες οι δικοί σας είναι διάτρητοι. Οι υποσχέσεις σας είναι διάτρητες. Η συνέπειά σας είναι διάτρητη. 
     Και σας ρωτώ, κύριε Καραμανλή, ψάχνετε εσείς και οι συνεργάτες σας και οι Υπουργοί σας, πολύ, για να βρίσκετε τα διάφορα «λέλουδα», τα οποία στελεχώνουν τις υπηρεσίες σας και τα Υπουργεία σας;
     (Χειροκροτήματα από την πτέρυγα του ΠΑ.ΣΟ.Κ.)
     Αυθαιρετείτε σε κάθε τομέα πολιτικής. Είσαστε «Κυβέρνηση της ανασφάλειας», για τον πολίτη ανασφάλεια για την εργασία, ανασφάλεια για το εισόδημά του, ανασφάλεια για τα εργασιακά δικαιώματα, για το αύριο και το μέλλον των παιδιών του, ανασφάλεια στο πεδίο των βασικών δημοκρατικών δικαιωμάτων. Προφανώς, αναφέρομαι στο μεγάλο  θέμα της δημοκρατίας, στο θέμα των υποκλοπών. Και τα ερωτήματά μας παραμένουν. Ζητούν απάντηση, όπως ζητά απάντηση ο ελληνικός λαός. 
     Σε αυτά τα  αρχικά ερωτήματα, κύριε Καραμανλή, προστίθενται και νέα, ύστερα ερωτήματα, μετά τα δημοσιεύματα του Τύπου την τελευταία περίοδο. Πέρα από την βασική υπόθεση των υποκλοπών, μιλούν και για εμπλοκή των κρατικών υπηρεσιών. 
     Την ευθύνη για τη λειτουργία των κρατικών  υπηρεσιών, αγαπητοί συνάδελφοι, την ευθύνη για τη λειτουργία της Ε.Υ.Π. εντός του πλαισίου της νομιμότητας, την έχει η Κυβέρνηση, την έχει ο αρμόδιος Υπουργός και εσείς  κύριε Πρωθυπουργέ. Και μέχρι στιγμής δεν έχουν δοθεί ξεκάθαρες απαντήσεις σε όσα έχουν δει το φως της δημοσιότητας, όχι μόνο για το αρχικό κύκλωμα των υποκλοπών, αλλά και για τις δυνατότητες και τη λειτουργία και τις πράξεις της Εθνικής Υπηρεσίας Πληροφοριών. 
     Αντίθετα, εγώ ακούω διάφορα περίεργα, διάφορους λεονταρισμούς, τις τελευταίες μέρες, από τον τέως Υπουργό Δημόσιας Τάξης. Σας λέω καθαρά ότι σ' αυτό το μείζον θέμα δεν θα υπάρξει συγκάλυψη, κύριε Καραμανλή. Δεν υπάρχουν και συμψηφισμοί. 
     (Χειροκροτήματα από την πτέρυγα του ΠΑ.ΣΟ.Κ.)
     Σε ό,τι αφορά τους λεονταρισμούς, κύριε Καραμανλή, μια απλή φράση θα πω: Τέλος το «τζάμπα μάγκες»  κύριε Καραμανλή. 
     (Χειροκροτήματα από την πτέρυγα του ΠΑ.ΣΟ.Κ.)
     Είτε έχει κάτι να πει  ο Υπουργός, είτε δεν θα το λέει. Υπονοούμενα, ψίθυροι, υπαινιγμοί, και πολύ περισσότερο απειλές, δεν έχουν  θέση σε αυτό το θέμα. Και μη λέτε για τα στοιχεία που πρέπει, υποτίθεται, να πάμε εμείς στον εισαγγελέα. Τα στοιχεία να τα πάτε εσείς και να απαντήσετε εσείς στα ερωτήματα και γρήγορα, κύριε Καραμανλή. Αργά ή γρήγορα, όμως, θα υποχρεωθείτε να απαντήσετε στον ελληνικό λαό για τα θέματα που έχουν τεθεί. 
     Θα πω ξανά ότι ελπίζουμε  η επανίδρυση του κράτους να μην αποδειχθεί επανίδρυση του παρακράτους. 
     (Χειροκροτήματα από την πτέρυγα του ΠΑ.ΣΟ.Κ.)
     Κυρίες και κύριοι συνάδελφοι, κλείνω, λέγοντας  ότι είστε κυβέρνηση που παρακολουθεί με απάθεια το κύμα της αποβιομηχάνισης πάνω στη Μακεδονία και αλλού. Αφήνει ξεκομμένα, ακυβέρνητα τα νησιά μας από την Ηπειρωτική Ελλάδα. Κόβει έργα από την Περιφέρεια. Υπερχρεώνει την ελληνική οικογένεια…
     ΙΩΑΝΝΗΣ ΚΕΦΑΛΟΓΙΑΝΝΗΣ: Μα, είναι σοβαρά πράγματα αυτά που λέτε;…
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Ξέρω ότι δεν σας αρέσουν να ακούτε αυτά τα πράγματα. Θα τα ακούτε όμως…
     (Χειροκροτήματα από την πτέρυγα του ΠΑ.ΣΟ.Κ.)
     ΙΩΑΝΝΗΣ ΚΕΦΑΛΟΓΙΑΝΝΗΣ: Ζητάμε υπολογισμό εικοσαετίας…
     (Θόρυβος, διαμαρτυρίες από την πτέρυγα του ΠΑ.ΣΟ.Κ )
     ΠΡΟΕΔΡΟΣ (Άννα Μπενάκη-Ψαρούδα): Παρακαλώ πολύ. 
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Πάτε στην επαρχία και θα δείτε εκεί  αντιδράσεις πολύ πιο ισχυρές από την αντίδραση τη δική σας, κύριε συνάδελφε… 
     ΙΩΑΝΝΗΣ ΚΕΦΑΛΟΓΙΑΝΝΗΣ: Επαναλαμβάνω, ότι ζητάμε απολογισμό εικοσαετίας…
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Είσαστε Κυβέρνηση που αμφισβητεί κατακτήσεις των εργαζομένων, που πλήττει το εισόδημα των αγροτών, που αναγκάζει να κλείσουν οι μικρομεσαίες επιχειρήσεις, που ωφελεί τους λίγους εις βάρος των πολλών. Δημιουργείτε μια κοινωνία φόβου και ανασφάλειας. Η Ελλάδα δεν αντέχει άλλο αυτή την πολιτική. 
     Χρειάζεται όσο το δυνατόν ταχύτερα η αλλαγή, μια νέα Κυβέρνηση που θα φέρει τη χαμένη αισιοδοξία για τη χώρα μας και για το μέλλον των παιδιών μας, που θα αποκαταστήσει την ασφάλεια για το αύριο, που θα ωθήσει την Περιφέρεια, που θα δώσει συνέχεια στο όραμα μιας σύγχρονης πρωτοπόρας Ελλάδας, που έσβησε ταυτόχρονα με τα φώτα των Ολυμπιακών Αγώνων. 
     (Χειροκροτήματα από την πτέρυγα του ΠΑ.ΣΟ.Κ.)
      Εμείς θα επιδιώξουμε να φέρουμε σε όλους τη χαρά της δημιουργίας, να κερδίσουμε το στοίχημα της νέας Ελλάδας. 
     Μιλήσατε, κύριε Καραμανλή, για την ανάγκη ενός νέου ξεκινήματος. Συμφωνώ μαζί σας, κύριε Καραμανλή. Το νέο ξεκίνημα είναι το δικό μας, μετά τις επόμενες εκλογές. 
     Σας ευχαριστώ. 
     (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας, κ. Αλέκα Παπαρήγα. 
     (Θόρυβος στην Αίθουσα)
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρία Πρόεδρε, μήπως μπορείτε να πείτε, επειδή ίσως οι συνάδελφοι θέλουν να δουν την έκλειψη του ηλίου, να φύγουν λίγο γρηγορότερα; 
     ΠΡΟΕΔΡΟΣ (Άννα Μπενάκη - Ψαρούδα): Παρακαλώ, κύριοι συνάδελφοι, για οποιονδήποτε λόγο βγαίνετε, να επισπεύσετε την έξοδο. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Άλλωστε, τέλειωσε ο αγώνας Ολυμπιακός-Παναθηναϊκός. Τώρα μπορούν να φύγουν. Περιμένω. Εγώ τουλάχιστον δεν μπορώ να μιλάω με αυτόν τον τρόπο, δηλαδή να είναι έτσι η Αίθουσα. 
     ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Τέλειωσε το πρώτο ημίχρονο και το δεύτερο. 
     ΧΑΡΑΛΑΜΠΟΣ ΚΑΣΤΑΝΙΔΗΣ: Να πάμε στην προπόνηση, για να μας προπονήσετε. 
     ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι. 
     Ορίστε, κυρία Παπαρήγα. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, θεωρώ υποχρέωσή μου, όταν ανεβαίνω σ' αυτό το Βήμα εκπροσωπώντας το Κομμουνιστικό Κόμμα Ελλάδας και όχι βεβαίως τον εαυτό μου, να είμαι απαλλαγμένη από κάθε πνεύμα συναισθηματισμού, θυμού, αγανάκτησης και να μιλάω ψυχρά και υπεύθυνα, καθώς απ’ αυτό το Βήμα υποχρεώνομαι, ανάλογα και με τις ικανότητες που έχω, να αναπτύξω τις υπεύθυνες και συλλογικά επεξεργασμένες θέσεις του Κόμματος. 
     Επιτρέψτε μου, όμως, να πω ότι ύστερα από τις δύο ομιλίες που άκουσα, κατ’ αρχάς του κυρίου Πρωθυπουργού και του Αρχηγού της Αξιωματικής Αντιπολίτευσης, με διαπέρασε το εξής συναίσθημα, ότι αισθάνομαι πάρα πολύ καλά –και φαντάζομαι ότι αυτό αντιπροσωπεύει και το Κόμμα, είμαι σίγουρη- όταν πολλές φορές ακούγεται σαν λοιδορία απέναντι στο Κομμουνιστικό Κόμμα Ελλάδας «Καλά εσείς είστε από άλλο ανέκδοτο, σκέπτεστε διαφορετικά, λέτε δικά σας πράγματα». Δεν είναι κατ’ ανάγκην στην εποχή μας κακό αυτό -να το πω και έτσι- γιατί πραγματικά αυτό που έχει πολύ μεγάλη σημασία, ιδιαίτερα σήμερα, είναι το ριζικά διαφορετικό.
     Δεν είμαι αρμόδια και δεν νομίζω ότι έχω και την ευθύνη να κρίνω εάν αυτά που είπε ο Πρωθυπουργός αποτελούν μια εύστοχη εξειδίκευση του προγράμματος και των επιλογών της Κυβέρνησης. Αυτό θα μπορούσα να το κάνω, εάν υποστηρίζαμε την κυβερνητική πολιτική. Πιθανόν να είναι μια καλή εξειδίκευση. Για εμάς, όμως, πρόκειται για μια ταξικά -πραγματικά και όχι στα λόγια- αντιλαϊκή πολιτική. Δεν μας απασχολεί εάν σωστά την εξειδικεύει και μάλιστα εμείς θα ευχαριστηθούμε εάν συμβάλλουμε –δεν θεωρούμε ότι έχουμε το μονοπώλιο- αυτή η εξειδίκευση για την περιφέρεια και αυτή η γενική πολιτική να μην προχωρήσει και να μην υλοποιηθεί. Εμείς δεν κάνουμε κριτική στην Κυβέρνηση, γιατί δεν υλοποιεί το πρόγραμμά της. Εμείς προσπαθούμε με τις δυνάμεις που έχουμε να παρεμποδίσουμε την υλοποίηση αυτού του προγράμματος. Αν υλοποιηθούν αυτά που λέει ο Πρωθυπουργός, τα πράγματα θα γίνουν πολύ χειρότερα για το λαό. 
     Γι’ αυτό δεν πέφτουμε στη λογική που ακολουθεί το ΠΑ.ΣΟ.Κ., να κρίνει δηλαδή τη διαχειριστική ικανότητα, τον τρόπο που αποκεντρώνει ή δεν αποκεντρώνει, τον τρόπο άσκησης της διακυβέρνησης, κ.λπ. Αυτά θα μας απασχολούσαν, αν συμφωνούσαν με το περιεχόμενο αυτής της πολιτικής. Τότε θα μας ενδιέφερε να έχουμε μια ικανή και αποτελεσματική κυβέρνηση. 
     Να το πούμε καθαρά: Απ’ αυτή τη συζήτηση που τώρα έγινε –και βεβαίως δεν περιμέναμε να αλλάξει η κατάσταση- ο μόνος που μπορεί να παρεμποδίσει την υλοποίηση αυτής της πολιτικής είναι ο λαός και το κίνημά του. Κανένας άλλος. Βεβαίως όμως με μία προϋπόθεση: Ότι ο λαός βγάζει πολιτικά συμπεράσματα όχι απλώς από τη διετία της Νέας Δημοκρατίας, αλλά από τη συνολική πορεία των πραγμάτων, τη δεκαπενταετία, την εικοσαετία, τα τριάντα πέντε χρόνια. Μπορεί να πάει σε όσο βάθος χρόνου θέλει ο καθένας. Βεβαίως το κίνημα θα γίνει αποτελεσματικό και μαχητικό όχι για να λύσει ριζικά τα προβλήματά του σήμερα –αυτό δεν γίνεται- αλλά να αμβλύνει κάποιες καταστάσεις, να παρεμποδίσει επιλογές της Κυβέρνησης στο βαθμό που απαλλάσσεται από την «επαναστατική» αντιπολίτευση του ΠΑ.ΣΟ.Κ. και την επίδρασή της. 
     Τον τελευταίο καιρό γίνεται πολύς λόγος για τη Γαλλία και το κίνημα στη Γαλλία. Πρέπει να σας πω ότι εμείς ούτε ξαφνιαστήκαμε ούτε «ξαφνιστήκαμε», όπως λένε στο χωριό μου, σαν την κατσίκα ούτε εκστασιαζόμαστε. Εμείς περιμέναμε και περιμένουμε ξέσπασμα λαϊκών κινητοποιήσεων παντού και στην Ελλάδα και στη Γαλλία και σε άλλες χώρες. Πιστεύουμε τελικά στην ικανότητα ενός μεγάλου μέρους τους εργαζομένων να ανασυντάσσεται, να αντεπιτίθεται. Από αυτή την άποψη το εκτιμάμε θετικά και αν θέλετε και το ιδιαίτερο που υπάρχει στις κινητοποιήσεις της Γαλλίας, κάτι που δεν είδα να σημειώνεται από αυτούς που χειροκροτούν ή υποστηρίζουν αυτό το κίνημα. 
     Αυτό το κίνημα δεν συνιστά κάτι το εντελώς αυθόρμητο. Θα έλεγα ότι είναι μία σταδιακή προσέγγιση και άντληση συμπερασμάτων. Είναι ένα κίνημα που ξέσπασε από τα κάτω, παρά το γεγονός ότι πολλά χρόνια τώρα ολόκληρο το πολιτικό σύστημα της Γαλλίας με τις διάφορες συνισταμένες καλλιεργεί είτε συντηρητικές αντιδραστικές αντιλήψεις είτε αυταπάτες περί κεντροδεξιάς και κεντροαριστεράς. Είναι ένα κίνημα που κινήθηκε από τα κάτω και υποχρέωσε συνδικαλιστικές ηγεσίες να ψελλίσουν κάποια συνθήματα, εν πάση περιπτώσει, είτε υπέρ των εργαζομένων είτε να βάλουν πάλι τη δόση του αποπροσανατολισμού για τη βελτίωση του νομοσχεδίου και όχι για την οριστική κατάργησή του. Εμείς λοιπόν -το λέω καθαρά- παλεύουμε για να μην προχωρήσει αυτή η πολιτική με ταχείς ρυθμούς. Γιατί να θέλουμε ταχύρυθμη πρόθεση της πολιτικής της Νέας Δημοκρατίας; Για να γίνουν τα πράγματα ταχύρυθμα χειρότερα για τους εργαζομένους; 
     Θέλω να πω κάτι άλλο και απευθύνομαι και στη Νέα Δημοκρατία  και στο ΠΑ.ΣΟ.Κ., αλλά και στο Συνασπισμό: Λέμε όλοι για ανάπτυξη, για το κατά κεφαλήν εισόδημα λέμε όλοι, για εκσυγχρονισμούς λέμε, για διαχειριστική ικανότητα λέμε, για περιφερειακή πολιτική λέμε όλοι βεβαίως, για επενδύσεις, για δημιουργία θέσεων εργασίας. Πίσω από αυτές τις γενικές λέξεις και ορολογίες υπάρχουν πολύ διαφορετικές πολιτικές. Πολιτικές που συγκλίνουν και ταυτίζονται, πολιτικές με μεγάλες διαφορές. Επομένως, ένα κόμμα δεν κρίνεται ούτε αν μιλάει για την ανάπτυξη ούτε αν μιλάει για θέσεις εργασίας ούτε αν μιλάει για σταθεροποίηση ούτε αν μιλάει για εκσυγχρονισμό ούτε αν υποστηρίζει την αποκέντρωση ούτε αν μιλάει για αυτοδιοίκηση. Όλα αυτά κρύβουν διαφορετικές αντιλήψεις και διαφορετικά συμφέροντα. 
     Ας πάρουμε το εξής παράδειγμα, περιφερειακή πολιτική: Μπορεί να υπάρξει φιλολαϊκή περιφερειακή πολιτική, όταν η γενική πολιτική είναι αντιλαϊκή; Ο Πρωθυπουργός είπε για διάφορα μέτρα για την περιφέρεια. Αυτά τα μέτρα για την περιφέρεια θα αλλάξουν το εισόδημα και τις συντάξεις των εργαζομένων; Θα δημιουργήσουν θέσεις εργασίας τέτοιες που θα αντιπαλέψουν την ανεργία; Βεβαίως. Ορισμένες δραστηριότητες, για τις οποίες είπε ο Πρωθυπουργός, όταν γίνουν σε κάποιες περιφέρειες και σε κάποιες περιοχές που έχουν ερημώσει, κάποιες θέσεις εργασίας θα διαμορφώσουν.
     Πολλές από αυτές θα είναι σε συνθήκες «γαλέρας», όπως θα είναι στον τομέα της λεγόμενης τουριστικής βιομηχανίας. Συνθήκες «γαλέρας». 
     Δεν μιλάει για τη βιοτεχνία ή έστω για τη βιομηχανία παραγωγής τουριστικών προϊόντων. Τουριστική βιομηχανία λέει τα μεγάλα ξενοδοχειακά συγκροτήματα. Και θα διαμορφώσουν κάποιες θέσεις εργασίας. Αυτό, όμως, δεν σημαίνει ότι λύθηκε το πρόβλημα της ανεργίας, γιατί εν τω μεταξύ οι άνθρωποι συνωστίζονται –οι νέες ηλικίες- γύρω από τα μεγάλα αστικά κέντρα ή τα μεσαία σε μέγεθος αστικά κέντρα. Και αναγκάζονται εκεί και παίρνουν φτηνό εργατικό δυναμικό, ξένους εργάτες, εποχικούς. Δεν είναι ότι οι νέοι δεν πάνε να εργαστούν. Έχουν φύγει, γιατί ακριβώς δεν μπορούν να δημιουργήσουν προϋποθέσεις μόνιμου εισοδήματος.
     Λέγεται παραδείγματος χάρη: Ανάπτυξη εμπορίου. Ανάπτυξη τουρισμού. Τα ίδια έκανε και το ΠΑ.ΣΟ.Κ.. Βεβαίως, αναπτύχθηκαν αυτοί οι τομείς. Και το εμπόριο αναπτύχθηκε επί ΠΑ.ΣΟ.Κ.. Και τα μεγάλα έργα έγιναν. Τριάντα μεγάλα έργα. Δεν αναφέρω τα πιο μικρά.
     Εδώ, όμως, υπάρχει άλλο θέμα. Ποιος δυνάμωσε σε αυτήν τη διαδικασία; Έγινε συγκέντρωση πλούτου σε χέρια λιγότερων; Γιγαντώθηκαν οι επιχειρήσεις; Γιγαντώθηκαν. Βεβαίως. Θα γίνουν τουριστικές επενδύσεις και στα νησιά του Αιγαίου. Μεγάλα ξενοδοχειακά συγκροτήματα.
     «Μέτρα για τους μικρομεσαίους» είπε ο κύριος Πρωθυπουργός. Τι εννοεί «μικρομεσαίους»; Μήπως εννοεί τους αυτοαπασχολούμενους, τα μικρά μαγαζιά και τα παραμάγαζα που υπάρχουν πίσω από τους εμπορικούς δρόμους; Και τα μαγαζιά των εμπορικών δρόμων, όμως, στενάζουν. Δεν μιλάει γι’ αυτά. 
     Ποιες είναι οι μικρομεσαίες επιχειρήσεις; Μεγάλες, παίρνοντας την κλίμακα στην Ελλάδα, επιχειρήσεις. Ας το πω ανώτερες - μεσαίες επιχειρήσεις. Διότι λέγοντας «μικρομεσαίος», εξαρτάται τι εννοεί ο καθένας. Εμείς, παραδείγματος χάρη, ξέρουμε ότι το 90% των μικρομεσαίων επιχειρήσεων είναι αυτοαπασχολούμενοι στην Ελλάδα. 
     Ο κ. Παπανδρέου, παραδείγματος χάρη, που αναγορεύει την Τοπική Αυτοδιοίκηση σε βάθρο της δημοκρατίας στις τοποθετήσεις που κάνει, προβάλει ένα μοντέλο που λέει ότι θα υπάρχουν τα όργανα των παραγωγικών δυνάμεων που θα συμβάλουν στην ανάπτυξη κατά δήμο και ότι μετά θα έρθει η περιφέρεια. Ποια είναι αυτά τα όργανα των παραγωγικών δυνάμεων και η συμμετοχική δημοκρατία, που θα βοηθήσει στην ανάπτυξη, δηλαδή, εισόδημα, θέσεις απασχόλησης; Για να δούμε. Ας πάμε σ’ ένα δήμο. Θα πάει ο διευθυντής της ALPHA BANK…
     ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Παπαρήγα…
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όχι, αν πάμε προς τα εκεί, θα πάει το THE MALL.
     Θα πάει ο διευθυντής της Alpha Bank, της τοπικής, της Eurobank, της Εθνικής, της Εμπορικής κ.λπ.. Αυτοί. Θα πάει ο ΒΕΡΟΠΟΥΛΟΣ, ο ΣΚΛΑΒΕΝΙΤΗΣ, ο ΒΑΣΙΛΟΠΟΥΛΟΣ κ.λπ.. Θα πάει και ο εμποράκος της γειτονιάς και ο περιπτεράς. Θα πάνε οι εργάτες δήμων και οι οικοδόμοι. Θα πάει και ο δήμαρχος. Και όλοι αυτοί μαζί θα καθίσουν στο ίδιο τραπέζι για να δημιουργήσουν θέσεις απασχόλησης. 
     Τι θα κάνουν αυτά τα όργανα που προτείνει το ΠΑ.ΣΟ.Κ.; Θα αλλάζουν τις ονομασίες των δρόμων. Θα αποφασίζουν για κανένα πεζόδρομο, πού θα γίνει. Θα αποφασίζουν για κανένα μικρό παρκάκι, ό,τι έχει μείνει, για καμία τούφα πράσινου. Τέτοια θα αποφασίζουν. 
     Βέβαια, όλες οι άλλες αποφάσεις θα παίρνονται αλλού. Στις Βρυξέλλες, στη Λισαβόνα, στο Μάαστριχτ και σε επίπεδο βεβαίως κυβέρνησης και Κοινοβουλίων.
     ΚΩΝΣΤΑΝΤΙΝΟΣ ΓΕΙΤΟΝΑΣ: Οι τοπικές κοινωνίες δεν έχουν λόγο;
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Οι τοπικές κοινωνίες έχουν πολύ μεγάλο λόγο. Να το ξεκαθαρίσουμε όμως. Ας μη διαιρούμε την Ελλάδα σε τοπικές κοινωνίες. Και δεν είναι τυχαίο ότι ο Πρωθυπουργός μιλάει για γενική πολιτική και για περιφερειακή. Τα ίδια λέει και το ΠΑ.ΣΟ.Κ.. Δεν μίλησε για κλαδική πολιτική. Δεν μίλησαν για βιομηχανία. Παραδείγματος χάρη, ποια είναι η σύνθεση και οι αναλογίες κλάδων της βιομηχανίας στην Ελλάδα; Μίλησε για επένδυση στη γνώση. Για τα ιδιωτικά πανεπιστήμια δηλαδή. Αυτό είναι. Και η έρευνα για τους επιχειρηματίες. 
     Τι είναι οι τοπικές κοινωνίες; Είναι εργάτες. Είναι μικρομεσαίοι. Σε κάθε τοπική κοινωνία υπάρχει και ένα κομμάτι σχετικά με το όριο εισοδημάτων.
     Για εμάς, λοιπόν, ολόκληρη η ελληνική κοινωνία είναι ταξικά διαστρωματωμένη.
     Και με την ευκαιρία να μου πείτε ιστορικό προηγούμενο –ας αφήσουμε το σήμερα- στην Ευρωπαϊκή Ένωση όπου έπαψε να υπάρχει ανισότητα ανάμεσα στις χώρες και περιφερειακή ανισότητα.
     Πάμε στις Ηνωμένες Πολιτείες, πάμε σε ομοσπονδιακά κράτη. Δεν σταμάτησε αυτό. Τι μπορεί να γίνει; Οπως γίνεται και στην Ελλάδα. Η Ήπειρος είναι τελευταία, γίνεται προτελευταία, παίρνει ένα σκαλοπάτι η Πελοπόννησος, κατεβαίνει η Κρήτη που όντως ανέβηκε, αλλά στο εσωτερικό της κάθε περιφέρειες διευρύνονται οι ταξικές ανισότητες. Τι θα πει περιφέρεια; Δεν λέει για εμάς τίποτα. Βεβαίως ενδιαφερόμαστε για τον Έβρο, ενδιαφερόμαστε για την Τρίπολη, ενδιαφερόμαστε για την Τήνο, ενδιαφερόμαστε για την Κάρπαθο, ενδιαφερόμαστε για το Καστελόριζο, ενδιαφερόμαστε για την Κέρκυρα, για τη Φλώρινα, για την Κοζάνη. Για όλους ενδιαφερόμαστε. Βεβαίως είναι κατά περιοχή η έκφραση των προβλημάτων, αλλά η αντιμετώπιση δεν μπορεί να γίνει με περιφερειακή πολιτική. Ειπώθηκε, για παράδειγμα, ότι θα δοθούν χρήματα για το γεωργικό τομέα, για τη συγκέντρωση της γης σε χέρια λίγων. 
     Εν πάση περιπτώσει, κύριε Παπανδρέου, αποτελεί πρόκληση. Στα χρόνια του ΠΑ.ΣΟ.Κ. έγιναν τεράστιες αγροτικές κινητοποιήσεις. Σήμερα δεν γίνονται όχι γιατί δεν υπάρχουν προβλήματα αλλά γιατί έχει προχωρήσει η συγκέντρωση γης. Τότε έγιναν για να ματαιωθούν. Δεν μπόρεσαν να τις ματαιώσουν, γιατί αυτή ήταν μια στρατηγική επιλογή του συστήματος. Μέχρι και βουλκανιζατέρ βάλατε και ξεφουσκώνατε. Αυτά ξεχάστηκαν; Γιατί έγιναν αυτές οι κινητοποιήσεις; Για πλάκα και μιλάμε τώρα για το αγροτικό θαύμα; Από αντιπασοκισμό; Όχι βεβαίως! 
     Επομένως για εμάς δεν υπάρχει περιφερειακή πολιτική, αν δεν δεις τη γενική πολιτική. Υπάρχει βεβαίως περιφερειακή πολιτική, που εξειδικεύει την αντιλαϊκή πολιτική πάρα πολύ συγκεκριμένα. Αυτό έκανε το ΠΑ.ΣΟ.Κ. Για να το πω καθαρά, το ΠΑ.ΣΟ.Κ. έκανε μεγάλο αντιλαϊκό έργο. Βοήθησε σε μια κρίσιμη περίοδο την προσαρμογή της Ελλάδος στην Ευρωπαϊκή Ένωση, αλλά αυτό προκάλεσε τεράστια προβλήματα στο λαό. Και δεν έγινε στα δύο χρόνια.
     Η Νέα Δημοκρατία τώρα έχει ένα δύσκολο έργο σ’ αυτήν την προσαρμογή, αντιλαϊκό βεβαίως έργο, γιατί δεν μπορούμε να λέμε για έργο και έργο. Δεν συγκρίνουμε έργα. Και τα θεατρικά έργα ακόμα δεν μπορούμε να τα δούμε με το ίδιο μάτι, αλλά εκεί μπορεί να συμφωνήσουμε όλοι ότι υπάρχει μια καλή παράσταση. Εδώ, όμως, δεν μπορούμε να μιλάμε για έργα. 
     Για παράδειγμα, το Γ΄ Κοινοτικό Πλαίσιο Στήριξης γιατί έγινε; Έπρεπε να προωθηθεί η ενιαία αγορά της Ευρώπης και μάλιστα πριν γίνει η διεύρυνση, πριν οι δεκαπέντε γίνουν είκοσι πέντε. Έπρεπε, λοιπόν, να γίνουν υποδομές για να προετοιμαστεί αυτός ο κλονισμός που θα ένιωθε η καπιταλιστική Ευρωπαϊκή Ένωση με άλλες δέκα χώρες. Πού πήγαν τα έργα για τις μεταφορές, την ενέργεια και στην Ευρώπη και στην Ελλάδα; Έγιναν τριάντα μεγάλα δημόσια έργα επί ΠΑ.ΣΟ.Κ., αλλά δεν έγιναν για το λαό. Έγιναν για να διευκολυνθεί η κίνηση κεφαλαίων. Αυτό έγινε!
     Τι άλλο έγινε με το Γ΄ Κοινοτικό Πλαίσιο Στήριξης και στην Ευρώπη και στην Ελλάδα; Δεν μπορώ να αναφερθώ αναλυτικά σ’ αυτά, γιατί με πιέζει και ο χρόνος. Διαμορφώθηκαν κανόνες και υποδομές για την κυκλοφορία του χρηματικού κεφαλαίου, δηλαδή ό,τι αφορούσε τράπεζες, χρηματιστήρια και όλες τις εκφράσεις που έχει αυτή η κίνηση κεφαλαίου.
     Ερχόμαστε τώρα στο Δ΄ Κοινοτικό Πλαίσιο Στήριξης. Είναι αυτό που είπε ο Πρωθυπουργός. Η Ευρωπαϊκή Ένωση που αποτελείται τώρα από είκοσι πέντε χώρες κατ’ αρχήν θέλει να κάνει για το κεφάλαιο ακόμα πιο ελκυστικό το χώρο για επενδύσεις. Ελκυστικό σημαίνει περισσότερο κερδοφορία. Πραγματικά το Δ΄ Κοινοτικό Πλαίσιο Στήριξης δίνει βάρος στην έρευνα και στην καινοτομία και γι’ αυτό τα πανεπιστήμια πρέπει να γίνουν «μαγαζάκια» των βιομηχανιών και να φύγει ο όποιος κοινωνικός και επιστημονικός ρόλος υπήρχε και μπορούσε να αξιοποιηθεί για το λαό. Γίνονται εγκλήματα στο χώρο της παιδείας. Και η μεν Νέα Δημοκρατία τα λέει με «περικοκλάδες», το δε ΠΑ.ΣΟ.Κ. τα λέει καθαρά. Εκεί πια είναι απελευθερωμένο το ΠΑ.ΣΟ.Κ. Δεν ξέρω, αλλά έχει και ιδιορρυθμίες. Τα δίκτυα και οι υποδομές επεκτείνονται. Πού πάνε για το Δ΄ Κοινοτικό Πλαίσιο Στήριξης; 
     Εδώ να μη μας διαφύγει της προσοχής ότι ξεκίνησε το ΠΑ.ΣΟ.Κ. και η Νέα Δημοκρατία με λαχτάρα θα προχωρήσει στην αυταρχική και κατασταλτική θωράκιση του συστήματος. Θα έλθουν και οι αγροφύλακες, θα έλθουν και όλα τα καινούργια Σώματα, τα παλιά Τ.Ε.Α. που λέει και το ΠΑ.ΣΟ.Κ.
     Βεβαίως, γιατί η ανάγκη των Τ.Ε.Α. δεν εξέλειπε ποτέ στην ελληνική κοινωνία. 
     Βεβαίως, όπου το κίνημα είχε κατακτήσεις, όπου αποτυπώνονταν αυτές οι κατακτήσεις και στους νόμους κ.λπ. τώρα δεν χρειάζονται. Δεν χρειάζονται τα παλιά Τ.Ε.Α., τώρα θα έχουν τους αγροφύλακες. Τώρα δεν χρειάζονται τα πιστοποιητικά κοινωνικών φρονημάτων. Έχει άλλο περιεχόμενο η εθνικοφροσύνη με βάση και τα διάφορα μνημόνια. 
     Δεν χρειάζονται πιστοποιητικά κοινωνικών φρονημάτων. Τώρα χρειάζονται πιστοποιητικά υπακοής. Και μάλιστα αν αυτά τα πιστοποιητικά τα δίνουν και οι κομμουνιστές, έχουν μεγαλύτερη αξία. Δεν έχουν κανένα πρόβλημα. Γιατί σου λέει «και τον κομμουνιστή να προσλάβω δεν με νοιάζει, αρκεί να μην σηκώνει κεφάλι». Δεν υπάρχουν τώρα στεγανά. Υπάρχουν άλλοι τρόποι.
     Λοιπόν, η Κυβέρνηση Καραμανλή ποιο έργο έχει επιτελέσει; Δεν μπόρεσε να το ολοκληρώσει το ΠΑ.ΣΟ.Κ. και άμα έρθει το ΠΑ.ΣΟ.Κ. στη διακυβέρνηση αυτό το έργο θα κάνει. Η Κυβέρνηση Καραμανλή θέλει αυτήν τη στιγμή να εξασφαλίσει για τους επιχειρηματίες είτε είναι Έλληνες, είτε είναι σε σύμπραξη ξένοι και Έλληνες και έχουν έδρα στην Ελλάδα, ότι θα πάρουν ένα μερίδιο στη νοτιοδυτική Ευρώπη, στα Βαλκάνια γιατί εδώ πρόκειται για μία αγορά εκατόν εξήντα εκατομμυρίων κατοίκων, αγορά να την εκμεταλλευτούν. 
     Θα γίνουν έργα; Θα γίνουν. Εμείς δεν το αμφισβητούμε. Για να γίνουν όμως αυτά τα έργα, υπάρχει το ταμείο αλλά είναι ορισμένο.  Και αυτά που λέγονται τώρα ότι το ΠΑ.ΣΟ.Κ. διαπραγματευόταν καλύτερα στο Γ΄ Κοινοτικό Πλαίσιο Στήριξης και η Νέα Δημοκρατία στο Δ΄ Κοινοτικό Πλαίσιο Στήριξης, ξέρει και ο κ. Παπανδρέου και ο κ. Καραμανλής καλά τι γίνεται. Πρώτα, πρώτα τα πακέτα μειώνονται γιατί είναι είκοσι πέντε και δεν είναι δέκα πέντε. Και δεύτερον, η διαπραγματευτική ικανότητα δεν έχει σχέση με την προσωπικότητα του Πρωθυπουργού. Είναι ο συσχετισμός δύναμης μέσα σ’ αυτή την λυκοσυμμαχία που γίνεται και καθορίζεται από την οικονομική, πολιτική και στρατιωτική δύναμη της κάθε χώρας. 
     Όλοι οι Πρωθυπουργοί και η κυβέρνηση Σημίτη πάλεψαν και διαπραγματεύτηκαν. Εμείς δεν το αρνιόμαστε αυτό. Αλλά στο δια ταύτα να προχωρήσει η ευρωένωση. Και η Κυβέρνηση Καραμανλή αναγκαστικά θα διαπραγματευθεί. Όσο φουντώνουν οι αγώνες θα διαπραγματευτεί μπας και της περισσέψει να δώσει κανένα ψίχουλο, γιατί για ψίχουλα μιλάμε. Δεν υπάρχει κυβέρνηση που δεν διαπραγματεύεται, ούτε Υπουργοί που δεν ενδιαφέρονται γι’ αυτά τα ζητήματα. Πρώτα, πρώτα όσα περισσότερα πάρουν, τόσο περισσότερα θα ταΐσουν τους επιχειρηματίες και κάτι θα τους μείνει για να κοροϊδεύουν τους εργαζόμενους ότι τους έδωσαν παροχές. Εδώ φθάσαμε να τσακώνεται το ΠΑ.ΣΟ.Κ. και η Νέα Δημοκρατία πότε θα υλοποιηθεί ο στόχος στο τέλος του 2008 να πάρουν 308 ευρώ σύνταξη οι αγρότες. Έλεος! Δεν αξίζει τον κόπο να συζητάμε. Αξίζει τον κόπο να τσακωνόμαστε για το πόσο πάνω θα είναι; Βεβαίως. Μιλάμε για το πότε θα δοθούν τα 10 ευρώ αύξηση, τώρα ή μετά. 
     Αυτή, λοιπόν, είναι η ιστορία. Η Κυβέρνηση σήμερα πρέπει να υλοποιήσει ένα έργο που θα βοηθήσει ιδιαίτερα αυτόν τον καταμερισμό στη Νοτιοδυτική Ευρώπη ώστε το κεφάλαιο, οι επιχειρηματίες Έλληνες να μη χάσουν την κούρσα. Όμως, όλες αυτές οι επενδύσεις και οι καινοτομίες και αυτές που λέει η Νέα Δημοκρατία και αυτές που λέει το ΠΑ.ΣΟ.Κ., συνοδεύονται και από άλλα μέτρα: Γενίκευση των αλλαγών στις εργασιακές σχέσεις. Κατάργηση των συλλογικών συμβάσεων. Το  ΠΑ.ΣΟ.Κ. ξεκίνησε με τα Τοπικά Σύμφωνα Απασχόλησης. Η Νέα Δημοκρατία θα τα επεκτείνει. Είναι άλλη φάση. 
     Τώρα, ποιος είναι χειρότερος από τους δυο, δεν μας απασχολεί. Γιατί αν καθίσουμε και πούμε αν είναι ένα πόντο ο ένας χειρότερος από τον άλλο ή αν ο ένας καλύτερα έκανε σ’ ένα τομέα και ο άλλος στον άλλο, στην ουσία θα εγκλωβιστεί ο κόσμος να διαλέγει από τη Σκύλλα στη Χάρυβδη. Εγώ δεν αποκλείω σ’ ένα τομέα το ΠΑ.ΣΟ.Κ. να ήταν σ’ αυτήν την πολιτική πιο έξυπνο, πιο καλό και η Νέα Δημοκρατία να αποδειχθεί κάπου αλλού. Τέτοια γίνονται. Αλλά η πολιτική του ενός προσθέτει και συσσωρεύει στα προβλήματα του άλλου. Και τα προβλήματα έρχονται σωρευτικά. Αν θέλετε, την πολιτική της Νέας Δημοκρατίας την περίοδο 1990-1993 δεν τη ζήσαμε αμέσως μετά ή την πολιτική του ΠΑ.ΣΟ.Κ. δεν την εισπράττεις αμέσως ή αυτά που κάνει σήμερα η Νέα Δημοκρατία δεν τα εισπράττεις την άλλη μέρα, τα εισπράττεις και σε πέντε χρόνια. 
     Μας κάνει και εντύπωση όλη αυτή η συζήτηση, παραδείγματος χάρη, τι έγινε στις τράπεζες. Κάποιοι χάνουν τα μαλλιά τους, γιατί ανέβηκε το όριο συνταξιοδότησης στις τράπεζες. Λένε: «εμείς τις είχαμε εξαιρέσει». Εντάξει. Αφού αυτή ήταν η γενική τάση, η αύξηση του ορίου συνταξιοδότησης. 
     Να δούμε και την άλλη πλευρά. Λέει η Νέα Δημοκρατία; «Εγώ, κύριοι, παίρνω υπ' όψιν όλη την κριτική που μου έχουν κάνει οι βιομήχανοι για το γεγονός ότι για να προχωρήσουν όλες αυτές οι επενδύσεις, οι υποδομές, όλες αυτές οι αλλαγές για τη συγκέντρωση του πλούτου πρέπει να διαμορφώσω ένα σύγχρονο μηχανισμό. Δεν μπορεί να έχω πάρα πολλούς φορείς διαχείρισης των πόρων. Έτσι, θα κάνω πέντε υπερπεριφέρειες και δεκατρείς διαχειριστικούς φορείς ανώνυμες εταιρείες. Δεν μπορώ να έχω πολλαπλά». 
     Άμα διαβάσει κανείς το βιβλίο του κ. Σημίτη, το πρόβλημα το βάζει και ο ίδιος, ότι δεν μπορεί να προχωρήσει αυτή η κατάσταση και να έχεις τοπικούς φορείς διαχείρισης από δω και από κει. Ποια είναι η διαφορά του ΠΑ.ΣΟ.Κ., από αυτά που έχω μελετήσει από τις θέσεις του ΠΑ.ΣΟ.Κ.; Να είναι βασικός φορέας διαχείρισης η Τοπική Αυτοδιοίκηση, η Κ.Ε.Δ.Κ.Ε. και η Ε.Ν.Α.Ε., το βάθρο της δημοκρατίας, που θα λειτουργούν όμως σαν ανώνυμες εταιρείες. Ήδη η Κ.Ε.Δ.Κ.Ε. -και εδώ συμφώνησαν όλα τα άλλα κόμματα- ζητάει φορολογικές αρμοδιότητες, να κάνει συμπράξεις με τους ιδιώτες. Μα, ήδη αυτό έχει περάσει από το νόμο του 1994 και μετά του ΠΑ.ΣΟ.Κ.. Η διαφορά είναι στους φορείς διαχείρισης. 
     Εδώ μπορεί –αν θέλετε- η ιστορία του κάθε κόμματος, η επαφή του με τη βάση του να το επηρεάζει, η Νέα Δημοκρατία να πει «απευθείας καινούργιες ανώνυμες εταιρείες», το ΠΑ.ΣΟ.Κ. να λέει «να μετατρέψω ακόμα πιο πολύ την Τοπική Αυτοδιοίκηση σε ανώνυμη εταιρεία». Τέτοιες διαφορές υπάρχουν, αλλά αυτές είναι διαφορές οι οποίες αλλάζουν τα αποτελέσματα αυτής της γενικής πολιτικής; Δεν την αλλάζουν. Πώς θα γίνει δηλαδή; Δεν την αλλάζουν. 
     Εδώ συναρτούν, παραδείγματος χάρη, τις αυξήσεις των εργαζομένων από την ικανότητα και την αντοχή της οικονομίας. Είτε είχε 5% ρυθμό ανάπτυξης η οικονομία είτε έχει 3% είτε έχει 4%, οι εισοδηματικές ανισότητες μεγαλώνουν και το ίδιο γίνεται και σε όλη την Ευρώπη, δεν είναι ελληνικό φαινόμενο αυτό.  Αυτό δεν το λέμε για να δώσουμε συγχωροχάρτι βέβαια σε κανένα κόμμα, αλλά υπάρχει και η άλλη άποψη που λέει «να αυξηθούν οι κρατικές παρεμβάσεις», δηλαδή το κράτος να παίζει πιο πολύ ελεγκτικό ρόλο στην αγορά. Αυτή θεωρείται και στην Ευρώπη αριστερή και ανανεωτική πρόταση, ενώ πρώτα έλεγαν «μακριά το κράτος από τις επιχειρήσεις», αλλά έχουν τώρα μία αντίφαση. 
     Κοιτάξτε να δείτε: «Να γίνουν περισσότερες δημόσιες επιχειρήσεις». Μάλιστα, να γίνουν. Μα, είναι σε καθεστώς απελευθέρωσης της αγοράς. Στις σημερινές συνθήκες εμείς υποστηρίζουμε τις δημόσιες επιχειρήσεις, παλεύοντας όμως και τη συνολική πολιτική και λέγοντας στον κόσμο: «Άκουσε να δεις, θα προσπαθήσεις να έχεις και μικρές και μεγαλύτερες κατακτήσεις, αλλά αυτές δεν θα σου αποδώσουν τόσο. Θα έχουν αμυντικό χαρακτήρα αν δεν προχωρήσεις σε ριζικές αλλαγές στο επίπεδο της εξουσίας, της ιδιοκτησίας κ.λπ.». 
     Λένε επίσης: «Να έχουμε δημόσια Δ.Ε.Η. και Ο.Τ.Ε.». Μα, η δημόσια Δ.Ε.Η. και ο Ο.Τ.Ε., όταν είναι σ’ ένα καθεστώς απελευθέρωσης της αγοράς με όλες τις άλλες μονοπωλιακές επιχειρήσεις, δεν θα τα βγάλει πέρα. Να πούμε και κάτι άλλο. Η δημόσια επιχείρηση πώς θα λειτουργεί; Ως καπιταλιστική επιχείρηση; Ως ιδιωτική επιχείρηση; Μα, έτσι προτείνετε. Αυτά δεν βγάζουν πουθενά. Παρεμβάλλουν ενδεχομένως κάποιες δυσκολίες, αλλά δεν κάνουν τίποτα, πολύ περισσότερο που έρχεται η Ευρωπαϊκή Ένωση και σου λέει: «Πάρε πρόστιμο, γιατί δεν έχεις απελευθερώσει τη Δ.Ε.Η. από κάποιες παλαιότερες δεσμεύσεις». Είναι ένας τραγέλαφος, ένας κυκεώνας. 
     Ένα τελευταίο, επειδή λέμε για την περιφέρεια. Έγινε πολύς λόγος για την περιφέρεια και υπάρχει θέμα περιφέρειας, διαφορά πόλης-χωριού, διαφορά κέντρου και περιφέρειας κ.λπ.. Αλλά για να δούμε: Υποτίθεται ότι τα λύσαμε εδώ στο κέντρο, στο λεκανοπέδιο της Αττικής, και μας έμεινε η περιφέρεια. Για να πάμε να δούμε το λεκανοπέδιο της Αττικής. Υπάρχουν ταξικές ανισότητες; Υπάρχει εκμετάλλευση; Υπάρχουν προβλήματα αποχέτευσης, νερού, συγκοινωνίας, κυκλοφορίας; Υπάρχει πρόβλημα λαϊκής στέγης; 
     Γίνεται εδώ ζήτημα η χρήση γης. Μα, αν δεν λυθεί το ζήτημα της ιδιοκτησίας τι συζητάμε για χρήση; Αφού η γη είναι εμπόρευμα. Παλιά είχαμε εμπόριο για την μικρή έκτασης γης. Τώρα πάμε σε μεγάλες ιδιοκτησίες.
     Έρχομαι στις χωματερές. Για να δούμε η τοπική κοινωνία των Λιοσίων πόσο πάρθηκε υπ’ όψιν. Εκεί μένει η χωματερή. Άντε να πάει δίπλα στη Φυλή. Όλα αυτά περί τοπικών κοινωνιών πρώτα-πρώτα είναι για να κοροϊδεύουμε τον κόσμο και να τον εντάξουμε σε μία συμμόρφωση προς την κυρίαρχη πολιτική, για να τον κουλαντρίζουμε καλύτερα. Και αυτό γιατί η πείρα είναι η εξής: Από το να αφήσεις τον κόσμο ελεύθερο, βάλε τον μέσα σε κάποια σχήματα διαλόγου. Δεν θα έχουμε την Ο.Κ.Ε. κεντρικά και τον κοινωνικό διάλογο. Αυτός ο κοινωνικός διάλογος πρέπει να πάει κάτω. Αυτά είναι οι τοπικές κοινωνίες. Να τους εντάξουμε σ’ ένα διάλογο με σημαδεμένα χαρτιά. 
     Ύστερα πάρα πολλά προβλήματα δεν είναι τοπικά. Δεν μπορούν να τα λύσουν οι τοπικές κοινωνίες. Τους κοροϊδεύουμε. Είναι υπερτοπικά. Για παράδειγμα στο λεκανοπέδιο Αττικής υπάρχουν ανεξέλεγκτες χωματερές στην ανατολική Αττική. Στη δυτική Αττική υπάρχει κορεσμός. Δεν λύνεται το πρόβλημα. Οι κυβερνήσεις κρύβονται πίσω από τις τοπικές αντιθέσεις. Ποιος τις καλλιεργεί; Οι τοπικοί δήμαρχοι, οι τοπικοί νομάρχες. 
     Ας πάρουμε τα προβλήματα της δημόσιας υγείας με τις κεραίες κινητής τηλεφωνίας. Μπορεί να λυθεί αυτό το πρόβλημα; Πρώτα-πρώτα πόσες εταιρείες κινητής τηλεφωνίας έχουμε στην Ελλάδα; Αυτό είναι πολύ σημαντικό. Η κάθε μία κάνει το δικό της δίκτυο. Αν είχαμε μία θα είχαμε ένα πιο οργανωμένο δίκτυο. 
     Και δεύτερον, αυτοί που κάνουν τις μελέτες είτε προέρχονται από τα πανεπιστήμια είτε από διάφορες μελετητικές επιτροπές είτε από διάφορες εταιρείες δεν βοηθούν για να βγάλουμε άκρη. Λένε ότι αν βάλεις ένα ακουστικό υπάρχει μικρότερο πρόβλημα. Όμως, δεν έχουμε εμπιστοσύνη στις μελέτες διότι υπαγορεύονται από συγκεκριμένα συμφέροντα. Και αφαιρώ το γεγονός ότι χρησιμοποιούμε τα κινητά λίγα χρόνια και δεν έχει συσσωρευτεί πείρα. Και οι μελέτες μπορεί να είναι κατευθυνόμενες. Και ο κόσμος τι να κάνει; Όχι στη μία κεραία εδώ, όχι εκεί, όχι παραπέρα. Ο ένας μεταφέρει στον άλλον το πρόβλημα. 
     Και βεβαίως μέχρι να υπάρξουν τελικά συμπεράσματα δεν πρέπει αν τοποθετούνται κεραίες σε σχολεία και σε χώρους όπου υπάρχει μεγάλη συγκέντρωση κατοίκων. Αλλά όταν αυτά τα πράγματα είναι υποταγμένα στους επιχειρηματίες και αυτοί μελετάνε, αυτοί διακινούν τις μελέτες, αυτοί ελέγχουν την πληροφόρηση και δεν μπορούμε να βγάλουμε άκρη. Και εκεί καλλιεργείται ό συντεχνιασμός και η συντήρηση, μια συντηρητική στάση απέναντι σε ορισμένα ζητήματα γιατί κυριαρχεί η επιφύλαξη. Κανένας δεν θέλει τον βιολογικό καθαρισμό, κανένας δεν θέλει τη χωματερή. Τι θα γίνει όμως; Πέντε εκατομμύρια έχουμε φτάσει στην Αττική. 
     Ένα τελευταίο για τις χρήσεις γης. Έγιναν δρόμοι όπως η Αττική Οδός. Πολύ ωραία. Χρειαζόταν. Αλλά, για να δούμε ποιος θα μας πει ποια εταιρεία έχει αγοράσει ένα μεγάλο μέρος εκτάσεων δεξιά και αριστερά της Αττικής Οδού και γιατί τ’ αγόρασε; Όσοι κατασκευάζουν, αγοράζουν και γη γιατί ξέρουν ότι ανεβαίνει η αξία της. Και τι θα γίνει αυτή η γη; Να μη μιλήσουμε για τα διόδια. Βεβαίως, από κάποια έργα επωφεληθήκαμε και εμείς οι απλοί κάτοικοι αλλά πληρώνουμε διόδια.
     Πίσω από κάθε έργο δημιουργήθηκε μια καινούργια πηγή κερδοφορίας. Ξαναρωτάω: Ποιος αγοράζει ολόκληρες περιοχές δεξιά και αριστερά των μεγάλων έργων; Τι θα τα κάνουμε αυτά; 
     Εμείς, δεν μπορούμε να δούμε παθητικά τα ζητήματα και να πούμε ότι πρέπει να λυθεί το ζήτημα της κοινωνικής ιδιοκτησίας για να αντιμετωπιστούν τα μεγάλα προβλήματα. Αυτό θα ήταν στρουθοκαμηλισμός διότι έτσι θα αφήναμε ελεύθερο το πεδίο να κάνει ο καθένας ό,τι θέλει. Διεκδικούμε υποδομές στη παιδεία, στην υγεία, στην αντισεισμική θωράκιση. Μπορεί να χρειαστούν και ολόκληρες αναπλάσεις περιοχών. Και είναι έργα που δημιουργούν και θέσεις εργασίας από το δημόσιο. Εντάξει, δεν είναι το δημόσιο που θα θέλαμε, αλλά είναι έργα από το δημόσιο. Διεκδικούμε και έργα αντιπλημμυρικά και άλλα. Διεκδικούμε πολιτικές που δεν κλείνουν τα μικρομάγαζα. Διεκδικούμε την προστασία της μικρομεσαίας ανθρωπιάς.
     Σε τελευταία ανάλυση αυτό που μπορούμε άμεσα να κάνουμε και ανάλογα με τη στάθμη του κινήματος είναι να παρεμποδίζουμε τα χειρότερα, να υπάρχουν έστω και κάποιες μικρές κατακτήσεις. Να αμβλύνονται τα προβλήματα που βεβαίως θα είναι προσωρινά, γιατί να το πούμε καθαρά η ανάπτυξη του ΠΑ.ΣΟ.Κ. και της Νέας Δημοκρατίας υπόκεινται σε λειτουργίες συγκεκριμένων οικονομικών νόμων. Γι’ αυτό αρέσει στα δύο κόμματα να μιλάνε για οικονομική πολιτική και όχι για την πολιτική στην οικονομία. Άλλο οικονομική πολιτική και άλλο πολιτική, αφήνουν απέξω την πολιτική στην οικονομία και συζητάμε για την οικονομική πολιτική, που είναι η διαχείριση της στρατηγικής. Στη διαχείριση τσακώνονται και εμείς θα το πούμε και για άλλη μια φορά ότι όλη η φασαρία είναι για το πάπλωμα. Καθαρά πράγματα. Όταν λέμε πάπλωμα, δε μιλάμε για προσωπικές επιδιώξεις ηγετών, στελεχών κ.λπ.. Είναι το πάπλωμα της κυρίαρχης πολιτικής και ποιος μπορεί να ασκήσει καλύτερα την εξουσία γι’ αυτούς που θέλει να υπηρετήσει και σ’ εθνικό και σ’ ευρωπαϊκό επίπεδο. 
     Για να ολοκληρώσω στα επόμενα χρόνια προβλήματα που έχουν σχέση με τη λαϊκή στέγη, με την υγεία, με την παιδεία, με το περιβάλλον και ό,τι αυτό συνεπάγεται, πλημμύρες κ.λπ. θα οξυνθούν φοβερά. Δεν οξύνονται, ούτε με βάση την τετραετία του ΠΑ.ΣΟ.Κ. ούτε με βάση την τετραετία της Νέας Δημοκρατίας. Αυτά συσσωρεύονται. Σε κάποια φάση θα πάμε σε ανεξέλεγκτες καταστάσεις και πρέπει να το πούμε καθαρά. Θα χρειαστεί χρήμα, πολύ χρήμα. Έχουν τόσο διογκωθεί τα προβλήματα, που θα χρειαστεί πολύ χρήμα. Χρειάζονται και οι επιστημονικές μελέτες και άλλα, αλλά δυστυχώς θα χρειαστεί πολύ χρήμα. Στην Ελλάδα υπάρχουν ιδιομορφίες που σε άλλες χώρες της Ευρώπης δεν υπάρχουν. Η Αθήνα παραδείγματος χάριν χτίστηκε σε μια υποδομή μετά τη Μικρασιατική καταστροφή, γιγαντώθηκε, είχαμε το πρόβλημα των προσφύγων, αλλά σε υποδομή για ελάχιστους κατοίκους. Είχαμε ειδικές εξελίξεις στη χώρα μας, που οδήγησαν έναν κόσμο μεταπολεμικά στα μεγάλα αστικά κέντρα. Βέβαια, ήταν το μεταναστευτικό ρεύμα, εάν οι Έλληνες δεν πήγαιναν μετανάστες, θα είχαν τιναχθεί στον αέρα όλα τα αστικά κέντρα. 
     Επομένως τα προβλήματα θα είναι οξυμένα και για να τελειώνω ανάπτυξη για μας σημαίνει εισόδημα, σημαίνει τι τρώω και τι πίνω, πόσο ελεύθερο χρόνο έχω, συνθήκες δουλειάς και συνθήκες κατοικίας και το περιβάλλον το καλό δε θα μας το δώσουν, ούτε τα δίκτυα της ενέργειας, ούτε τα δίκτυα μεταφορών, ούτε τα μεγάλα ξενοδοχεία, ούτε η EUROVISION, ούτε οι Ολυμπιακοί Αγώνες. Η Ελλάδα δεν είναι αυτή που εμφανίστηκε στους Ολυμπιακούς Αγώνες. Θα το πω και αλλιώς, οι Ολυμπιακοί Αγώνες πρόσβαλαν την Ελλάδα και δεν είναι ευθύνη μόνο της Ελλάδας. 
     Ευχαριστώ.
     ΠΡΟΕΔΡΟΣ (Άννα Μπενάκη-Ψαρούδα):  Κύριοι συνάδελφοι, παρακαλώ να εγκρίνουμε ολιγοήμερη άδεια απουσίας στο εξωτερικό του συναδέλφου κ. Κελέτση. 
     ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα):  Η Βουλή ενέκρινε τη ζητηθείσα άδεια. 
     Το λόγο έχει ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):  Αγαπητές και αγαπητοί συνάδελφοι, έχω την αίσθηση ότι η ατμόσφαιρα παρακμής  που υπάρχει σε πολλές από τις ελληνικές περιφέρειες έχει περάσει και στη σημερινή συζήτηση. Δεν μπορούμε να αναδείξουμε και να προβάλλουμε τις δυνατότητές μας, γιατί, μέσα σε διεθνείς και εσωτερικές δυσκολίες, υπάρχουν δυνατότητες σε αυτήν τη χώρα και για το ανθρώπινο δυναμικό και από άποψη κλιματολογική και από άποψη γεωφυσική, έχουμε δυνατότητες. Δε νομίζω ότι πρέπει να περνάει αυτό το πνεύμα, είτε να ρίχνουμε εδώ προεκλογικές ομιλίες, είτε να βλέπουμε τους ορίζοντες μαύρους μέχρι τη δεύτερη παρουσία.
     Θα ήθελα να κάνω μια παρατήρηση σε σας, κυρία Πρόεδρε. Πιστεύω ότι στη σημερινή συζήτηση εκφράζεται ο συγκεντρωτισμός και ο «αθηνοκεντρισμός». Μιλάμε για τις περιφέρειες και επομένως, μιλάμε για τους ανθρώπους που ζουν στις περιφέρειες, και αυτό το κάνουμε το πρωί, δηλαδή μια ώρα που όλοι είναι στην εργασία τους, στα χωράφια τους, έξω από τον Ο.Α.Ε.Δ., στις βιοτεχνίες τους και δεν μας παρακολουθεί κανείς. Και ρωτάω το εξής λοιπόν, κυρία Πρόεδρε. Γιατί αναγκάζουμε αυτούς τους πολίτες να βλέπουν το σκήνωμα του Μοναχού Βησσαρίωνα στα ιδιωτικά κανάλια τις ώρες της μεγάλης θεαματικότητας και οι συζητήσεις στη Βουλή γίνονται το πρωί, την ώρα της εργασίας;
      Σας έχω θέσει ξανά αυτό το ζήτημα και το θέτω στο Προεδρείο. Ζητάω –και έχει λογική και νομίζω ότι όλοι θα πρέπει να το υποστηρίξουμε- αυτές οι μεγάλες πολιτικές συζητήσεις να γίνονται απόγευμα, να γίνονται βράδυ, να γίνονται την ώρα που μπορεί να παρακολουθήσει ο κόσμος. Κρυβόμαστε; Φοβόμαστε; Θέλουμε να κρύψουμε κάτι; Όχι! 
     Θα ήθελα, κυρία Πρόεδρε, να ξεκινήσουμε από την πρόταση του κ. Παπανδρέου, η οποία θα γίνει μετά από δυο εβδομάδες και θα αφορά τα ζητήματα της οικονομίας, και να την κάνουμε απόγευμα, να την κάνουμε προς το βράδυ.
     ΑΠΟΣΤΟΛΟΣ ΚΑΚΛΑΜΑΝΗΣ: Η Κυβέρνηση έχει την ευθύνη γι’ αυτό και όχι το Προεδρείο! 
     ΝΙΚΟΛΑΟΣ ΚΟΡΤΣΑΡΗΣ: Αυτό γινόταν στο παρελθόν. Τώρα δεν γίνεται. 
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ελπίζω να το καταλάβει η Κυβέρνηση και να το κάνει. Μπορούμε να το ξαναρχίσουμε, κρατώντας μια καλή παράδοση.
     Έρχομαι τώρα στο θέμα το οποίο αντιμετωπίζουμε και το οποίο είναι εξαιρετικά σοβαρό. Κατ’ αρχάς, θα ήθελα να πω ότι το θέμα των περιφερειακών ανισοτήτων ξεπερνάει και τον Σημίτη, ξεπερνάει και τον Καραμανλή. Όχι ότι ο κάθε Σημίτης και ο κάθε Καραμανλής δεν έχουν ευθύνες, αλλά πρόκειται για ένα σημερινό μεγάλο παγκόσμιο πρόβλημα, το οποίο εκφράζεται με διαφορετικούς βαθμούς ανάλογα με τις άμυνες κάθε χώρας. Αυτό σημαίνει ότι αλλιώς εκφράζεται στην Κούβα, αλλιώς στη Βενεζουέλα, αλλιώς στη Βραζιλία, αλλιώς στη Γαλλία, αλλιώς στην Αγγλία και αλλιώς στην Ελλάδα.
     Πρόκειται για ένα παγκόσμιο πρόβλημα το οποίο παίρνει μεγάλες διαστάσεις και θα ήθελα λοιπόν να αναφέρω το εξής: Σύμφωνα με τα στοιχεία του Ο.Η.Ε., φέτος είναι η τελευταία χρονιά που ισορροπεί ο πληθυσμός ο οποίος ζει στην περιφέρεια με τον πληθυσμό που ζει στα μεγάλα αστικά κέντρα. Έχουμε 3,2 δισεκατομμύρια ανθρώπους από την μία και 3,2 δισεκατομμύρια από την άλλη. Από του χρόνου και με βάση τις εκτιμήσεις του Ο.Η.Ε., η πλειονότητα πια του πληθυσμού της γης θα βρίσκεται μέσα στα μεγάλα αστικά κέντρα με τους πύργους και τους ουρανοξύστες. Αυτό έχει σχέση και με την έλλειψη δυνατοτήτων γενικού σχεδιασμού, ελέγχου στο δημογραφικό πρόβλημα του πλανήτη κ.λπ.. 
     Είναι χαρακτηριστικό ότι σήμερα στην Κίνα υπάρχει η πόλη Τσον Κινγκ που έχει πληθυσμό τριάντα ένα εκατομμύρια ανθρώπους! Είναι η μεγαλύτερη πόλη του κόσμου! Την ίδια στιγμή όμως, βλέπουμε την ύπαιθρο της Κίνας να έχει τεράστια προβλήματα ανάπτυξης, εισοδήματος και κοινωνικής προστασίας, ενώ βλέπουμε σποραδικά ήδη τις πρώτες εκρήξεις που γίνονται σ’ αυτήν τη χώρα με το μεγαλύτερο ρυθμό ανάπτυξης και το γιγαντισμό που έχει.
     (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
     Τα προβλήματα περιφέρειας και κέντρου εκφράζονται και μέσα στο κέντρο και νομίζω ότι δεν πρέπει να ξεχάσουμε αυτά που βλέπαμε στο Παρίσι –και όχι μόνο τα καινούργια- δηλαδή την έκρηξη των νέων συνοικιών του Παρισιού που ήταν μια περιφέρεια, ένα γκέτο μέσα στο Παρίσι, χωρίς μαγαζιά και χωρίς τίποτε άλλο. Υπήρχαν απλώς τεράστιες πολυκατοικίες που στοιβάζονταν οι απόγονοι των μεταναστών. 
     Θα έλεγα, λοιπόν, ότι δεν είναι τυχαίο το γεγονός ότι αυτό το στοιχείο της σημερινής παγκοσμιοποίησης και της δράσης χωρίς έλεγχο των πολυεθνικών είναι ένα στοιχείο το οποίο συνέβαλε στο να αναδειχθούν παγκοσμίως και σε κάθε χώρα αυτά τα κινήματα για μια άλλη παγκόσμια συνεργασία –το Παγκόσμιο Κοινωνικό Forum- αλλά και για μια άλλη περιφερειακή οντότητα και δημοκρατική κατάσταση, όπως είναι ο συμμετοχικός προϋπολογισμός, που και τα δύο ξεκίνησαν από τα κινήματα του Πόρτο-Αλέγκρε.
     Αυτό νομίζω ότι είναι το γενικότερο πλαίσιο. Υπάρχουν οξύτατα προβλήματα στην Ελλάδα που έχουν σχέση και με τις ευθύνες των κυβερνήσεων που έχουν διαχειριστεί τα τελευταία χρόνια την κατάσταση. 
     Χαρακτηριστικά σας λέω ότι η Ελλάδα είναι η χώρα εκείνη που έχει στην περιφέρεια, στη δυτική Μακεδονία, το υψηλότερο ποσοστό ανεργίας των νέων από όλες τις περιφέρειες της Ευρωπαϊκής Ένωσης των εικοσιπέντε. Οι άλλες χώρες μας ακολουθούν. Έχουν μικρότερη ανεργία στους νέους. Τέσσερις περιφέρειες της Πολωνίας μας ακολουθούν. Είναι  μια χώρα που μας έχει στείλει  μετανάστες. Η δυτική Μακεδονία έχει ποσοστό ανεργίας  49,3%. Αν δείτε στις ειδήσεις τα μεγάλα προβλήματα, θα διαπιστώσετε ότι σχεδόν όλα έχουν περιφερειακή διάσταση. 
     Δείτε αυτό το τραγικό και απαράδεκτο θέμα που έδειξε ότι η πολιτική υγείας είναι σε μεγάλο βαθμό δημόσιες σχέσεις της Κυβέρνησης και «φούσκα». Αναφέρομαι στο θέμα του AIDS και της μόλυνσης από το AIDS. Στη Θεσσαλονίκη δεν υπήρχε ένα νοσοκομείο που να κάνει μοριακή εξέταση των νουκλεϊκών οξέων που προσφέρει μια σχετική ασφάλεια. Ούτε ένα νοσοκομείο δεν υπήρχε σε ολόκληρη Θεσσαλονίκη, στο κέντρο ολόκληρης της βορείου Ελλάδος! 
     Δείτε και το άλλο θέμα που προέκυψε αυτές τις μέρες με αυτήν τη φοβερή απάτη που δεν αντιμετωπίζεται απλώς μ’ ένα πρόστιμο. Είναι έγκλημα! Είναι παραβίαση του Ποινικού Κώδικα! Λόγω οφέλους που έχει η επιχείρηση μπορεί να καταταχθεί και ως κακούργημα. Μεγάλη επιχείρηση, πάλι στη Θεσσαλονίκη –γιατί εκεί γύρω είναι η παθολογία- βάζει μεταχρονολογημένες σφραγίδες στο παστεριωμένο γάλα! Και ποια είναι αυτή η επιχείρηση; Μια εμπορική επιχείρηση που αγόρασε ένα συνεταιρισμό, τον οποίο καταδικάσαμε σε κατάσταση τέλματος και αντί να βάλουμε τις προϋποθέσεις ώστε να στηριχθεί και να αναπτυχθεί, τον παραδώσαμε στην ιδιωτική πρωτοβουλία. Ωραία η ιδιωτική πρωτοβουλία! Η επιχείρηση αυτή μεταχρονολογεί το γάλα που θα πάει στα παιδιά και στα βρέφη και στους ηλικιωμένους. Στην Ελλάδα του 2006! 
     Επομένως ό,τι και να δει κανείς έχει και την περιφερειακή διάσταση. Στα περισσότερα ζητήματα βρίσκουμε την κοινωνική, την οικονομική και την περιφερειακή διάσταση. Θα ήθελα να κάνω μερικές επισημάνσεις. 
     Ξεκινάω από μια εμπειρία που είχα. Δεν περίμενα ποτέ ότι μπορεί ένας άνθρωπος να ταξιδέψει με βάρκα πάνω σε σιδηροδρομικές γραμμές. Το έκανα αυτό, όταν πήγα στις 16 του Μάρτη στον Έβρο. Πήγα στα Λάβαρα. Ήταν εκεί –πρέπει να τους χαιρετήσω και από εδώ- οι εθελοντές της πολιτικής προστασίας της Αλεξανδρούπολης με τα φουσκωτά. Μπήκαμε, λοιπόν, σ’ ένα φουσκωτό και αρχίσαμε να επισκεπτόμαστε τα σπίτια που είχαν ενάμιση μέτρο νερό. Τους ρωτώ: «Πού είμαστε;» Μου λένε: «Ακριβώς πάνω από την σιδηροδρομική γραμμή!»
     Φυσικά γίνονται φυσικές καταστροφές. Δεν μπορεί ο άνθρωπος να δαμάσει τη φύση. Όμως, εδώ έχουμε το σύνδρομο της Νέας Ορλεάνης -χωρίς βέβαια τα θύματα και την έκταση που πήρε αυτή η ζημιά- δηλαδή την αδυναμία μας να αντιμετωπίσουμε μια φυσική καταστροφή που είναι επαναλαμβανόμενη και προβλεπόμενη. 
     Τι μου είπαν στα Λάβαρα και τι είδα εγώ; Οι δημοτικοί υπεύθυνοι έκλαιγαν την ώρα που τα έλεγαν. Μεταξύ Λαβάρων και Ψαθάδων γίνεται η κατασκευή ενός δρόμου. Η κατασκευή του δρόμου δεν αρχίζει δίπλα στο χωριό, γιατί ο εργολάβος και οι αρχές επέλεξαν να αρχίσει με άλλη σειρά από χωράφια. Εάν ο δρόμος κατασκευαζόταν δίπλα στο χωριό, επειδή θα είχε ένα ύψος ενάμιση-δύο μέτρων, θα ήταν ένα φυσικό ανάχωμα για το χωριό το οποίο πλημμυρίζει συνεχώς. Σε  αυτά τα μικρά πράγματα, σ’ ένα χωριό που κάθε χρόνο πλημμυρίζει και  που  χάνουν τις οικοσκευές και τις περιουσίες τους, δεν έχει ληφθεί κανένα μέτρο. 
     Τα έργα της προστασίας του Έβρου είναι του 1959. Έγιναν επί πρωθυπουργίας του Κωνσταντίνου Καραμανλή. 
     Από κει και πέρα, από το 1959 μέχρι σήμερα το μόνο που γίνεται είναι η προσθήκη ορισμένων αναχωμάτων και η προσπάθεια μπαλώματος αυτών των έργων.
     Και είναι πολύ σωστό αυτό που αναρωτιέται ο Περιφερειάρχης της περιοχής, ο Χρήστος ο Χατζόπουλος, αν έχει κάποια κυβέρνηση προσθέσει τις αποζημιώσεις τις οποίες δίνει κάθε χρόνο για να αντιμετωπίσει τις ζημιές που έγιναν σε σπίτια, σε χωράφια, σε αγροτικές καλλιέργειες, για να δει ότι θα μπορούσαμε πολύ πιο αποτελεσματικά να είχαμε οικοδομήσει σύγχρονα έργα προστασίας. Και τα σύγχρονα έργα προστασίας δεν είναι μόνο αναχώματα, είναι και φράγματα συγκέντρωσης του νερού, είναι δημιουργία ζωνών εκτόνωσης του νερού και μια σειρά άλλα μέτρα, τα οποία θα μπορούσαν να ελαχιστοποιήσουν τις ζημιές.
     Μια που βλέπω και την Υπουργό Εξωτερικών την κ. Μπακογιάννη εδώ –καινούργια είναι, είναι συνέχεια όμως των προηγούμενων- θέλω να ρωτήσω για ποιο λόγο νομικές πολιτικές διαφορές με την Τουρκία, που θα έπρεπε να λύσουμε, έχουν ως αποτέλεσμα να μην μπορούμε να αξιοποιήσουμε το INTEREG; Είναι μηδέν η απορροφητικότητα στο INTEREG που αφορά στην Ελλάδα και στην Τουρκία. Γιατί να μην μπορούμε να απορροφήσουμε το INTEREG με τη Βουλγαρία; Είναι 20% η απορροφητικότητα στο INTEREG Βουλγαρίας και Ελλάδας, για να δημιουργήσουμε αυτήν την κοινή δράση που χρειάζεται, για να αντιμετωπιστούν αυτά τα ζητήματα.
     Αυτό το θέμα θέτει ένα γενικότερο ζήτημα. Θέτει το ζήτημα του ότι δεν υπάρχουν βασικές αρχές όσον αφορά στην υδροοικονομία, όσον αφορά στη γεωργική οικονομία, στο σχεδιασμό, που θα μπορέσουν μακροπρόθεσμα να θέσουν μια προστασία στην ελληνική περιφέρεια και μια στήριξη. Ο Έβρος είναι ευλογία Θεού. Έχει ένα τεράστιο ποτάμι. Γιατί αυτό το μέρος να έχει πλημμύρες και να το επισκεπτόμαστε πλημμυρισμένο και την ίδια στιγμή να πηγαίνουν οι υδροφόρες για να πίνουν νερό, γιατί όλα έχουν ρύπανση; Γιατί αυτό το μέρος το χειμώνα να έχει πλημμύρες και το καλοκαίρι να έχει ξηρασία; Έχουν πρόβλημα ξηρασίας στον Έβρο, ενώ τώρα έχουν πλημμυρίσει τα πάντα. Γιατί όλα αυτά;
     Και γι’ αυτό θα ήθελα να βάλω μια πρώτη κατηγορία, μια πρώτη πτυχή των θεμάτων περιφερειακής ανάπτυξης, που θέλουμε να υπογραμμίσουμε ως Συνασπισμός Ριζοσπαστικής Αριστεράς και που είναι η οικολογική πτυχή, η δυνατότητα αειφόρου διαχείρισης των υδάτων, του εδάφους, του αέρα, η ανάδειξη του φυσικού και δομημένου περιβάλλοντος, η δημιουργία περιβαλλοντικών υποδομών, η ολοκληρωμένη διαχείριση των αποβλήτων, η περιβαλλοντική διάσταση στις άλλες πολιτικές. Αυτά ζητάει ο Συνασπισμός Ριζοσπαστικής Αριστεράς και μπορούν να γίνουν και πρέπει να γίνουν.
     Ένα δεύτερο θέμα που θέλω να θίξω είναι η επίδραση των κεντρικών πολιτικών στην περιφέρεια. Πραγματικά, έχουμε κεντρικές πολιτικές επιλογές από την Κυβέρνηση, αλλά και από προηγούμενες κυβερνήσεις, οι οποίες λειτουργούν αντιπεριφερειακά, οι συνέπειές τους είναι αντιπεριφερειακές. Όσο η ανάπτυξη παραδίδεται στην ελεύθερη αγορά, στο μεγάλο κεφάλαιο, δεν μπορεί να γίνει λόγος για ανάπτυξη των ελληνικών περιφερειών με ισόρροπο τρόπο.
     Το κεφάλαιο αυτό πραγματοποιεί επενδύσεις στη χώρα μας στην παραγωγή, στις υπηρεσίες, αλλά τις συγκεντρώνει πρώτα απ’ όλα και γύρω από το πολεοδομικό συγκρότημα της Αττικής και δευτερευόντως στο πολεοδομικό συγκρότημα της Θεσσαλονίκης. Είναι αυτονόητοι οι λόγοι: μεγάλες αγορές, υποδομές, συγκεντρωμένο εξειδικευμένο ανθρώπινο δυναμικό οδηγεί εκεί. Αρκεί να αναφέρω εδώ ότι το 87% των κερδών των επιχειρήσεων της χρήσης του 2004 συγκεντρώθηκε στην Αθήνα, σύμφωνα με μελέτη της ΕΛΛΑΣ-ΣΤΑΡΤ, που δημοσιεύθηκε στη «ΝΑΥΤΕΜΠΟΡΙΚΗ».
     Αυτό οδηγεί σε παραγωγική και επενδυτική απερήμωση, ερημοποίηση της Ελλάδας και όχι μόνο. Υπάρχουν βασικές επιλογές. Δείτε την Ολυμπιακή Αεροπορία. Σας ρωτάω: πόσο θα συντελέσει στην περιφερειακή ανάπτυξη η εγκατάλειψη της στρατηγικής ενός εθνικού αερομεταφορέα, που έχει και αναπτυξιακό ρόλο –που έχει παίξει αναπτυξιακό η Ολυμπιακή- και η προσπάθεια να δημιουργηθεί μια εταιρεία χαμηλού κόστους, η οποία θα δοθεί σε ιδιωτικό φορέα –αυτή είναι η πρόθεση- και η οποία φυσικά δεν θα ανταποκρίνεται σε αυτές τις ανάγκες;
     Άκουσα τα όνειρα του Πρωθυπουργού για τα νησιά. Εγώ ξέρω ότι στα νησιά ο κόσμος αυτήν τη στιγμή είναι ανάστατος με την απελευθέρωση των εισιτηρίων των ακτοπλοϊκών συγκοινωνιών. Από πού και ως πού αυτή η απελευθέρωση, αυτή η επιβάρυνση που γίνεται, θα ευνοήσει την ανάπτυξη των νησιών; 
     Άρα –και αυτό είναι εξαιρετικά σημαντικό- χρειάζεται μεγάλη τομή στις κεντρικές πολιτικές. Επαναλαμβάνω κάτι που είχε πει ο Γιάννης Δραγασάκης στον προϋπολογισμό: «χρειάζεται να υπάρξει στρατηγικό σχέδιο ανάπτυξης και εξειδίκευσης για τη χώρα, για την κάθε περιφέρεια, στόχοι, προϋπολογισμοί, χρονοδιαγράμματα και όχι πολιτικές που θα ακυρώνουν όλα αυτά, όπως γίνεται σήμερα». 
     Το τρίτο σημείο που θέλω να πω: Μία κυβέρνηση έχει τη δυνατότητα να παρέμβει -θα μπορούσε να πει κανείς- παρά τα αποτελέσματα των κεντρικών πολιτικών, όσον αφορά ότι εναποθέτουμε στο μεγάλο κεφάλαιο την τύχη της χώρας μας. 
     Ένα βασικό εργαλείο είναι η ενίσχυση, η ποιοτική αναβάθμιση, ο περιφερειακός προσανατολισμός του Προγράμματος Δημοσίων Επενδύσεων. Τι βλέπουμε με το Πρόγραμμα Δημοσίων Επενδύσεων: τη συνεχή συρρίκνωσή του. Προβλέπεται να φθάσει το 2006 στο 4,3% έναντι 4,9% το 1997. Είναι μία κατηφόρα στο Πρόγραμμα Δημοσίων Επενδύσεων. Βλέπουμε και τον αθηνοκεντρισμό, έναν αθηνοκεντρισμό στείρο και μη παραγωγικό. 
     Οι Ολυμπιακοί Αγώνες ήταν μία προσβολή προς την περιφέρεια. Άφησαν στην Αθήνα μία κληρονομιά, την οποία δεν μπορεί να διαχειριστεί και η οποία κοστίζει στον ίδιο το λαό της Αθήνας, σε όλους μας. 
     Αντίθετα, στο χώρο της περιφέρειας η απορρόφηση όλων αυτών των πόρων σε μη παραγωγικούς στόχους επί τόσα χρόνια με επίκεντρο τους Ολυμπιακούς Αγώνες, έχει δημιουργήσει μία κατάσταση μεγάλης έλλειψης πόρων και δυνατοτήτων ανάπτυξης. Μαζί με αυτό, νομίζω, λειτουργεί και ο νόμος περί κινήτρων. Άλλες φορές διότι δεν έβαζε στοιχεία ύπαρξης πολιτικών κριτηρίων, οικονομικών κριτηρίων και άλλες φορές, όπως τώρα, γιατί δεν βάζει στοιχεία απασχόλησης σε μία περιφέρεια που, σε μεγάλο βαθμό, έχει τεράστια προβλήματα απασχόλησης, ειδικά προς το χώρο του βορρά, με συνέπεια να διαμορφώνεται αυτή η κατάσταση, να διαμορφώνεται ένα μίσος μέσα στον ίδιο τον ελληνικό λαό, να μιλάνε για αθηνοκεντρισμό σε πάρα πολλές περιφέρειες. Πιστεύω ότι  Βουλευτές από τη Συμπολίτευση, από την Αξιωματική Αντιπολίτευση το γνωρίζουν πολύ καλά, ειδικά στους μικρούς νομούς και στους πιο παραμελημένους νομούς. 
     Έτσι, έχουμε φθάσει σε μία περιφερειακή ανάπτυξη στα λόγια, σε ωραίες ιδέες, σε ορισμένες ενέργειες που μπορεί να έχουν γίνει, αλλά στην έλλειψη -και λόγω πόρων- των δομικών εκείνων στοιχείων που μπορούν να κτίσουν πραγματικά την περιφερειακή ανάπτυξη, να συνδυάσουν το χώρο με την ανάπτυξη σε όλη την Ελλάδα. Με έργα που έχουν περάσει πελατειακά, εισπρακτικά, στην τύχη και, δυστυχώς, νομίζω, το ίδιο γίνεται με τη σημερινή κατάσταση με μία από τα ίδια. 
     Γι’ αυτό είναι εξαιρετικά σημαντικό για μας ο περιφερειακός προσανατολισμός –και αυτό προτείνει ο Συνασπισμός Ριζοσπαστικής Αριστεράς- του Προγράμματος Δημοσίων Επενδύσεων μαζί με την αύξηση των ίδιων των πόρων του και να ξεπεράσουμε αυτό το μοντέλο που καταδικάζει την επαρχία σε μία άπνοια μαζί με τη γραφειοκρατία που επιβάλλεται από την Αθήνα. 
     Θα δώσω μερικά παραδείγματα γι’ αυτήν τη γραφειοκρατία. 
     Για να πάρει ένας άνεργος από τη Σκόπελο βεβαίωση ότι είναι άνεργος από τον Ο.Α.Ε.Δ., πρέπει να ταξιδέψει στο Βόλο. Για να  γίνει διαχείριση στο χώρο των λιμανιών, χρειάζεται να υπάρχει συνέργεια των Υπουργείων Δημόσιας Τάξης,  Εμπορικής Ναυτιλίας, του Δήμου, του Λιμενικού Ταμείου, της Νομαρχίας και της Περιφέρειας.
     Για να ανοίξει κάποιος στην περιφέρεια καφενείο ή χασάπικο χρειάζεται να υπάρξει συνέργεια της νομαρχίας, της πολεοδομίας, της πυροσβεστικής, του δήμου, της εφορίας και των ασφαλιστικών ταμείων. Μέσα σε αυτή την Ελλάδα ζούμε. 
     Το τέταρτο σημείο που θέλω να αναφέρω είναι τα θέματα της Ευρωπαϊκής Ένωσης. Νομίζω ότι είχαμε τις δυνατότητες των Κοινοτικών Πλαισίων Στήριξης. Μην τα υπερεκτιμάμε, γιατί με τον τρόπο που χρησιμοποιήθηκαν, ουσιαστικά υποκατέστησαν εθνικούς πόρους, δεν λειτούργησαν προσθετικά. Ήταν υποκατάστατα των εθνικών παρεμβάσεων στην ανάπτυξη. 
     Δεν υπήρχε σχεδιασμός, αλλά μοιρασιά σε μεμονωμένα έργα. Υπήρξε στρέβλωση και αποσπασματικότητα, πολλές φορές δίνοντας κονδύλια για δαπάνες που έπρεπε να καλύπτει ο προϋπολογισμός, πάγιες δαπάνες, όχι δαπάνες υποδομής, όπως είναι η «βοήθεια στο σπίτι», οι παιδικοί σταθμοί, ψυχική υγεία, που πολλά από αυτά έχουν μείνει στον αέρα. 
     Υπάρχει βέβαια και η μείωση των πόρων που έχει αποφασιστεί από το Ευρωπαϊκό Συμβούλιο και για αυτό εμείς, ως Συνασπισμός Ριζοσπαστικής Αριστεράς, επιμένουμε στο να υπάρξουν πρόσθετοι εθνικοί πόροι, οι κοινοτικοί να είναι πρόσθετοι στους εθνικούς, να υπάρξει απεξάρτηση λειτουργιών που πρέπει να χρηματοδοτεί ο προϋπολογισμός από το Κοινοτικό Πλαίσιο Στήριξης, να υπάρχουν κριτήρια ποιότητας, στόχοι και αύξηση του κοινοτικού προϋπολογισμού. 
     Να πούμε ότι πολλές παρεμβάσεις του κοινοτικού προϋπολογισμού είναι απογοητευτικές. Στην Κοινωνία της Πληροφορίας καταφέραμε να απορροφήσουμε 25%. Στην Ανταγωνιστικότητα που αναφέρετε και στις μικρομεσαίες επιχειρήσεις απορροφήσαμε 35%. Έτσι θα στηρίξουμε τις μικρομεσαίες επιχειρήσεις; Μειώσαμε τους Σιδηροδρόμους, την Κοινωνία της  Πληροφορίας, το Περιβάλλον.
     Το πέμπτο σημείο, η ντροπή της χώρας μας: Η χώρα μας δεν έχει περιφερειακή αυτοδιοίκηση. Στη Μεγάλη Βρετανία οι περιφερειακές αρχές είναι εκλεγμένες, όπως και στο Βέλγιο, στην Ολλανδία, στο Λουξεμβούργο, στην Ισπανία, στην Ιταλία, στην Αυστρία, στη Δανία, στη Σουηδία, στη Φιλανδία, παντού εκλεγμένες. Μόνο η Ελλάδα μαζί με την Πορτογαλία φιγουράρουν με το διορισμένο περιφερειάρχη, μια κληρονομιά που άφησε η κυβέρνηση του ΠΑ.ΣΟ.Κ. στη Νέα Δημοκρατία και η ίδια η Νέα Δημοκρατία τη σέβεται με πολύ μεγάλη προσοχή. 
     Εκτός απ’ αυτό, έχουμε το πιο γραφειοκρατικό και παράλογο σύστημα. Ενώ όλες οι χώρες έχουν δυο-τρεις βαθμίδες Τοπικής Αυτοδιοίκησης, εμείς έχουμε πέντε. Πέντε υπερπεριφέρειες που ετοιμάζονται, δεκατρείς περιφέρειες, τρεις υπερνομαρχίες, πενήντα περίπου νομαρχίες, χίλιους περίπου δήμους και κοινότητες. Αυτό βέβαια δημιουργεί μια γραφειοκρατική κατάσταση, μια κατάσταση έλλειψης δημοκρατίας, κόπωσης και απογοήτευσης. 
     Ο Συνασπισμός Ριζοσπαστικής Αριστεράς οργάνωσε και οργανώνει ορισμένα περιφερειακά συνέδρια εν όψει των εκλογών για την αυτοδιοίκηση. Αυτό που καταλαβαίνω είναι ότι υπάρχουν ιδέες, υπάρχουν προτάσεις, υπάρχουν φορείς που έχουν κινητοποιηθεί, υπάρχει αγωνία, υπάρχουν στόχοι, υπάρχουν κριτήρια. Αλλά όλα αυτά λέγονται τόσο καιρό που τελικά οδηγούν σε τέλμα την περιφερειακή κοινωνία. 
     Προτείνουμε αυτοδιοίκηση σε στενή συνάρτηση με την αποκέντρωση, αναδιάταξη του Α΄ και Β΄ βαθμού, αιρετές αρχές περιφέρειας, οικονομική αυτοτέλεια στην αυτοδιοίκηση. Τα παραδείγματα από άλλες χώρες που έχουν τέτοιες δυνατότητες είναι πολύ σημαντικά. Χαρακτηριστικό παράδειγμα είναι η Κυβέρνηση της Γαλικίας στην Ισπανία, η περιφερειακή αρχή της Γαλικίας, η οποία έχει κάνει με δικό της προγραμματισμό μια τεράστια πρόοδο στην αξιοποίηση της αιολικής ενέργειας που ως πρόγραμμα φθάνει το 2010 τα 6.500 M.W. 
     Έκτο σημείο –θα είμαι κωδικός, μπορεί στη δευτερολογία μου να επανέλθω-: τα θέματα της αγροτικής οικονομίας, όπου σήμερα οι συνέπειες της Κοινής Αγροτικής Πολιτικής, η αποσύνδεση που έχει γίνει, η κρίση στο συνεταιριστικό κίνημα οδηγούν σε τεράστια προβλήματα. 
     Έβδομο σημείο: ο ανθρώπινος παράγοντας, όπου εκεί έχουμε την αντίληψη ότι με εργασιακό μοντέλο τύπου Βουλγαρίας μπορούμε να λύσουμε τα προβλήματα. Με κανέναν τρόπο! Το αντίθετο. Όπου υπάρχει καλό πανεπιστήμιο, έχουν κάνει πρόοδο οι περιοχές αυτές, είτε είναι τα Γιάννενα, είτε είναι η Κρήτη, είτε είναι το Δημοκρίτειο Πανεπιστήμιο στη Θράκη και γι’ αυτό, αντίθετα, πρέπει να στηρίξουμε τον ανθρώπινο παράγοντα με μια ποιοτική αναβάθμιση της έρευνας, της εκπαίδευσης, της κατάρτισης των εργαζομένων.
     Όγδοο σημείο: Η στήριξη των μικρομεσαίων επιχειρήσεων.
     Και τελευταίο σημείο, που θα ήθελα να βάλω, είναι η ανάγκη ενός ειδικού προγράμματος για τη βόρεια Ελλάδα. Εδώ στην Ελλάδα ισχύει ότι «ο Χριστός σταμάτησε στα Τέμπη». Από εκεί και πέρα έχουμε φασόν που έχουν κλείσει, έλλειψη σχεδιασμού, αποβιομηχάνιση, ανεργία, έλλειψη στόχων, η οποία δημιουργεί τεράστια προβλήματα σ’ όλο τον βορειοελλαδικό χώρο. Εμείς πιστεύουμε ότι και στο Δ΄ Κοινοτικό Πλαίσιο Στήριξης αλλά κι από τώρα στα Προγράμματα Δημοσίων Επενδύσεων πρέπει να υπάρξει ένα ειδικό πρόγραμμα ανάπτυξης και απασχόλησης για τη βόρεια Ελλάδα. 
     Καταλήγοντας, να συμπυκνώσω στο ότι η περιφερειακή πολιτική πρέπει να είναι ολοκληρωμένη: όχι μόνο ποσοτική, αλλά να είναι δομική, να συνθέτει οικονομικά, κοινωνικά, θεσμικά, πολιτισμικά, πνευματικά κριτήρια, πρέπει να είναι βιώσιμη, να έχει οικολογική διάσταση, πρέπει να είναι πολλαπλών επιπέδων. Πρέπει να είναι ποιοτική, μαζί με την ποσοτική, τη μεταφορά πόρων, και ανθρωποκεντρική.
     Αυτό προϋποθέτει άλλες πολιτικές, σχεδιασμό, δημοκρατικό προγραμματισμό, κινητοποίηση των πολιτών, αλληλεγγύη, προϋποθέτει δηλαδή μια ισχυρή παρουσία της Αριστεράς.
     Ευχαριστώ πολύ. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κύριε Αλαβάνο. 
     Κυρίες και κύριοι συνάδελφοι, θέλω να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα έξι μαθητές και μαθήτριες και πέντε συνοδοί του Γ΄ Δημοτικού Σχολείου Γιάννουλης Λάρισας.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο τώρα έχει ο Υπουργός Οικονομίας και Οικονομικών κ. Αλογοσκούφης. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η ομιλία του Αρχηγού της Αξιωματικής Αντιπολίτευσης κατέδειξε για μία ακόμη φορά την πολιτική πενία της παράταξης της οποίας ηγείται, πολιτική πενία αναφορικά με το παρελθόν, όπου έκανε προσπάθεια μετακύλισης των ευθυνών των κυβερνήσεων του ΠΑ.ΣΟ.Κ. στη σημερινή  Κυβέρνηση, –και θα είμαι αναλυτικός στη συνέχεια- πολιτική πενία αναφορικά με το παρόν, όπου το ΠΑ.ΣΟ.Κ. τοποθετείται πλέον σταθερά στο στρατόπεδο των αρνητών της προόδου και των αντι-μεταρρυθμιστών και πολιτική πενία αναφορικά με το μέλλον, διότι δεν προσέφερε ούτε μία ουσιαστική πρόταση για την οικονομική και την περιφερειακή ανάπτυξη της χώρας. 
     Τι μας υποσχέθηκε στην ομιλία του ο κ. Παπανδρέου; Επιστροφή στο παρελθόν, στο παρελθόν που αποδοκίμασε ο ελληνικό λαός και που θα αποδοκιμάσει και πάλι μόλις του δοθεί η ευκαιρία. Όσο το ΠΑ.ΣΟ.Κ. μένει προσηλωμένο στη στείρα άρνηση και στη «μαύρη» προπαγάνδα θα είναι ένα κόμμα διαμαρτυρίας.
     Μίλησα για πολιτική πενία. Πολιτική πενία τέχνας κατεργάζεται ή μάλλον τεχνάσματα.
     Διότι είναι δείγμα πολιτικού αδιεξόδου η ομιλία του Αρχηγού της Αξιωματικής Αντιπολίτευσης να περιορίζεται σε λεκτικά τεχνάσματα και στη διαστρέβλωση της πραγματικότητας. 
     Θα ξεκινήσω με το θέμα με το οποίο ξεκίνησε και ο ίδιος, μία έκθεση εξωτερικών συμβούλων του Υπουργείου Οικονομίας και Οικονομικών οι οποίοι επελέγησαν με αδιάβλητο διαγωνισμό. Δεν λογοκρίνουμε βεβαίως τους συμβούλους, ακόμα και αν πρόσκεινται πολιτικά στο ΠΑ.ΣΟ.Κ., όπως συνέβη στη συγκεκριμένη περίπτωση, διότι ο συντάκτης του συγκεκριμένου εδαφίου το οποίο ανέφερε ο Αρχηγός της Αξιωματικής Αντιπολίτευσης είναι στενός συνεργάτης ή στενή συνεργάτης, αν θέλετε, του τέως Υπουργού Οικονομίας και Οικονομικών, του κ. Χριστοδουλάκη, με τον οποίο έχουν γράψει μαζί και βιβλίο.  Εμείς δεν έχουμε κανένα πρόβλημα να παραδεχθούμε τα όποια θετικά της προηγούμενης διακυβέρνησης, γι’ αυτό και δεν λογοκρίνουμε κανέναν. 
     Θα σας παρουσιάσω και θα καταθέσω ορισμένα συγκριτικά μακροοικονομικά στοιχεία διότι δεν φοβόμαστε καθόλου τις συγκρίσεις, στοιχεία για την ανάπτυξη και την πραγματική σύγκλιση, για την ποιότητα της ανάπτυξης, δηλαδή από πού προέρχεται, για την απασχόληση, την ανεργία και τον πληθωρισμό. 
     Θα καταθέσω μία υπηρεσιακή έκθεση των υπηρεσιών του Υπουργείου Οικονομίας και Οικονομικών, όπου φαίνονται τα εξής. Θα τα πω πολύ σύντομα διότι δεν φοβόμαστε τις συγκρίσεις, ούτε έχουμε κανένα πρόβλημα να παραδεχθούμε τα όποια θετικά έχουν υπάρξει τα προηγούμενα χρόνια, όπως δεν έχουμε και κανένα πρόβλημα να στηλιτεύσουμε τα όποια αρνητικά και κυρίως την εκρηκτική δημοσιονομική κατάσταση την οποία κατέλειπε η προηγούμενη κυβέρνηση.
     (Στο σημείο αυτό ο Υπουργός Οικονομίας και Οικονομικών καταθέτει για τα Πρακτικά τα προαναφερθέντα έγγραφα τα οποία έχουν ως εξής:
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σύμφωνα λοιπόν μ’ αυτά τα στοιχεία ο ρυθμός ανάπτυξης της οικονομίας το 2005 ήταν 3,7%. Ο μέσος όρος της δεκαετίας 1994-2004, της δεκαετίας που κυβερνούσε το ΠΑ.ΣΟ.Κ., ήταν 3,6%. Θα μου πείτε «ίσα βάρκα, ίσα νερά, τα ίδια είναι». Όμως τη δεκαετία που κυβερνούσε το ΠΑ.ΣΟ.Κ. ο ρυθμός ανάπτυξης στην Ευρωπαϊκή Ένωση των δεκαπέντε ήταν 2,5%, 2,4% για την ακρίβεια. Το 2005 όμως ήταν μόνο 1,4%. Ο ρυθμός ανάπτυξης το 2005 λοιπόν επετεύχθη σ’ ένα πολύ δυσμενέστερο ευρωπαϊκό περιβάλλον, ήταν πολύ υψηλότερος σε σχέση με το μέσο όρο της Ευρωπαϊκής Ένωσης απ’ ό,τι ήταν στη δεκαετία του ΠΑ.ΣΟ.Κ. και αυτό είναι ένα δείγμα πιο αποτελεσματικής οικονομικής πολιτικής. Δεν μηδενίζουμε τα πράγματα. 
     Παράλληλα, να θυμίσω ότι το 2005 είχαμε μία τεράστια αύξηση στην τιμή του πετρελαίου. Η τιμή του πετρελαίου σε δολάρια κατά μέσο όρο τη δεκαετία 1994-2004 ήταν 22,6 δολάρια το βαρέλι. Το 2005 ήταν 54,4 δολάρια το βαρέλι. Ο πληθωρισμός κατά μέσο όρο στη δεκαετία 1994-2004 ήταν 5,2%, το 2005 ήταν 3,5%, πολύ καλύτερη επίδοση σε σχέση με το μέσο όρο της προηγούμενης δεκαετίας.
     Έρχομαι στο δεύτερο ζήτημα που έχει να κάνει με την ποιότητα της ανάπτυξης –και αυτό αναφέρεται και στην έκθεση των εξωτερικών συμβούλων την οποία επικαλέστηκε, γιατί επιλεκτικά την επικαλέστηκε ο Αρχηγός της Αξιωματικής Αντιπολίτευσης- διότι η ανάπτυξη της ελληνικής οικονομίας για πρώτη φορά τα τελευταία δέκα χρόνια ενισχύθηκε από την αύξηση των εξαγωγών μετά από τη μεγάλη προσπάθεια που κάναμε για την ενίσχυση της εξωστρέφειας της οικονομίας. 
     Συγκεκριμένα, το 20% της αύξησης του Α.Ε.Π. το 2005 προήλθε από τη βελτίωση της εξαγωγικής δραστηριότητας της οικονομίας. Το 1/5 της ανάπτυξης ήταν από τις εξαγωγές. Στην περίοδο 1996-2004 το αντίστοιχο ποσοστό ήταν μόνο 3,8%, 20% το 2005, 3,8% στη δεκαετία που κυβερνούσε το ΠΑ.ΣΟ.Κ. διότι η ανάπτυξη προφανώς δεν ερχόταν από τον εξαγωγικό τομέα, δεν ερχόταν από την εξωστρέφεια της οικονομίας, αλλά ερχόταν από το δημόσιο τομέα, από τη διόγκωση των δημοσιονομικών ελλειμμάτων, από τη διόγκωση των χρεών. Να επαναλάβω ότι αυτός ο ρυθμός ανάπτυξης έχει πολύ μεγαλύτερη σημασία διότι επιτεύχθηκε σε μία περίοδο δυσμενών εξελίξεων στις τιμές του πετρελαίου και πολύ χαμηλής ανάπτυξης στην Ευρωπαϊκή Ένωση.
     Το κατά κεφαλή Α.Ε.Π. –γιατί ακούσαμε και αυτό- σε μονάδες σταθερής αγοραστικής δύναμης βελτιώθηκε σημαντικά το 2005 στο 77,1% του μέσου όρου της Ευρωπαϊκής Ένωσης των δεκαπέντε από 75,4% το 2004. Η πραγματική αυτή αύξηση κατά 2,3%, σε σχέση με το μέσο όρο των δεκαπέντε, είναι διπλάσια από τη μέση ετήσια αύξηση που παρουσίασε ο σχετικός δείκτης την περίοδο 1994-2004, όπου δεν ξεπέρασε το 1,2%. Το κατά κεφαλή εισόδημα, δηλαδή το βιοτικό επίπεδο της Ελλάδας, βελτιώθηκε κατά 2,3% το 2005. Κατά μέσο όρο στη δεκαετία που κυβέρνησε το ΠΑ.ΣΟ.Κ. η αύξηση ήταν 1,2%, δηλαδή το μισό. 
     Αυτή είναι η πραγματικότητα. Δεν έχουμε πρόβλημα να πούμε τα θετικά, αλλά δεν φοβόμαστε τις συγκρίσεις, διότι η δική μας οικονομική πολιτική ήδη έχει απτά αποτελέσματα τα οποία φάνηκαν στο 2005. Αυτά αναφορικά με την έκθεση των εμπειρογνωμόνων, των εξωτερικών συμβούλων. 
     Σκοπίμως κάνατε, κύριε Παπανδρέου, πως δεν καταλάβατε τι περιέχει αυτή η έκθεση, όπως σκοπίμως κάνατε πως δεν καταλάβατε και την εξαιρετικά επιβαρυντική έκθεση της Ευρωπαϊκής Στατιστικής Υπηρεσίας για τα μεγάλα ελλείμματα που άφησε πίσω της η διακυβέρνηση του ΠΑ.ΣΟ.Κ.. Δεν σας αρέσουν οι εκθέσεις της Ευρωπαϊκής Στατιστικής Υπηρεσίας, γι’ αυτό σφυρίζετε αδιάφορα. 
     Πήρατε ένα απόσπασμα από μια έκθεση εξωτερικών συμβούλων, αλλά και αυτή δεν τη διαβάσατε καλά. Είδατε το σημείο που οι εξωτερικοί σύμβουλοι, που εσείς επικαλεστήκατε, γράφουν στην έκθεσή τους ότι η αύξηση του ρυθμού ανόδου του Α.Ε.Π. επιτεύχθηκε εν μέρει και μέσω της αύξησης των δημοσιονομικών ελλειμμάτων και του δημοσίου χρέους; Το είδατε αυτό; Το διαβάσατε; Διαβάσατε το σημείο που γράφει ότι αυτές οι εξελίξεις επηρεάζουν αρνητικά την ανταγωνιστικότητα; Μην τσαλαβουτάτε τόσο πρόχειρα όπου νομίζετε ότι σας συμφέρει, διότι τα ίδια κείμενα που επικαλείστε, αν τα διαβάσετε ολόκληρα, σας εκθέτουν. 
     Έρχομαι τώρα στα θέματα της ουσίας, τα θέματα της σημερινής συζήτησης. Είναι γεγονός ότι η κατάσταση και οι προοπτικές της οικονομίας βελτιώνονται σταθερά και παρουσίασα τα συγκεκριμένα στοιχεία και καλώ όλους τους συναδέλφους και να τα μελετήσουν και να κάνουν τις συγκρίσεις όπως πρέπει.
     Το 2005 η ανεργία μειώθηκε για πρώτη φορά μετά από πολλά χρόνια κάτω από το 10%. Οι εξαγωγές αυξάνονται για πρώτη φορά μετά από πολλά χρόνια φθίνουσας πορείας. Αυξήθηκαν το 2005 κατά 13,1% σε σχέση με το 2004 και τον Ιανουάριο είχαμε ακόμα μεγαλύτερες αυξήσεις.
     Ο ρυθμός ανάπτυξης ενισχύεται. Τα ελλείμματα του δημοσίου –γιατί έχει και αυτό σημασία για την ποιότητα της ανάπτυξης- για πρώτη φορά μετά από πολλά χρόνια μειώνονται κάτω από το όριο του 3% μέσα στο 2006 και παράλληλα, έχει ανατείλει, όπως είπε ο Πρωθυπουργός, μια νέα εποχή για την ελληνική περιφέρεια, για την περιφέρεια που ήταν ξεχασμένη όλα αυτά τα χρόνια, όλη αυτή τη δεκαετία. 
     Με συντονισμένες δράσεις αξιοποιούμε τις μεγάλες δημιουργικές δυνατότητες της περιφέρειας. Αξιοποιούμε τα πλεονεκτήματά της. Με συντονισμένες δράσεις ενισχύουμε το βιοτικό επίπεδο των κατοίκων της: Με την επιτάχυνση του Γ΄ Κοινοτικού Πλαισίου Στήριξης, με το νέο επενδυτικό νόμο, με τις συμπράξεις δημόσιου και ιδιωτικού τομέα, οι οποίες αρχίζουν και λειτουργούν από το 2006, με τη φορολογική μεταρρύθμιση που δίνει μια νέα ώθηση στην επιχειρηματικότητα και με το σχεδιασμό του Εθνικού Στρατηγικού Πλαισίου Αναφοράς της περιόδου 2007-2013, το οποίο θα είναι προσανατολισμένο κυρίως στην ενίσχυση της περιφέρειας και επίσης με τη διάδοση των ψηφιακών τεχνολογιών στην περιφέρεια μέσα από τη στρατηγική για την ψηφιακή Ελλάδα 2006-2013.
     Με αυτές και με πολλές άλλες δράσεις ενισχύουμε την ανάπτυξη της περιφέρειας. Αυτό το γνωρίζουν όλοι καλά και το έχει αντιληφθεί ο κάθε πολίτης, όπως έχει αντιληφθεί και το γεγονός ότι η κατάσταση που παραλάβαμε στην οικονομία και ιδίως στη δημόσια οικονομία ήταν προβληματική. 
     Τα υψηλά ελλείμματα και τα κρυφά χρέη που εκρύπτοντο από τον ελληνικό λαό και την Ευρωπαϊκή Ένωση, η υψηλή ανεργία συνολικά, η εκρηκτική ανεργία, αν θέλετε, για τους νέους –γιατί και αυτό ήταν ένα από τα προβλήματα που παραλάβαμε- η μείωση της ανταγωνιστικότητας και η γραφειοκρατία ήταν μερικά από τα κυριότερα προβλήματα.
     Η περιφέρεια αντί να συγκλίνει με το κέντρο, βρισκόταν σε τροχιά σταθερής απόκλισης. Οι περιφερειακές ανισότητες χρόνο με το χρόνο οξύνονταν αντί να αμβλύνονται. Δεν ολοκληρώνονταν οι αναγκαίες υποδομές για τη γεφύρωση των χασμάτων και τη μείωση των αποστάσεων. Η ανεργία σε πολλές περιοχές της χώρας ήταν –και δυστυχώς είναι ακόμη- και υπερδιπλάσια του εθνικού μέσου όρου. 
     Σε όλα αυτά όμως τα προβλήματα απαντούμε. Απαντούμε με την πολιτική μας, με στοχευμένες δράσεις, με συγκροτημένο σχέδιο, με το μεταρρυθμιστικό μας πρόγραμμα. Σε αντίθεση με τους χειρισμούς του ΠΑ.ΣΟ.Κ., που στήριζε την όποια ανάπτυξη στα υψηλά ελλείμματα και στη διόγκωση του δημοσίου, εμείς αποβλέπουμε και επιτυγχάνουμε να έχουμε μία οικονομία εξωστρεφή, ανοικτή και ανταγωνιστική. Μία οικονομία όπου η επιχειρηματικότητα θα διαδραματίζει τον πρώτο ρόλο γιατί η επιχειρηματικότητα είναι ο κύριος μοχλός της ανάπτυξης και της δημιουργίας πλούτου. Η επιχειρηματικότητα είναι ο κύριος μοχλός της αξιοποίησης των συγκριτικών πλεονεκτημάτων της περιφέρειας και για το λόγο αυτό έχουμε ήδη υλοποιήσει μεταρρυθμίσεις που έχουν απτά αποτελέσματα. 
     Θα αναφέρω μόνο έξι απ’ αυτές –είναι πολλές άλλες και τις ανέφερε ο Πρωθυπουργός στο σύνολό τους- για να μπούμε σε λίγο μεγαλύτερη λεπτομέρεια.
     Πρώτον, τη φορολογική μεταρρύθμιση. Η φορολογική μεταρρύθμιση αποτέλεσε τον πρώτο άξονα για την ανάπτυξη της χώρας και της περιφέρειας. Μειώσαμε τους φορολογικούς συντελεστές για πέντε χιλιάδες περίπου ανώνυμες εταιρείες και Ε.Π.Ε. από το 35% στο 25% σε τρία στάδια ως το 2007. Το σημαντικότερο είναι ότι μειώσαμε τους φορολογικούς συντελεστές από το 25% στο 20% για εφτακόσιες χιλιάδες μικρές επιχειρήσεις Ο.Ε. και Ε.Ε.. 
     Αυτό είναι που δίνει μία νέα ώθηση στην επιχειρηματικότητα και ιδίως στην περιφέρεια όπου βρίσκονται οι περισσότερες μικρές επιχειρήσεις. Και η φορολογική μεταρρύθμιση συνεχίζεται …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     Να μου επιτρέψετε, κύριε Πρόεδρε, τρία-τέσσερα λεπτά. 
     Συνεχίζουμε με τη δεύτερη φάση της φορολογικής μεταρρύθμισης που αφορά στη μείωση των φορολογικών συντελεστών για τα φυσικά πρόσωπα σταδιακά από το 2007. Και αυτό θα έχει πολύ μεγάλη σημασία για το εισόδημα των πολιτών της περιφέρειας, αλλά και για τις αναπτυξιακές προοπτικές τους.
     Ο δεύτερος άξονας –από τους έξι στους οποίους θα αναφερθώ- είναι ο επενδυτικός νόμος 3299/2004, ο οποίος εφαρμόζεται από το Μάρτιο του 2005 και έχει ήδη πολύ θετικά αποτελέσματα. 
     Ο προηγούμενος επενδυτικός νόμος, στον οποίο αναφέρθηκε ο Αρχηγός της Αξιωματικής Αντιπολίτευσης, δεν μπορούσε να εφαρμοστεί. Είχε κριθεί αντικοινοτικός και μάλιστα η Ευρωπαϊκή Κοινότητα ζητά τώρα οι επιχειρήσεις που ενισχύθηκαν από το μέτρο του αφορολόγητου αποθεματικού το 35%, να επιστρέψουν πίσω τα χρήματα στο ελληνικό δημόσιο. 
     Αυτοί ήταν οι νόμοι που έκαναν. Έκαναν νόμους ανεφάρμοστους, νόμους οι οποίοι ήταν αντίθετοι με το Κοινοτικό Δίκαιο και νόμους οι οποίοι επιβάρυναν τελικά τις επιχειρήσεις οι οποίες, χωρίς να φταίνε, καλούνται σήμερα να επιστρέψουν χρήματα στο δημόσιο. Κάνουμε μεγάλη προσπάθεια στην Ευρωπαϊκή Ένωση τουλάχιστον να μην υπάρξει αυτή η επιστροφή των χρημάτων.
     Τι κάναμε με το δικό μας επενδυτικό νόμο. Δώσαμε ισχυρά κίνητρα για επενδύσεις στην περιφέρεια. Ανάλογα με τις ιδιαιτερότητες της κάθε περιοχής προβλέπονται κίνητρα που φτάνουν έως και το 55% της επένδυσης, χωρίς διακρίσεις μεταξύ παλαιών και νέων επιχειρήσεων. 
     Μέχρι σήμερα έχουν υποβληθεί, όπως είπε και ο Πρωθυπουργός, περισσότερα από χίλια πεντακόσια επενδυτικά σχέδια. Έχουν εγκριθεί επτακόσια ογδόντα τρία απ’ αυτά και το ύψος τους ανέρχεται σε 1.210.000.000 ευρώ. Δημιουργούνται, χάρις σ’ αυτά τα επενδυτικά σχέδια, τέσσερις χιλιάδες διακόσιες νέες άμεσες θέσεις εργασίας και βέβαια πολύ περισσότερες έμμεσες. 
     Επισημαίνω ότι παρά το γεγονός ότι δεσμευόμασταν ως το τέλος του 2006 από τον προηγούμενο χάρτη ενισχύσεων, που είχαν διαπραγματευθεί με ανεπαρκέστατο τρόπο οι προηγούμενες κυβερνήσεις, εξαντλήσαμε όλα τα όρια που προβλέπει η Ευρωπαϊκή Ένωση. 
     Τώρα όσον αφορά το νέο εθνικό περιφερειακό χάρτη –γιατί αυτό ενδιαφέρει- με την υιοθέτηση στις 20 Δεκεμβρίου του 2005 του σχετικού κειμένου των νέων κατευθυντηρίων γραμμών περιφερειακών ενισχύσεων έληξε ένα μακρύ διάστημα διαπραγμάτευσης με την Επιτροπή αναφορικά με τη χορήγηση κρατικών ενισχύσεων για την προγραμματική περίοδο 2007-2013.
     Οι νέες κατευθυντήριες γραμμές θα αποτελέσουν τη βάση διαμόρφωσης του Εθνικού Περιφερειακού Χάρτη, τον οποίο θα υποβάλει η χώρα μας στην Ευρωπαϊκή Ένωση και ο οποίος θα ισχύσει από το 2007. 
     Με τις διαπραγματεύσεις που είχαμε επί είκοσι έναν μήνες με την Επιτροπή, πετύχαμε να γίνει δεκτό το συντριπτικά μεγαλύτερο μέρος των θέσεών μας και τις θέσεις αυτές θα τις αναπτύξουμε αναλυτικά στη Βουλή, όταν έρθει για ψήφιση το σχετικό νομοσχέδιο. 
     Ο τρίτος άξονας για την ανάπτυξη της περιφέρειας είναι βέβαια τα κοινοτικά πλαίσια. Κλείσαμε μεγάλα διαχειριστικά και θεσμικά προβλήματα και εκκρεμότητες που είχαμε με το Γ΄ Κοινοτικό Πλαίσιο Στήριξης και για μία ακόμα φορά ήρθε ο κ. Παπανδρέου και αντί να απολογηθεί για την κατάσταση στην οποία έχει αφεθεί το Κοινοτικό Πλαίσιο Στήριξης την περίοδο  2000-2003, κατάσταση η οποία οδήγησε στην επιβολή αυτών των προστίμων, ήρθε να μεμφθεί τη σημερινή Κυβέρνηση που περιόρισε το μέγεθος των προστίμων, έλυσε τις εκκρεμότητες και προχωρά στην αξιοποίηση του Κοινοτικού Πλαισίου Στήριξης. 
     Αυτή είναι η πραγματικότητα για το θράσος το οποίο χαρακτηρίζει την Αξιωματική Αντιπολίτευση. Για τα δικά της προβλήματα, για τις δικές της ευθύνες, κατηγορεί τη σημερινή Κυβέρνηση. Και αυτό γίνεται συνεχώς, γίνεται για την απογραφή που έχει δώσει καταλυτική απάντηση η Ευρωπαϊκή Στατιστική Υπηρεσία, γίνεται για το Κοινοτικό Πλαίσιο Στήριξης. 
     Έφτασε στο σημείο να αμφισβητήσει και την αποτελεσματικότητα των διαπραγματεύσεων που οδήγησαν στα 20,1 δισεκατομμύρια ευρώ, τα οποία θα έχει η χώρα μας με το Δ΄ Κοινοτικό Πλαίσιο Στήριξης. 
     Ακούστε, λοιπόν, κύριε Παπανδρέου –παρ’ ότι δεν είστε στην Αίθουσα- ότι η Ελλάδα εξέρχεται από τη διαπραγμάτευση με την υψηλότερη καθαρή θέση από όλες τις υπόλοιπες ευρωπαϊκές χώρες της Ευρωπαϊκής Ένωσης των δεκαπέντε, είτε ως ποσοστό εθνικής ευημερίας που παίρνουμε το 1,9% του Α.Ε.Π., είτε ως απόλυτο ποσό. 
     Οι ρυθμίσεις για την Ισπανία και την Ιταλία ήταν ελάχιστες σε σχέση με τις συνεισφορές τους. Οι νέες χώρες στις οποίες δόθηκε κάποιο επιπλέον ποσό, είχαν υποστεί μείωση της τάξεως των 12.000.000.000 ευρώ από τον Ιούνιο και μετά απ’ αυτήν τη μείωση, πήραν επιπλέον 4.000.000.000 απ’ αυτά τα 12.000.000.000.
     Αντίθετα, η Ελλάδα, παρά τη συνεχή επιδείνωση των μεταβατικών καθεστώτων μέχρι να υπάρξει ο συμβιβασμός, πέρασε ειδική πληθυσμιακή ρύθμιση για τις περιφέρειες στατιστικής σύγκλισης που μας απέδωσε επιπλέον 2,5 δισεκατομμύρια ευρώ. 
     Αυτό είναι ειδική ρύθμιση για την Ελλάδα, αυτά τα 2,5 δισεκατομμύρια ευρώ που αν δεν υπήρχαν, το ποσό θα ήταν 17,5 δισεκατομμύρια ευρώ, όπως προέβλεπε ο κ. Παπανδρέου ο οποίος διαψεύστηκε…
     (Χειροκροτήματα από την πτέρυγα της Νέας Δημοκρατίας)
     … γιατί δεν είχε υπολογίσει αυτά τα 2,5 δισεκατομμύρια ευρώ, τα οποία ήταν ειδική ρύθμιση για την Ελλάδα, η οποία συγκαταλέγεται μεταξύ των πλέον κερδισμένων αυτής της διαπραγμάτευσης. 
     (Χειροκροτήματα από την πτέρυγα της Νέας Δημοκρατίας)
     Αυτή είναι η πραγματικότητα. 
     Ο τέταρτος βασικός άξονας για την περιφέρεια –γιατί πρέπει να δίνονται απαντήσεις παντού- είναι οι συμπράξεις δημόσιου και ιδιωτικού τομέα. Αυτές οι συμπράξεις είναι ένα συμπληρωματικό εργαλείο, εξαιρετικά σημαντικό για την ανάπτυξη της περιφέρειας. Δεν επηρεάζουν τα δημόσια έργα, αλλά δημιουργούν δυνατότητες για να γίνουν επιπλέον έργα στην περιφέρεια με ιδιωτική χρηματοδότηση και είναι κάτι που δίνει επιπλέον δυνατότητες. 
     Με τις συμπράξεις δημόσιου και ιδιωτικού τομέα, η ελληνική περιφέρεια μπορεί να προσβλέπει σ’ ένα ανώτερο επίπεδο υποδομών και υπηρεσιών. Αποτελούν ένα εργαλείο που πρέπει να αξιοποιήσουν –και θα αξιοποιήσουν- αποτελεσματικά και οι τοπικές και οι περιφερειακές αρχές. 
     Ο πέμπτος άξονας είναι η εξαγωγική πολιτική, στην οποία ήδη αναφέρθηκα. Έχουμε αναβαθμίσει τον Ο.Π.Ε. ο οποίος λειτουργεί πλέον προς όφελος όλων των μικρών, μεσαίων ελληνικών επιχειρήσεων που θέλουν να κάνουν εξαγωγές και δεν μπορούν από μόνες τους να προωθήσουν τα προϊόντα τους. 
     Και βέβαια το μέλλον –γιατί η Κυβέρνηση εργάζεται όχι μόνο για το παρόν, αλλά και για το μέλλον, αφήνουμε το παρελθόν στο ΠΑ.ΣΟ.Κ, εκεί που ανήκει- είναι η ανάπτυξη και η αξιοποίηση του Εθνικού Στρατηγικού Πλαισίου Αναφοράς της περιόδου 2007-2013. Εκεί, όπως είπα, ο στόχος μας είναι η ενίσχυση της περιφερειακής ανταγωνιστικότητας, η βελτίωση της ποιότητας ζωής, η αύξηση της απασχόλησης. 
     Με βάση την εξέλιξη των διαδικασιών σχεδιασμού που έχουν προχωρήσει και της διαμόρφωσης της εθνικής στρατηγικής ανάπτυξης που θα διατυπώνεται στο Εθνικό Στρατηγικό Πλαίσιο Αναφοράς και θα εκφράζεται στα επιχειρησιακά προγράμματα, ως βασικές προτεραιότητες έχουν καταγραφεί και αξιολογούνται στα πλαίσια βέβαια των ευρωπαϊκών στρατηγικών κατευθύνσεων τα εξής: Πρώτον, η άρση της απομόνωσης και η αξιοποίηση της γεωγραφικής θέσης των διαφόρων περιοχών. 
     Δεύτερον, η ανάπτυξη δικτύου ενέργειας για το φυσικό αέριο, γιατί με τη χρήση φθηνότερης ενέργειας ο δευτερογενής τομέας, η μεταποίηση, θα καταστεί πιο ανταγωνιστικός και η περιφέρεια συνολικά πιο ελκυστική για την προσέλκυση νέων επενδύσεων.
     Τρίτον, η ανάπτυξη και βελτίωση των κοινωνικών υποδομών και των ανθρωπίνων πόρων, με τη συμπλήρωση των υποδομών και του εξοπλισμού τους στους τομείς της ύδρευσης, της υγείας, της πρόνοιας, της εκπαίδευσης, της προώθησης στρατηγικών διά βίου μάθησης, της παροχής κοινωνικών υπηρεσιών, καθώς και η προστασία ειδικών και ευπαθών ομάδων πληθυσμού.
     Τέταρτον, η ενίσχυση της παραγωγής, καινοτομίας και της έρευνας και ανάπτυξης. Μέσα από τη σύνδεση της έρευνας με την παραγωγή, κάτι που επί πολλά χρόνια –σίγουρα όχι στην εικοσαετία του ΠΑ.ΣΟ.Κ.- δεν έγινε, επιτυγχάνουμε και τη βελτίωση του επιχειρηματικού κλίματος και την ενίσχυση της εξωστρέφειας και της ανταπόκρισης των επιχειρήσεων στις ευκαιρίες και τις εξελίξεις του διεθνούς ανταγωνισμού.
     Η στρατηγική μας είναι η ανάπτυξη μέσα από την ποιότητα, η ανάπτυξη μέσα από τις επενδύσεις, μέσα από την ένταση νέων τεχνολογιών. Αφήνουμε τη στρατηγική της ανάπτυξης που ήταν βασισμένη στο φθηνό εργατικό κόστος, στην πολιτική που ακολούθησε για είκοσι χρόνια το ΠΑ.ΣΟ.Κ. του κ. Παπανδρέου, του κ. Σημίτη και του κ. Παπανδρέου.
     Η ελληνική οικονομία, κυρίες και κύριοι συνάδελφοι, βρίσκεται σε καλή πορεία. Παρά τις αντιξοότητες, όπως οι υψηλές τιμές του πετρελαίου, η στασιμότητα στην Ευρωζώνη και η μεγάλη προσπάθεια για τον περιορισμό των ελλειμμάτων που μας κληροδότησαν με την άφρονα πολιτική τους οι προηγούμενες κυβερνήσεις, οι μεταρρυθμίσεις έχουν ορατά αποτελέσματα. Η περιφέρεια αφυπνίζεται και δείχνει τις μεγάλες δυνατότητες που έχει. Αν και σε δύο μόλις χρόνια δεν μπορούν να επιλυθούν τα μεγάλα προβλήματα που δημιούργησε η εικοσαετής διακυβέρνηση από το ΠΑ.ΣΟ.Κ., έχουμε ήδη σαφείς ενδείξεις ότι η ελληνική περιφέρεια βρίσκεται σε τροχιά ανόδου, σε τροχιά προόδου.
     (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
     Έχω την πεποίθηση ότι με την ολοκλήρωση του μεταρρυθμιστικού μας προγράμματος, με την ωρίμανση –αν θέλετε- των μεταρρυθμίσεων, θα σημειώσουμε ακόμα μεγαλύτερη πρόοδο. Γιατί εκεί αποσκοπούμε με την πολιτική μας. Αποσκοπούμε σε μια Ελλάδα που μπορεί να προχωρά, σε μια Ελλάδα που μπορεί να βλέπει μπροστά, σε μια Ελλάδα που μπορεί να αξιοποιεί τις ευκαιρίες που της παρέχονται.
     Σας ευχαριστώ πολύ.	
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Πρωθυπουργός κ. Κωνσταντίνος Καραμανλής, για να δευτερολογήσει.
     (Χειροκροτήματα από την πτέρυγα της Νέας Δημοκρατίας)
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, τα εκτυφλωτικά ψέματα στα οποία κατέφυγε σήμερα ο Αρχηγός της Αξιωματικής Αντιπολίτευσης συναγωνίζονται μόνο την εκτυφλωτική έκλειψη Ηλίου που συμβαίνει αυτήν την ώρα.
     (Χειροκροτήματα από την πτέρυγα της Νέας Δημοκρατίας)
     Σας άκουσα να στρέφεστε -όχι βέβαια για πρώτη φορά είναι η αλήθεια- με μένος εναντίον της οικονομικής πολιτικής και να διολισθαίνετε και σε προσωπικές ύβρεις. Αμέσως μετά τις τελευταίες αποφάσεις της Eurostat, τις αποφάσεις για τον τρόπο εγγραφής των αμυντικών δαπανών, ισχυριστήκατε ότι κάποιοι είπαν τους Έλληνες «απατεώνες». 
     Πρώτον, κανένας δεν το είπε αυτό, κύριε Παπανδρέου. Εσείς το κατασκευάσατε και εσείς το εκστομίσατε. Το κατασκευάσατε και το εκστομίσατε για να στρέψετε το χαρακτηρισμό στον Καραμανλή. Αυτή είναι η πραγματικότητα.
     (Χειροκροτήματα από την πτέρυγα της Νέας Δημοκρατίας)
     Διαστρεβλώνετε μόνος σας τα πράγματα και πατάτε πάνω στη διαστρέβλωση για να εξαπολύετε εναντίον της Κυβέρνησης, αλλά και εναντίον μου προσωπικές ύβρεις. Αυτό το επίπεδο διαλέξατε. Παρασύρεστε πολύ εύκολα και αυτό είναι επικίνδυνο για το δημόσιο βίο.
     Επιπλέον, όμως, δεν μπορεί να χαρακτηρίζετε έτσι ολόκληρη την κοινωνία, ισχυριζόμενος ότι τάχατες τα είπαν κάποιοι άλλοι. Δεν ευθύνονται οι πολίτες για τα διπλά βιβλία, δεν ευθύνονται οι πολίτες για τους διπλούς λογαριασμούς, τα διπλά συρτάρια που κρατούσαν οι κυβερνήσεις του κόμματός σας.
     (Χειροκροτήματα από την πτέρυγα της Νέας Δημοκρατίας)
     Δεν είναι υπόλογοι οι Έλληνες για τις δικές σας πρακτικές και μεθοδεύσεις. Εσείς είσαστε οι δράστες, εσείς είσαστε οι υπόλογοι και εσείς χρωστάτε λογαριασμό.
     (Χειροκροτήματα από την πτέρυγα της Νέας Δημοκρατίας)
     Δεύτερον, εμφανιστήκατε μετά την απόφαση της Eurostat να μας ζητάτε και τα ρέστα.
     Είναι πάγια πρακτική σας να παριστάνετε τους κατήγορους εκεί που είστε κατηγορούμενοι. Διότι το πρόβλημα εσείς το δημιουργήσατε. Το πρόβλημα, κυρίες και κύριοι συνάδελφοι, είναι ότι οι κυβερνήσεις του ΠΑ.ΣΟ.Κ δεν εμφάνιζαν τις αμυντικές δαπάνες ούτε κατά την παραλαβή ούτε κατά την πληρωμή. 
     (Χειροκροτήματα από την πτέρυγα της Νέας Δημοκρατίας)
     Ακόμη και ο τελευταίος Υπουργός Οικονομίας των κυβερνήσεών σας παραδέχθηκε δημόσια ότι οι στρατιωτικές δαπάνες της περιόδου 1999-2003, που δεν γράφτηκαν πουθενά, ξεπερνούν τα 8.000.000.000 ευρώ. Από την έκθεση της Eurostat το Νοέμβρη του 2004 προκύπτει ότι η απόκρυψη έφθανε τα 8,7 δισεκατομμύρια ευρώ. Και ερωτώ: Τι θέλατε να κάνουμε; Να εγγράψουμε αυτά τα 8,7 δισεκατομμύρια ευρώ στον προϋπολογισμό του 2004, να ξεπεράσει το έλλειμμα το 10% του Α.Ε.Π., να βρεθεί η χώρα μπροστά σε αβάσταχτες κυρώσεις και πρόστιμα, να εξαναγκάσουμε σε άγρια λιτότητα; Αυτή ήταν η μεθόδευσή σας; Αυτό θέλατε, αυτό σχεδιάσατε; Και μιλάτε ύστερα για πολιτική και κοινωνική ευθύνη;
     Τρίτον, όλα αυτά αποδεικνύουν, γιατί χάνετε την ψυχραιμία σας και εκνευρίζεστε. Γιατί εντοπίσαμε την αλχημεία των κυβερνήσεών σας. Αυτή είναι η πραγματικότητα. Αποφύγαμε μια παγίδα –γιατί παγίδα είχατε στήσει- που θα στοίχιζε αβάσταχτα στην ελληνική οικονομία και σε ολόκληρη την ελληνική κοινωνία. 
     Βεβαίως, είναι αναφαίρετο δικαίωμά σας να υπερασπίζεστε τις πρακτικές του χθες. Είναι δικαίωμά σας να ταυτίζεστε με όλα όσα αποδοκίμασαν οι πολίτες σε αυτήν τη χώρα. Δεν μπορείτε, όμως, να καταφεύγετε σε ύβρεις που στόχο έχουν να γυρίσουν τη χώρα σε άλλες εποχές. Έχετε ευθύνες απέναντι στη Δημοκρατία, έχετε ευθύνες για τα προβλήματα, έχετε ευθύνες για το παρελθόν, αλλά και για το παρόν. 
     (Χειροκροτήματα από την πτέρυγα της Νέας Δημοκρατίας)
      Χαρακτηρίζετε την απογραφή «απάτη». Ας το κουβεντιάσουμε, λοιπόν, αυτό. Είναι απάτη, την οποία κάναμε εμείς, το γεγονός ότι εσείς δεν είχατε εγγράψει πουθενά πάνω από 8,5 δισεκατομμύρια ευρώ για τις αμυντικές δαπάνες και είμαστε εμείς οι κατηγορούμενοι για απάτη; Όταν εσείς δεν εγγράψατε πουθενά τα χρέη των νοσοκομείων, είναι απάτη την οποία κάναμε εμείς; Όταν εσείς κάνατε την αλχημεία, εμείς είμαστε οι κατηγορούμενοι; Επιτέλους, σε τι αμφισβητείται τηω απογραφή, σε τι αμφισβητείται η EUROSTAT; 
     Ισχυρίζεστε ότι κάναμε την απογραφή, για να μη δώσουμε αυξήσεις. Λίγη σοβαρότητα δεν βλάπτει στο σημείο αυτό. Κρύβατε χρέη και ελλείμματα γιατί δεν σας “έβγαινε” η πολιτική που ασκούσατε, κρύβατε χρέη και ελλείμματα γιατί θέλατε να δημιουργείτε πλασματικές εικόνες, κρύβατε χρέη και ελλείμματα για να εξαπατάτε τους πολίτες και ως Κυβέρνηση και ως Αντιπολίτευση, κρύβατε χρέη και ελλείμματα για να υπονομεύσετε την επόμενη κυβέρνηση. Υπονομεύσατε τους επόμενους προϋπολογισμούς. 
     Σας θυμίζω ότι στα συμπεράσματα του ΕCΟFΙΝ το Δεκέμβριο του 2004 υπογραμμιζόταν ότι δεν δίνατε ακριβή στοιχεία στη EUROSTAT, ότι τα ελλείμματα από το 1997 ήταν σταθερά πάνω από 3% και ότι το Συμβούλιο αναγνώριζε τη στενή συνεργασία της σημερινής Κυβέρνησης με την EUROSTAT. Θα καταθέσω το συγκεκριμένο απόσπασμα για τα Πρακτικά. 
     (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     Σας θυμίζω ακόμα τις απαντήσεις που δόθηκαν σε επιστολή του πρώην Πρωθυπουργού και Αρχηγού σας, καθώς και σε επιστολή των προέδρων του Συμβουλίου Οικονομικών Εμπειρογνωμόνων από τους γενικούς διευθυντές της EUROSTAT. Ήταν επιστολές–καταπέλτης για τις πρακτικές σας, καταπέλτης για τις ευθύνες σας, καταπέλτης για τους ισχυρισμούς σας και, για να μην τις ξεχνάτε, τις καταθέτω και αυτές.
     (Στο σημείο αυτό ο Πρωθυπουργός κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     (Χειροκροτήματα από την πτέρυγα της Νέας Δημοκρατίας)
      Αυτή είναι η αλήθεια, κυρίες και κύριοι συνάδελφοι. Δεν φταίει –το τονίζω αυτό- ο καθρέφτης που δείχνει τελικά το πραγματικό είδωλο της πολιτικής σας, φταίνε οι πρακτικές που ακολούθησαν οι κυβερνήσεις του κόμματός σας. Γι’ αυτό ένα και μόνο έπρεπε να κάνετε, να ζητήσετε «συγγνώμη» από τις Ελληνίδες και τους Έλληνες και όχι να παριστάνετε και τους κατήγορους από πάνω.
     (Χειροκροτήματα από την πτέρυγα της Νέας Δημοκρατίας)
      Δεν μπορεί να περηφανεύεστε για ανάπτυξη της περιφέρειας στα χρόνια των προηγουμένων κυβερνήσεων. Βεβαίως, έφθασαν σημαντικοί πόροι από την Ευρωπαϊκή Ένωση στον αγροτικό κόσμο, βεβαίως έγιναν έργα στην Περιφέρεια με κοινοτική χρηματοδότηση.
     Και δεν θέλω να το επαναλαμβάνω αλλά οφείλω: είμαστε υπερήφανοι που εντάξαμε τη χώρα στην ευρωπαϊκή οικογένεια και διασφαλίστηκαν όλα αυτά την ώρα που εσείς πολεμούσατε την τότε Ε.Ο.Κ.. 
     (Χειροκροτήματα από την πτέρυγα της Νέας Δημοκρατίας)
     Όμως εκτός από την Στερεά Ελλάδα όλες οι περιφέρειες της χώρας έχουν μικρότερο κατά κεφαλήν εισόδημα από τον μέσο όρο της Ευρωπαϊκής Ένωσης. Σύμφωνα με τα στοιχεία του 2002, δυο ελληνικές περιφέρειες, η Δυτική Ελλάδα και η Ανατολική Μακεδονία- Θράκη, είναι οι φτωχότερες στην Ευρωπαϊκή Ένωση των δεκαπέντε βέβαια. Η πιο φτωχή περιφέρεια είχε σχεδόν το μισό κατά κεφαλήν εισόδημα από την πλουσιότερη. Αυτή είναι η πραγματικότητα. 
     Όσο ήσασταν κυβέρνηση διακριθήκατε για ανακολουθίες έργων. Άλλα λέγατε και άλλα κάνατε. Τώρα ως Αντιπολίτευση, άλλα λέτε, άλλα εννοείτε και όταν προσπαθείτε να τα μπαλώσετε τα κάνετε και θάλασσα από πάνω.
     (Χειροκροτήματα από την πτέρυγα της Νέας Δημοκρατίας)
     Στην περίφημη προεκλογική σας ομιλία στο Λαύριο υποσχεθήκατε στους νέους ανασφάλιστη εργασία. Πριν από μερικές εβδομάδες, εδώ, σ’ αυτήν την Αίθουσα, σε προ Ημερησίας Διατάξεως συζήτηση πάλι, στις 27 Φεβρουαρίου, για να το διορθώσετε είπατε ένα μεγάλο ψέμα: ότι, δηλαδή, τα ασφάλιστρα θα τα πλήρωνε το κράτος και ότι δήθεν εμείς παρεξηγήσαμε την πρότασή σας. Όμως επειδή είχατε ασθενή και επιλεκτική μνήμη σας διαβάζω τι ακριβώς είχατε πει στο Λαύριο: «Όλοι οι νέοι απόφοιτοι λυκείου ή Τ.Ε.Ε. μέχρι ηλικίας είκοσι πέντε ετών να μπορούν να προσλαμβάνονται από κάθε είδους επιχειρήσεις για τέσσερα χρόνια με πλήρη μισθό, πλήρη ιατροφαρμακευτική περίθαλψη χωρίς οι επιχειρήσεις ή οι νέοι να υποχρεώνονται να καταβάλλουν ασφαλιστικές εισφορές». Και συνεχίζατε: «Για τους αποφοίτους Τ.Ε.Ι. και Α.Ε.Ι. το όριο ηλικίας θα μπορούσε να είναι είκοσι εννέα ετών. Με αυτό τον τρόπο δεν επιβαρύνονται οι γονείς, δεν επιβαρύνονται οι επιχειρήσεις, δεν επιβαρύνεται το κράτος, δεν επιβαρύνεται το ασφαλιστικό μας σύστημα». Είχατε πει δηλαδή, ότι το κράτος δεν θα πληρώνει τις εισφορές. Άλλα άντ’ άλλων, λοιπόν, κύριε Παπανδρέου. Σας ξεφεύγουν ή συνειδητά λέτε ψέματα;
     (Ζωηρά και παρατεταμένα χειροκροτήματα από την πτέρυγα της Νέας Δημοκρατίας)
     Έρχομαι στο θέμα των υποκλοπών. Προσπαθείτε να δημιουργήσετε εντυπώσεις. Όχι μόνο δεν έχετε επιχειρήματα αλλά και ο τρόπος που ψελλίζετε υπονοούμενα δείχνει ότι ταλανίζεστε μεταξύ έλλειψης σοβαρής πολιτικής και επικοινωνιακών τρικ. Οφείλετε ευθέως να πείτε στη Βουλή τι στοιχεία έχετε. Αν έχετε. Σας κάλεσα και στην προηγούμενη προ Ημερησίας Διατάξεως Συζήτηση εδώ στη Βουλή να μιλήσετε ανοικτά. Δεν το κάνατε γιατί προφανώς υπάρχει κάποια δυσκολία: Τη δυσκολία που έχει όποιος εκτοξεύει ανυπόστατες κατηγορίες να τις στηρίξει με σοβαρά επιχειρήματα. 
     Και δεν είναι σοβαρά τα όσα λέγονται για πολλούς λόγους. Μιλάτε για φήμες και πληροφορίες. Ξέρετε καλά ότι τις φήμες αυτές και τις πληροφορίες τις περιφέρετε ή τις περιφέρουν σε γνωστά κέντρα παραπληροφόρησης τα στελέχη σας και τα φερέφωνά σας. Αυτή είναι η πραγματικότητα.
     (Χειροκροτήματα από την πτέρυγα της Νέας Δημοκρατίας)
     Και έτσι δυστυχώς για εσάς, για τα μικροκομματικά σας συμφέροντα στηρίζετε τους θύτες των υποκλοπών και επιτίθεστε εναντίον εμού και της Κυβέρνησης που βρεθήκαμε στο στόχαστρο των υποκλοπών. 
     Δεν είναι σοβαρά αυτά τα πράγματα και για έναν επιπλέον λόγο. Γνωρίζετε πως η Κυβέρνηση δεν άλλαξε τη Διοίκηση της Ε.Υ.Π. για πολλούς μήνες και πάντως σίγουρα στο επίμαχο διάστημα παρέμειναν οι ίδιοι που είχατε διορίσει  εσείς στη θέση τους.
     Είπατε και κάτι ακόμα πομπώδες. Μας καλέσατε να πάμε στον Εισαγγελέα γιατί ο ίδιος δεν έχετε να καταθέσετε τίποτα ως στοιχείο για την υπόθεση. 
     Εμείς, κυρίες και κύριοι συνάδελφοι, πήγαμε στη Δικαιοσύνη και πήγαμε γιατί αποτελεί έναν από τους πυλώνες της δημοκρατίας μας και ζητήσαμε έρευνα δίνοντάς της τα πάντα όσα γνωρίζαμε. Αν έχετε κάτι, κάντε και εσείς το ίδιο. Έστω και τώρα. Αλλιώς ό,τι λέτε δεν έχει παρά μόνο ένα στόχο: Να δημιουργείτε σύγχυση. 
     Τέλος, όπως και σε πολλά ακόμα θέματα, έτσι και εδώ, έχετε δυο πρόσωπα. Δεν γνωρίζει η δεξιά τι ποιεί η αριστερά σας. Καταθέτω στα πρακτικά της Βουλής τη χθεσινή συνέντευξη του πρώην Υπουργού Δημόσιας Τάξης, του κ. Χρυσοχοΐδη, ο οποίος κατηγορηματικά λέει πως δεν κατηγόρησε κανείς την Κυβέρνηση της Νέας Δημοκρατίας ότι έκανε παρακολουθήσεις ή ότι βρίσκεται πίσω από σκοτεινές ενέργειες. 
     (Στο σημείο αυτό ο Πρωθυπουργός, κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΜΙΧΑΗΛ ΧΡΥΣΟΧΟΪΔΗΣ: Να τα διαβάσετε όλα, κύριε Πρόεδρε. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Ξαναλέω, λοιπόν, να σοβαρευτείτε. Δεν με ενδιαφέρει εάν βλάπτετε την εικόνα σας, βλάπτετε όμως τον τόπο με την προχειρότητα που χειρίζεστε σοβαρά θέματα.
     (Χειροκροτήματα από την πτέρυγα της Νέας Δημοκρατίας)
     Μιλήσατε για τους πόρους στην Αυτοδιοίκηση. Εσείς που ως κυβέρνηση δεν αξιωθήκατε να θεσμοθετήσετε σταθερούς πόρους για τους Οργανισμούς Αυτοδιοίκησης Α΄ και Β΄ βαθμού, τολμάτε να κάνετε κριτική σε μια Κυβέρνηση που σε δύο μόλις χρόνια τριπλασίασε τους πόρους της Νομαρχιακής Αυτοδιοίκησης; Ξεχνάτε ότι οι πόροι αυτοί από 110.000.000 ευρώ το 2004, είναι τώρα πάνω από 330.000.000 ευρώ; Μιλάτε για την Κυβέρνηση που δημιούργησε το πρόγραμμα «ΘΗΣΕΑΣ» για τον Α΄ βαθμό με υπερδιπλάσιο ύψος από το «ΕΠΤΑ»; Το δικό σας πρόγραμμα επαναλαμβάνω ήταν 1,7 δισεκατομμύρια ευρώ για επτά χρόνια και το πρόγραμμα «ΘΗΣΕΑΣ» είναι πάνω από 3,5 δισεκατομμύρια για πέντε χρόνια. 
     Εσείς που ως κυβέρνηση  υπεξαιρέσατε -με πολιτικούς όρους- πάνω από 1,4 δισεκατομμύρια ευρώ από τους Οργανισμούς Αυτοδιοίκησης Α΄ βαθμού, μιλάτε για την Κυβέρνηση που από την πρώτη στιγμή αποδίδει στους Οργανισμούς αυτούς όλους τους πόρους που της ανήκουν και δρομολογεί και την επιστροφή των υπεξαιρεθέντων;  
     Υπεξαιρούσατε πόρους για επτά χρόνια και παριστάνετε τους κατήγορους που δεν τα επιστρέψαμε μέσα σε δύο χρόνια; Ποιόν νομίζετε ότι μπορείτε να κοροϊδεύετε με αυτά;
     (Χειροκροτήματα από την πτέρυγα της Νέας Δημοκρατίας)
     Και όσα τολμήσατε να ψελλίσετε περί αδιαφάνειας για τον «ΘΗΣΕΑ» μένει ως κακόγουστο χρονδροειδές πολιτικό ανέκδοτο. Μιλάτε για αδιαφάνεια ως προς τον «ΘΗΣΕΑ», όταν στο πλαίσιο του «ΕΠΤΑ», του ειδικού προγράμματος για την Αυτοδιοίκηση σκορπίσατε μεταξύ 1998 και 2004 1,7 δισεκατομμύρια υπό όρους κομματικού νεποτισμού και πλήρους αδιαφάνειας, αφού ουδέποτε δώσατε ούτε στη Βουλή τα στοιχεία κατανομής του «ΕΠΤΑ»; Και μιλάτε για αδιαφάνεια του «ΘΗΣΕΑ», όταν τα κριτήρια κατανομής του υπήρξαν προϊόν της συζήτησης με την Κ.Ε.Δ.Κ.Ε. και όταν το τι παίρνει σήμερα ο κάθε δήμος και κάθε κοινότητα μπαίνει αμέσως στην ειδική ιστοσελίδα του ΥΠ.ΕΣ.Δ.Α. και το γνωρίζει ο καθένας; 
     Επιτρέψτε μου να πω, ότι ή αγνοείτε τι σημαίνει σήμερα Τοπική Αυτοδιοίκηση ή συνειδητά επιχειρείτε να παραπληροφορήσετε το Σώμα και τους πολίτες. Διαλέγετε και παίρνετε.
     (Χειροκροτήματα από την πτέρυγα της Νέας Δημοκρατίας)
     Μιλήσατε και για τον Έβρο. Και εδώ ισχύει «το λαγός τη φτέρη έσειε κακό της κεφαλής του».
     (Θόρυβος στην Αίθουσα)
     Κυρίες και κύριοι συνάδελφοι, για να σας φρεσκάρω λοιπόν,  τη μνήμη για το αντιπλημμυρικό σύστημα Έβρου η κυβέρνησή σας το Δεκέμβριο του 1999 εξήγγειλε παροχή κονδυλίων ύψους 10.000.000.000 δραχμών, δηλαδή περίπου 30.000.000 ευρώ. Από αυτά ως το 2004, δηλαδή για πέντε ολόκληρα χρόνια, εκταμιεύτηκαν μόλις 3.600.000 ευρώ, δηλαδή μόλις το 1/10. Αντίθετα μόνο κατά την περσινή πλημμυρική περίοδο διατέθηκαν 4.280.000 ευρώ για την εκτέλεση δεκατεσσάρων επειγόντων αντιπλημμυρικών έργων, ενώ για την τρέχουσα περίοδο προγραμματίστηκαν και υλοποιούνται δέκα νέα αντιπλημμυρικά έργα προϋπολογισμού περίπου 6.500.000 ευρώ.  Δηλαδή σύνολο κατά τη νέα διακυβέρνηση 10.000.000 ευρώ περίπου. 
     Με απλά λόγια σε δύο χρόνια έχουμε κάνει τριπλάσια απ’ όσα κάνατε εσείς πέντε χρόνια πριν. Αυτή είναι η πραγματικότητα. 
     (Χειροκροτήματα από την πτέρυγα της Νέας Δημοκρατίας)
     Και σ' αυτό θέλω να προσθέσω ότι οι υπηρεσίες της Γενικής Γραμματείας Περιφέρειας στην περιοχή αναμένουν την κατάθεση προτάσεων μελετών ύψους 5.000.000 ευρώ που είναι διαθέσιμα για την αντιπλημμυρική θωράκιση του Έβρου με φορέα υλοποίησης τη Νομαρχία Έβρου. Δηλαδή εάν ο Νομάρχης ολοκληρώσει γρήγορα τις μελέτες ως το τέλος του χρόνου, θα έχουν διατεθεί για τον Έβρο μεταξύ 2004 και 2006 πάνω από 15.000.000 ευρώ για αντιπλημμυρικά έργα. Κάντε λοιπόν, τη σύγκριση. Εξαγγείλατε το 1999 30.000.000 και σε πέντε χρόνια δώσατε το 1/10 και εμείς σε δυόμισι χρόνια δίνουμε τα μισά απ’ όσα εσείς είχατε εξαγγείλει. 
     (Χειροκροτήματα από την πτέρυγα της Νέας Δημοκρατίας)
     Τολμάτε να εμμένετε ακόμα σε αυτούς τους ισχυρισμούς; 
     Και έρχομαι να πω δύο λόγια για την υπόθεση των έργων. Είπατε ότι δεν ξεκίνησε ούτε ένα νέο μεγάλο έργο στην Περιφέρεια. Σας απαντώ: Μόνο στην Εγνατία επί των ημερών της Νέας Δημοκρατίας έχουν μελετηθεί και έχουν ξεκινήσει να κατασκευάζονται έργα προϋπολογισμού σχεδόν 2.000.000.000 ευρώ, 1,9 δισεκατομμυρίων ευρώ για την ακρίβεια. Εμείς δεν λέμε λόγια. Η Εγνατία θα ολοκληρωθεί μέσα στο 2008. Το πέταλο του Μαλιακού σκάβεται ολόκληρο και αυτό μπορεί να το δει όποιος περνάει από εκεί. Και μπορώ να αναφέρω και πολλά άλλα παραδείγματα. Από τα έργα προϋπολογισμού, όπως είπα και πριν, 5.000.000.000 ευρώ που δημοπρατήθηκαν το 2005 για έργα ύψους 4,3 δισεκατομμυρίων έχουν υπογραφεί οι συμβάσεις και τα  περισσότερα έχουν αρχίσει να κατασκευάζονται, ενώ τα υπόλοιπα είναι ζήτημα ολίγων εβδομάδων να ξεκινήσουν. 
     Σχετικά με την αναφορά στις δηλώσεις του Προέδρου του Τεχνικού Επιμελητηρίου για την κρίση στον κατασκευαστικό κλάδο, πρέπει να ενημερώσω ότι πράγματι είχε κάμψη ο κλάδος το 2004 και το πρώτο διάστημα του 2005, γιατί όλα τα έργα που δημοπρατήθηκαν από το 2003 και μετά είχαν μπλοκαριστεί εξαιτίας του αμαρτωλού «μαθηματικού τύπου» μέχρι το τέλος του 2004. Αυτή είναι η αλήθεια και με το νόμο που κατήργησε το «μαθηματικό τύπο», αυτά τα έργα ξεμπλοκαρίστηκαν. 
     (Χειροκροτήματα από την πτέρυγα της Νέας Δημοκρατίας)
      Έχει, λοιπόν, αρχίσει μία νέα εποχή στα δημόσια έργα.
     ΑΠΟΣΤΟΛΟΣ ΚΑΚΛΑΜΑΝΗΣ: Αφού στον Ο.Σ.Ε. εφαρμόζετε ακόμα το μαθηματικό τύπο. 
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Τέλος, κυρίες και κύριοι συνάδελφοι, σας άκουσα να λέτε πόσο υπερήφανος είστε για διάφορα πεπραγμένα. Σας έχω πει πολλές φορές και θα το επαναλάβω και τώρα ότι εμείς δεν μηδενίζουμε ό,τι θετικό έγινε. Όμως, εάν θέλετε να είστε υπερήφανος, να μου πείτε αν νιώθετε υπερήφανος για τη ληστεία στο Χρηματιστήριο. 
     (Χειροκροτήματα από την πτέρυγα της Νέας Δημοκρατίας)
     ΜΑΡΚΟΣ ΜΠΟΛΑΡΗΣ: Γιατί δεν πήγατε στα δικαστήρια;
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Είστε υπερήφανος για την ανεργία που ήταν σταθερά πάνω από 11%; Νιώθετε υπερήφανος για τα ράντζα στα νοσοκομεία και τα χάλια που μας αφήσατε στην Υγεία; Νιώθετε υπερήφανος για το Λαύριο και την ανασφάλιστη εργασία που προτείνατε για τους νέους; Τολμάτε να κατηγορείτε εσείς εμάς για τα υψηλά πρόστιμα που υποβλήθηκαν στη χώρα; Στο σπίτι του κρεμασμένου δεν μιλάνε για σχοινί, γιατί τα πρόστιμα αυτά οφείλονται στη δική σας ανευθυνότητα!
     (Χειροκροτήματα από την πτέρυγα της Νέας Δημοκρατίας)
      Οφείλονται στην αδιαφάνεια που είχατε κάνει καθεστώς. Οφείλονται στην κατασπατάληση των κοινοτικών πόρων από τις δικές σας κυβερνήσεις. Νιώθετε υπερήφανος για το σκάνδαλο του Κτηματολογίου και για το πρόστιμο που πληρώσαμε; Νιώθετε υπερήφανος για τον Κουρουπητό; Νιώθετε υπερήφανος για το πρόστιμο που μας επιβλήθηκε για τη διαχείριση συμβάσεων και «επί έλασσον δαπάνες»; Νιώθετε υπερήφανος για το Μαθηματικό Τύπο και για το πώς αναθέτατε τα δημόσια έργα; Νιώθετε υπερήφανος για την ερήμωση της υπαίθρου; Νιώθετε υπερήφανος για τα εγκλήματα που έγιναν και τα αφήσατε να παραγραφούν; 
     Επιτρέψτε μου να σας πω ότι για όλους αυτούς τους λόγους υπερήφανος νιώθει ο λαός που σας έστειλε στην Αντιπολίτευση!
     ΜΙΛΤΙΑΔΗΣ ΕΒΕΡΤ: Μπράβο!
     (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Και τέλος, μια τελευταία αναφορά: Κυρίες και κύριοι συνάδελφοι, όταν το Υπουργείο Τουρισμού έφτιαχνε το σύνθημα του Ε.Ο.Τ., που λέει: «Ζήσε το μύθο σου στην Ελλάδα», απευθυνόταν στους τουρίστες. Αν εσείς αναγνωρίζετε στον εαυτό σας αυτό το ρόλο στη χώρα, τότε σας αφήνουμε να ζήσετε το δικό σας μύθο και για σήμερα και για αύριο και για τις εκλογές που θα έρθουν και για την επόμενη μέρα των εκλογών. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, γίνεται γνωστό στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαοκτώ μαθητές και μαθήτριες και δύο συνοδοί του 1ου Τ.Ε.Ε. Παλαμά Καρδίτσας. 
     Η Βουλή τους καλωσορίζει.
     (Χειροκροτήματα από όλες τις πτέρυγες της Βουλής)
      Το λόγο έχει τώρα ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γιώργος Παπανδρέου. 
     (Χειροκροτήματα από την πτέρυγα του ΠΑ.ΣΟ.Κ.)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, είπε μία από τις σπάνιες αλήθειες ο κ. Καραμανλής, τελειώνοντας το λόγο του. Είπε ότι «το μύθο τον ζουν οι τουρίστες». 
     Εγώ σε εσάς απευθύνθηκα, κύριε Καραμανλή. 
     (Χειροκροτήματα από την πτέρυγα του ΠΑ.ΣΟ.Κ.)
     Εσείς έχετε αποδείξει ότι είσαστε τουρίστας σε αυτή τη χώρα, σε αυτή την πραγματικότητα που ζει ο Έλληνας πολίτης.
     (Χειροκροτήματα από την πτέρυγα του ΠΑ.ΣΟ.Κ.)
     Ούτε τουρίστας δεν είστε, όμως, διότι δεν τολμάτε να βγείτε στην περιφέρεια, να δείτε τον πολίτη της περιφέρειας, να μιλήσετε στον πολίτη της περιφέρειας.
     (Χειροκροτήματα από την πτέρυγα του ΠΑ.ΣΟ.Κ.)
     Έχετε μείνει στην κρυψώνα σας, στο Μαξίμου. Ούτε τουρίστας δεν είσαστε, κύριε Καραμανλή.
     (Χειροκροτήματα από την πτέρυγα του ΠΑ.ΣΟ.Κ.)
     Κάτι θα μαθαίνατε, αν κάνατε και λίγο τουρισμό στη χώρα. 
     Χαίρομαι, όμως, γιατί η κριτική μας και η αλήθεια, την οποία εμείς καταθέτουμε, σας βγάζει που και που από το λήθαργο το δικό σας και της Κυβέρνησής σας.
     Σε ό,τι αφορά, όμως, την ουσία των επιχειρημάτων σας, βλέπω μία μεγάλη σύγχυση και σε εσάς και στην κυβέρνησή σας, στον Υπουργό σας. 
     Ασχοληθήκατε βεβαίως και πάλι με το προσφιλές σας θέμα, το παρελθόν. Διότι με το παρόν δεν μπορείτε να ασχοληθείτε και με το μέλλον ασχολείστε συνεχώς με εξαγγελίες. Εξαγγελίες που πια, μετά από δύο χρόνια, ο κόσμος ξέρει ότι δεν γίνονται πραγματικότητα, εξαγγελίες που ούτως ή άλλως δύσκολα θα πραγματοποιήσετε. Διότι όταν θα γίνουν εκλογές η Κυβέρνηση θα αλλάξει και ο ελληνικός λαός θα είναι περήφανος ότι επέλεξε το Πανελλήνιο Σοσιαλιστικό Κίνημα, για να κάνει το νέο ξεκίνημα.
     (Χειροκροτήματα από την πτέρυγα του ΠΑ.ΣΟ.Κ.)
     Ο Υπουργός σας, κύριε Καραμανλή, ασχολήθηκε επί μακρόν με το κείμενο, το οποίο ανέγνωσα. Δεν κατάλαβε κανείς, βεβαίως, τι ήθελε να πει. Το υιοθετεί ο Υπουργός ή το αποκηρύσσει; Είναι δάκτυλος του ΠΑ.ΣΟ.Κ. ή είναι έκθεση αντικειμενικών εμπειρογνωμόνων; 
     Εγώ, όμως, θέλω να πω το εξής: Είναι η απάντηση, κύριε Καραμανλή, σε όσα είπατε για το παρελθόν του ΠΑ.ΣΟ.Κ.. Εδώ είναι η απάντηση. Θα το καταθέσω στα Πρακτικά της Βουλής.
     Το κείμενο αυτό διακινήθηκε από το Υπουργείο Οικονομίας και Οικονομικών. Έτσι δεν είναι, κύριε Υπουργέ των Οικονομικών; Με την υπογραφή του Υφυπουργού σας. Έτσι δεν είναι, κύριε Υπουργέ των Οικονομικών; Με το λογότυπο του Υπουργείου σας. Με το λογότυπο του Υπουργείου, που τελικά είναι η δική σας υπογραφή, κύριε Αλογοσκούφη.
     Εάν δεν υιοθετείτε το κείμενο του Υπουργείου σας, τότε να προσέχετε πού βάζετε την υπογραφή σας, κύριε Υπουργέ.
     (Χειροκροτήματα από την πτέρυγα του ΠΑ.ΣΟ.Κ.)
     Και μην κατηγορείτε το ΠΑ.ΣΟ.Κ. για το πού βάζετε εσείς την υπογραφή σας.
     Εν πάση περιπτώσει, για να χρησιμοποιήσω μία ρήση του κ. Καραμανλή, εδώ νομίζω πως ισχύει το ότι, ίσως η δεξιά δεν γνωρίζω τι ποιεί η δεξιά.
     (Χειροκροτήματα από την πτέρυγα του ΠΑ.ΣΟ.Κ.)
     Το καταθέτω για τα Πρακτικά.
     (Στο σημείο αυτό ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Για τον Έβρο: Το ολοκληρωμένο πρόγραμμα έγινε το 2003, με τις πλημμύρες τότε και όχι το 1999, κύριε Καραμανλή, που αναφέρατε προσπαθώντας να συσκοτίσετε την αλήθεια. Δεν μπορεί, όμως, να σας κρύψει την αλήθεια ούτε η έκλειψη του ηλίου. Και την περίοδο από το 2003 έως το Μάρτιο του 2004, από τα 30.000.000 ευρώ αξιοποιήθηκαν, απορροφήθηκαν, 20.000.000 ευρώ. Συγκεκριμένα μιλάω, κύριε Καραμανλή. Δεν λέω γενικότητες, όπως λέτε εσείς σήμερα περί παρελθόντος και περί μέλλοντος. Συγκεκριμένα στοιχεία. Συγκεκριμένα προγράμματα.
     Μιλήσατε για ανταγωνιστικότητα, για την ανάπτυξη της περιφέρειας.
     Θέλω να σας ρωτήσω το εξής: Με τη δική σας πολιτική, με όλα αυτά τα καλά λόγια για την ανάπτυξη της περιφέρειας, για τις δυνατότητές της δύο χρόνια τώρα, που λέγατε ότι θα φέρετε επενδύσεις, που λέγατε θα φέρετε μια νέα όαση παραδείσου στην περιφέρεια, τι καταφέρατε σε ό,τι αφορά τις επενδύσεις; Η πολιτική σας, των λεγόμενων μεταρρυθμίσεων, θέλει φθηνή εργασία, εργασιακές σχέσεις που καταργούν δικαιώματα, μείωση δημοσίων επενδύσεων. Μ' αυτό τον τρόπο θα βοηθήσετε να έλθουν ξένες επενδύσεις σ’ αυτήν τη χώρα; Αυτό είναι το μοντέλο ανάπτυξής σας;
     Εγώ θα συμφωνήσω πολύ περισσότερο με τον κ. Αλαβάνο, που μίλησε για την αποκέντρωση και μια άλλη αντίληψη βιώσιμης ανάπτυξης. Είναι αυτό το οποίο εμείς προτείνουμε, δίνοντας αξία στον πολίτη, δίνοντας αξία στον άνθρωπο. Εσείς, με τη δική σας πολιτική, που επιμένετε στη φθηνή εργασία, φέρατε ξένες επενδύσεις; 
     (Θόρυβος από την πλευρά της Νέας Δημοκρατίας)
     Θα σας πω ότι στο Έτος Διεθνούς Ανταγωνιστικότητας, για πρώτη φορά τα τελευταία χρόνια έχουμε μείωση των ξένων επενδύσεων, δηλαδή ουσιαστικά φυγή των επενδύσεων κατά 979.000.000 ευρώ. 
     Αυτή είναι η πολιτική σας, κύριε Καραμανλή, σε ό,τι αφορά τις επενδύσεις στα δύο χρόνια σας, στα δύο χρόνια των δήθεν μεταρρυθμίσεών σας.
     (Χειροκροτήματα από την πτέρυγα του ΠΑ.ΣΟ.Κ.)
     Είπατε ότι όταν αναλάβατε, δεν υπήρχε κανένα έργο.
     Η πραγματικότητα και πάλι σας διαψεύδει, κύριε Καραμανλή. Ξεχάσατε τα έργα του ΠΑ.ΣΟ.Κ., που εγκαινιάζατε τους πρώτους μήνες της διακυβέρνησής σας; Μόνο για την περίπτωση της Εγνατίας θέλω να σας θυμίσω το εξής: Όταν αναλάβατε, υπήρχαν σε διαγωνιστική διαδικασία έργα προϋπολογισμού άνω του 1.000.000.000 ευρώ, καθώς και έργα προϋπολογισμού άνω του 1.000.000.000 ευρώ έτοιμα προς δημοπράτηση, που ο διαγωνισμός τους καθυστέρησε κατά ένα χρόνο, γιατί εσείς αλλάξατε το νομικό πλαίσιο. 
     Μα, εμείς καθυστερήσαμε τα έργα, κύριε Καραμανλή, όταν ο δικός σας νόμος που θα ερχόταν να φέρει τη διαφάνεια, έχει φέρει τις παλιές κακές πρακτικές των υπερβολικών εκπτώσεων, που συνδέονται με τα κέρδη των τραπεζών, αφού χρειάζονται εγγυήσεις, που ουσιαστικά απομειώνουν και αφαιρούν ακόμα περισσότερα κονδύλια από την περιφερειακή ανάπτυξη; Η καθυστέρηση οφείλεται ακριβώς στον τρόπο που εσείς διαχειριστήκατε αυτόν το νόμο.
     Δύο χρόνια μετά τις εκλογές, έχουμε απόλυτη στασιμότητα στα μεγάλα έργα. Πουθενά δεν μιλήσατε για συγκεκριμένο έργο το οποίο προχωρά και θα σας δώσω ορισμένα παραδείγματα. Τα έργα της Θεσσαλονίκης, που με στόμφο εξαγγείλατε, βρίσκονται ακόμα στο στάδιο του διαγωνισμού. Η κρίσιμη επέκταση του μετρό κατά μήκος της Λεωφόρου Κηφισίας έχει ουσιαστικά εγκαταλειφθεί. Το κομμάτι της Π.Α.Θ.Ε., βόρεια του Μαλιακού Κόλπου μέχρι τη συμβολή του με την Εγνατία, δεν έχει ξεκινήσει. Στην κατασκευή του Ε65, δηλαδή του αυτοκινητόδρομου Κεντρικής Ελλάδας από Λαμία μέχρι Εγνατία, παρατηρείται πλήρης στασιμότητα. Το ίδιο ισχύει με τη νότια επέκταση της Αττικής Οδού, την Ιόνια Οδό, το τμήμα Πάτρα-Κόρινθος της Π.Α.Θ.Ε., καθώς και με το δρόμο Πάτρα-Πύργος, έναν από τους πιο επικίνδυνους δρόμους στην Ελλάδα. Το έργο Σχηματάρι-Χαλκίδα, που συνδέει με όλο το Νομό Εύβοιας με τον Π.Α.Θ.Ε. μέσω σύγχρονου αυτοκινητόδρομου, έχει παγώσει. Δημοπρατήθηκε επί ΠΑ.ΣΟ.Κ., αλλά η κατασκευή του δεν έχει ακόμα ξεκινήσει.
     «Αλλάξαμε το θεσμικό πλαίσιο», λέει ο κ. Καραμανλής, «για την ανάθεση των δημοσίων έργων. Καθιερώσαμε διαφανείς και αποτελεσματικές διαδικασίες και πλαίσιο». Η αλήθεια είναι ότι γυρίσαμε, όπως είπα, στα προβλήματα του παρελθόντος (υπερβάσεις, ημιτελή έργα, χαμηλής ποιότητας έργα).
     Στο πρώτο εννεάμηνο του 2005, το 21% των εργαζομένων στον κατασκευαστικό κλάδο, -21%, κύριε Πρωθυπουργέ- έχασαν τη δουλειά τους. Περίπου εκατό χιλιάδες εργαζόμενοι έχασαν τη δουλειά τους και τα δημόσια έργα προχωρούν με ρυθμούς χελώνας. 
     Αναφερθήκατε στα έξι μεγάλα έργα, που θα γίνουν με συμβάσεις παραχώρησης, προϋπολογισμού 7.000.000.000 ευρώ. Η αλήθεια είναι ότι προκηρύξαμε όλα αυτά τα έργα το 2001 και ούτε ένα ακόμα δεν έχει ξεκινήσει, ούτε η σύμβαση παραχώρησης, που θα έπρεπε να έλθει στη Βουλή για επικύρωση.
     Μίλησε ο κ. Καραμανλής για το εθνικό χωροταξικό και τα ειδικά χωροταξικά, που είναι απαραίτητα, βεβαίως, για την ανάπτυξη της περιφέρειας.
     Σας παραδώσαμε τη μελέτη για το Εθνικό Χωροταξικό και τα δώδεκα χωροταξικά των δώδεκα περιφερειών της χώρας, θεσμοθετημένα. Τα αγνοήσατε. Προκηρύξατε εσείς άλλη μελέτη των ειδικών χωροταξικών και του Εθνικού Χωροταξικού και είχατε υποσχεθεί ότι το Μάιο του 2006 θα είναι έτοιμα. Οι μελέτες ακόμη είναι στην αρχή.
     Σε ό,τι αφορά το Λαύριο, εγώ σας έχω απαντήσει επανειλημμένως και νομίζω ότι ο κ. Ρουσσόπουλος είχε δημιουργήσει αυτό το θέμα, διότι μέσα στην εμμονή του να ξεφύγει από άλλα προβλήματα που είχε, ήθελε να κρυφτεί με τον αποπροσανατολισμό που εσείς επικοινωνιακά επιχειρείτε. 
     Έχω επαναλάβει τη θέση μας. Έχουν ενημερώσει οι υπεύθυνοι των τομέων για τη θέση μας. Και αυτή η θέση είναι μια θέση που βοηθά τον άνεργο νέο, που βοηθά τη νεολαία και που καμία σχέση, κύριε Καραμανλή, δεν έχει με την πολιτική ούτε της Νέας Δημοκρατίας ούτε του κ. Ντε Βιλπέν στη Γαλλία. 
     (Χειροκροτήματα από την πτέρυγα του ΠΑ.ΣΟ.Κ.)
      Αλλά βεβαίως αναρωτιέμαι γιατί εσείς το επαναφέρετε. Νομίζω ότι το επαναφέρετε, διότι πολύ απλά, έχετε μια μεγάλη αγωνία. Δεν έχετε εσείς καμία μα καμία πρόταση για την αντιμετώπιση του μεγάλου προβλήματος των νέων, της ανεργίας των νέων. 
     (Χειροκροτήματα από την πτέρυγα του ΠΑ.ΣΟ.Κ.)
      Να έλθω στην Κοινή Αγροτική Πολιτική και τον αγροτικό τομέα. Εσείς, που τώρα που μιλάτε για τη νέα Κ.Α.Π. και πόσο σημαντική είναι, προεκλογικά συκοφαντήσατε τις αποφάσεις που εμείς πήραμε, ως Προεδρία της Ευρωπαϊκής Ένωσης. Αναβάλατε την εφαρμογή της Κοινής Αγροτικής Πολιτικής κατά ένα χρόνο. Μειώσατε τις επιδοτήσεις στον καπνό κατά 50% το 2009. Συνδέσατε την παραγωγή βάμβακος με την παραγωγή στις αφρικανικές χώρες. Αποτύχατε στη διαπραγμάτευση για τη ζάχαρη και τα τεύτλα. Δύο χρόνια δεν έχετε καταφέρει να οργανώσετε τα δικαιώματα των αγροτών που απειλούνται με τη σύγχυση την οποία εσείς έχετε. Και βεβαίως, οι αγρότες οι έρημοι, απειλούνται να χάσουν σημαντικούς πόρους. Συρρικνώσατε σημαντικά τους πόρους για τον παραγωγό, με το άνοιγμα της ψαλίδας μεταξύ του καταναλωτή και του παραγωγού.
     Σε ό,τι αφορά τη θεσμική πολιτική, καμία έμπνευση, κανένα στόχο, καμία προσπάθεια ουσιαστικής προσαρμογής του αγρότη στα νέα δεδομένα. Δεν τολμάει πια ο Υπουργός Γεωργίας –Αγροτικής Ανάπτυξης όπως τον έχετε βαφτίσει- καν να βγει στην επαρχία. 
     Τελειώνοντας, κύριε Καραμανλή, να αναφερθώ στο θέμα των υποκλοπών.
     Καταθέσατε ένα άρθρο του συναδέλφου του κ. Χρυσοχοϊδη. Θα έλεγα πριν το καταθέσετε και μιλήσετε γι’ αυτό, διαβάστε το καλά. Αν το διαβάσετε καλά, ίσως και εσείς να μπορέσετε να απαντήσετε. Διότι δεν απαντάτε, κύριε Καραμανλή. Η Κυβέρνηση είναι σε σύγχυση. 
     Στη φιέστα των τριών Υπουργών ανακοινώθηκε ότι φταίνε οι ξένες δυνάμεις. Μετά είπε η Κυβέρνηση ότι φταίει η VODAFONE. Στη συνέχεια από τη VODAFONE φταίει η ERICSSON. Κατόπιν ότι η Α.Δ.Α.Ε. είναι άγουρη. Έτσι δεν είπατε; Και τέλος, προχθές μας είπε βεβαίως ότι φταίει το ΠΑ.ΣΟ.Κ. για τις υποκλοπές.
     (Χειροκροτήματα από την πτέρυγα του ΠΑ.ΣΟ.Κ.)
      Εκεί δεν θα ερχόσασταν για όλα τα δεινά του κόσμου; 
     Όπως σας είπα και πριν, απειλές, ψιθύρους και υπαινιγμούς δεν δεχόμαστε. Χτυπάτε σε λάθος διεύθυνση, κύριε Καραμανλή. Ό,τι έχετε να πείτε, να το πείτε καθαρά και δημόσια. Διότι «τζάμπα μάγκας» είναι όποιος προσπαθεί να κρύψει τις δικές του πολιτικές ευθύνες πίσω από τη συνεχή επίκληση του εισαγγελέα, όπως κάνατε για τις υποκλοπές,  που κρυβόσασταν έντεκα μήνες πίσω από τη δικαιοσύνη.
     (Χειροκροτήματα από την πτέρυγα του ΠΑ.ΣΟ.Κ.)
      Έτσι διασύρετε εσείς τη Δικαιοσύνη. Έτσι διασύρετε εσείς την ανεξαρτησία της Δικαιοσύνης. Εσείς δεν σεβόσαστε τη διάκριση των εξουσιών.
     (Χειροκροτήματα από την πτέρυγα του ΠΑ.ΣΟ.Κ.)
      Θέλετε να είναι υποχείρια η Δικαιοσύνη στις δικές σας μεθοδεύσεις.
     (Χειροκροτήματα από την πτέρυγα του ΠΑ.ΣΟ.Κ.)
     Ένα είναι το θέμα, κύριε Καραμανλή, τα αναπάντητα ερωτήματα που θέτει ο ελληνικός λαός και σας έχω θέσει και εγώ επανειλημμένα. Η αποκάλυψη της αλήθειας είναι θέμα λειτουργίας της δημοκρατίας. Επαναλαμβάνω τα ερωτήματα: Γιατί επί ένδεκα μήνες η Κυβέρνηση απέκρυβε επίμονα και αγωνιωδώς τις υποκλοπές; Ποιος ήξερε και τι πριν τις 10 Μαρτίου 2005; Ποια είναι η πραγματική και πλήρης λίστα με τα τηλέφωνα που υποκλέπτονταν; 
     Δεν συναισθάνθηκε ο Πρωθυπουργός, για ένα θέμα εθνικής ασφάλειας, όπως ονομάστηκε, την ανάγκη να ενημερώσει έγκαιρα τους αρχηγούς των κομμάτων; Γιατί ανέθεσε επιλεκτικά τον χειρισμό σε συγκεκριμένους Υπουργούς, αγνοώντας τον κατ’ εξοχήν αρμόδιο για την εθνική ασφάλεια Υπουργό; Γιατί αποτάθηκε στη δικαιοσύνη χωρίς να εξασφαλίσει τα μέσα που είναι αναγκαία για τη διεξαγωγή μιας σοβαρής εξέτασης; Γιατί η προκαταρκτική εξέταση εκινείτο με ρυθμούς χελώνας; 
     Γιατί, όταν πληροφορήθηκε ότι ημερήσια εφημερίδα θα αποκάλυπτε το σκάνδαλο, έσπευσε να σκηνοθετήσει μία επικοινωνιακή φιέστα με τη συμμετοχή τριών Υπουργών; Γιατί τους επέτρεψε να παραπλανήσουν τον ελληνικό λαό; Γιατί οι Υπουργοί του έσπευσαν να προσφέρουν σωσίβιο σε πρωταγωνιστές ή υπαίτιους των υποκλοπών; 
     Γιατί δεν γνωστοποίησε από την πρώτη στιγμή την υπόθεση στην Α.Δ.Α.Ε., την Ανεξάρτητη Αρχή; Δεν αντιλήφθηκε ότι μόνο η Α.Δ.Α.Ε. είναι εξοικειωμένη με τις σύγχρονες τεχνολογίες, ότι θα μπορούσε να διερευνήσει αυτήν την υπόθεση, ότι τελικά είναι αυτή που απέδειξε ότι μέσα σε δεκαπέντε ημέρες μπορούσε να μαζέψει, να συλλέξει πολύ περισσότερες πληροφορίες απ’ ό,τι τουλάχιστον εσείς δημοσίως μας είπατε μετά από ένδεκα μήνες;
     Σας ρωτώ, κύριε Καραμανλή: Με ποιες πολιτικές και νομικές εγγυήσεις, με το νέο δεδομένο που μας ήρθε στο φως πρόσφατα, πραγματοποίησε επί δύο σχεδόν χρόνια συνακροάσεις η Ε.Υ.Π. με δικό της εξοπλισμό; Ποιος νόμος της Ελληνικής Δημοκρατίας επιτρέπει σε υπαλλήλους κρατικών υπηρεσιών να χρησιμοποιούν εξοπλισμό υψηλής τεχνολογίας, χωρίς εγγυήσεις και περιορισμούς; Και εξηγούμαι αμέσως: Υπάρχουν πόσες και ποιες εισαγγελικές άδειες για τη χρήση του συγκεκριμένου εξοπλισμού; Ποιους αφορούσε η συγκεκριμένη δραστηριότητα και πού βρίσκεται το υλικό των συνακροάσεων;
     Πείτε μας, κύριε Καραμανλή, και πείστε μας αν μπορέσετε –μακάρι να μπορέσετε- ότι η επανίδρυση του κράτους δεν είναι η επανίδρυση του παρακράτους. Διότι η συγκάλυψη είναι συνενοχή. Καλά κάνετε και χάνετε τον ύπνο σας. Δεν εκπλήσσομαι που χάνετε και την ψυχραιμία σας. Εμείς επιμόνως θα ζητάμε να αποκαλύπτεται η αλήθεια. Να αποκαλύπτεται ποιοι είναι οι πραγματικοί θύτες. Και αυτοί που είναι πραγματικοί θύτες, είναι αυτοί που έχουν κάτι να κρύψουν, αυτοί που σήμερα κρύβονται, αυτοί που, όταν λάμψει η αλήθεια, δεν θα ξέρουν πού να κρυφθούν. 
     ΑΠΟΣΤΟΛΟΣ ΣΤΑΥΡΟΥ: Ποια είναι η αλήθεια;
     ΓΕΩΡΓΙΟΣ ΠΑΠΑΝΔΡΕΟΥ (Αρχηγός Αξιωματικής Αντιπολίτευσης): Κύριε Καραμανλή, επειδή είπατε για την έκλειψη του ηλίου, μπορεί το φεγγάρι για λίγα λεπτά να κρύψει τον ήλιο, αλλά ο ήλιος θα βγει. Ο ήλιος βγαίνει και ο ήλιος θα δείξει την αλήθεια και πολύ σύντομα. 
     Σας ευχαριστώ.
     (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Υπουργός Ανάπτυξης κ. Σιούφας. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολουθήσαμε τις δύο τοποθετήσεις του Αρχηγού της Αξιωματικής Αντιπολίτευσης και όλοι αντιληφθήκαμε, όπως και ο ελληνικός λαός που παρακολουθεί τη συνεδρίαση, ότι περί όλων των άλλων ενδιαφέρθηκε σήμερα και κατανάλωσε τα τέσσερα πέμπτα της ομιλίας του εκτός από την έγνοια του για την ελληνική περιφέρεια, για την ξεχασμένη ελληνική περιφέρεια, τους ξεχασμένους Έλληνες αγρότες.
     (Χειροκροτήματα από την πτέρυγα της Νέας Δημοκρατίας)
     Παρακολουθήσαμε επίσης ένα ολόκληρο κατεβατό ερωτημάτων, πριν κατέλθει του Βήματος, σε μια απεγνωσμένη προσπάθεια να αντιμετωπίσει την καταλυτική απάντηση που έδωσε ο Πρωθυπουργός σε ό,τι αφορά το θέμα των υποκλοπών.
     Νομίζει ο κ. Παπανδρέου ότι με το να βάζει ερωτήματα από του Βήματος έχει επιτελέσει τη θεσμική του αποστολή και τη συμβολή του, όπως κάνει πράγματι η Κυβέρνηση για να ριφθεί άπλετο φως σ’ αυτό το θέμα με όλες τις πρωτοβουλίες που πήρε; Δυστυχώς όχι. Τι επιδιώκει με όλα αυτά τα ερωτήματα και μ’ αυτά που είπε ότι κάποιοι θα χάσουν τον ύπνο τους κ.λπ.; Επιδιώκει την πόλωση. Ανεβάζει τους τόνους. Χρησιμοποιεί επιθετικούς προσδιορισμούς σε μια προσπάθεια να παρασύρει την Κυβέρνηση σε πρακτικές της δεκαετίας του 1980 που δεν ωφέλησαν κανέναν και κυρίως ζημίωσαν την πατρίδα, την εθνική ενότητα και την εθνική ομοψυχία. 
     Λέμε στον Αρχηγό του ΠΑ.ΣΟ.Κ. ότι ο χορός της πόλωσης για να πετύχει χρειάζονται δύο. Εμείς δεν τον παρακολουθούμε. Θα χορέψει το χορό της πόλωσης μόνος του. 
     Και όσον αφορά αυτό που είπε για τους έρμους κατοίκους της επαρχίας και τους έρμους ψηφοφόρους της Νέας Δημοκρατίας, του απαντώ ότι δεν χρειάζεται αυτή την κατανόηση και αυτή τη μεγάλη ψυχή ο Έλληνας της περιφέρειας που ήταν ξεχασμένος επί είκοσι χρόνια, ούτε το 45% του ελληνικού λαού που στήριξε τη νέα διακυβέρνηση και τον Καραμανλή γιατί είναι υπερήφανοι που στήριξαν τη νέα διακυβέρνηση που πραγματικά ξεκίνησε μία άλλη σελίδα ανάπτυξης, προόδου, ευημερίας και κυρίως έγνοιας για την ελληνική περιφέρεια. 
     (Χειροκροτήματα από την πτέρυγα της Νέας Δημοκρατίας)
     Δεν είναι έρμοι οι ψηφοφόροι που ακολούθησαν αυτή την παράταξη που της λαχαίνει το έργο της ανασυγκρότησης και ιδιαίτερα μετά από αποτυχημένες κυβερνήσεις που ανήκουν σχεδόν όλες στην πλευρά στην οποία υποτίθεται ότι ανήκει ο κ. Παπανδρέου. 
     Μίλησε ο κ. Παπανδρέου για κρυψώνες και για κρυφή ατζέντα. Στους κρυψώνες και στην κρυφή ατζέντα βρισκόντουσαν τα ελλείμματα, τα χρέη, οι παθογένειες, οι αγκυλώσεις του παρελθόντος, οι προεξοφλήσεις εσόδων του δημοσίου μέχρι το 2019. Αυτά τα έφερε στην επιφάνεια ο Πρόεδρος της Νέας Δημοκρατίας αποκαλύπτοντας την υποθήκευση όχι μόνο της επόμενης κυβέρνησης, αλλά των κυβερνήσεων μέχρι το 2019. Εμείς βγάζουμε από τους κρυψώνες εκείνους που εκπροσωπούν τις πολιτικές των ελλειμμάτων, του αυτοκρατορικού χρέους, των αγκυλώσεων, των παθογενειών, των παραλείψεων που φέρνει το παρελθόν που παραδόθηκε στις 7 Μαρτίου. Και τα φέρνουμε όλα στο φως. Αυτό είναι που ενοχλεί τον κ. Παπανδρέου. 
     Και δυο πολιτικά πράγματα, κυρίες και κύριοι συνάδελφοι. Παρακολουθήσαμε τον κ. Παπανδρέου να έχει ταυτιστεί απόλυτα με το παρελθόν, αυτό το παρελθόν που αποδοκίμασαν οι πολίτες στις 7 Μαρτίου 2004. Αλλά το αποδοκίμαζε και ο ίδιος πολλές φορές και με πολλές ευκαιρίες αυτό το παρελθόν για το οποίο λέγατε ότι ερχόμενος θα τα αλλάξει όλα. Μάλιστα πολλοί από τους συντρόφους του σε πολλές από τις περιοδείες του το προηγούμενο χρονικό διάστημα τον καλούσαν λέγοντάς του «Γιώργο άλλαξέ τα όλα». 
     Τι έγινε, κυρίες και κύριοι συνάδελφοι, και γυρνάει τώρα στο χθες και το υπερασπίζεται με τόσο πάθος; Υπερασπίζεται τον παράδεισο; Αν μεν ήταν παράδεισος γιατί οι Έλληνες πολίτες δεν ξαναψήφισαν το ΠΑ.ΣΟ.Κ.; Τι είναι εκείνο που κάνει τον κ. Παπανδρέου να υπερασπίζεται αυτό το παρελθόν; 
     Εδώ μπαίνει και ένα άλλο πολύ σοβαρό πολιτικό ερώτημα. Αν τα πράγματα ήταν παραδεισένια και τόσο ρόδινα, γιατί οδήγησαν τον κ. Σημίτη σε παραίτηση από την αρχηγία του κόμματος και στη συνέχεια επικεφαλής του προεκλογικού αγώνα και αυτός που έχασε τις εκλογές ήταν ο Γεώργιος Παπανδρέου; Δύο τινά συμβαίνουν. Είτε ήταν όλα άριστα και κακώς άλλαξαν τον κύριο Σημίτη ή δεν ήταν όλα άριστα, όπως πράγματι είναι η πραγματικότητα, και γι’ αυτό ο ελληνικός λαός άλλαξε το ΠΑ.ΣΟ.Κ. και έφερε τη νέα διακυβέρνηση και τον Κώστα Καραμανλή. 
     Θέλω να σταθώ και σε ορισμένα άλλα θέματα. Πρώτον, άκουσα τον κ. Παπανδρέου να αμφισβητεί ορισμένα από τα σημεία της τοποθέτησης του Πρωθυπουργού. Τι αμφισβητεί ο κ. Παπανδρέου; Συγκεκριμένα πράγματα, κυρίες και κύριοι συνάδελφοι! Όχι αοριστολογίες, όχι μηδενισμό, όχι απόπειρα ισοπέδωσης, διότι αυτό δεν βοηθάει ούτε το ΠΑ.ΣΟ.Κ. αλλά ούτε και τον ίδιο προσωπικά. 
     Η πλευρά της νέας διακυβέρνησης –εμείς όλοι- λέει ότι το ΠΑ.ΣΟ.Κ. έκανε και καλά και σωστά πράγματα τα οποία και συνεχίζουμε. Δεν μηδενίσαμε απολύτως τίποτα. Εδώ όμως έχουμε ένα πλήρη μηδενισμό του έργου που έγινε στα δύο χρόνια. Επί είκοσι πέντε λεπτά ο Πρωθυπουργός αναφερόταν με συγκεκριμένα στοιχεία και αριθμούς στο πού γίνονται έργα σε ολόκληρη την Ελλάδα και ο κ. Παπανδρέου δεν βρήκε τίποτα να έγινε αυτή τη διετία. Τότε, πρέπει να αναθεωρήσουμε και εμείς την άποψή μας; Όχι. Δεν θα τον παρακολουθήσουμε και σ’ αυτό το σημείο. Ό,τι ήταν καλό από τις κυβερνήσεις του ΠΑ.ΣΟ.Κ. το συνεχίζουμε, αλλά εφαρμόζουμε το κυβερνητικό πρόγραμμα που ενέκρινε ο ελληνικός λαός στις 7 Μαρτίου. Αυτή είναι η εντολή την οποία έχουμε, αυτό κάνουμε, γι’ αυτό το έργο είμαστε περήφανοι. Και την επόμενη διετία, αυτή που ξεκίνησε ήδη μετά τις 7 Μαρτίου, προχωρούμε με πιο γρήγορους ρυθμούς και πιο αποφασιστικά στην εφαρμογή του Προγράμματός μας και κυρίως στην εφαρμογή των αλλαγών και των μεταρρυθμίσεων που συγκινούν ολόκληρο τον ελληνικό λαό, όσο κι αν τις πολεμάει και αν τις αρνείται ο ίδιος ο κ. Παπανδρέου! Πρόκειται για αλλαγές και μεταρρυθμίσεις που έπρεπε να έχουν γίνει εδώ και πάρα πολλά χρόνια και που δεν έγιναν και που τις κάνουμε τελευταίοι στην Ευρωπαϊκή Ένωση.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
       Σε ό,τι αφορά δε την Ιρλανδία, από την οποία εμείς πράγματι θέλουμε να κάνουμε σήμερα πολλά από τα σωστά που έκανε στις αρχές της δεκαετίας του ’80, δεν πρέπει να μιλάει με τέτοιο απαξιωτικό τρόπο, γιατί οι δικές του κυβερνήσεις ήταν εκείνες που άκουγαν το όνομα «Ιρλανδία» και έλεγαν ότι εμείς ποτέ δεν πρόκειται να αντιγράψουμε το μοντέλο της Ιρλανδίας. 
     Βεβαίως, κυρίες και κύριοι συνάδελφοι, θα μου επιτρέψετε να δώσω και ορισμένους από τους αριθμούς που επιβεβαιώνουν αυτά τα οποία σας είπα πριν από λίγο. Όσον αφορά τον αριθμό των επιχειρήσεων που εξυπηρετούνται από το επιχειρησιακό πρόγραμμα «Ανταγωνιστικότητα», από την «Κοινωνία της Πληροφορίας» και τα έργα που έχει το Υπουργείο Ανάπτυξης και ο αναπτυξιακός νόμος, αυτές είναι εκατόν δέκα πέντε χιλιάδες εκατόν ενενήντα πέντε επιχειρήσεις. 
     Δεύτερον, την περίοδο μέχρι την 31/12/2004 από το επιχειρησιακό πρόγραμμα «Ανταγωνιστικότητα», η περιφέρεια Αττικής είχε στην κατανομή των χρημάτων το 34,7%. Σε δύο χρόνια, αυτή η κατανομή έπεσε στο 28,1% και η ελληνική περιφέρεια από το 65,3% που έπαιρνε από τα επιχειρησιακά προγράμματα του «ΕΠΑΝ», τώρα έχει φτάσει στο 72%.
     Όσον αφορά τις επενδύσεις για τις οποίες ο κ. Παπανδρέου λέει ότι δεν βλέπει πουθενά και όσον αφορά τις εκταμιεύσεις για τις οποίες ορισμένοι εκ των συναδέλφων του ΠΑ.ΣΟ.Κ. λένε ότι δεν γίνονται, θα ήθελα να πω ότι μέχρι την 28/12 υπεβλήθησαν στο Υπουργείο Οικονομίας και Οικονομικών, στις περιφέρειες και στο Υπουργείο Ανάπτυξης χίλια τετρακόσια εξήντα επενδυτικά σχέδια, για να λέει ο κ. Παπανδρέου ότι χάθηκαν δύο χρόνια ανάπτυξης, ενώ γνωρίζει ότι τον αναπτυξιακό νόμο που ψήφισε τον Γενάρη του 2004, τον ακύρωσε η Ευρωπαϊκή Ένωση και τον έκανε «κουρελόχαρτο», με αποτέλεσμα να χρειαστεί χρόνος για να συνταχθεί νέος συμβατός με τους κοινοτικούς κανόνες νόμος, ενώ από τις χίλιες τετρακόσιες εξήντα αιτήσεις έχουν εγκριθεί οι εφτακόσιες σαράντα πέντε και από τα δύο Υπουργεία και τις περιφέρειες. 
     Το εγκεκριμένο ύψος επένδυσης είναι 1.381.000.000 και με εκταμίευση χρημάτων 23.000.000 ευρώ. 
     Έρχομαι και στο θέμα της μείωσης των επενδύσεων που είπε πριν. Δεν τον ενημέρωσαν οι οικονομικοί του συνεργάτες ότι το 2000, παραδείγματος χάριν, είχαμε «αρνητική επίδοση» σε αυτόν τον τομέα 642.000.000; Δεν διάβασε την έκθεση της Τραπέζης της Ελλάδος γι’ αυτό το νούμερο των 979.000.000 ευρώ;  Ότι τα περισσότερα απ’ αυτά αποτελούν επενδύσεις που έκαναν κυρίως τράπεζες στην περιοχή των Βαλκανίων, ενισχύοντας τη διεθνή οικονομική παρουσία της πατρίδας μας σε αυτήν την εξαιρετικά υπό ανάπτυξη περιοχή;  Δεν έχει ακούσει τον Πρωθυπουργό, τον Υπουργό Οικονομίας, τον απευθυνόμενο προς εσάς, να λένε ότι δεν είναι συγκριτικό πλεονέκτημα για τη χώρα η φθηνή εργασία και ότι αυτό στο οποίο εμείς δίνουμε το βάρος πέρα από την εξωστρέφεια, την ανταγωνιστικότητα και την ποιότητα, είναι κυρίως η υψηλή προστιθέμενη αξία στα προϊόντα μας, για να έρχεται να λέει ότι επιδιώκουμε διά της χαμηλής εργασίας να φέρουμε επενδύσεις;  
     	Δεν έρχονται, κύριε Παπανδρέου, επενδύσεις με χαμηλή εργασία! Είναι δίπλα άλλοι που έχουν αυτό το πλεονέκτημα. Εμείς είμαστε αλλού μπροστά και αυτά τα συγκριτικά πλεονεκτήματα κάνει πραγματικότητα η νέα διακυβέρνηση. Για την ιστορία αυτά υπάρχουν στις σελίδες 153 και 154 από την έκθεση της Τραπέζης της Ελλάδος για το πού πήγαν αυτές οι επενδύσεις στις οποίες αναφέρθηκε ο κ. Παπανδρέου. 
     	Επειδή, όμως, ελέχθησαν και δύο άλλα στα οποία πρέπει να αναφερθώ, θα πω τα εξής: Είναι ή δεν είναι ο Γεώργιος Παπανδρέου ο οποίος πέντε μέρες πριν κλείσει το ποσό για την Ελλάδα, τα 20,1 εκατομμύρια ευρώ, ο Πρωθυπουργός κ. Καραμανλής είπε σε δήλωσή του και σε ομιλία ότι δεν μπορεί να επιστρέψει ο Πρωθυπουργός από τις Βρυξέλλες με λιγότερα από 20.000.000.000 ευρώ;  Γύρισε ή δεν γύρισε με περισσότερα από 20.000.000.000 ευρώ, για να λέει σήμερα ότι πήραμε λίγα;  
     	ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Γι’ αυτό το κάναμε. 
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι σε όλον τον Τύπο γραμμένα. Οι τηλεοράσεις έχουν τη σχετική αποστροφή του Γεωργίου Παπανδρέου και όλοι ενθυμείστε τι έγινε στα όργανα του ΠΑ.ΣΟ.Κ., απ’ αυτήν τη δήλωση που έκανε ο Γεώργιος Παπανδρέου. 
     	Όμως, δεν είπε και κάτι άλλο. Δεν είναι μόνο τα 20,1 δισεκατομμύρια ευρώ που εξασφαλίστηκαν για τη χώρα. Είναι και τα 22,5 δισεκατομμύρια ευρώ που έχουν εξασφαλιστεί για τον αγροτικό τομέα, για την ελληνική περιφέρεια. 
     	Θέλω να σημειώσω δύο πράγματα και τελειώνω με αυτά. 
     	ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Υπουργέ, αν θέλετε. 
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αμέσως, κυρία Πρόεδρε. 
     	Θα κλείσω με ένα μύθο, διότι ασχολείστε πολύ με τη μυθολογία τελευταία.
     	ΑΠΟΣΤΟΛΟΣ ΚΑΚΛΑΜΑΝΗΣ: Με έναν επιπλέον μύθο πρέπει να πείτε. 
     	ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μπορεί, κύριε Πρόεδρε. 
     	Στον Αίσωπο, λοιπόν, υπάρχει ένας μύθος που λέει ότι: «έκαστος δύο πήρας φέρει».  Φοβούμαι ότι δεν διδάχτηκε από αυτόν το μύθο. Λέει μόνο εκείνα που έχει απέναντί του, με τρόπο αρνητικό, με στείρα άρνηση, με διάθεση για προσδιορισμούς και προσωπικές ύβρεις προς τον Πρωθυπουργό. Όμως, δεν βλέπει τη δική του «πήρα», την «πήρα» του δικού του κόμματος, του ΠΑ.ΣΟ.Κ..
     	Κυρίες και κύριοι συνάδελφοι, τα κόμματα είναι πολιτικοί οργανισμοί. Έχουν ιστορία, έχουν χθες, έχουν παρόν και μέλλον. Όλοι όσοι τα υπηρετούμε οφείλουμε να τα κάνουμε πραγματικά ανταγωνιστικά για ένα σκοπό: Για να προσφέρουν περισσότερα στην πατρίδα και στις επόμενες γενιές και να δίνουμε καλά παραδείγματα και όχι παραδείγματα προς αποφυγήν. 
     	Ευχαριστώ πολύ. 
     	(Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας κ. Αλέκα Παπαρήγα. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Αναμφισβήτητα μια σοβαρή αποτίμηση της πορείας της οικονομίας, της οικονομικής πολιτικής πρέπει να στηρίζεται σε στατιστικά στοιχεία, ανεξάρτητα αν αυτά εκφέρονται στον προφορικό λόγο ή όχι, γιατί είναι και λίγο κουραστικά. Όμως, οι εκτιμήσεις πρέπει να πατούν πάνω εκεί.
     Να μου επιτρέψτε, όμως, να πω ότι από μόνα τους και αυτά δεν λένε τίποτα. Όταν, παραδείγματος χάρη, το εισόδημα του Λάτση ανακατεύεται με το εισόδημα του ανέργου, ο μέσος όρος είναι υψηλός. Άρα, δεν αρκεί η στατιστική, όπως παραδείγματος χάρη, η στατιστική των επενδύσεων. Χαίρω πολύ, μεγαλώνουν, μικραίνουν. Πού επενδύονται, από ποιους, για ποιο σκοπό, πόσες θέσεις εργασίας, τα αποτελέσματα των επενδύσεων ποιον ωφελούν;
     Επομένως, η στατιστική είναι, βέβαια, απαραίτητη. Κι εμείς τη χρησιμοποιούμε. Ό,τι λέμε δεν προκύπτει απευθείας από την ιδεολογία μας, αλλά απαιτείται και άλλο διάβασμα των στατιστικών στοιχείων. Θα πω ένα παράδειγμα από αυτές τις μέρες, που γίνεται ολόκληρη συζήτηση για την ακρίβεια, που παρακολουθώ κι εγώ απ’ αυτά τα περίφημα τηλεοπτικά παράθυρα.
     Λέει το στέλεχος του ΠΑ.ΣΟ.Κ., ότι ανέβηκε η τιμή της πατάτας στα ύψη. Βεβαίως, είναι ένα προϊόν πλατιάς λαϊκής κατανάλωσης. Και απαντάει ο Υφυπουργός της Νέας Δημοκρατίας ότι ναι, είναι αλήθεια. Πέρσι η τιμή ήταν εξευτελιστική, γιατί ο παραγωγός πήρε πολύ κάτω και έχασε από την τιμή της πατάτας. Φέτος τους δώσαμε παραπάνω τιμή και βεβαίως στη λαϊκή –για τις λαϊκές γίνεται λόγος, για τα σούπερ-μάρκετ όχι και πάρα πολύ, αλλά εν πάση περιπτώσει- ανέβηκε.
     Και αναρωτιέμαι εγώ: δεν μπορεί και ο πατατοπαραγωγός ο μικρομεσαίος να βγάλει απ’ αυτό το προϊόν της δουλειάς, που έκανε παραγωγή, και ο καταναλωτής να μην επιβαρυνθεί; Και αυτό δεν είναι θέμα τεχνικό ούτε οργανωτικό ούτε τίποτε ούτε θέμα σύλληψης νέων ιδεών. Αυτό είναι το πρόβλημα. Είναι καθαρά πολιτικό –θα το πω- καθαρά ταξικό πρόβλημα. Και όχι μόνο ταξικό. Είναι ολόκληρο πρόβλημα οργάνωσης της κοινωνίας και της οικονομίας. Ας το αφήσουμε όμως αυτό.
     Άλλο παράδειγμα. Λέει: «Ανέβηκαν πάρα πολύ οι τιμές των γαλακτοκομικών προϊόντων». Είναι τυχαίο ότι έχουμε υψηλό βαθμό μονοπώλησης του κλάδου της γαλακτοβιομηχανίας; Επομένως, ούτε κι αυτή η συζήτηση γίνεται. Άλλη συζήτηση: λέει «τι να κάνουμε, ανέβηκε η τιμή του λαδιού». Ανέβηκε, λέει, γιατί υπήρχε ζήτηση στην ποσότητα του λαδιού για εξαγωγές, γιατί η Ισπανία έβγαλε λιγότερο.
     Δεν κατάλαβα. Και γιατί, δηλαδή, πρέπει να το πληρώσει ακριβότερα ο Έλληνας καταναλωτής; Αφήστε που δεν είναι η προσφορά και η ζήτηση που καθορίζει. Ρυθμίζει ένα επίπεδο, ναι, αλλά δεν καθορίζει την τιμή. Γιατί όμως; Ένας λόγος παραπάνω που υπήρχαν και οι εξαγωγές. Λέει άλλος: «Είναι σχετικά λίγη η ποσότητα σε ένα προϊόν».
     Επομένως, έχει χαθεί η ουσία της συζήτησης. Και έχει να κάνει βεβαίως με το κέρδος. Παραδείγματος χάρη, εμείς έχουμε προτείνει –στις συνθήκες που ζούμε, δεν μπορούμε να κάνουμε ριζικές προτάσεις- να καταργηθεί ο Φ.Π.Α., στα είδη πλατιάς λαϊκής κατανάλωσης. Και τα έχουμε προσδιορίσει. Δεν βάζουμε στην πλατιά λαϊκή κατανάλωση ούτε το αυτοκίνητο ούτε τη γούνα ούτε κάτι τέτοιο, ούτε το καπέλο με φτερό. Μιλάμε για τα σχολικά είδη και ορισμένα είδη διατροφής. Και δεν βάζουμε τον αστακό στην πλατιά λαϊκή κατανάλωση. Αυτά όμως πλέον είναι οπισθοδρομικά.
     Κοιτάξτε να δείτε: δεν είναι να συζητήσεις το ζήτημα. Δεν βγάζει τίποτα –εγώ τουλάχιστον εκεί έχω καταλήξει βλέποντας τις συζητήσεις στα κανάλια- συζητώντας τι ακρίβυνε και τη φτήνυνε. Να δούμε συνολικά την αγοραστική ικανότητα του εργαζόμενου, οπότε θα πάρουμε πάρα πολλά πράγματα, θα πάρουμε και το μισθό, θα πάρουμε και τι στοιχίζει η παιδεία, η υγεία, η στέγη κ.λπ., θα πάρουμε την επιβάρυνση με καταναλωτικά και στεγαστικά δάνεια. Είναι μεγάλο πρόβλημα. Αλλιώς να συζητάμε τώρα ότι ένα λεπτό ή μια δραχμή πάνω πήγε η τιμή, ένα ευρώ πάνω και κάτω, αυτό δεν λέει τίποτα. Όλη αυτή η συζήτηση είναι αποπροσανατολιστική, όσο και αν συγκινεί.
     Δεύτερον, γίνεται συζήτηση για το πού θα εγγράψουμε τους εξοπλισμούς, τα εξοπλιστικά προγράμματα και πότε θα τα εγγράψουμε.
     Εν πάση περιπτώσει, γιατί έχουμε αυτά τα υπέρογκα εξοπλιστικά προγράμματα, δεν κάνει κριτική το ΠΑ.ΣΟ.Κ. στη Νέα Δημοκρατία. Τώρα άρχισε και ένας καινούριος κύκλος κριτικής. Όταν η κυβέρνηση του ΠΑ.ΣΟ.Κ. πήγαινε να πάρει από τους Γερμανούς, έκανε κριτική η Νέα Δημοκρατία «γιατί πήρατε αυτόν τον τύπο των όπλων». Η Νέα Δημοκρατία τώρα καταργεί τα F16, παίρνει τα EUROFIGHTER, κριτική από το ΠΑ.ΣΟ.Κ. «γιατί παίρνετε από εκεί τα όπλα, άρα κάποιο λάκκο έχει η φάβα, κάποιος παίρνει μια μίζα κ.λπ.». Ε, δεν βγαίνει άκρη. Καλά, με τις μίζες γενικώς δεν βγαίνει άκρη. Η συζήτηση αυτή για τη Βουλή μεταξύ σας είναι καλή, αλλά για το λαό είναι σκοτάδι. Επομένως τι διαφάνεια! Άντε να βρεις άκρη τώρα αν το EUROFIGHTER, ή το LEOPARD…, δεν βγάζεις άκρη. 
     Τουλάχιστον να μιλήσω για το δικό μας το κόμμα. Διότι  ή θα είσαι μέσα στα κέντρα εξουσίας, ό,τι μας σερβίρει και εμάς η κάθε εταιρεία… «Μας συγχωρείτε αυτό θα πάρουμε υπ’ όψιν..» Γι’ αυτό πολλές φορές είμαστε προσεχτικοί και αποφεύγουμε -γιατί καμία φορά μιλώντας έτσι μπορεί να εκληφθεί ότι μιλάς προς όφελος μιας άλλης εταιρείας-  και πολύ διστακτικά τοποθετούμαστε σε ορισμένα πράγματα, όχι ότι καλύπτουμε μίζες κ.λπ. Αλλά, άντε βρες άκρη ποιος κάνει κριτική και για ποιο σκοπό.
     Έγινε πάρα πολλή συζήτηση εδώ για τα κίνητρα, αλλά ο Πρωθυπουργός και ο Αρχηγός της Αξιωματικής Αντιπολίτευσης δεν αντέκρουσαν τη λογική των κινήτρων για επενδύσεις. Δεν θυμάμαι τι είπε ο Συνασπισμός. Πρόσεξα, αλλά δεν συγκράτησα. Και βάζουμε το ερώτημα: Τι είναι τα κίνητρα; Αυτός που θέλει να επενδύσει, βεβαίως έχει κίνητρο το κέρδος. Θα δει το βαθμό μονοπώλησης της αγοράς και από πάνω κίνητρα. Και μην ξεχνάμε ότι μέσα στα κίνητρα - και ούτε το ΠΑ.ΣΟ.Κ., λέει, ούτε και  η Νέα Δημοκρατία- είναι οι εργασιακές σχέσεις, είναι το ασφαλιστικό. Μέχρι μέσα στα κίνητρα είναι να σβηστεί από το χάρτη της Ελλάδας κάθε κίνημα προστασίας του περιβάλλοντος. Κίνητρο τι είναι; Να αλλάξει το Σύνταγμα; Αυτά ζητάνε οι επιχειρηματίες. Διότι σου λέει: «Ναι μεν το Σύνταγμα έχει αφήσει παράθυρα και για τα πανεπιστήμια και για το περιβάλλον και για τα δάση, αλλά θέλουμε καθαρό, για να μην κινδυνεύουμε να γίνει μια μήνυση ή μια παραπομπή στο Συμβούλιο της Επικρατείας, καθαρό το περιβάλλον. 
     Εμείς θα ξεκινήσουμε -θα σας το πω καθαρά-  από το εξής πράγμα. Μπορεί ακόμα και σε συνθήκες στην πρώτη φάση του σοσιαλισμού να χρειαστεί να κάνεις μια σύμπραξη με ένα κράτος ή δεν ξέρω πως θα είναι τα πράγματα. Τι κίνητρα; Βεβαίως κάποιο αμοιβαίο όφελος πρέπει να υπάρχει. Τι κίνητρα; Εδώ δεν μιλάμε για κίνητρα, εδώ μιλάμε για συγκεκριμένους όρους. 
     Τέλος, θα ήθελα να κάνω μια παράκληση, κύριε Πρωθυπουργέ και στον Πρόεδρο της Αξιωματικής Αντιπολίτευσης, επειδή βασικά τους κανόνες της πολιτικής προπαγάνδας και της ενημέρωσης εσείς τους χαράσσετε, ως κόμματα εξουσίας, και μέσα στη Βουλή και απ’ έξω.
     ΑΠΟΣΤΟΛΟΣ ΚΑΚΛΑΜΑΝΗΣ: Πάλι εμείς φταίμε κυρία Παπαρήγα; Η Κυβέρνηση κάνει προπαγάνδα, η Κυβέρνηση έχει τις υπηρεσίες. 
     ΠΡΟΕΔΡΟΣ (Άννα Μπενάκη-Ψαρούδα):  Παρακαλώ να μη γίνονται διακοπές.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Κακλαμάνη, αφήστε με να ολοκληρώσω.
     ΑΠΟΣΤΟΛΟΣ ΚΑΚΛΑΜΑΝΗΣ: Ακόμα και στο παράδειγμά σας ήταν δυο στο ΠΑ.ΣΟ.Κ.. Ερωτά το ΠΑ.ΣΟ.Κ. απαντά το ΠΑ.ΣΟ.Κ.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Έλεος! Δεν ακούει τίποτα. 
     (Θόρυβος στην Αίθουσα-Κωδονοκρουσίες)
     Κάποτε ο τρόπος αντιπαράθεσης που γινόταν μέσα στη Βουλή -καλώς κακώς δεν μπαίνω στην ουσία- επηρέαζε την αντιπαράθεση όπως περνούσε από τον τύπο και σε πολύ αρχική φάση και στα ηλεκτρονικά μέσα ενημέρωσης. Έχει αντιστραφεί ο κανόνας. Τώρα τα παράθυρα μάς επηρεάζουν όλους και εγώ ιδιαίτερα έχω αυτόν τον κίνδυνο, δεν κάνω μάθημα σε κανένα. Η αντιπαράθεση μέσα εδώ  είναι να βρω μια έξυπνη ατάκα να  περάσει μέσα εδώ. 
     Η παράκληση, ανεξάρτητα αν διαφωνούμε, είναι η εξής:  Δεν μπορείς, δηλαδή, να ανεβαίνεις στο Βήμα και να σκέφτεσαι τι ατάκα θα πεις για να περάσει την άλλη μέρα στην είδηση, στην τηλεόραση και τι θα κυριαρχήσει. Και το κόμμα μου -μιλάμε ίσως με έναν τρόπο που θεωρείται επίπεδος κ.λπ.- παλεύει μέσα στο χρόνο να πει αυτά που πιστεύει.
     Δεν θέλουμε να εντυπωσιάσουμε, θέλουμε να πείσουμε. Κάποιες φορές πιάνω τον εαυτό μου, όταν έρθει η ώρα να μιλήσω, να αναζητώ κάποια ατάκα. Γιατί και μέλη του κόμματος και οπαδοί λένε και σε μένα «ρίχτα». Δεν μπορώ να το κάνω, δηλαδή να μιλήσω με φιγούρες. Μπορεί και εγώ όμως κάποια στιγμή να το κάνω μέσα από μία συναισθηματική κατάσταση, όχι προκατασκευασμένα. 
     Δεν μπορώ να το κάνω. Και απ’ όσο βλέπω και οι άνθρωποι που είναι κάθε μέρα εδώ, δεν μπορούν να το κάνουν. Μπορείτε να δείτε τώρα τον κ. Κολοζώφ να κάνει τέτοια πράγματα; Δεν μπορεί να το κάνει. Δεν γίνεται. Είπα να το κάνει κανείς τεχνητά. Ο δικός μου τύπος είναι έτσι, ο κ. Κολοζώφ είναι ήρεμος τύπος και χαμηλών τόνων. Μπορείτε να τον δείτε να πετάει στα έδρανα; Θα πω ότι κάτι έπαθε. 
     Θα ήθελα λοιπόν να σας παρακαλέσω το εξής πράγμα: Ας δημιουργήσουμε εδώ έναν τρόπο αντιπαράθεσης, επιθετικό δε λέω και με πολιτικούς χαρακτηρισμούς, αλλά να μην μεταφέρουμε τα παράθυρα εδώ μέσα. Δεν βοηθάμε.
     ΑΠΟΣΤΟΛΟΣ ΚΑΚΛΑΜΑΝΗΣ: Για τα κανάλια συμφωνούμε 100%. 
     ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, ο Βουλευτής κ. Νικόλαος Νικολόπουλος ζητεί άδεια ολιγοήμερης απουσίας στο εξωτερικό.
     Η Βουλή εγκρίνει;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Άννα Μπενάκη-Ψαρούδα):  Η Βουλή ενέκρινε τη ζητηθείσα άδεια.
     Το λόγο έχει τώρα ο Πρόεδρος του Συνασπισμού Ριζοσπαστικής Αριστεράς, κ. Αλέξανδρος Αλαβάνος για να δευτερολογήσει.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αγαπητές και αγαπητοί συνάδελφοι, νομίζω ότι ορισμένες σαπουνόπερες στην τηλεόραση δεν είναι υψηλής ποιότητας αλλά τουλάχιστον εξελίσσονται. Δολοφονούν κάποιον, κάποια γυναίκα κοιμάται με τον φίλο του άντρα της.
     Εδώ, κύριε Πρωθυπουργέ και κύριε Πρόεδρε της Αξιωματικής Αντιπολίτευσης, παίζεται το ίδιο παιχνίδι. Αναρωτιέμαι γιατί θα κάνουμε σε δεκαπέντε μέρες συζήτηση για την οικονομία, αφού θα ακουστούν τα ίδια για την απογραφή ή για τις υποκλοπές. Παίζεται ένα παιχνίδι το οποίο είναι άγονο. 
     Στο κάτω-κάτω σ’ αυτά τα δύο θέματα ας δώσουμε διέξοδο, ας ακούσουμε τις προτάσεις που έχουν γίνει για το πώς δεν θα ξαναμπούμε στην παγίδα των κρυφών λογαριασμών, των ειδικών λογαριασμών, των παραλογιστικών δράσεων σχετικά με τον προϋπολογισμό, πώς θα υπάρξει ένα γραφείο προϋπολογισμού στη Βουλή ή ακόμα για τις υποκλοπές.
     Ας πούμε όλα όσα ξέρουμε από την πλευρά και των δύο κυβερνήσεων. Ο κ. Βουλγαράκης είπε: «Δεν τα είπα γιατί δεν θα γίνονταν οι Ολυμπιακοί Αγώνες». Οι Ολυμπιακοί Αγώνες έγιναν και τώρα δρέπουμε τους καρπούς των Ολυμπιακών Αγώνων. Δεν υπήρχε κίνδυνος να μη γίνουν. Ας μας πουν και ο κ. Χρυσοχοϊδης και ο κ. Βουλγαράκης τι έγινε με τις εταιρείες κινητής τηλεφωνίας, τι συστήματα εγκαταστάθηκαν, πού λειτουργούσαν τα κεντρικά τους γραφεία, τι ρόλο έπαιξε η CIA, η MI6 ή οποιαδήποτε άλλη υπηρεσία. Ας δώσουμε μια παραγωγική διέξοδο και ας συζητήσουμε τα προβλήματα.
     Το δεύτερο σημείο που θέλω να πω είναι το εξής, μια που αναφέρθηκε ο Έβρος. Κύριε Πρωθυπουργέ, υπερηφανευτήκατε ότι δώσατε 4.000.000 ευρώ για τα αντιπλημμυρικά έργα στον Έβρο και από την πλευρά του ΠΑ.ΣΟ.Κ. ακούσθηκε ότι δόθηκαν 15.000.000 ευρώ. 
     Ένα χιλιόμετρο στην Αττική Οδό κόστισε 2.000.000 ευρώ, δηλαδή αφιερώσαμε στον Έβρο δύο χιλιόμετρα της Αττικής Οδού, για τη Νέα Δημοκρατία και την προηγούμενη κυβέρνηση του ΠΑ.ΣΟ.Κ. επτάμισι χιλιόμετρα της Αττικής Οδού. Είναι ντροπή! Επαναλαμβάνω το εξής: Αν προσθέταμε τις αποζημιώσεις που δίνουμε και τα μπαλώματα που κάνουμε κάθε χρόνο, θα είχαμε διαμορφώσει μία κατάσταση ασφάλειας.
     Έγιναν χαριτολογήματα ευχάριστα -κατά τη γνώμη μου- σχετικά με το θέμα της έκλειψης. Θα μπορούσε να πει κανείς ότι ήταν σαν να γινόταν αυτή η συνεδρίασή μας στο Καστελόριζο. Εκεί είναι όμως ο Υπουργός  Υγείας. Νομίζω μάλιστα ότι στο Καστελόριζο είχαμε περίπου 100% έκλειψη ηλίου.
     Θέλω να πω ότι αν ο Υπουργός Υγείας καθίσει άλλες δυο-τρεις μέρες στην περιοχή σας, κύριε Υπουργέ, θα δει ότι τα Κέντρα Υγείας στο Νότιο Αιγαίο έχουν 90% έλλειψη προσωπικού και το ξέρετε. Είναι έτσι;
     ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Όχι 90% έλλειψη προσωπικού. Έχουμε βέβαια ελλείψεις.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Πείτε 80%. Στην περιφέρεια νοσοκομεία και Κέντρα Υγείας έχουν 30% έως 40% έλλειψη προσωπικού. Και το λέω αυτό γιατί έχει δημιουργηθεί ένα σοβαρό θέμα: Υπουργός Υγείας, ο οποίος δεν πρόλαβε να αναλάβει κι έκανε επίθεση στην «καρδιά» του Εθνικού Συστήματος Υγείας. Δεν λέω ότι όλοι οι γιατροί και όλοι οι νοσηλευτές είναι τέλειοι.
     	ΑΠΟΣΤΟΛΟΣ ΚΑΚΛΑΜΑΝΗΣ: Στου συνεπωνύμου μου την καρδιά εστόχευσε!
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Δεν λέω ότι δεν υπάρχουν περιπτώσεις με «φακελάκια». Παντού βρίσκεις περιπτώσεις αρνητικής συμπεριφοράς, καταδικαστέας, και δεν πρέπει να καλύπτονται και να συγκαλύπτονται αυτοί. Όμως όλοι ξέρουμε, ειδικά στην επαρχία αλλά και στην Αθήνα, ότι αν κρατιέται το σύστημα υγείας σήμερα είναι με γιατρούς οι οποίοι κάνουν τέσσερα οκτάωρα συνεχόμενα, είκοσι τέσσερις ώρες εφημερία, και το επόμενο οκτάωρο. Είναι με γιατρούς οι οποίοι έχουν περάσει από την πίεση του βαθμολογικού «παγώματος», οι οποίοι δεν πληρώνονται για τις εφημερίες που κάνουν, οι οποίοι έχουν χαμηλούς μισθούς σε σχέση με τις σπουδές τους, με την τεράστια προσπάθεια να πάρουν αυτό το πτυχίο, και οι γιατροί αυτοί είτε είναι στις εντατικές είτε είναι στα ψυχιατρεία είτε είναι στις παθολογικές κλινικές είτε είναι με τα παιδιά είτε οι νοσηλευτές μέσα στις Μονάδες Εντατικής Θεραπείας, αυτοί οι γιατροί κι αυτοί οι νοσηλευτές, χάρη σ’ έναν ηρωισμό και μια αυτοθυσία, κρατάνε το σύστημα υγείας. Το σύστημα υγείας δεν το κρατάει η Κυβέρνηση. Το κρατάει ο ανθρώπινος παράγοντας. Και αντί να πάει ο Υπουργός Υγείας να δημιουργήσει κατάσταση διάλυσης και αποθάρρυνσης και προσβολής, θα έπρεπε να τους στηρίξει και να βγάλει μαθήματα και να αλλάξει συμπεριφορά από αύριο και να πάει και στο Καστελόριζο και στην Τήλο και στη Λέρο και στην Πάτμο και να δει ο κ. Αβραμόπουλος σε ποια κατάσταση είναι. 
     Το τρίτο σημείο που θέλω να πω έχει σχέση με τις τοποθετήσεις της Κυβέρνησης στα βασικά ζητήματα της περιφερειακής ανάπτυξης. Ο δρόμος προς την κόλαση είναι στρωμένος με τις καλύτερες προθέσεις. Έχει καλές προθέσεις η Κυβέρνηση. Το πιστεύουμε. Και η προηγούμενη κυβέρνηση είχε καλές προθέσεις. Ακούσαμε από τον Πρωθυπουργό για ποιότητα, επενδύσεις, τεχνολογίες, περιβάλλον, έρευνα κ.λπ. Πείτε μας, κύριε Πρωθυπουργέ, γιατί η Ελλάδα είναι η χαμηλότερη στις δαπάνες για την έρευνα από όλες τις χώρες της Ευρωπαϊκής Ένωσης των «15». Εμείς δίνουμε 0,58% για την έρευνα. Ο μέσος όρος της Ευρωπαϊκής ΄Ένωσης: 1,87%. Γιατί; Και πώς θα ανταποκριθούμε στις σύγχρονες προκλήσεις και πώς, πολύ περισσότερο από μας, θα ανταποκριθούν οι περιφέρειες; 
     Είπα ότι οι γενικές πολιτικές υπονομεύουν κάθε καλή πρόθεση  στο θέμα της περιφερειακής ανάπτυξης. Ή F-16 ή νοσοκομεία. Είναι δίλημμα αυτό. Ή χρηματοδότηση στις μεγάλες επιχειρήσεις ή φράγματα στην Καστοριά, στον Έβρο, στη Θεσσαλία κ.λπ. Ή θα αξιοποιήσουμε τις τράπεζες που βρίσκονται υπό δημόσιο έλεγχο για να σωθεί μια βιομηχανία, όπως είναι η Βιομηχανία Φωσφορικών Λιπασμάτων στη Θεσσαλονίκη, σε μια αποβιομηχανοποιούμενη με ραγδαίο τρόπο περιοχή ή θα παρέμβουμε στην Εμπορική Τράπεζα για να γλιτώσει από τις ασφαλιστικές υποχρεώσεις που έχει απέναντι στους εργαζόμενους και να δοθεί στην Credit Agricole. Επιλογές θα κάνουμε. Ή η Αγροτική Τράπεζα θα είναι ένας μηχανισμός ανάπτυξης σε μια αγροτική οικονομία η οποία πάσχει ή θα γίνει τοκογλυφία στον έναν ή τον άλλο ξένο. 
     Δείτε, κύριε Πρωθυπουργέ, το εξής: Οι περισσότεροι συνάδελφοί σας κατηγορούνται για προστατευτισμό, σε μια προσπάθεια μέσα σ’ αυτήν την κατάσταση –δεν σας λέω εγώ ότι συμφωνώ με τις πολιτικές τους- να αμυνθούν, να κάνουν κάτι. Εδώ υπάρχει πλήρης αδιαφορία. Και δεν μιλάμε για προστατευτισμό. Εδώ μιλάμε  για στήριξη του δημόσιου τομέα, ώστε να μπορέσει να οδηγήσει τη χώρα σε αυτό το δύσκολο και πιεστικό διεθνές περιβάλλον.
     Επομένως χρειάζεται σχεδιασμός αν θέλουμε περιφερειακή ανάπτυξη, που είναι μία βασική ιδέα της Αριστεράς. Θέλουμε σχέδιο, κλαδικές πολιτικές. 
     Να σας πω ένα παράδειγμα από τον Έβρο; Ήλθε και με βρήκε ο  πρόεδρος αυτών που έχουν μηχανήματα που βγάζουν τα τεύτλα μέσα από τα χωράφια ο οποίος ήταν απελπισμένος.
     ΓΕΩΡΓΙΟΣ ΓΑΡΟΥΦΑΛΙΑΣ: Τευτλοεξαγωγείς λέγονται.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τευτλοεξαγωγείς λέγονται και στην αρχή δεν κατάλαβα τι σημαίνει. 
     Ο πρόεδρός τους ήταν απελπισμένος διότι με τα νέα μέτρα για τη ζάχαρη -τα οποία ως ευρωβουλευτής ήξερα ότι θα έλθουν, εδώ και τέσσερα-πέντε χρόνια αναμένονταν, αρνητικά, αλλά αναμένονταν- είχαν κάνει επενδύσεις, είχαν πάρει μηχανήματα και σήμερα δεν ξέρουν τι να τα κάνουν. Θέλει κλαδικές πολιτικές, όπου θα βλέπεις μετά από ένα, από δύο, από τρία, από πέντε χρόνια τι θα γίνει και θα παίρνεις τα κατάλληλα μέτρα. Θέλει εξειδίκευση, βιώσιμη ανάπτυξη, ακριβή και ποιοτική εργασία. 
     Δεν μπορεί να περάσει το μοντέλο της Κυβέρνησης για φθηνή εργασία. Αυτό το μοντέλο έχετε, αυτό περνάτε με τα μέτρα για τους τραπεζοϋπαλλήλους, με την πολιτική επιστράτευση των ναυτεργατών, με τα μέτρα που έχετε πάρει για τα οκτάωρα, με την πολιτική αμοιβών στο δημόσιο. Αυτή είναι η πολιτική σας. Αυτή δεν είναι μεταρρύθμιση, αυτή είναι απορρύθμιση και είναι μεταμφίεση των μεγάλων συμφερόντων. Δεν μπορείτε να κάνετε έτσι περιφερειακή πολιτική.
     Ένα πέμπτο σημείο που θα ήθελα να αναφέρω είναι η Βόρεια Ελλάδα. Σας διαβάζω γρήγορα-γρήγορα μία λίστα. Σε κλωστοϋφαντουργία και ιματισμό, ΗΛΤΕΞ, Βαφεία Κιλκίς, ΚΑΛΠΟΝ, ΠΡΟΤΕΞ, Ουράνιο Τόξο, Βουληνός, ΕΡΓΟΤΕΞΤΙΛ, ΕΡΓΚΟΗΛΙΟΦΙΝ, Καλαματάκης, DIAMONDS είναι οι επιχειρήσεις οι οποίες έκλεισαν κατά τη διάρκεια της διακυβέρνησής σας, σε κλωστοϋφαντουργία και ιματισμό οι περισσότερες, κατασκευαστική, καπνοβιομηχανία στο χώρο της Θεσσαλονίκης.
     Κύριε Πρωθυπουργέ, είστε Βουλευτής Θεσσαλονίκης. Πώς θα αντιμετωπιστεί αυτό; Πώς θα αντιμετωπιστεί το θέμα των μετεγκαταστάσεων; Κάποτε είχε στηριχθεί στο φθηνό μεροκάματο και στο φασόν. Πού θα πάει η χώρα; Πού θα πάει το θέμα της ανεργίας; Πώς θα επιζήσει η βόρειος Ελλάδα; Η Ελλάδα χωρίζεται στα δύο, στη βόρεια και στη νότια Ελλάδα, να το καταλάβουμε αυτό και αυτό είναι κίνδυνος. 
     Η ακροδεξιά προσπαθεί να απομυζήσει τον πόνο και την απελπισία των πολιτών. Το 70% των παλιννοστούντων είναι άνεργοι. Χρειάζεται σχεδιασμός, χρειάζεται περιφερειακή πολιτική. Επιμένω ότι χρειάζεται ένα ειδικό αναπτυξιακό πρόγραμμα και ένα πρόγραμμα απασχόλησης για τη βόρειο Ελλάδα με μία προσαρμογή των επιχειρήσεων, με μία προσαρμογή των δραστηριοτήτων που έχει γίνει σε αρκετά μέρη με ισχυρές περιφερειακές, δημοκρατικά εκλεγόμενες κυβερνήσεις στην Ιταλία ή σε άλλες χώρες.
     Για να καταλήξω, θα ήθελα να πω κάτι σε σχέση με αυτά που είπε η Γραμματέας του Κομμουνιστικού Κόμματος Ελλάδας στην πρωτολογία της. Έβαλε το Συνασπισμό πάλι με το γνωστό τρόπο μαζί με τα κόμματα που έχουν κυβερνήσει και έχουν ευθύνες και έχουν δοκιμαστεί στη διακυβέρνηση της χώρας. Μας κατηγόρησε επίσης ότι εμείς στηρίζουμε αναπτυξιακούς στόχους των κυβερνήσεων. Ναι, εμείς δεν θα διαχειριστούμε τη μιζέρια, δεν θέλουμε να διαχειριστούμε τη μιζέρια. Όταν το 1996 πηγαίνει ο κ. Σημίτης στη Λέσβο, το 2000 πάει πάλι στη Λέσβο και το 2004 πάει ο κ. Καραμανλής και λένε ότι θα γίνει το φράγμα Τσικνιά, εμείς θα ελέγξουμε και θα πούμε ότι πρέπει να γίνει και είστε υπεύθυνοι που δεν έγινε. Όταν δεν γίνεται ο δρόμος Κορίνθου-Καλαμάτας επί τόσα χρόνια, εμείς θα πούμε: «Ναι, πρέπει να γίνει» και είστε υπεύθυνοι που δεν έγινε». 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Μ’ άλλα λόγια να αγαπιόμαστε.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Όταν δεν γίνεται το Κτηματολόγιο, εμείς θα πούμε ότι πρέπει να γίνει και είστε υπεύθυνοι που δεν γίνεται. Δεν διαχειριζόμαστε τη μιζέρια. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Για τους κρατικούς φορείς και την απελευθέρωση πείτε.
     ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Μιλήσατε για τις ατάκες. Κυρία Παπαρήγα, έχετε μία πολύ καλή ατάκα που έχετε βγάλει για το Συνασπισμό στην απόφαση του Πολιτικού Γραφείου. Είναι πολύ καλή η ατάκα σας. «Ο Συνασπισμός είναι το κόμμα του συμβιβασμού και της ηττοπάθειας».
     Να σας μιλήσω με ειλικρίνεια; Είναι μερικές φορές –δεν ξέρω για το κόμμα μου- που εγώ νιώθω ηττοπάθεια και ξέρετε πότε νιώθω ηττοπάθεια; Όταν έξω από την Κυβέρνηση υπάρχουν δυνάμεις στο χώρο της Αντιπολίτευσης οι οποίες παίζουν το παιχνίδι του κατεστημένου και της Κυβέρνησης, δηλαδή το παιχνίδι για τη διαίρεση των εργαζομένων και όχι μόνο τη διαίρεση των εργαζομένων σε χωριστές τάξεις, αλλά τη διαμόρφωση ενός κλίματος εχθρότητας, αλληλοϋποτίμησης, δηλητηριασμού των εργαζομένων.
     Αυτά κάνετε. Αυτά κάνετε και σε αυτό το πράγμα εσείς είστε που συμπαρατάσεσθε με το σύστημα.
     Ευχαριστώ πολύ.
     ΠΡΟΕΔΡΟΣ (Άννα Μπενάκη-Ψαρούδα): Ο Πρόεδρος της Κυβέρνησης έχει το λόγο.
     ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρία Πρόεδρε, ο Πρόεδρος της Αξιωματικής Αντιπολίτευσης στη δευτερολογία του έχει θέσει μια σειρά από ερωτήματα και ένα λεπτό μόνο θα απασχολήσω το Σώμα. 
     Εμείς, κύριε Παπανδρέου, ό,τι είχαμε να πούμε, το είπαμε. Ό,τι ξέραμε, το είπαμε πρώτα στη Δικαιοσύνη και στη συνέχεια στη δημοσιότητα. Με τα ερωτήματα όμως που υπαινίσεσθε εσείς –διάφορους υπαινιγμούς- πρέπει να σας πω κάτι και ξεκάθαρα.
     Πρώτον, εγώ και εμείς δεν καταλαβαίνουμε από υπαινιγμούς ούτε ανεχόμαστε υπαινιγμούς και μισόλογα. Αν έχετε, αν ξέρετε κάτι, να βγείτε και να το πείτε ευθέως και ανοικτά!
     (Χειροκροτήματα από την πτέρυγα της Νέας Δημοκρατίας)
     Δεν θέλετε να πάτε εσείς στη Δικαιοσύνη; Βάλτε κάποιο στέλεχός σας να το κάνει. Δεν θέλετε ούτε αυτό; Πείτε τα στην Επιτροπή Θεσμών και Διαφάνειας. Δεν θέλετε ούτε αυτό; Πείτε τα στον ελληνικό λαό, αν ξέρετε κάτι περισσότερο και δεν είναι απλώς για να δημιουργείτε εύκολες και φθηνές εντυπώσεις. Δεν θέλετε ούτε αυτό; Αν έτσι συμβαίνουν τα πράγματα, θα σας συνιστούσα για τόσο σοβαρά θέματα να μιλάμε όλοι εδώ πιο υπεύθυνα, όχι τόσο ανεύθυνα. 
     Πάντως, ερωτήματα σαν αυτά που θέσατε, να τα υποβάλετε εδώ στους Υπουργούς Δημόσιας Τάξης των δικών σας κυβερνήσεων. Να ρωτήσετε αυτούς, αν γινόντουσαν συνακροάσεις, αν υπήρχαν μηχανήματα, πότε ήρθαν τα μηχανήματα, πώς, πότε και ποιος τα προμηθεύτηκε. 
     Και κάτι ακόμη. Ρωτήστε και τους διοικητές της Ε.Υ.Π. που εσείς είχατε διορίσει, …
     (Χειροκροτήματα από την πτέρυγα της Νέας Δημοκρατίας)
     …διότι στο τέλος-τέλος της γραφής εμείς δεν έχουμε να κρύψουμε τίποτα και δεν έχουμε να φοβηθούμε τίποτα! Ρωτήστε όποιον θέλετε εκεί. Εν πάση περιπτώσει, είναι γνωστό σε όλους ότι το 90% των εργαζομένων στην Ε.Υ.Π. διορίστηκαν από κυβερνήσεις του ΠΑ.ΣΟ.Κ..
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού με πρωτοβουλία της Κυβέρνησης σε επίπεδο Αρχηγών Κομμάτων με θέμα: «Ανάπτυξη της Περιφέρειας».
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.50΄ λύεται η συνεδρίαση για σήμερα ημέρα Τετάρτη 29 Μαρτίου 2006 και ώρα 18.00΄, με αντικείμενο εργασιών του Σώματος νομοθετική εργασία, σύμφωνα με τη συμπληρωματική ημερήσια διάταξη που έχει διανεμηθεί. 
     Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
ΣΥΝΕΔΡΙΑΣΗ ΟΛΟΜΕΛΕΙΑΣ 29-3-06 ΠΡΩΙ	ΣΕΛ.1

