ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΞΒ΄
Δευτέρα 26 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
‘Αδεια απουσίας της Βουλευτού κ. Α. Διαμαντοπούλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Ανακοίνωση του δελτίου αναφορών και  ερωτήσεων της Τρίτης 27-6-2006, σελ.
3. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων σχετικά με την καθυστέρηση πληρωμής των καπνοπαραγωγών του Νομού Καρδίτσας από τις καπνοβιομηχανίες της περιοχής κ.λπ., σελ.
β. Προς τον Υπουργό Εμπορικής Ναυτιλίας σχετικά με την απελευθέρωση των ακτοπλοϊκών συγκοινωνιών κ.λπ., σελ.
γ. Προς τον Υπουργό Δημόσιας Τάξης σχετικά με τη λήψη μέτρων αντιμετώπισης των φαινομένων οργανωμένου εγκλήματος στο Ρέθυμνο κ.λπ., σελ.
δ. Προς τον Υπουργό Απασχόλησης και Κοινωνικής Προστασίας σχετικά:
i. με τη λήψη μέτρων κοινωνικής και στεγαστικής συνδρομής για την στήριξη των αστέγων της χώρας μας κ.λπ., σελ.
ii. σχετικά με τις απολύσεις προσωπικού στο ξενοδοχείο SAN STEFANO στην Κέρκυρα κ.λπ., σελ.
ε. Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ολοκλήρωση των έργων της λεωφόρου Ασπροπύργου κ.λπ., σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Υγείας και Κοινωνικής Αλληλεγγύης σχετικά με τη διαχείρηση στερεών μολυσματικών νοσοκομειακών αποβλήτων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση πρότασης νόμου:
Εξήντα πέντε Βουλευτές του ΠΑΣΟΚ κατέθεσαν πρόταση νόμου: «Προγράμματα ανασυγκρότησης περιοχών που αντιμετωπίζουν βιομηχανική κρίση», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΓΙΑΚΟΥΜΑΤΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΝΤΟΣ Α., σελ.
ΚΟΥΒΕΛΗΣ Φ., σελ.
ΛΕΒΕΝΤΗΣ Α., σελ.
ΝΙΚΟΛΑΙΔΟΥ Β., σελ.
ΞΑΝΘΟΠΟΥΛΟΣ Θ., σελ.
ΟΘΩΝΑΣ Ε., σελ.
ΠΟΛΥΔΩΡΑΣ Β., σελ.
ΣΑΛΑΓΙΑΝΝΗΣ Ν., σελ.
ΤΣΙΟΓΚΑΣ Δ., σελ.

Β. Επί της Επερώτησης:
ΓΕΙΤΟΝΑΣ Κ., σελ.
ΓΙΑΝΝΟΠΟΥΛΟΣ Α., σελ.
ΓΡΗΓΟΡΑΚΟΣ Λ., σελ.
ΛΕΒΕΝΤΗΣ Α., σελ.
ΛΙΝΤΖΕΡΗΣ Δ., σελ.
ΜΟΥΣΙΩΝΗΣ Α., σελ.
ΝΑΣΙΩΚΑΣ Ε., σελ.
ΡΑΠΤΗ Σ., σελ.
ΤΑΣΟΥΛΑΣ Κ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΞΒ΄
      Δευτέρα 26 Ιουνίου 2006
      Αθήνα, σήμερα στις 26 Ιουνίου 2006, ημέρα Δευτέρα και ώρα 18.20΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από την κ. Βέρα Νικολαΐδου, Βουλευτή Β΄ Πειραιά, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η Ένωση Αγροτικών Συνεταιρισμών Πηλίου – β. Σποράδων ζητεί το πάγωμα των δόσεων του Συνεταιρισμού Πηλίου προς όλα τα δημόσια ταμεία για ένα χρόνο.
2) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμος Μονεμβασίας Λακωνίας ζητεί να μην επιτραπεί η λειτουργία αιολικού πάρκου στην περιοχή του.
3) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ζητεί την ολοκλήρωση της κατασκευής του κτηρίου που θα στεγάσει τη Δημόσια Βιβλιοθήκη Λάρισας.
4) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Σύλλογος Συμβασιούχων Ταχυδρομικών Πρακτορείων Ελλάδος ζητεί τη μετατροπή των συμβάσεων εργασίας των μελών του σε αορίστου χρόνου.
5) Ο Βουλευτής Ηλείας κ. ΙΩΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Δήμαρχος Ωλένης ζητεί την αποζημίωση των σταφιδοπαραγωγών της περιοχής του για τις ζημιές που υπέστησαν από χαλαζόπτωση.
6) Ο Βουλευτής Χανίων κ. ΝΙΚΟΛΑΟΣ ΧΡΙΣΤΟΔΟΥΛΑΚΗΣ κατέθεσε αναφορά με την οποία εργαζόμενοι μερικής απασχόλησης στη Νομαρχιακή Αυτοδιοίκηση Χανίων ζητούν την παράταση των συμβάσεων εργασίας τους.
7) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Δήμαρχος Μονεμβασιάς διαμαρτύρεται για την εγκατάσταση αιολικού πάρκου στο δήμο του.
8) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Μήλου ζητεί τη δρομολόγηση πλοίου για την εξυπηρέτηση των κατοίκων των δυτικών Κυκλάδων.
9) Οι Βουλευτές Κυκλάδων και Β΄ Πειραιώς κύριοι ΠΑΝΑΓΙΩΤΗΣ ΡΗΓΑΣ και ΙΩΑΝΝΗΣ ΤΡΑΓΑΚΗΣ αντιστοίχως κατέθεσαν αναφορά με την οποία ο Έπαρχος Μήλου ζητεί την ακτοπλοϊκή σύνδεση της Κιμώλου με τον Πειραιά και τα νησιά των Κυκλάδων.
10) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία οι εργαζόμενοι στις Δ.Υ.Π.Ε. βορείου Α΄ και Β΄ νοτίου Αιγαίου εκφράζουν τις απόψεις τους πάνω στο ζήτημα της κατάργησης των υγειονομικών περιφερειών και ζητούν την αξιοποίησή τους στο χώρο της υγείας.
11) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται η επίλυση του προβλήματος της σχολικής στέγης του Νομού Πέλλας.
12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας στο οποίο ζητείται η κάλυψη των δαπανών κίνησης σε ασθενείς που υποβάλλονται σε χημειοθεραπεία.
13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Εταιρεία «Λιάτσος Γρηγόριος και Σια Ε.Ε.» ζητεί να ανακληθεί η επιβολή προστίμου που της επεβλήθη για παράνομη εμπορία γεωργικού φαρμάκου.
14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αριστείδης Κάμτσης ζητεί την εγκατάσταση ευρυζωνικότητας (γρήγορο internet) στην πόλη των Γιαννιτσών.
15) Οι Βουλευτές Β΄ Αθηνών και Β΄ Πειραιώς αντιστοίχως κύριοι ΙΩΑΝΝΗΣ ΔΡΑΓΑΣΑΚΗΣ και ΙΩΑΝΝΗΣ ΤΡΑΓΑΚΗΣ κατέθεσαν αναφορά με την οποία η Εθνική Ομοσπονδία Κινητικά Αναπήρων διαμαρτύρεται για τη μη εφαρμογή του νόμου σχετικά με την απαλλαγή των παραπληγικών ατόμων από το Φόρο Μισθωτών Υπηρεσιών.
16) Η Βουλευτής Πέλλας κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία πολίτες της Άρνισσας ζητούν την αποκατάσταση της εξέδρας στη λίμνη της Άρνισσας.
17) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην κατάσταση που έχουν περιέλθει οι δήμοι της Κρήτης εξαιτίας των ανεξόφλητων λογαριασμών των Δημοσίων Έργων.
18) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις προτάσεις των Επιμελητηρίων της Κρήτης για αναπτυξιακά έργα.
19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ιστορική αξία της Παναγίας Κεράς στην Κριτσά και στην ολοκλήρωση των έργων ανάδειξής της.
20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα επέκτασης του Μουσείου Αγίου Νικολάου Κρήτης.
21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο πρόβλημα πληρωμών των δημοσίων έργων στην Κρήτη.
22) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη αναβάθμισης του Σταθμού Γεωργικής Έρευνας στην Ιεράπετρα.
23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην πρόταση χρηματοδότησης του Τ.Ε.Ε. Νεάπολης.
24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις προτάσεις για την αντιμετώπιση του κυκλοφοριακού προβλήματος στην Πάτρα.
25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην υπόθεση κλοπής Η/Υ από το Πανεπιστήμιο Πατρών.
26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα επιδόματα που λαμβάνουν διευθυντικά στελέχη των Δ.Ε.Κ.Ο..
27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα πρόστιμα του Ε.Σ.Ρ. και την εμπορευματοποίηση της πληροφόρησης.
28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανάγκη ανάπλασης των εργατικών κατοικιών στην Ιτέα και στο Ψαροφάιο.
29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται  στις εξαγγελίες για την κατασκευή λιμανιού στο Πλατυγιάλι Αιτωλ/νίας.
30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κατανομή των κονδυλίων του Δ΄ Κ.Π.Σ..
31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται σε καταγγελίες που αφορούν δημόσιους λειτουργούς.
32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανατροπή του προγραμματισμού χειρουργείων και εξετάσεων λόγω των πολυήμερων κινητοποιήσεων των εργαζομένων στα νοσοκομεία.
33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας σχετικά με τη δημιουργία πάρκινγκ στο παλιό μηχανοστάσιο του Ο.Σ.Ε. στην Πάτρα Αχαΐας.
34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται ο έλεγχος δαπανών του Δήμου Πατρέων Αχαΐας.
35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων στα οποία ζητείται να μη μετακινηθεί ο διοικητής της ΔΥ.ΠΕ. Δυτικής Ελλάδας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 11049/24-5-06 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. 21/94/ΑΣ169δις/16-6-06 έγγραφο από την Υπουργό Εξωτερικών η ακόλουθη απάντηση:
      « Σας ενημερώνουμε ότι το περιεχόμενο της ανωτέρω ερώτησης η οποία αφορά το Ευρωπαϊκό Πρόγραμμα Αμυντικών Ερευνών και το Ευρωπαϊκό Συμβούλιο για θέματα Έρευνας Ασφάλειας, δεν εμπίπτει στις καθ’ ύλην αρμοδιότητες του Υπουργείου Εξωτερικών.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»
      2. Στην με αριθμό 11051/24-05-06 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 1074/12-06-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή ότι:
      Όπως προκύπτει από το συνημμένο αντίγραφο του υπ’ αριθμ. πρωτ. 756/29-5-2006 εγγράφου της Εισαγγελίας του Αρείου Πάγου, τα αιτούμενα στην ερώτηση στοιχεία δεν είναι δυνατόν να γνωστοποιηθούν, δεδομένου ότι αυτά αφενός αποτελούν προσωπικά δεδομένα και αφετέρου συνιστούν στοιχεία ανακριτικού υλικού.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 10952/22-05-06 ερώτηση των Βουλευτών κυρίων Μιχαήλ Καρχιμάκη, Γρηγορίου Νιώτη, Γεωργίου Ανωμερίτη, Γεωργίου Παπαγεωργίου, Άγγελου Μανωλάκη και Λεωνίδα Γρηγοράκου δόθηκε με το υπ’ αριθμ. 1071/14-06-06 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της παραπάνω ερώτησης και κατά το μέρος που εμπίπτει στην αρμοδιότητα του Υπουργείου Δικαιοσύνης, παρακαλώ να ενημερώσετε τους κυρίους Βουλευτές για τα εξής:
      Όπως προκύπτει από το υπ’ αριθμ. πρωτ. 115520/31-5-2006 έγγραφο της Εισαγγελίας Πρωτοδικών Αθηνών, κατόπιν υποβολής της υπ’ αριθμ. πρωτ. 1020/362220/1-λε/29-9-2005 αναφοράς του Τμήματος Εσωτερικών Λειτουργιών της Διεύθυνσης Ασφάλειας Αττικής, με θέμα «Καταγγελόμενα Μινάρδου Γεωργίου για βεβαίωση παραβάσεων σε βάρος του», σχηματίσθηκε αυτεπαγγέλτως η με Αριθμό Βιβλίου Μηνύσεων Γ2006/2348 ποινική δικογραφία κατά παντός υπευθύνου. Η δικογραφία αυτή διαβιβάσθηκε στις 30-5-2006 στην Υποδιεύθυνση Ασφαλείας Νοτιοανατολικής Αττικής για τη διενέργεια προκαταρκτικής εξέτασης.
      Επισημαίνεται ότι αυτονόητα, κατά συνταγματική επιταγή, το Υπουργείο Δικαιοσύνης δεν παρεμβαίνει στο δικαιοδοτικό έργο της ανεξάρτητης Δικαιοσύνης.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      4. Στην με αριθμό 11005/23-05-06 ερώτηση του Βουλευτή  κ. Βασιλείου Έξαρχου δόθηκε με το υπ’ αριθμ. 1073/13-06-06 έγγραφο από τον Υπουργό  Δικαιοσύνης η ακόλουθη απάντηση:
      «Σε απάντηση της παραπάνω ερώτησης, παρακαλώ να ενημερώσετε τον κύριο Βουλευτή για τα εξής:
      1. Όπως προκύπτει από το υπ’ αριθ. 4341/26-5-2006 έγγραφο του Ταμείου Χρηματοδότησης Δικαστικών Κτιρίων (ΤΑ.Χ.ΔI.Κ.), έχει ήδη εγκριθεί από τις 15-5-2006 πίστωση ύψους 45.000 ευρώ για την επισκευή του περιμετρικού στηθαίου στο Δικαστικό Μέγαρο Λάρισας. Με τον τρόπο αυτό θα αποκατασταθούν οι αποκολλήσεις που έχουν σημειωθεί σε τμήματα επιχρισμάτων του κτιρίου. Το Υπουργείο Δικαιοσύνης αναμένει πλέον από τη Διεύθυνση Τεχνικών Υπηρεσιών της Νομαρχιακής Αυτοδιοίκησης Λάρισας να εκπονήσει τη σχετική μελέτη και να εκτελέσει άμεσα το έργο.
      2. Αναφορικά με την προμήθεια εξοπλισμού (γραφείων, βιβλιοθηκών κ.λπ.) στο Δικαστικό Μέγαρο Λάρισας, το ΤΑ.Χ.ΔI.Κ έχει εγκρίνει και συνάψει από τις 7-3-2004 έως σήμερα πιστώσεις και συμβάσεις ύψους 130.863,16 ευρώ.
      3. Όπως με ενημέρωσε η Διεύθυνση Τεχνικής Υπηρεσίας του Υπουργείου Δικαιοσύνης, το ζήτημα της αποκατάστασης βλαβών στο αποχετευτικό σύστημα του Δικαστικού Μεγάρου Λάρισας ουδέποτε έχει τεθεί από τους χρήστες του κτιρίου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      5. Στην με αριθμό 11023/23-5-06 ερώτηση του Βουλευτή κ. Ιωάννη Βλατή δόθηκε με το υπ’ αριθμ. Δ5/ΗΛ/Α/Φ6/132/12697/15-6-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ’ αριθ. 11023/23-05-06 ερώτησης που κατατέθηκε στη Βουλή από τον ως άνω Βουλευτή, σας στέλνουμε το υπ’ αριθ. ΓΔΝΣ/2493/31-05-2006 έγγραφο της Δ.Ε.Η. Α.Ε. το οποίο και καλύπτει το θέμα.
      Από το έγγραφο της Δ.Ε.Η. Α.Ε. προκύπτει πλήρως και αναλυτικά ότι οι ανησυχίες του συνάδελφου βουλευτή δεν έχουν βάση.
      Ο Υπουργός
      Δ. ΣΙΟΥΦΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 11192/29-5-06 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 363/14-6-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ.. 11192/29-05-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Το επιβατηγό-οχηματαγωγό «ΝΟΝΑ ΜΑΙΡΗ» εξυπηρετεί την γραμμή Αλεξανδρούπολης-Σαμοθράκης με την αριθμ. 3313/02/05/04-11-2005 πενταετή σύμβαση ανάθεσης δημόσιας υπηρεσίας για την αποκλειστική εξυπηρέτηση της γραμμής χωρίς μίσθωμα, για το χρονικό διάστημα από 01-11-2005 έως 31-10-2010, μετά από πρόσκληση για σύμβαση δημόσιας υπηρεσίας στην οποία εκδήλωσε ενδιαφέρον μόνο η εταιρεία «ΜΑΡΕ Ν.Ε» με το αναφερόμενο πλοίο.
      2. Η ανωτέρω εταιρεία ζήτησε με την από 28-05-2006 αίτησή της την διακοπή των δρομολογίων του επιβατηγού-οχηματαγωγού «ΝΟΝΑ ΜΑΙΡΗ» για το χρονικό διάστημα από 29-05-2006 έως 02-06-2006, προκειμένου να αποκαταστήσει παρατηρήσεις στο Πιστοποιητικό Ασφαλείας του πλοίου που έληγαν την 04-06-2006.
      3. Η αρμόδια Υπηρεσία του ΥΕΝ ενέκρινε το ανωτέρω αίτημα, τροποποιώντας παράλληλα τα δρομολόγια του επιβατηγού-οχηματαγωγού «ΣΑΟΣ ΙΙ», έτσι ώστε το χρονικό αυτό διάστημα να εκτελεσθούν δύο (02) δρομολόγια από/προς Σαμοθράκη προς/από Καβάλα για την εξυπηρέτηση των συγκοινωνιακών αναγκών της νήσου. Την 02-06-2006 το επιβατηγό-οχηματαγωγό «ΝΟΝΑ ΜΑΙΡΗ» επανήλθε κανονικά στα εγκεκριμένα δρομολόγιά του.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      7. Στην με αριθμό 11632/9-6-06 ερώτηση του Βουλευτή  κ. Γρηγορίου Νιώτη δόθηκε με το υπ’ αριθμ. Α.Π: Υ/ΙΑ/214/23-6-06 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ’ αριθμ. πρωτ. 794/21-6-06 Έγγραφο του Προέδρου - Δ/ντος Συμβούλου της Ε.Ρ.Τ. - Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 11368/1-6-06 ερώτηση του Βουλευτή  κ. Μιλτιάδη Βέρρα δόθηκε με το υπ’ αριθμ. Α.Π.Υ/Α/:207/26-6-06 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 760/22-6-06 Έγγραφο του Προέδρου - Διευθύνοντος Συμβουλίου της Ε.Ρ.Τ. - Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 11183/29-5-06 ερώτηση των Βουλευτών κυρίων Λιάνας Κανέλλη και Νικολάου Γκατζή δόθηκε με το υπ’ αριθμ. Α.ΠΥ/Α/:202/26-6-06 έγγραφο από τον Υπουργό  Επικρατείας η ακόλουθη απάντηση:
      «Σχετικώς με την ανωτέρω ερώτηση, σας διαβιβάζουμε συνημμένως το υπ’ αριθμ. πρωτ. 745/22-6-06 Έγγραφο του Προέδρου - Διευθύνοντος Συμβούλου της ΕΡΤ - Α.Ε., στο οποίο απαντάται το θιγόμενο στην ερώτησή σας ζήτημα.
      Ο Υπουργός
      ΘΕΟΔΩΡΟΣ ΡΟΥΣΣΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 11338/1-6-06 ερώτηση του Βουλευτή  κ. Κωνσταντίνου Ρόβλια δόθηκε με το υπ’ αριθμ. 1722/27-6-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθ. πρωτ. 54845/8-6-06 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (Ο.Π.Ε.Κ.Ε.Π.Ε.) σε απάντηση της ανωτέρω ερώτησης του Βουλευτή κ. Ντ. Ρόβλια.
      Ο Υφυπουργός
      Α. ΚΟΝΤΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κυρία Νικολαΐδου.
      Κυρίες και κύριοι συνάδελφοι, έχω την τιμή να ανακοινώσω προς το Σώμα το δελτίο αναφορών και ερωτήσεων της Τρίτης 27 Ιουνίου 2006.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής) 
      1. Η με αριθμό 9963/13-4-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την ψήφιση νέας νομοθετικής ρύθμισης για τα πανωτόκια. 
      2. Η με αριθμό 7450/7-2-2006 ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Πολιτισμού, σχετικά με την αποκατάσταση των ζημιών που προκλήθηκαν από το σεισμό της 8ης Ιανουαρίου 2006 σε αθλητικές εγκαταστάσεις του Νομού Χανίων. 
      Α. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7546/9-2-2006 ερώτηση του Βουλευτή του Πανελληνίου Σοσιαλιστικού Κινήματος κ. Άγγελου Μανωλάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την εκπόνηση της μελέτης για τον οδικό άξονα Πατρών-Αθηνών-Θεσσαλονίκης-Ευζώνων. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 826/20-6-2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση πληρωμής των καπνοπαραγωγών του Νομού Καρδίτσας από τις καπνοβιομηχανίες της περιοχής κ.λπ..
      Η επίκαιρη ερώτηση του κ. Σαλαγιάννη έχει ως εξής:
      «Σε καθεστώς πραγματικής ομηρίας βρίσκονται οι καπνοπαραγωγοί της χώρας τη φετινή χρονιά. Είναι χαρακτηριστικό αυτό που συμβαίνει στο Νομό Καρδίτσας: Όλοι οι παραγωγοί που παρέδωσαν την παραγωγή τους στις εταιρείες ΚΑΠΝΙΚΗ ΜΙΧΑΗΛΙΔΗΣ Α.Ε. και ΝΙΚ. ΓΑΝΟΥΣΗΣ Α.Ε. πέρα απ’ το γεγονός ότι την πούλησαν σε εξευτελιστικές τιμές, δεν έχουν ακόμη πληρωθεί γι’ αυτήν, παρόλο που έχουν ξεπεραστεί προθεσμίες πάνω από δύο μήνες. 
      Και το πρόβλημα δεν είναι μόνο η εμπορική αξία της παραγωγής, που έτσι κι αλλιώς είναι εξευτελιστική. Το βασικό πρόβλημα είναι ότι αν δεν εξοφληθεί η εμπορική αξία, δεν μπορούν οι καπνοπαραγωγοί να εισπράξουν ούτε την επιδότηση. 
      Φαίνεται ότι οι έμποροι και καπνοβιομήχανοι έχουν κυριολεκτικά αποθρασυνθεί και προσπαθούν, εκβιάζοντας τους καπνοπαραγωγούς σ’ αυτήν τη μεταβατική και κρίσιμη χρονιά για το μέλλον της καπνοπαραγωγής, να κερδοσκοπήσουν σε βάρος τους ασύστολα. 
      Ερωτάται, λοιπόν, ο κύριος Υπουργός: Είναι ενήμερος γι’ αυτήν την κατάσταση; Θα μείνουν απροστάτευτοι οι καπνοπαραγωγοί στο έλεος των εμπόρων και των καπνοβιομηχανιών; Σκοπεύει να παρέμβει και με ποιον τρόπο;»
      Στην ερώτηση του κ. Σαλαγιάννη θα απαντήσει ο Υφυπουργός Ανάπτυξης και Τροφίμων κ. Κοντός. 
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πρέπει να ομολογήσω ότι βιώνουμε την πιο δύσκολη περίοδο στην ιστορία του ελληνικού καπνού, δυστυχώς. Η νέα Κοινή Αγροτική Πολιτική, η επιλογή της ολικής αποσύνδεσης, φέρνει στην κυριολεξία μια επανάσταση και στον τομέα του καπνού, αλλά και γενικότερα στην ελληνική γεωργία. 
      Ιδιαίτερα στον τομέα του καπνού πρέπει να πούμε ότι είναι λυπηρό ότι οδηγούμαστε σε μια ραγδαία συρρίκνωση της παραγωγής καπνού στην Ελλάδα. Η πρόβλεψη είναι ότι από εκατόν τριάντα χιλιάδες τόνους καπνά που παράγονται στη χώρα, δυστυχώς πάμε σε τριάντα χιλιάδες-τριάντα πέντε χιλιάδες τόνους καπνά, κυρίως ανατολικά καπνά, υψηλής ποιότητας καπνά. Δυστυχώς όμως, όπως είπα, είναι λυπηρό ότι μεγάλες ποσότητες καπνών θα σταματήσουν να παράγονται στη χώρα. 
      Εσείς, βέβαια, με την ερώτηση σας αναφέρεστε στα καπνά της προηγούμενης εσοδείας, της εσοδείας 2005, τα οποία έχουν πουληθεί, αλλά σε ορισμένες περιοχές της χώρας –μεταξύ των οποίων και η δική σας περιοχή, κύριε συνάδελφε- ακόμη δεν έχουν εξοφληθεί.
      Θέλω να σας πω κατ’ αρχάς ότι οι αγοροπωλησίες των καπνών είναι θέματα που αφορούν κυρίως τις ομάδες των καπνοπαραγωγών και τους μεταποιητές, διότι υπάρχουν συμβόλαια που καλύπτουν όλα όσα έχουν σχέση με τις αγοροπωλησίες, με τις αγορές, τις πωλήσεις των καπνών, τις ημερομηνίες πληρωμής, τις εγγυήσεις που θα έπρεπε να δώσουν οι καπνέμποροι στις ομάδες των καπνοπαραγωγών. 
Σε αρκετές περιπτώσεις, δυστυχώς, οι ομάδες έχουν μικρή δυνατότητα παρέμβασης με αποτέλεσμα οι μεταποιητές καπνέμποροι να μην είναι εντάξει στις υποχρεώσεις τους.
      Θέλω, λοιπόν, να σας πω ότι όσον αφορά το Νομό Καρδίτσας η «ΚΑΠΝΙΚΗ ΜΙΧΑΗΛΙΔΗΣ» ήδη έχει εξοφλήσει τους καπνοπαραγωγούς. Υπολείπονται περίπου 50.000 ευρώ της εταιρείας «ΓΛΕΟΥΔΗΣ Α.Ε.» που μετά από πίεση που τους έχουμε ασκήσει, μας έχουν υποσχεθεί ότι μέχρι τέλος Ιουνίου – αρχές Ιουλίου θα έχουν εξοφληθεί όλοι οι καπνοπαραγωγοί του νομού Καρδίτσας για να μπορέσουν να εισπράξουν την εμπορική αξία των προϊόντων τους.
      Θέλω να σας πω δε ότι για τη νέα εσοδεία, προκειμένου να στηρίξουμε όσο μπορούμε τους καπνοπαραγωγούς, για πρώτη φορά στη χώρα έχουμε διαμορφώσει εθνική μακροχρόνια στρατηγική για τον καπνό, μια στρατηγική που είναι γνωστή σε όλες τις ομάδες καπνού της χώρας και σε όλους τους συνεταιρισμούς της χώρας μας. 
      Είναι μια πολιτική που στηρίζεται στην ενδυνάμωση του συνεταιριστικού κινήματος. Εμείς λέμε ότι πρέπει να γίνει ένας μεγάλος δυνατός συνεταιρισμός σε κάθε νομό και όχι πολλές μικρές ομάδες που λειτουργούν αποδυναμωμένα και δεν μπορούν να στηρίξουν τους καπνοπαραγωγούς. Μιλούμε για συμβολαιακή γεωργία, μιλούμε για ποιοτικό παρακράτημα το οποίο θα δίνεται, εφόσον οι συνεταιρισμοί έχουν ενταχθεί σε συστήματα ολοκληρωμένης διαχείρισης, έτσι  ώστε να αναβαθμιστεί η ποιότητα των καπνών που παράγουν και μιλούμε για σχέσεις καπνεμπόρων, μεταποιητών και συνεταιρισμών που η αγοραπωλησία των καπνών θα καλύπτεται μέσα από εγγυητικές επιστολές.
      Γενικά θέλω να σας πω ότι έχουμε διαμορφώσει μια πολιτική, η οποία έχει ως στόχο τη στήριξη και του ελληνικού καπνού, κυρίως όμως του εισοδήματος των Ελλήνων καπνοπαραγωγών.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Σαλαγιάννης έχει το λόγο.
      ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, για την κατάσταση που επικρατεί στο χώρο των καπνοπαραγωγών δεν είναι άσχετο το γεγονός ότι μέχρι σήμερα οι καπνοβιομηχανίες ήταν κυριολεκτικά ασύδοτες. Και όταν λέω ασύδοτες, το εννοώ.
      Να φανταστείτε ότι και πέρυσι και ιδίως φέτος, οι τιμές είναι κυριολεκτικά εξευτελιστικές. Οι τιμές της αγοράς που δίνουν οι καπνέμποροι με διαδικασίες ολιγοπωλίων και μονοπωλίων ουσιαστικά δεν καλύπτουν παρά μόνο ένα ελάχιστο του κόστους παραγωγής. Μέχρι τώρα οι καπνοπαραγωγοί πλήρωναν ένα κομμάτι από τις επιδοτήσεις στους καπνεμπόρους για να πάρουν τη παραγωγή τους, γιατί έτσι μόνο θα μπορούσαν να εισπράξουν τις επιδοτήσεις. 
      Φέτος αυτό που έγινε είναι πρωτοφανές. Δεν είναι μόνο εξευτελιστικές οι τιμές, αλλά είναι σε πλήρη ομηρία οι καπνοπαραγωγοί. Ό,τι δεν μπόρεσαν να βγάλουν πέρυσι και πρόπερσι και τα προηγούμενα χρόνια οι καπνέμποροι επιχείρησαν να τα βγάλουν φέτος σ’ αυτή τη μεταβατική περίοδο. Είναι τώρα αυτό κράτος που εποπτεύει; 
      Εγώ λέω: Ναι, να υπάρχει αγορά, αδερφέ, αλλά με κανόνες. Μα, δεν υπάρχει κανένας κανόνας. Είναι σε πλήρη ομηρία οι καπνοπαραγωγοί. Έχουν περάσει τρεις μήνες και τώρα θα πληρωθούν. 
      Εγώ τη διαβεβαίωσή σας, κύριε Υπουργέ, την παίρνω στα σοβαρά ότι θα πληρωθούν οι άνθρωποι, αλλά έχουν περάσει τρεις μήνες κι αν δεν πληρωθούν, δεν παίρνουν τις επιδοτήσεις. Όλα αυτά οδήγησαν στο να μην έχει κανένας κανένα λόγο να βάλει καπνά. Πέρυσι και πρόπερσι παίρνανε οι ίδιες οι εταιρείες με 1,5 ευρώ τα ίδια καπνά από τη FYROM και με τριάντα λεπτά από την Καρδίτσα. 
      Λοιπόν, κύριε Υπουργέ, πραγματικά έχουμε μια κρίσιμη περίοδο μπροστά μας. Αλλά αυτή την κρίσιμη περίοδο με μια αγορά σε πλήρη ασυδοσία και καμιά πραγματική εποπτεία από το κράτος, καμία βοήθεια και στήριξη των συνεταιρισμών αλλά και των παραγωγών, δεν θα πάει μπροστά η γεωργία. Πιστεύω ότι το μέλλον θα είναι οδυνηρό για τους αγρότες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σαλαγιάννη.
      Ορίστε, κύριε Υπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, επειδή επί σειρά ετών υπηρέτησα στον τομέα του ελληνικού καπνού και μάλιστα από την πλευρά του συνεταιριστικού κινήματος, θέλω να σας πω ότι όντως ο ελληνικός καπνός περνάει μια βαθιά κρίση. Μια κρίση η οποία σε ένα μεγάλο ποσοστό οφείλεται στο γεγονός ότι αλλάζει άρδην η Κοινή Αγροτική Πολιτική και ότι επελέγη η ολική αποσύνδεση στον καπνό.
      Όμως, πρέπει να πούμε ότι ευθύνες γι’ αυτήν την κρίση στον ελληνικό καπνό έχουμε όλοι μας, διότι επί σειρά ετών δεν είπαμε αλήθειες στους Έλληνες καπνοπαραγωγούς. Και οι αλήθειες είναι ότι θα έπρεπε να προσπαθήσουν περισσότερο, έτσι ώστε να κάνουμε ποιοτικά και ανταγωνιστικά καπνά και όχι καπνά τα οποία δεν θα μπορούν να διατεθούν ούτε στην ελληνική ούτε στη διεθνή αγορά. 
      Δεν ευσταθεί αυτό που είπατε ότι στη FYROM πωλούνται τα καπνά 1,5 ευρώ και στην Ελλάδα 0,30 ευρώ και 0,25 ευρώ, διότι μιλούμε για εντελώς διαφορετικά καπνά. Στη FYROM δεν έχουμε virginia που παράγονται στη δική σας περιοχή, έχουμε υψηλής ποιότητας ανατολικά καπνά και αντίστοιχα στη χώρα μας τα ίδια καπνά πωλούνται 2,5 ευρώ και 3 ευρώ. Εκεί είναι πολύ φθηνότερα αυτά τα καπνά. Όμως, αυτό δεν σημαίνει και πολλά πράγματα. 
      Εκείνο το οποίο πρέπει να γίνει απαραίτητα είναι να διαμορφώσουμε τέτοιες συνθήκες στην ελληνική παραγωγή καπνού, έτσι ώστε να βελτιωθεί η ποιότητα, να ισχυροποιήσουμε το συνεταιριστικό κίνημα, να «δέσουμε» την παραγωγή του καπνού με σφραγίδες ποιότητας, ώστε να μπορούν να διατεθούν τα δικά μας καπνά στην ελληνική και διεθνή αγορά και να φέρουμε ξανά αγοραστές που δυστυχώς λόγω της κακής ποιότητας των ελληνικών καπνών έφυγαν από την Ελλάδα και πήγαν σε άλλες αγορές. Επίσης, πρέπει να «δέσουμε» με μια σωστή συμβολαιακή γεωργία την παραγωγή και τη διάθεση του καπνού στη χώρα μας, διότι συμβόλαια υπάρχουν και τώρα, δυστυχώς όμως δεν τηρούνται τα συμβόλαια από πλευράς καπνεμπόρων. 
      Θέλω να σας πω –επειδή πραγματικά γνωρίζω τον ελληνικό καπνό- ότι φταίνε οι μεταποιητές διότι αυτοί ήταν που επί σειρά ετών ισοπέδωναν τις τιμές, αυτοί ήταν οι οποίοι πλήρωναν προκαταβολές, αυτοί ήταν που δημιουργούσαν ολιγοπωλιακές συνθήκες στην αγορά του καπνού, αυτοί ήταν που ουδέποτε ενδιαφέρθηκαν για την ποιότητα των ελληνικών καπνών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Είμαστε σε μια κρίσιμη καμπή για τον ελληνικό καπνό, είναι μια ώρα ευθύνης για όλους μας. Θέλω να σας πω ότι για πρώτη φορά έχουμε διαμορφώσει εθνική μακροχρόνια στρατηγική για τον ελληνικό καπνό. Θεωρώ ότι οι Έλληνες καπνοπαραγωγοί αντιλαμβάνονται τις δυσκολίες που υπάρχουν, αντιλαμβάνονται όμως επίσης ότι ο ελληνικός καπνός έχει προοπτικές.
       Ένα εθνικό προϊόν δεν πρέπει να το αφήσουμε στην τύχη του και δεν το αφήνουμε. Ζητούμε λοιπόν και τη δική σας βοήθεια, έτσι ώστε να γίνει κτήμα τους η νέα καπνική πολιτική της χώρας, ώστε να μπορέσουμε να αυξήσουμε την ελληνική παραγωγή καπνού, ώστε ο ελληνικός καπνός να βρει ξανά την αίγλη και τη δυναμική που είχε στο παρελθόν. Και μπορεί να τη βρει, εμείς είμαστε βέβαιοι γι' αυτό. Θεωρούμε ότι με λίγη προσπάθεια απ’ όλους, μπορούμε να δημιουργήσουμε καλύτερες συνθήκες, καλύτερους όρους και ένα καλύτερο αύριο για τον ελληνικό καπνό. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, θα συζητήσουμε τώρα την με αριθμό 837/20-6-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την απελευθέρωση των ακτοπλοϊκών συγκοινωνιών κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Η απαράδεκτη απόφαση της Κυβέρνησης για την απελευθέρωση των ακτοπλοϊκών συγκοινωνιών που ήδη εφαρμόζεται, έχει προκαλέσει κύμα διαμαρτυριών των νησιωτών, του επιβατικού κοινού και των ναυτεργατών, σε ολόκληρη την Ελλάδα. Οι εφοπλιστές παρά την τεράστια κερδοφορία τους, επιβάλλουν αυξήσεις στα εισιτήρια, που είναι δυσβάσταχτες για τους εργαζόμενους και συνδυάζονται με μείωση στη συχνότητα των δρομολογίων. 
      Αυτό το διάστημα όμως η Κυβέρνηση της Νέας Δημοκρατίας προσφέρει άλλο ένα «δώρο» στο εφοπλιστικό κεφάλαιο, με την επέκταση της απελευθέρωσης της τιμής των εισιτηρίων και για τις πορθμειακές γραμμές της χώρας, χωρίς αυτό να προβλέπεται από τη σχετική οδηγία της Ευρωπαϊκής Ένωσης. Τα πορθμεία αποτελούν έναν από τους πιο κερδοφόρους τομείς για τους ακτοπλόους  εφοπλιστές, αλλά στην ουσία πρόκειται για αστικές συγκοινωνιακές γραμμές που εξυπηρετούν καθημερινά χιλιάδες εργαζόμενους, επαγγελματίες και εμπόρους. Η απελευθέρωση θα εκτινάξει τα έτσι και αλλιώς πανάκριβα εισιτήρια και θα επιβάλλει νέο χαράτσι στους επιβάτες.
      Το λαϊκό κίνημα και δεκάδες φορείς της στεριάς και των νησιών, με τις κινητοποιήσεις τους εναντιώνονται συνολικά στην πολιτική της απελευθέρωσης σε ολόκληρη την ακτοπλοΐα. Διεκδικούν φθηνά εισιτήρια, συχνά δρομολόγια και ασφαλή πλοία με ναυτεργάτες με πλήρη εργασιακά και ασφαλιστικά δικαιώματα, ώστε να εξυπηρετούνται τα λαϊκά συμφέρονται και οι ανάγκες των εργαζομένων, στα πλαίσια μιας φιλολαϊκής πολιτικής με δημόσιο εθνικό οργανισμό ακτοπλοϊκών συγκοινωνιών με λαϊκό έλεγχο και με βασική προϋπόθεση  τα καράβια να αποτελούν λαϊκή περιουσία και να ανήκουν σε αυτούς που τα δημιουργούν. 
      Ερωτάται ο κύριος Υπουργός αν είναι στις προθέσεις της Κυβέρνησης η ανάκληση της απόφασης για την απελευθέρωση των ακτοπλοϊκών συγκοινωνιών και της επέκτασής της στις πορθμειακές γραμμές και ποια επιπλέον μέτρα θα πάρει για τον έλεγχο των τιμών στα εισιτήρια.».
      Στην ερώτηση της κ. Νικολαΐδου θα απαντήσει ο Υπουργός Εμπορικής Ναυτιλίας κ. Μανώλης Κεφαλογιάννης.
      Ορίστε κύριε Υπουργέ, έχετε το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η ερώτηση της αγαπητής συναδέλφου, της κας Νικολαΐδου, έχει δύο σκέλη. Το ένα αφορά την απελευθέρωση γενικά και το δεύτερο σχετίζεται με την απελευθέρωση και των πορθμειακών γραμμών και κυρίως στη γραμμή Σαλαμίνα-Πέραμα.
      Αυτό που θέλω να πω, είναι ότι είμαστε απόλυτα ικανοποιημένοι από την πορεία με την οποία λειτουργεί η απελευθέρωση και από το λιμάνι του Πειραιά. Είχαμε το επιτυχημένο παράδειγμα από τα τέσσερα λιμάνια, της Ραφήνας, της Ελευσίνας, της Κύμης και του Λαυρίου πέρυσι, όπου οι τιμές όχι μόνο καθηλώθηκαν, αλλά και σε πολλές περιπτώσεις ο ανταγωνισμός οδήγησε και σε μείωση των τιμών μέχρι και 50%, όπως παραδείγματος χάρη στο Βόρειο Αιγαίο, και είδαμε ότι και από τον Πειραιά προχωρούν προς αυτήν την κατεύθυνση. Θα έχω την ευκαιρία στη συνέχεια της απάντησης μου στην ερώτηση να σας αναφέρω συγκεκριμένα δρομολόγια, όπου οι εκπτώσεις φθάνουν μέχρι και 50% και πολλές φορές προσφέρονται και δωρεάν εισιτήρια, είτε δωρεάν μεταφορά αυτοκινήτου κ.λπ.. Είμαστε, λοιπόν, απόλυτα ικανοποιημένοι από την απελευθέρωση.
      Απελευθέρωση, όμως, δεν σημαίνει ασυδοσία. Η πολιτεία -με βάση και την υπουργική απόφαση- έχει και τη δυνατότητα και την υποχρέωση να δει το θέμα, υποχρέωση την οποία θα τηρήσουμε απαρέγκλιτα. Μάλιστα, είχα την ευκαιρία πριν από μια εβδομάδα, απαντώντας σε επίκαιρη επερώτηση συναδέλφων της Αντιπολίτευσης, να πω ότι, όπου δεν λειτουργήσει ο ανταγωνισμός -που για εμάς σημαίνει καθήλωση των τιμών, βελτίωση της ποιότητας και, βεβαίως, καλύτερη εξυπηρέτηση των επιβατών της νησιωτικής Ελλάδος- θα πέσει βαρύς ο πέλεκυς. Είχα την ευκαιρία τότε να αναφερθώ στο συγκεκριμένο παράδειγμα, στο οποίο αναφέρεται και η αγαπητή συνάδελφος και το οποίο σχετίζεται με τα πορθμεία στη Σαλαμίνα.
      Θα έπεφτε, λοιπόν, βαρύς ο πέλεκυς στην περίπτωση, που όντως κάποιοι καταστρατηγώντας, δημιουργώντας ένα ολιγοπώλιο, προσπαθούσαν να αυξήσουν τις τιμές. Δήλωσα στη Βουλή ότι είμαστε απόλυτοι προς αυτήν την κατεύθυνση, ότι οι αυξήσεις στις τιμές πρέπει να είναι στο απόλυτο μηδέν. Το μήνυμα πέρασε και θα καταθέσω στη Βουλή την απάντηση -μετά τη συζήτηση που έγινε στη Βουλή- των συγκεκριμένων εταιρειών που δημιούργησαν αυτό το καρτέλ, των εταιρειών που έχουν δημιουργήσει την κοινοπραξία επιβατικών οχηματαγωγών Σαλαμίνας, όπου αναφέρουν ότι «σε συνέχεια του από –τάδε- ημερομηνίας εγγράφου μας, σας γνωρίζουμε ότι η κοινοπραξία ανακαλεί την από 1-6-2006 αύξηση των ναύλων στη γραμμή Σαλαμίνα-Πέραμα και επαναφέρουμε το παλιό ναυλολόγιο». Οι αυξήσεις στην τιμή θα είναι στο απόλυτο μηδέν, οι πολίτες της Σαλαμίνας και του Περάματος θα ταξιδεύουν και θα δημιουργούν αυτήν τη γέφυρα που χρειάζεται να υπάρχει ανάμεσα στο νησί και, βεβαίως, τη Στερεά Ελλάδα, με το απόλυτο μηδέν στις αυξήσεις των ναύλων. Αυτό θα συμβεί και, όπου υπάρξει καταστρατήγηση, όπου προσπαθήσουν κάποιοι να δημιουργήσουν ολιγοπωλιακές ή μονοπωλιακές καταστάσεις, για να εκμεταλλευτούν την απελευθέρωση σε βάρος των επιβατών. 
      Στη δευτερολογία μου θα έχω την ευκαιρία να σας πω συγκεκριμένα παραδείγματα για όλες τις γραμμές του Αιγαίου, της Κρήτης, του Βορείου Αιγαίου, της νησιωτικής Ελλάδος, όπου οι τιμές ξεκινούν με εκπτώσεις από το 15% και φθάνουν το 50% και σε ορισμένες περιπτώσεις με δωρεάν ένα στα τέσσερα άτομα και με δωρεάν εισιτήρια για την οικογένεια, για το αυτοκίνητό της. 
      Σας ευχαριστώ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει η κ. Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κύριε Πρόεδρε.
      Κύριε Υπουργέ, κατ’ αρχάς και πριν από την τελευταία σας απόφαση υπήρχαν οι εξελίξεις στην ακτοπλοΐα, που φυσικά είναι αποτέλεσμα της ναυτιλιακής πολιτικής της Νέας Δημοκρατίας, η οποία συνεχίζει την ίδια πολιτική, την προηγούμενη πολιτική του ΠΑ.ΣΟ.Κ μέσα στα πλαίσια της στρατηγικής της Ευρωπαϊκής Ένωσης, που είναι γνωστό ότι αυτή είναι η ενίσχυση της ανταγωνιστικότητας των ναυτιλιακών επιχειρήσεων. 
      Φαίνεσθε πολύ ικανοποιημένος, αλλά δεν είναι το θέμα έτσι όπως το παρουσιάζετε. Μιλήσατε για μείωση 50%, ότι ούτε λίγο ούτε πολύ θα ταξιδεύουν δωρεάν. Κατ’ αρχάς, η περιβόητη μείωση και η παρακολούθηση των καρτέλ ξέρετε ότι δεν αφορά τα εισιτήρια του τριημέρου -εννοώ το Σαββατοκύριακο- που πρέπει να κόβονται δεκαπέντε μέρες πριν, να κόβονται aller-retour. Δηλαδή, υπάρχουν κάποιοι περιορισμοί που δυσκολεύουν τα πράγματα. 
      Εδώ για τα πορθμεία δεν μιλάμε για κάποιες μετακινήσεις διακοπών. Οι διακοπές απ’ ό,τι φαίνεται, παρότι ξεκίνησε η περίοδός τους, για ένα μέσο εργαζόμενο είναι όχι μόνο όνειρο θερινής νυκτός, αλλά έχουν γίνει άπιαστο όνειρο. Μάλιστα με τις αυξήσεις των 0,77 λεπτών, που έχετε συμφωνήσει όλοι, δεν μιλάμε για διακοπές, μιλάμε για μεταφορικό, καθημερινό, θα έλεγα, αστικό μέσο συγκοινωνίας. 
      Ξέρετε πολύ καλά ότι για τη Σαλαμίνα –επειδή κάνατε πολύ μεγάλη αναφορά- υπάρχει μία καθημερινή μετακίνηση που εάν κάνετε μία πρόσθεση στο τέλος της χρονιάς θα δείτε εβδομήντα πέντε χιλιάδες οκτακόσια δρομολόγια ετησίως και μεταφέρονται αρκετά εκατομμύρια επιβάτες και οχήματα. Περισσότερο από δωδεκάμισι εκατομμύρια επιβάτες και γύρω στα τέσσερα εκατομμύρια οχήματα. Δεν μιλάμε, λοιπόν, για κάποια μεταφορά. Είναι άνθρωποι που έρχονται στον Πειραιά μέσω Περάματος κύρια, για να δουλέψουν ή αντίστροφα. Το ίδιο γίνεται και στην Αίγινα. Σας είναι πολύ γνωστό ότι μόνο για τη μεταφορά ενός δίκυκλου θέλουν γύρω στα διακόσια πενήντα ευρώ. 
      Στην Αίγινα, με τις αυξήσεις, διότι οι μόνοι απελευθερωμένοι από τις αποφάσεις σας είναι οι εφοπλιστές, οι οποίοι παρά τα κέρδη που έχουν δηλώσει και που ξεπερνούν το 150% τα τελευταία τέσσερα χρόνια, μόνο την τελευταία περίοδο μετά από αυτήν την απόφασή σας, έχουν αυξήσεις από 11,4% στο 94,7% -από 6 ευρώ που ήταν το εισιτήριο έχει πάει 6,80 και τώρα έγινε 7 ευρώ. Υπάρχει μία πολύ μεγάλη αύξηση και ένας εργαζόμενος με έναν μέσο μισθό των 620 ευρώ, θέλει περίπου τα μισά για τη μετακίνησή του. 
      Αυτά είναι πολύ σοβαρά ζητήματα και οι επιπτώσεις δεν είναι μόνο για την περιοχή των κοντινών νησιών. Ξέρετε ότι διαμαρτύρονται οι κάτοικοι σ’ όλα τα νησιά. Όχι μόνο οι νησιώτες, αλλά και οι ναυτεργάτες, εκτός του ότι υπάρχει η «μπλε επιστράτευση» που αντικατέστησε την πράσινη, δουλεύουν σε συνθήκες γαλέρας. Υπάρχουν μία σειρά προβλήματα και ειλικρινά με εκπλήσσει η πολύ μεγάλη σας άνεση ότι είστε ικανοποιημένος. Με αυτές τις αυξήσεις; Το θέμα είναι αν θα πάρετε καμία απόφαση που να διευκολύνει πράγματι. Ακούσαμε για κάποια ανάκληση της απόφασης, αλλά -μην παίζουμε- εάν αυτή είναι απλά μία αναβολή είναι προτιμότερο να μην την πάρετε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Νικολαϊδου.
      Ο κύριος Υπουργός έχει το λόγο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Νικολαϊδου, δεν θα σας κάνω αναφορά στο Βολταίρο, «διαφωνώ με αυτά που λέτε, αλλά θα αγωνίζομαι μέχρι θανάτου για να λέτε αυτά που λέτε», είναι προφανές, όμως, ότι έχουμε μία διαφορετική φιλοσοφία. 
      Εμείς όμως, ακολουθώντας τη δική μας φιλελεύθερη προσέγγιση είμαστε όντως ικανοποιημένοι και θα σας πω συγκεκριμένα παραδείγματα.
      ΒΕΡΑ ΝΙΚΟΛΑΪΔΟΥ: Μπορούμε να μιλάμε με νούμερα. Δεν είναι θέμα φιλοσοφίας.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Πρώτα απ’ όλα, από ό,τι κατάλαβα, συμφωνήσαμε για το Σαλαμίνα-Πέραμα. Είναι μηδέν οι αυξήσεις. Κατά τρόπο απόλυτο ξεκαθαρίστηκε το θέμα. 
      ΒΕΡΑ ΝΙΚΟΛΑΪΔΟΥ: Αυτό σας είπα εγώ; 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Για του λόγου το αληθές σας καταθέτω στα Πρακτικά τις συγκεκριμένες αιτήσεις και τα τιμολόγια που κατέθεσαν οι συγκεκριμένες εταιρείες. 
      Μου θέσατε ένα δεύτερο θέμα, το θέμα της Αίγινας. Για την Αίγινα σας λέω ότι το κόμιστρο είναι 3,5 ευρώ για τα πρωινά καθημερινά δρομολόγια των 07.30’ και 08.00΄. Θα σας το καταθέσω και αυτό. Τα 3,5 ευρώ για την Αίγινα νομίζω ότι είναι ένα λογικό ποσό για οποιονδήποτε Έλληνα πολίτη, να πληρώσει. 
      (Στο σημείο αυτό ο Υπουργός κ. Εμμανουήλ Κεφαλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΒΕΡΑ ΝΙΚΟΛΑΪΔΟΥ: Να καταθέσουμε τα στοιχεία που έχουμε και εμείς. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αυτά είναι τα επίσημα στοιχεία των συγκεκριμένων εταιρειών και είναι στη διάθεσή σας.
      Θα σας πω τώρα γιατί είμαστε ικανοποιημένοι για τα δρομολόγια. Για την Κρήτη παραδείγματος χάριν. Στην Κρήτη μία τετραμελής οικογένεια, για να κατέβει, να πάει και να έλθει, δηλαδή Πειραιά-Κρήτη-Πειραιά, μπορεί να το κάνει, σε καμπίνα, με το αυτοκίνητο μαζί, με 286 ευρώ. Δηλαδή 130 ευρώ η τετραμελής οικογένεια να πάει και το αυτοκίνητο. Αυτή είναι η προσφορά των ειδικών εκπτώσεων, καθημερινά με πρωινό βέβαια δρομολόγιο. Αυτό είναι συγκεκριμένο. 
      ΒΕΡΑ ΝΙΚΟΛΑΪΔΟΥ: Μισός μισθός με λίγα λόγια.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δύο άτομα με αυτοκίνητο και επιστροφή, 241 ευρώ, σε δίκλινη καμπίνα παρακαλώ. Και το αυτοκίνητο δωρεάν. Στο κατάστρωμα 183 ευρώ και το αυτοκίνητο δωρεάν. Αυτά είναι τα τιμολόγια που έχουμε επισήμως. 
      Θέλετε να σας πω και άλλα; Πρωινό δρομολόγιο, δωρεάν να πάει το αυτοκίνητο στην Κρήτη, 20% να γυρίσει. Θα σας λέω και τις εταιρείες. Αυτό είναι της «ΑΝΕΚ». Θα σας πω και άλλες.
      ΒΕΡΑ ΝΙΚΟΛΑΪΔΟΥ:  Διαφημίζετε τις εταιρείες; Για όνομα του Θεού! 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μινωϊκές Γραμμές. Για το καλοκαίρι, 10% έκπτωση στην οικονομική θέση για όλα τα δρομολόγια, 30% στις καμπίνες, 30% στα οχήματα και 50% στα δίκυκλα.
      Και αν μια τετραμελής οικογένεια πάει στην Κρήτη, το ένα μέλος πηγαίνει δωρεάν.
      «Blue Star»: Δέκα ευρώ για Κυκλάδες, 20 ευρώ για Δωδεκάνησα, σε περιορισμένο αριθμό, για να είμαστε και ειλικρινείς. Σε όλα τα δρομολόγια μέσα στη βδομάδα, 10% εκπτώσεις. «NEΛ»: Εκπτώσεις 25% από Δευτέρα μέχρι Πέμπτη στα Ι.Χ., 30% Παρασκευή και Κυριακή. Ταχύπλοα στις γραμμές Πειραιά-Πάρου-Νάξου-Θήρας. Πειραιά-Κύθνου-Σερίφου-Σίφνου-Μήλου. Λαυρίου-Σύρου-Τήνου-Μυκόνου. Εκπτώσεις 30%. Και βεβαίως ισχύουν και οι εκπτώσεις –θα το καταθέσω στα Πρακτικά- τις οποίες έχει θεσμοθετήσει το κράτος. Δηλαδή 100% σε άπορους, 100% σε παιδιά κάτω των πέντε ετών, ανάπηρους πολέμου 50%, άτομα με ειδικές ανάγκες 50%, πολύτεκνους 50%, συνταξιούχους του Ν.Α.Τ. 50%, αναπηρικά οχήματα 50%.
      Οι εταιρείες κάνουν και μεγαλύτερες εκπτώσεις στις τιμές. Παραδείγματος χάριν στις εκπτώσεις που κατέθεσαν, οι ανάπηροι πολέμου, εάν κάνουν δεκαπέντε μέρες πριν κράτηση, μαζί με τους συνοδούς θα έχουν οι ανάπηροι 100% έκπτωση, δηλαδή πάνε δωρεάν και οι συνοδοί 50%. Η ελεύθερη αγορά δεν οδηγεί σε αισχροκέρδεια και δεν σημαίνει ότι όπου λειτουργεί ελεύθερη αγορά, λειτουργεί και ένα μονοπώλιο. Αντίθετα, εμείς πιστεύουμε ότι λειτουργεί ο ανταγωνισμός και ο ανταγωνισμός οδηγεί σε μείωση των τιμών. 
      ΒΕΡΑ ΝΙΚΟΛΑΪΔΟΥ:  Δεν μας είπατε για την τρίτη θέση, κύριε Υπουργέ, που έχει αύξηση 108%.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): 
      Στο βόρειο Αιγαίο, αν πάτε Χίο-Μυτιλήνη σήμερα που είναι δύο εταιρείες ακτοπλοϊκές και συναγωνίζεται η μία την άλλη και δύο εταιρείες οχημάτων, πας με 10 ευρώ. Ε, πείτε μου τώρα εσείς, αν έρθετε από το αεροδρόμιο στα Σπάτα μέχρι την Αθήνα, τι πληρώνετε στο ταξί  για να έρθετε; Σημαίνει, δηλαδή ότι προσφέρονται, λόγω του ανταγωνισμού, ανταγωνιστικές τιμές για την εξυπηρέτηση και για τις διακοπές των Ελλήνων πολιτών.
      Σας ευχαριστώ πολύ. 
      ΠΡΟΕΔΡΕΥΩΝ (Σωτήρης Χατζηγάκης):  Και εμείς σας ευχαριστούμε, κύριε Υπουργέ.
      Επίκαιρες ερωτήσεις δευτέρου κύκλου:
      Κυρίες και κύριοι συνάδελφοι, θα συζητήσουμε  τώρα την πρώτη με αριθμό 832/20.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ  Όθωνα, προς τον Υπουργό Δημόσιας Τάξης, σχετικά με τη λήψη μέτρων αντιμετώπισης των φαινομένων οργανωμένου εγκλήματος στο Ρέθυμνο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Μόλις πρόσφατα, ο εντοπισμός χασισοκαλλιέργειας από ελικόπτερο της αστυνομίας, και η σχετική επιχείρηση των αστυνομικών δυνάμεων κατέληξε σε ανταλλαγή καταιγιστικών πυρών μεταξύ αστυνομικών και αγνώστων που είχαν ακροβολιστεί για να προασπίσουν την συγκεκριμένη χασισοφυτεία. Αν και στο παρελθόν έχει επαναληφθεί παρόμοιο περιστατικό, η σφοδρότητα του συγκεκριμένου επεισοδίου ήταν πρωτόγνωρη για τους αστυνομικούς και είναι εντελώς τυχαίο το γεγονός ότι δεν θρηνήσαμε θύματα, καθώς οι άγνωστοι «υπερασπιστές» των χασισοκαλλιεργειών έχουν αποθρασυνθεί πλήρως. Οι αστυνομικοί αισθάνονται πλήρως εγκαταλελειμμένοι από την πολιτική ηγεσία τους, ενώ οι πολίτες δεν μπορούν πια να περιμένουν καθώς η κατάσταση έχει πλέον φτάσει στα όριά της.
      Ερωτάται ο αρμόδιος Υπουργός: 
      Πρώτον, σκοπεύετε επιτέλους να αναλάβετε τις αναγκαίες πολιτικές πρωτοβουλίες για την αντιμετώπιση των φαινομένων οργανωμένου εγκλήματος που παρουσιάζονται με ιδιαίτερη ένταση σε ορισμένες περιοχές του Ρεθύμνου;
      Δεύτερον, με ποια συγκεκριμένα μέτρα σκοπεύετε να ενισχύσετε το αίσθημα ασφάλειας των πολιτών, αλλά και να προασπιστείτε την ασφάλεια και σωματική ακεραιότητα των αστυνομικών που αντιμετωπίζουν «πολεμικές» συνθήκες κάθε φορά που επιχειρούν να επιβάλουν την τάξη;».
      Ο Υπουργός Δημόσιας Τάξης κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Ευχαριστώ, κύριε Πρόεδρε.
      Ευχαριστώ και γιατί προτάξατε την ερώτηση, γιατί ο συνάδελφος κ. Γιακουμάτος έχει δύο ερωτήσεις να απαντήσει. Ευχαριστώ και το συνάδελφο Ρεθύμνης, τον κ. Όθωνα για την ερώτησή του, διότι φέρνει στην Ολομέλεια της Βουλής ένα πολύ ενδιαφέρον και κρίσιμο θα έλεγα ζήτημα: Το ζήτημα της αστυνόμευσης στο νησί και ιδιαίτερα στην περιοχή Μυλοποτάμου Ρεθύμνης. Σας λέω εισαγωγικά ότι κάνουμε και θα λάβουμε όλα τα διοικητικά και επιχειρησιακά μέτρα που απαιτούνται, έτσι ώστε να φύγει ένα πνεύμα ότι η περιοχή είναι αναστυνόμευτη. 
      Σας ευχαριστώ και για ύφος της επίκαιρης ερωτήσεως, διότι αποτυπώνεται εκεί η ανησυχία σας η τίμια, για να μην γίνει η Κρήτη, το Ρέθυμνο, η περιοχή Μυλοποτάμου, μία εστία εγκληματικότητας. Δεν είναι αυτή η Κρήτη. Δεν είναι τα Ζωνιανά του επεισοδίου αυτού, δεν είναι η δράση της άγριας ζωοκλοπής και πάντως δεν είναι των φυτειών και των ναρκωτικών.
      Έκκληση κάνω προς τους Κρήτες να σταθούν στο επίπεδο που αρμόζει στην ιστορία, στη λεβεντιά, στον πολιτισμό της Κρήτης. Τα παιδιά μας χάνουμε. Δεν εννοείται η «αλληλεγγύη της πιστόλας», η οποία σε τελευταία καταλήγει υπέρ των δραστών οργανωμένου εγκλήματος -στη συγκεκριμένη περίπτωση όπως το οριοθετεί η ερώτηση- των ναρκωτικών.
      Εμείς, όπως οφείλω να δώσω αναφορά, στην υποστήριξη των υπηρεσιών της Αστυνομικής Διεύθυνσης Ρεθύμνης, παρέχουμε Ομάδα Πρόληψης και Καταστολής Εγκληματικότητας, αυτό το σύγχρονο όργανο που λέγεται Ο.Π.Κ.Ε., Τμήμα Αστυνομικών Επιχειρήσεων, Τ.Α.Ε., Ειδική Αστυνομική Υπηρεσία Δίωξης Εγκληματικότητας η ΕΙΔ.ΑΣ.Υ.Δ.Ε. και Εναέρια Μέσα του Σώματος. 
      Λειτουργούν στην Αστυνομική Διεύθυνση Ρεθύμνης τέσσερις ομάδες δίωξης ναρκωτικών στα Τμήματα Ασφαλείας Ρεθύμνου και Περάματος και στα Αστυνομικά Τμήματα Αμαρίου και Σπηλίου. Έλαβε χώρα προσφάτως επιθεώρηση των υπηρεσιών Κρήτης από το γενικό επιθεωρητή νοτίου Ελλάδος τον Αντιστράτηγο Βασίλη Τσιατούρα στην περιοχή Μυλοποτάμου, Ανώγια, Ζωνιανά κ.ο.κ. και συναντήθηκε με τοπικούς φορείς  και κατοίκους. Έγινε σύσκεψη τοπικών φορέων στο Δήμο Γεροποτάμου. Στους αξιωματικούς επισημάνθηκε –και αυτό είναι επίσημη οδηγία- η αυξητική τάση κυρίως ορισμένων σοβαρών εγκλημάτων, η οποία πρέπει να αποσοβηθεί πάση δυνάμει και τονίστηκε η ανάγκη δραστηριοποίησης του προσωπικού στο έπακρον. 
      Μια ευγενή αναφορά που κάνατε στην ερώτησή σας την εκτιμώ ιδιαιτέρως: 
      Από το 2004 μέχρι το 2005 στα Ζωνιανά όρη καταγράφηκαν παρόμοιες, με το συμβάν της 14.6.2006, περιπτώσεις. Κατά το χρονικό διάστημα από 22.1.1994, την προηγηθείσα δεκαετία, άλλα δεκατέσσερα σοβαρά περιστατικά ήταν ίσης απαξίας με τα προηγούμενα. 
      Καταθέτω έναν πίνακα στα Πρακτικά, ο οποίος μας ισορροπεί τα πράγματα -δηλαδή ούτε απαισιοδοξία ούτε αισιοδοξία- και μπορώ να πω μας δημιουργεί, μια απαρχή αισιοδοξίας. 
      Στην Κρήτη, η οποία θέλει να συνοδεύεται από κάποιες αναφορές ως αναστυνόμευτη, έχουμε γύρω στις χίλιες πεντακόσιες εξήντα συλλήψεις για ναρκωτικά από 1.1.2004 έως 30.4.2006 εκ των οποίων τριακόσιοι ογδόντα έξι παρεπέμφθησαν, εδιώχθησαν κατηγορηθέντες για εμπορία ναρκωτικών.
      (Στο σημείο αυτό ο Υπουργός Δημόσιας Τάξης κ. Πολύδωρας καταθέτει για τα Πρακτικά τον προαναφερθέντα πίνακα ο οποίος έχει ως εξής:
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Καταλήγω, κύριε Πρόεδρε, σ’ αυτή την οφειλόμενη αναφορά στην αγωνιώδη ερώτηση του συναδέλφου ότι κατά τα έτη 2000 και 2003 στο Νομό Ρεθύμνης –για να δείξουμε την «παλαιότητα της αμαρτίας»- ανευρέθησαν τριάντα τρεις φυτείες ινδικής κάνναβης και επτά χιλιάδες επτακόσια ενενήντα οκτώ δενδρύλλια τα οποία κατασχέθηκαν. 
      Κατά τα έτη 2004 και 2005 ανευρέθησαν ογδόντα τέσσερις φυτείες, έναντι τριάντα τριών και κατασχέθηκαν είκοσι δύο χιλιάδες ογδόντα τρία δενδρύλλια.
      Προχωρούμε ασυνθηκολόγητοι, αταλάντευτοι και ασυμβίβαστοι με αυτό το κακό –σήμερα είναι και ημέρα κατά των ναρκωτικών διεθνώς- για να διαδηλώσουμε ότι δεν έχουμε ούτε ένα παιδί για χάσιμο, ότι καμιά ανοχή στον έμπορο-διακινητή των ναρκωτικών και προπαντός εκείνον που θέλει να κάνει καλλιέργεια και φυτείες οπουδήποτε και στον Μυλοπόταμο, για να σημειώνουμε ότι και η Κρήτη, όπως όλη η Ελλάδα, θα είναι μια όαση ασφάλειας, ειρήνης και δίωξης των ναρκωτικών. Έχουμε βέβαια το θέμα της πρόληψης και από την οικογένεια και από το σχολείο και από την αστυνομία, αλλά το ασυμβίβαστο και ασυνθηκολόγητο στη δίωξη κατά των ναρκωτικών να το θεωρείτε, κύριοι συνάδελφοι, δεδομένο. Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Όθωνα, έχετε το λόγο.
      ΕΜΜΑΝΟΥΗΛ ΟΘΩΝΑΣ: Ευχαριστώ, κύριε Πρόεδρε.
      Θα είμαι σύμφωνος, κύριε Υπουργέ, ότι η εικόνα της Κρήτης, του Ρεθύμνου, της ευρύτερης περιοχής του Μυλοποτάμου το 2006, δεν είναι η εικόνα των προβλημάτων που στην ερώτησή μου περιγράφω. Ποτέ δεν ήταν άλλωστε αυτή η εικόνα της Κρήτης. ‘Όμως, θα μου επιτρέψετε να σας πω ότι με την ένταση με την οποία εκδηλώνονται φαινόμενα οργανωμένου εγκλήματος –και θα επιμείνω στην έκφραση- δεν είναι δυνατόν να παραπέμπουμε τη λύση τους ούτε στην ιστορία ούτε στη φιλοτιμία ούτε στον κοινωνικό αυτοματισμό. 
      Το ερώτημα εν έτει 2006, κύριε Υπουργέ, είναι αν υπάρχει ελληνικό κράτος που ασκεί το ρόλο του σε όλη την ελληνική επικράτεια ή όχι. Και αν όχι, όπως αποδεικνύεται, κατ’ επανάληψη και με διαχρονικότητα, θα συμφωνήσω και από το Βήμα της Βουλής, εγώ δε θα μπω στη λογική, ξέρετε, την πολύ εύκολη, πόσους συλλάβαμε πρόπερσι και προ του 2004 και μετά. Θεωρώ ότι το θέμα είναι πάρα πολύ σοβαρό για μια τέτοια προσέγγιση. 
     Θα ήθελα, λοιπόν, να σας πω ότι έχουμε αστυνομικές επιχειρήσεις που τρέπονται σε άτακτη φυγή, κατ’ επανάληψη, που σύμφωνα με ανακοίνωση της Ένωσης Αστυνομικών Υπαλλήλων Ρεθύμνου, συγκεκριμένες περιοχές είναι άβατες για τις αστυνομικές δυνάμεις και δεν μπορούν να πλησιάσουν, και στέλνετε υπηρεσιακούς παράγοντες τους οποίους επικαλεστήκατε, οι οποίοι προβαίνουν σε ατυχέστατες δηλώσεις. Και σας έκανα ερώτηση με την κοινοβουλευτική διαδικασία. Για τις δηλώσεις του κυρίου Τσιατούρα αναφέρομαι, που αφού ήπιε μερικές τσικουδιές, έβγαλε το συμπέρασμα ότι δεν υπάρχει κανένα πρόβλημα στην ευρύτερη περιοχή και γίνεται καταγέλαστος και αυτός και το σώμα της Ελληνικής Αστυνομίας, δεκαπέντε μέρες μετά. 
      Θέλω να σας πω ότι όσο και αν θέλω να παρακολουθήσω αυτή την προσπάθειά σας, με φιλολογικά στοιχεία στα οποία διακρίνεστε, με μια προσέγγιση αρκετά λογοτεχνική, ότι το ζήτημα είναι αμείλικτο και πρέπει να μας βρει ενωμένους όλους, να απαντήσουμε ως πολιτικό σύστημα. Αλλά αυτή τη στιγμή, πείτε μας εσείς, ως υπεύθυνη Κυβέρνηση, πότε, πώς και με ποιο τρόπο το κράτος θα δείξει ότι υπάρχει, ότι είναι σοβαρό και  ότι ασκεί το ρόλο του σε όλες εκείνες τις περιοχές, που πολύ μικρές μειοψηφίες, ακόμα και στο ίδιο το χωριό που εσείς κάνατε ονομαστική αναφορά και το οποίο καταδικάσατε σε διοικητική απομόνωση με την πρόσφατη τροπολογία που το αποσχίσατε από το δήμο που λειτουργούσε και το κάνατε κοινότητα. Και εκεί η πλειοψηφία των κατοίκων είναι η πρώτη που πλήττεται από αυτές τις συμπεριφορές. Λοιπόν, μια αποθρασυμένη μειοψηφία προσβάλλει το κράτος, την περιοχή και δημιουργεί τέτοια προβλήματα. 
      Και περιμένω, όχι εγώ, κύριε Υπουργέ -και νομίζω ότι καταλαβαίνετε την αγωνία μου- οι πολίτες του Ρεθύμνου, της Κρήτης, που νοιώθουν να εντείνεται η ανασφάλειά τους καθημερινά θέλουν συγκεκριμένες πια απαντήσεις από όλους μας. Τέρμα τα λόγια, οι συσκέψεις, οι διαπιστώσεις και οι καταγγελίες.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε ‘Οθωνα.
      Ορίστε, κύριε Υπουργέ, έχετε το λόγο.
      ΒΥΡΩΝ ΠΟΛΥΔΩΡΑΣ (Υπουργός Δημόσιας Τάξης): Δημόσιο έπαινο απευθύνω στο ύφος και στο περιεχόμενο της προφορικής ανάπτυξης της ερώτησης, στο Βουλευτή κ. ‘Οθωνα. 
      Θέλω να ανταποκριθώ ευθέως στο πνεύμα της ενότητας που περιείχετο στην έκκληση που κάνατε. Ναι, να ενώσουμε τις δυνάμεις μας προκειμένου να εξουδετερώσουμε το κακό, όση ηλικία και αν έχει και όση ένταση και αν προσλαμβάνει. 
      Θεωρώ υποχρέωσή μου, κύριε συνάδελφε, να αποκαταστήσω τα πράγματα, όσον αφορά έναν πολύ σπουδαίο αξιωματικό καθώς ξέρετε, τον Αντιστράτηγο Βασίλη Τσιατούρα, επιθεωρητή Νότου. Ποτέ δεν είπε ότι όλα είναι ειδυλλιακά. Έχω αναφορά και του ιδίου βεβαίως -που μπορεί να τη θεωρήσουμε ότι είναι μειωμένης αξιοπιστίας γιατί αφορά το άτομό του- και από τους υπηρεσιακούς παράγοντες. Διευκρίνισε ότι δεν υπάρχει άβατο πουθενά στη Κρήτη και στην Επικράτεια. Αυτό είναι το θέμα, ότι δεν υπάρχει άβατο ως αναστυνόμευτη εστία. Και εγώ το κηρύττω, ενώ ξέρω τα συμβαίνοντα. Το κηρύττω συνειδητά. Δεν θα συνομολογήσω ποτέ ότι παρητήθη η δημοκρατική νομιμότητα, το κράτος, από οποιαδήποτε εστία. Αυτό είναι και το περιεχόμενο του λόγους σας για το οποίο σας απηύθυνα έπαινο.
      Τα διοικητικά και επιχειρησιακά μέτρα δεν είναι της παρούσης να τα αναπτύξω, μολονότι δύναμαι να τα αναπτύξω και έχω και τα έγγραφα σχέδια. 
      Θέλω να πω σ’ εσάς και στην Εθνική Αντιπροσωπεία ότι είναι πολύτιμη η δήλωσή σας και θέλω να είναι και όλων των υπολοίπων Βουλευτών και παραγόντων του δημοσίου βίου της ευρύτερης περιοχής. Εγώ το χρειάζομαι. Εντός των ημερών θα λάβει χώρα μια σύσκεψη όλων των παραγόντων του νομού για να μιλήσουμε, όχι για κοινωνικό αυτοματισμό, αλλά για τη δήλωση βουλήσεως όλων των επωνύμων του δημοσίου βίου. Η δήλωση βουλήσεως η δική μας, του Υπουργού και της Κυβέρνησης, λέει: «Ναι, θα κατασφαλίσουμε το αίσθημα ασφάλειας των πολιτών, την ηρεμία και τη νομιμότητα και στην περιοχή του Ρεθύμνου και σε όλο το νησί».
       Είμαστε αποφασισμένοι και ας λάβουν πολύ σοβαρά αυτήν την ειδοποίηση που τους κάνω. Δεν είμαι εδώ, για να φοβερίζω πολίτες ή να αναπτύσσω φιλολογικά λογύδρια, όπως είπατε. Είμαι εδώ, για να διατυπώσω μέτρα που σας ανέφερα και την απόφαση να κατασφαλίσουμε ένα τοπίο δημοκρατικής νομιμότητας και στο Ρέθυμνο και προπαντός να χτυπήσουμε το οργανωμένο έγκλημα είτε είναι στα ναρκωτικά είτε στα άλλα ειδεχθή και απαράδεκτα σε άλλες περιοχές –όχι στη στενή του Ρεθύμνου- εγκλήματα που λαμβάνουν χώρα, όπως παραδείγματος χάριν το να προκαλούν, να προσβάλλουν την οικιακή ειρήνη, να καταστρέφουν περιουσίες ή ποσότητες οίνου, ή να γίνονται ζωοκλοπές. Το ξέρουμε το θέμα, συντάσσεται σχέδιο δράσης επιχειρησιακά και πάντως λαμβάνονται και διοικητικά μέτρα, για να έχουμε μια Κρήτη καθαρή, ειρηνική, κόντρα στην εγκληματικότητα. 
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Θα συζητηθεί η τρίτη με αριθμό 831/20-6-2006 επίκαιρη ερώτηση του  Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τη λήψη μέτρων κοινωνικής και στεγαστικής συνδρομής για τη στήριξη των αστέγων της χώρας μας κ.λπ..
      Το περιεχόμενο της επίκαιρης ερώτησης του κ. Κουβέλη έχει ως εξής: 
      «Πρόσφατη έρευνα της Μ.Κ.Ο. «Κλίμακα» κατέδειξε ότι το φαινόμενο των ατόμων που διαβιούν χωρίς στέγη ολοένα και αυξάνεται ιδιαίτερα στις μεγαλουπόλεις. 
      Σύμφωνα με τα στοιχεία της έρευνας το 33,7% αυτών διαβιεί εκτός στέγης για χρονικό διάστημα έως ένα χρόνο, το 15,8% για διάστημα έως δύο χρόνια, το 23,5% για χρονικό διάστημα έως πέντε χρόνια και το 23% για διάστημα πάνω από πέντε χρόνια. 
      Επίσης, από τα στοιχεία της έρευνας προκύπτει ότι η μέση ηλικία των αστέγων είναι σαράντα επτά έτη και το 75,5% αυτής της πληθυσμιακής ομάδας αντιμετωπίζει το πρόβλημα εξαρτήσεων από ουσίες. 
      Δεδομένου ότι μέρος της πληθυσμιακής ομάδος αυτής έχει εργαστεί κατά το παρελθόν και έχει καταβάλει εισφορές υπέρ εργατικής εστίας και κατοικίας, αλλά και του θεσμικού ρόλου του Οργανισμού Εργατικής Κατοικίας (Ο.Ε.Κ.) και του Οργανισμού Εργατικής Εστίας (Ο.Ε.Ε.) για παροχή στεγαστικής και πολιτιστικής συνδρομής για τους εργαζόμενους και ανέργους της χώρας, ερωτώνται οι κύριοι Υπουργοί: 
      Ποιες δράσεις και έργα υλοποιήθηκαν και ποια ποσά διατέθηκαν από εθνικούς και κοινοτικούς πόρους για τη στεγαστική και πολιτιστική συνδρομή αυτής της πληθυσμιακής ομάδος κατά την τελευταία πενταετία; 
      Ποια η θέση της Κυβέρνησης για τη διεύρυνση του ισχύοντος θεσμικού πλαισίου, ώστε να παρέχεται η δυνατότητα στεγαστικής συνδρομής (προσωρινής ή μόνιμης) γι’ αυτήν την κατηγορία των πολιτών μας από το στεγαστικό πρόγραμμα του Ο.Ε.Κ. και του Ο.Ε.Ε.;»
      Στην επίκαιρη ερώτηση του κ. Κουβέλη θα απαντήσει ο Υφυπουργός Απασχόλησης και  Κοινωνικής Προστασίας κ. Γεράσιμος Γιακουμάτος. 
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ευχαριστώ, κύριε Πρόεδρε. 
      Όπως σε όλη την Ευρώπη και σε όλον τον κόσμο, έτσι και στη χώρα μας ειδικά τα τελευταία δεκαπέντε χρόνια δημιουργούνται αυτοί οι περίφημοι clochards, εκείνοι δηλαδή οι οποίοι είναι άστεγοι ή είναι στο περιθώριο και είναι ένα μεγάλο κοινωνικό πρόβλημα. Καθ’ ο αφορά το Υπουργείο Απασχόλησης και Κοινωνικής Προστασίας, κύριε Κουβέλη, θέλω να σας διαβεβαιώσω ότι γίνονται πάρα πολλά, όμως πρέπει να γνωρίζετε ότι, για να πάρει κάποιος σπίτι από την Εργατική Κατοικία ή παροχές από την Εργατική Εστία, πρέπει να είναι δικαιούχος. 
      Δεν είναι χρήματα του κρατικού προϋπολογισμού. Είναι χρήματα -που διαχειριζόμαστε- εργαζομένων και εργοδοτών.
      Όσοι, λοιπόν, από αυτούς τους αστέγους ανήκουν σε αυτήν την κατηγορία -όπως αναφέρετε στην ερώτησή σας- έχουν εργαστεί, δηλαδή, κάποιο διάστημα, τότε δικαιούνται άμεσα να πάρουν σπίτι από την Εργατική Κατοικία. Το πρόβλημα, βέβαια, είναι αν οι ίδιοι, που φτάνουν εκεί, το θέλουν. 
      Το κράτος όμως και ειδικά η Κυβέρνηση της Νέας Δημοκρατίας έχει διευρύνει πάρα πολύ τα όρια για τους δικαιούχους, οι οποίοι μπορούν να πάρουν σπίτι από την Εργατική Κατοικία.
      Θα σας φέρω ένα παράδειγμα, κύριε Κουβέλη: Δικαιούται κάποιος και με πεντακόσια ένσημα ακόμα, δηλαδή ενάμισι χρόνο δουλειάς –σε ολόκληρο εργασιακό βίο- και με οκτακόσια ένσημα να πάρει σπίτι, αν κάποια στιγμή του εργασιακού του βίου είναι ασφαλισμένος στο Ι.Κ.Α.. Αυτή είναι μία κατηγορία. 
      Το Υπουργείο Απασχόλησης είναι υπερήφανο ότι έχει εξαντλήσει όλα τα περιθώρια για να μπορέσουν να στεγαστούν αυτοί οι συμπολίτες μας.
      Το θέμα των αστέγων, που αντιμετωπίζουν έντονα οικονομικά και κοινωνικά προβλήματα, αντιμετωπίζεται και από το Υπουργείο Υγείας και Κοινωνικής Αλληλεγγύης. Και καλό θα είναι να κάνετε μία ερώτηση στο Υπουργείο Υγείας και Κοινωνικής Αλληλεγγύης, για να σας απαντήσουν λεπτομερώς ποια προγράμματα έχουν.
      Θέλω να σας θυμίσω ότι και στους πρόσφυγες, που αιτούν άσυλο, παρέχεται διαμονή, σίτιση, περίθαλψη και προσωρινή στήριξη σε κέντρα διαμονής δυναμικότητας χιλίων εκατό ατόμων.
      Επίσης, θέλω να σας υπενθυμίσω, κύριε Κουβέλη, ότι και η Τοπική Αυτοδιοίκηση και ο Δήμος Αθηναίων και άλλοι δήμοι παρέχουν κατοικία, διαμονή σε αστέγους. 
      Το πρόβλημα στέγης των ανθρώπων αυτών –που υπάρχει εδώ και δεκαπέντε χρόνια- είναι ένα πρόβλημα το οποίο πράγματι πρέπει να το δούμε συνολικά ως κράτος πρόνοιας, γιατί νομίζω ότι θα οδηγήσει σε μεγάλο κοινωνικό αποκλεισμό. Είναι κάτι που πρέπει η χώρα να το προλάβει, πριν φτάσουμε στην κατάσταση της Γαλλίας ή της Αγγλίας ή άλλων χωρών, οι οποίες έχουν πολύ μεγάλο αριθμό τέτοιων πολιτών, clochards.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υφυπουργέ, θα έπρεπε βεβαίως να δείτε το σύνολο της επικαίρου ερωτήσεως, για να διαπιστώσετε ότι έχω απευθυνθεί και στο Υπουργείο Υγείας και Κοινωνικής Αλληλεγγύης.
      Κατά συνέπεια –και είναι ένα γενικότερο ζήτημα, κύριε Πρόεδρε- όταν ένας Υπουργός είναι αρμόδιος να απαντά, θα πρέπει να έχει τουλάχιστον βασικά πληροφοριακά στοιχεία του επίσης ερωτουμένου άλλου Υπουργείου. 
      Αυτό για την τάξη του Κανονισμού του κοινοβουλευτικού ελέγχου που αυτήν την ώρα έχουμε.
      Κύριε Υπουργέ, η ομολογία σας ότι είναι υπαρκτό το πρόβλημα κι ότι πρόκειται να μεγαλώσει εάν δεν λάβει η πολιτεία τα αναγκαία μέτρα, δεν αποτελεί απάντηση στο συγκεκριμένο μεγάλο ερώτημα, το οποίο είναι το εξής: Τι γίνεται με τα περίπου δεκαεπτά χιλιάδες άτομα, τα οποία στερούνται στέγης; 
      Αυτοί, κύριε Υπουργέ, δεν είναι τυπικοί δικαιούχοι, όπως είναι κάποιοι άλλοι. Κι εδώ δεν πρόκειται για αξιοποίηση κάποιου λογαριασμού που χειρίζεται το Υπουργείο. Εδώ πρόκειται για άτομα, τα οποία ζουν σ’ ένα ιδιαίτερο κοινωνικό καθεστώς. Θέλετε με δική τους ευθύνη; Βεβαίως με δική τους ευθύνη. Πρόκειται όμως και για άτομα, τα οποία δεν έχουν ευθύνη, όπως είναι οι μετανάστες, όπως είναι οι ROMA, όπως είναι γυναίκες, οι οποίες έχουν εκδιωχθεί από το σπίτι τους, τα λεγόμενα θύματα ενδοοικογενειακής βίας, αλλά και ανήλικα άτομα, που εγκαταλείπουν την οικογενειακή εστία. 
      Αυτή η κατηγορία των συμπολιτών μας είναι εντοπισμένη και από το Ευρωπαϊκό Παρατηρητήριο, το οποίο μας ειδοποιεί –και ορθά- να πάρουμε μέτρα, διαφορετικά το πρόβλημα θα μεγαλώσει και όσο περνάει ο καιρός θα καθίσταται δυσεπίλυτο.
      Εγώ ακριβώς γι’ αυτά τα ζητήματα σας ερώτησα. Όχι για τους δικαιούχους που τυπικά έχουν το δικαίωμα να ζητήσουν στέγη από την Εργατική Κατοικία, αλλά για συγκεκριμένες πληθυσμιακές κατηγορίες, οι οποίες ναι μεν σήμερα μπορεί να φαίνονται μικρές, αλλά κάθε μέρα μεγαλώνουν και περισσότερο.
      Εγώ θα αξιοποιήσω τη δική σας παρατήρηση: Εάν δεν σπεύσει η Κυβέρνηση, αν δεν σπεύσει η πολιτεία, το φαινόμενο κάποιων άλλων ευρωπαϊκών χωρών θα εγκατασταθεί και στην Ελλάδα.
      Γι’ αυτά τα άτομα και γι’ αυτές τις κατηγορίες σας ερωτώ και προφανώς αυτό προκύπτει από την ερώτησή μου και όχι για εκείνους που δικαιούνται ιδιαίτερης στέγης βάσει των υπαρχόντων νόμων και των υπαρχουσών ρυθμίσεων. Γι’ αυτά τα άτομα σας ομιλώ. Αυτά τα άτομα έχουν την ιδιαίτερη ευαίσθητη διάστασή τους και σ’ αυτά πρέπει να αναφέρεται μια πολιτική η οποία απουσιάζει. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη. 
      Ο κύριος Υπουργός έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Κουβέλη, με όλη τη συμπάθεια και την εκτίμηση που σας έχω, δεν θα ξιφουλκήσω για την τυπικότητα, αλλά θα μπω στην ουσία. 
      Θα ξαναδιαβάσω την ερώτησή σας, στην οποία λέτε:«Δεδομένου ότι μέρος της πληθυσμιακής ομάδας αυτής έχει εργαστεί κατά το παρελθόν και έχει καταβάλλει εισφορές υπέρ Εργατικής Εστίας και Κατοικίας, αλλά και του θεσμικού ρόλου το Οργανισμού Εργατικής Κατοικίας...». 	Μόνο σε αυτό αναφέρεστε εδώ. 
      Όμως, αυτό είναι το τυπικό. Το ουσιαστικό, για το οποίο έχετε δίκιο, είναι ένα: Ήρθα εδώ να απαντήσω εκ μέρους της Κυβέρνησης γι’ αυτά τα προβλήματα. Σας έδωσα ενδεικτικά μερικά στοιχεία του Υπουργείου Αλληλεγγύης, όπου πραγματικά υπάρχει απάντηση και έχουμε συνεννοηθεί και με τον αρμόδιο Υφυπουργό. 
      Σας είπα, λοιπόν, ότι στους πρόσφυγες παρέχεται άσυλο, διαμονή, σίτιση, περίθαλψη και στήριξη στα προσωρινά κέντρα διαμονής. Σας είπα ότι και για τους ROMA υπάρχει ειδικό πρόγραμμα, το οποίο δίνει τη δυνατότητα απόκτησης κατοικίας. Πρέπει να ξέρετε ότι υπάρχει το Εθνικό Κέντρο Κοινωνικής Αλληλεγγύης, το οποίο διαθέτει τη γραμμή επικοινωνίας 197, που λειτουργεί είκοσι τέσσερις ώρες το εικοσιτετράωρο και η οποία παρεμβαίνει για να στηρίξει αυτά τα άτομα, όταν χρειαστεί. 
      Άρα, λοιπόν, και μέσω των νομαρχιών και μέσω της Τοπικής Αυτοδιοίκησης, υπάρχουν όλες εκείνες οι παρεμβάσεις του κράτους όταν και όποτε χρειαστεί –σας είπα ότι λειτουργεί η γραμμή 197 όλο το εικοσιτετράωρο- και το Κράτος Πρόνοιας παρεμβαίνει σε αυτούς τους τραγικά αδύναμους συμπολίτες μας για να βοηθήσει δείχνοντας την ευαισθησία του. 
      Και άλλα πρέπει να γίνουν και άλλα θα κάνουμε, αλλά η ερώτηση αφορά τον Ο.Ε.Κ.. Στον Ο.Ε.Κ., όση διάθεση και αν έχουμε, δεν μπορούμε να δώσουμε χρήματα, δεν μπορούμε να δώσουμε ούτε ένα ευρώ, εάν δεν είναι δικαιούχος. Αυτό είναι κάτι που το επιτάσσει και το Σύνταγμα και οι νόμοι του κράτους. 
      ΦΩΤΗΣ ΚΟΥΒΕΛΗΣ: Βέβαια το Σύνταγμα δεν λέει τέτοια πράγματα, αλλά αυτό είναι άλλη υπόθεση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Επόμενη είναι η δεύτερη με αριθμό 836/20-6-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου  Τσιόγκα προς τους Υπουργούς Τουριστικής Ανάπτυξης και Απασχόλησης και Κοινωνικής Προστασίας, σχετικά με τις απολύσεις προσωπικού στο ξενοδοχείο SAN STEFANO στην Κέρκυρα κ.λπ.. 
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής: 
      «Μετά από απόφαση της Ανώνυμης Εταιρείας του ξενοδοχείου SAN STEFANO, που λειτουργεί στην Κέρκυρα, στάλθηκε από τη Διοίκηση εξώδικο σε Νομαρχία, Επιθεώρηση Εργασίας και Σύνδεσμο Ξενοδοχοϋπαλλήλων, όπου γίνεται λόγος για σημαντικές ζημιές και έλλειψη κάθε προοπτικής ανόρθωσης της πορείας του ξενοδοχείου υπό τις παρούσες συνθήκες. Στα πλαίσια αυτά, κάλεσε τους εργαζόμενους να πάρουν τις αποζημιώσεις και να βρουν αλλού την τύχη τους. 
      Αυτά έγιναν τη στιγμή που η διοίκηση του ξενοδοχείου πριν λίγες μέρες είχε δεσμευτεί ότι όχι μόνο δεν θα κλείσει, αλλά θα επαναπροσλάβει όλο το προσωπικό της περσινής σεζόν, γιατί υπήρχαν κρατήσεις μέχρι το Σεπτέμβρη. 
      Η ενέργεια αυτή της εταιρείας αποτελεί συνέχεια των προσπαθειών της για μείωση του προσωπικού, αφού στο πλαίσιο του 2% είχε προχωρήσει το προηγούμενο διάστημα σε απολύσεις εργαζομένων. Σημειώνουμε ότι τα τελευταία χρόνια έγιναν πολλές ανακαινίσεις ξενοδοχείων, χρησιμοποιώντας τα κίνητρα που δόθηκαν από τις Κυβερνήσεις τόσο της Νέας Δημοκρατίας όσο και του ΠΑ.ΣΟ.Κ. Ποτέ όμως δεν πάρθηκαν από τις κυβερνήσεις μέτρα προστασίας των εργαζομένων αυτών των μονάδων, κάτι που δείχνει την ταξική λογική που κυριαρχεί, εκτός εκεί όπου οι οργανώσεις των εργαζομένων επέβαλαν συμφωνίες που διασφάλιζαν μέρος του εισοδήματος, των ασφαλιστικών δικαιωμάτων και τη διασφάλιση των θέσεων εργασίας των ήδη εργαζόμενων στη μονάδα με το σύνολο των δικαιωμάτων. 
      Τα σχέδια της διοίκησης της συγκεκριμένης εταιρείας βρίσκουν αντίθετους τους εργαζόμενους, οι οποίοι αγωνιστικά διεκδικούν την προστασία της εργασίας και των δικαιωμάτων τους. 
      Ερωτώνται οι κύριοι Υπουργοί τι μέτρα θα πάρει η Κυβέρνηση για να μη γίνουν οι παράνομες απολύσεις και να προστατευθούν τα δικαιώματα των εργαζόμενων με πρώτο το δικαίωμα τη μόνιμη και σταθερή εργασία.».
      Στην επίκαιρη ερώτηση του κ. Τσιόγκα θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος. 
      Κύριε Υπουργέ έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πράγματι έχει δίκιο ο συνάδελφος. Το Τμήμα Κοινωνικής Επιθεώρησης Κέρκυρας άμεσα, στις 22-5-2006, έκανε στα πλαίσια μιας συμφιλιωτικής διαδικασίας κάθε δυνατή προσπάθεια για να μην απολυθούν οι άνθρωποι αυτοί. Η εταιρεία τότε δεν έκανε απόλυση. Και έρχεται στις 6 Ιουνίου και στέλνει χαρτί στο νομάρχη, ο οποίος είναι ο καθ’ ύλην αρμόδιος για ομαδικές απολύσεις. 
      Ξέρετε, κύριε Τσιόγκα, ότι εμείς είμαστε εναντίον των ομαδικών απολύσεων. Βέβαια, αυτό είναι θέμα του νομάρχη και δεν αφορά το Υπουργείο Απασχόλησης, γιατί εκεί λέει ο νόμος ότι πρέπει να απευθυνθεί. Πιστεύω ότι και μετά από συνεννόηση και με το νομάρχη, ούτε ο νομάρχης θα κάνει αποδεκτές, μόλις λήξει ο χρόνος, τις ομαδικές απολύσεις και το πρόβλημα παραμένει ότι αυτό το ξενοδοχείο κλείνει. 
      Η πραγματικότητα είναι σκληρή, κύριε Τσιόγκα. Σε μια ελεύθερη κοινωνία δεν μπορεί να μην ανοίγει μια επιχείρηση και να μην κλείνει, σας το έχω ξαναπεί.  Ειδικά τα ξενοδοχεία -όπως πολύ καλά ξέρετε- και το 2005 είχαν μια πολύ μεγάλη αύξηση και μάλιστα οι προσλήψεις ήταν πολύ περισσότερες από άλλες χρονιές στον τομέα των ξενοδοχοϋπαλλήλων και φέτος θα υπάρξει πολύ μεγαλύτερη αύξηση τουρισμού και λειτουργίας μονάδων ξενοδοχειακών. 
      Βέβαια, σας το έχω ξαναπεί: Πείτε μου μία χώρα του κόσμου -ακόμα και στην Κούβα του Φιντέλ Κάστρο- όπου, αν κλείσει ένα ιδιωτικό ξενοδοχείο, πάει ο Φιντέλ Κάστρο, πάει η Κυβέρνηση και εξασφαλίζει τις αορίστου χρόνου εργασίες! Σας το έχω πει: Δεν μπορεί σε μια ελεύθερη οικονομία να υπάρχει ιδιωτική πρωτοβουλία με τη διασφάλιση, όταν υπάρχει ζημιά, του κράτους και, όταν υπάρχει κέρδος, να πηγαίνει στον επιχειρηματία. Κύριε Τσιόγκα, έχουμε άλλη φιλοσοφία. Το κράτος παρεμβαίνει με μέτρα κοινωνικής πολιτικής και βοηθάει, αλλά, όπως ζητάτε εσείς εδώ να εξασφαλιστούν μέσω αυτού του κλεισίματος σταθερές θέσεις αορίστου χρόνου, έτσι θα σας παρακαλέσω πολύ να μου φέρετε μια διάταξη ενός κράτους, να μου φέρετε ένα μοντέλο –σας το έχω πει επανειλημμένως- να το μελετήσει η Κυβέρνηση και -αν χρειαστεί- να το  νομοθετήσει. Φέρτε μου ένα μοντέλο!
      ΔΗΜΗΤΡΙΟΣ ΤΣΙΟΓΚΑΣ: Επειδή….
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα, μισό λεπτό, να σας δώσω το λόγο! Βιάζεστε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, νόμισα ότι θέλετε να σχολιάσετε την ομιλία του κυρίου Υπουργού!
      ΠΡΟΕΔΡΕΥΩΝ (Σωτήρης Χατζηγάκης): Όχι, αλλά νομίζω ότι πρέπει να ακολουθηθεί μια τάξη, αυτό λέω! Ξέρετε πολύ καλά, διότι περάσατε από αυτήν τη θέση, ότι το Προεδρείο δεν σχολιάζει, απλώς ακούει.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ήταν γαργαλιστική…
      ΠΡΟΕΔΡΕΥΩΝ (Σωτήρης Χατζηγάκης): Τότε, σε εκείνους πρέπει να απευθυνθείτε!
      Ορίστε, κύριε Τσιόγκα, έχετε το λόγο. Μην ανησυχείτε, θα μηδενίσω το ρολόι. Άλλωστε, είμαι πολύ γαλαντόμος, σε εσάς τουλάχιστον, λόγω θεσσαλικής προέλευσης! Υπάρχει κατανόηση.
      ΔΗΜΗΤΡΙΟΣ ΤΣΙΟΓΚΑΣ: Υπάρχει ανοχή από το Προεδρείο, όμως κάθε φορά που θέτουμε συγκεκριμένα προβλήματα των εργαζομένων με απολύσεις στην Κυβέρνηση ο κύριος Υπουργός θέλει να κάνει συγκρίσεις με την Κούβα. 
      ΛΕΩΝΙΔΑΣ ΓΡΗΓΟΡΑΚΟΣ: Εσείς ρωτάτε ή απαντάτε τώρα;
      ΔΗΜΗΤΡΙΟΣ ΤΣΙΟΓΚΑΣ: Με συγχωρείτε, έχετε πρόβλημα;
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα.
      ΔΗΜΗΤΡΙΟΣ ΤΣΙΟΓΚΑΣ: Στην Κούβα, κύριε Υπουργέ, έχουν όλοι δουλειά, δεν υπάρχει ανεργία. Έχουν όλοι εξασφαλισμένα τα πάντα. 
      ΚΩΝΣΤΑΝΤΙΝΟΣ ΤΑΣΟΥΛΑΣ: Και την ελευθερία τους!
      ΔΗΜΗΤΡΙΟΣ ΤΣΙΟΓΚΑΣ: Βεβαίως, και την ελευθερία τους και τα πάντα έχουν και θα πω παρακάτω τι έχουν εδώ οι ξενοδοχοϋπάλληλοι, οι εργαζόμενοι, οι άνεργοι και οι συνταξιούχοι. Δεν είναι το ίδιο, είναι μέρα με νύχτα. Μακάρι, οι εργαζόμενοι να καταλάβουν ότι τους έχετε αλυσίδες στα πόδια, να ξεσηκωθούν, να αλλάξουν τους συσχετισμούς, να ανατρέψουν αυτήν την κατάσταση και να γίνουν οι ίδιοι εξουσία, να πάρουν την εξουσία στα χέρια τους, όπως είναι στην Κούβα, όπου ο λαός έχει την εξουσία.
      Βέβαια, για να έρθουμε στο θέμα, είναι αρκετά χρόνια που οι κυβερνήσεις και της Νέας Δημοκρατίας και του ΠΑ.ΣΟ.Κ. παρουσιάζουν τον τουρισμό ως τη μεγάλη βιομηχανία, ως την ατμομηχανή της οικονομίας της χώρας. Μάλιστα αυτά τα επιχειρήματα χρησιμοποιήθηκαν κατά κόρον και την περίοδο των Ολυμπιακών Αγώνων, όμως καμιά οικονομία δεν μπορεί να στηριχτεί στον τουρισμό, για τον πολύ απλό λόγο ότι σήμερα τα διεθνή τουριστικά γραφεία τους τουρίστες τους πάνε όπου θέλουν. Με βάση τις συμφωνίες που απαιτούν οι ίδιοι οι tour operators πάνε όπου θέλουν τους τουρίστες. Συνεπώς, λοιπόν, καμιά οικονομία δεν μπορεί να στηριχτεί στον τουρισμό, να τα αφήσετε αυτά. Φέτος μπορεί να έχεις και του χρόνου μπορεί να μην έχεις, να τους πάνε αλλού. 
      Δεύτερον, οι tour operators, τα τουριστικά γραφεία, οι μεγάλες ξενοδοχειακές μονάδες ενδιαφέρονται για το συνεδριακό και τον ποιοτικό τουρισμό. Εμείς μιλάμε για άλλο τουρισμό, για το λαϊκό τουρισμό, όπου θα έχει το δικαίωμα και τη δυνατότητα η λαϊκή οικογένεια να κάνει διακοπές. Φέτος ούτε μια βδομάδα διακοπές δεν θα κάνουν εργάτες, άνεργοι, συνταξιούχοι.
      Ούτε μια μέρα δεν θα πάνε διακοπές. Μη μιλάτε, λοιπόν, για τουρισμό και ανάπτυξη. Όμως κανένας δεν μπορεί ταυτόχρονα να αγνοήσει και τα ταξικά χαρακτηριστικά αυτής της ανάπτυξης, η οποία είναι πολύ συγκεκριμένη με την συγκέντρωση του τουριστικού κλάδου σε λιγότερα χέρια. Βλέπουμε να κλείνουν μικρές ξενοδοχειακές μονάδες και ενοικιαζόμενα δωμάτια δεν δουλεύουν και βάζουν λουκέτο. Την ίδια στιγμή οι αλυσίδες των μεγάλων ξενοδοχείων κερδοσκοπούν, θησαυρίζουν, και εξαγοράζουν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Δεν τελείωσα. Ούτε στο μισό δεν έφθασα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Τσιόγκα…
      ΔΗΜΗΤΡΙΟΣ ΤΣΙΟΓΚΑΣ: Σας παρακαλώ, κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ και εγώ. Λίγο σεβασμό προς τον Κανονισμό και προς το Προεδρείο. Δεν παίζουμε εδώ.
      ΔΗΜΗΤΡΙΟΣ ΤΣΙΟΓΚΑΣ: Θέλω την ανοχή σας.
      ΠΡΟΕΔΡΕΥΩΝ (Σωτήρης Χατζηγάκης): Έχετε δυο λεπτά και μιλάτε τρεισήμισι και μου λέτε ότι δεν έχετε φθάσει ούτε στο μισό.
      ΔΗΜΗΤΡΙΟΣ ΤΣΙΟΓΚΑΣ: Ο Υπουργός Δημόσιας Τάξης πριν μίλησε εννιάμισυ λεπτά.
      ΠΡΟΕΔΡΕΥΩΝ (Σωτήρης Χατζηγάκης): Ελάτε, κύριε Τσιόγκα, σας παρακαλώ!
      ΔΗΜΗΤΡΙΟΣ ΤΣΙΟΓΚΑΣ: Για τους ξενοδοχοϋπάλληλους υπάρχει μερική απασχόληση. Εργάζονται το μισό χρόνο και για τον άλλο μισό παίρνουν το επίδομα από το ταμείο ανεργίας. Υπάρχει η ανασφάλιστη εργασία, μισθοί πείνας, συντάξεις πείνας. Και βέβαια είναι γνωστό ότι στην Κέρκυρα αυτοκτόνησε ξενοδοχοϋπάλληλος γιατί ήταν απλήρωτος για αρκετούς μήνες. Και αυτοί που είναι συνταξιούχοι και παίρνουν 500 ευρώ σύνταξη είναι αυτοί που δουλεύουν τριάντα χρόνια.
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε Τσιόγκα.
      ΔΗΜΗΤΡΙΟΣ ΤΣΙΟΓΚΑΣ: Τελειώνω, κύριε Πρόεδρε.
      Αυτοί που δουλεύουν σήμερα δεν θα πάρουν ούτε σύνταξη. Και δεν είναι μόνο αυτό. Το συγκεκριμένο ξενοδοχείο ανακοίνωσε απολύσεις, ξεκινώντας τη σεζόν, ενώ είχε κάνει τις κρατήσεις. Λέτε εσείς ότι στον καπιταλισμό, όσοι θέλουν ανοίγουν, όσοι θέλουν κλείνουν. Τα δικαιώματα των εργαζομένων θα τα διασφαλίσετε;
      ΠΡΟΕΔΡΕΥΩΝ (Σωτήρης Χατζηγάκης): Δεν θα λύσουμε τώρα τα προβλήματα του καπιταλισμού και του σοσιαλισμού μέσα από μια ερώτηση για τους ξενοδοχειοϋπάλληλους.
      ΔΗΜΗΤΡΙΟΣ ΤΣΙΟΓΚΑΣ: Θα πάρουν το επίδομα του ταμείου ανεργίας οι απολυμένοι; Γιατί το είχαν πάρει ταμείο ανεργίας το χειμώνα που δεν δούλευαν. Ξανάνοιξαν και απολύονται. Θα πάρουν το επίδομα από το ταμείο ανεργίας; 
      Δεύτερον, θα αναγνωριστεί ο χρόνος ανεργίας των απολυμένων ως συντάξιμος; Αυτοί που είναι πάνω από πενήντα χρονών με τεσσεράμισυ χιλιάδες ένσημα θα βγουν στην σύνταξη; 
      Απαντήστε σ’ αυτά τα συγκεκριμένα ερωτήματα και αφήστε την Κούβα. Μακάρι να ήμασταν σαν την Κούβα. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
      Κύριε Τσιόγκα τα είπατε και για τον καπιταλισμό και για τον σοσιαλισμό. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Χαίρομαι, κύριε Πρόεδρε, που ο αγαπητός συνάδελφος, ο σύντροφος Τσιόγκας μας  περιέγραψε όλο το φάσμα…
      ΔΗΜΗΤΡΙΟΣ ΤΣΙΟΓΚΑΣ: Όχι και «σύντροφος».
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …των εργασιακών σχέσεων και των διεκδικήσεων του Π.Α.ΜΕ. και του Κ.Κ.Ε., όμως εδώ η επίκαιρη ερώτηση είναι συγκεκριμένη.
      Θέλω να σας διορθώσω, γιατί κάνετε ένα μικρό λαθάκι. Είπατε ότι ούτε ένας εργάτης, ούτε μια οικογένεια δεν θα κάνουν φέτος διακοπές. Η υπερβολή έχει και τα όριά της. Δηλαδή η σοσιαλιστική ευδαιμονία της Κούβας με την καπιταλιστική δυστυχία της Ελλάδας -που εδώ είμαστε με αλυσίδες, ενώ εκεί βλέπω ότι πνίγονται όταν πάνε να την «κοπανήσουν» με καράβια στην Αμερική- είναι μια άλλη ιστορία; Είναι υπερβολή. Όπως υπερβολή είναι το ότι ούτε μια οικογένεια ούτε ένας εργαζόμενος δεν θα κάνει φέτος διακοπές.
      Σας ενημερώνω, κύριε Τσιόγκα, για να ξέρετε την καθημερινότητα και την ελληνική πραγματικότητα γιατί είστε προσηλωμένοι αλλού και μόνιμα προσκολλημένοι εκεί ότι πεντακόσιες χιλιάδες εργαζόμενοι, χαμηλόμισθοι, χαμηλοσυνταξιούχοι θα πάνε επταήμερα με τον κοινωνικό τουρισμό, όπως πάνε κάθε χρόνο. 
      ΔΗΜΗΤΡΙΟΣ ΤΣΙΟΓΚΑΣ: Δικά τους είναι τα λεφτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί η υποκρισία, λοιπόν, και η υπερβολή…
      ΔΗΜΗΤΡΙΟΣ ΤΣΙΟΓΚΑΣ: Τα λεφτά είναι από τις κρατήσεις τους. Κάνετε πολιτική με ξένα κόλυβα.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τσιόγκα, καθίστε. 
      Να μην γράφονται οι διακοπές.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Βεβαίως, κύριε Τσιόγκα. Εγώ δεν λέω ότι πάνε με τα λεφτά της φιλανθρωπίας. Πάνε με χρήματα με τα οποία η Κυβέρνηση έχει φτιάξει προγράμματα. Αλλά να λέτε ότι ούτε ένας εργαζόμενος δεν θα πάει διακοπές, όταν πεντακόσιες χιλιάδες εργαζόμενοι κάθε χρόνο κάνουν διακοπές με τον κοινωνικό τουρισμό, δεν είναι σωστό. 
      Σας ενημερώνω δε ότι κάνουν και κρουαζιέρες. Από 1ης Ιουλίου, πέντε χιλιάδες εργαζόμενοι, χαμηλόμισθοι, θα πάνε στην Κύπρο αεροπορικώς για επτά ημέρες. Αυτή είναι η καπιταλιστική ευδαιμονία εμπρός  στην ευτυχία της Κούβας. Σας τη χαρίζω. Είναι επιλογή σας. Σας λέω όμως ότι τα δικαιώματα των εργαζομένων προστατεύονται.
      ΔΗΜΗΤΡΙΟΣ ΤΣΙΟΓΚΑΣ: Δεν απαντήσατε τι θα κάνετε με τους ξενοδοχοϋπάλληλους της Κέρκυρας.
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ πολύ, κύριε Τσιόγκα. 
      ΔΗΜΗΤΡΙΟΣ ΤΣΙΟΓΚΑΣ: Κάνουμε διάλογο και δεν απαντάει ο κύριος Υφυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Μα, ποιο διάλογο. Εσείς μόνο διακόπτετε. 
      Θα συζητήσουμε τώρα την τρίτη με αριθμό 830/20-6-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την ολοκλήρωση των έργων της λεωφόρου Ασπροπύργου κ.λπ.. 
      Η επίκαιρη ερώτηση του κ. Λεβέντη σε περίληψη έχει ως εξής:
      «Η πολύπαθη λεωφόρος Ασπροπύργου (πρώην ΝΑΤΟ) παραμένει μία εξαιρετικά επικίνδυνη οδός, πηγή ταλαιπωρίας για όσους τη χρησιμοποιούν και στην οποία έχουν συμβεί πολλά θανατηφόρα τροχαία περιστατικά. Δέχεται μεγάλο κυκλοφοριακό φόρτο, κυρίως βαρέων οχημάτων, οδηγεί προς το Χ.Υ.Τ.Α. των Άνω Λιοσίων, τη βιομηχανική περιοχή, το στρατιωτικό αεροδρόμιο της Ελευσίνας, το Νοσοκομείο του Θριάσιου και την Αττική Οδό. Η οδός αυξομειώνεται σε πλάτος και παρουσιάζει εικόνα σεληνιακού τοπίου, αφού μη ολοκληρωμένα τμήματα εναλλάσσονται με τμήματα στα οποία έχουν γίνει περιορισμένες παρεμβάσεις. Το οδόστρωμα είναι σε άθλια κατάσταση, δε φωτίζεται και δεν υπάρχει σύστημα απορροής των ομβρίων.
      Παρά το γεγονός ότι το έργο της βελτίωσης και της συμπλήρωσης της οδού έχει περιληφθεί στο Γ΄ Κ.Π.Σ. και ο αρχικός σχεδιασμός προέβλεπε ότι θα είχε παραδοθεί το 2002, καμία επέμβαση δεν έχει πραγματοποιηθεί τα τελευταία χρόνια. Οι τιμές μονάδος για την αποζημίωση των παροδίων έχουν προσδιοριστεί από τα αρμόδια δικαστήρια, αλλά καμία κίνηση δεν γίνεται από την πολιτεία για την υλοποίησή τους.
      Δεδομένου ότι η κατάσταση της λεωφόρου Ασπροπύργου (πρώην ΝΑΤΟ) αφορά την ποιότητα ζωής δεκάδων χιλιάδων κατοίκων και την εξυπηρέτηση εκατοντάδων υπηρεσιών και επιχειρήσεων της περιοχής,
      Ερωτώνται οι κύριοι Υπουργοί:
      Ποια μέτρα θα λάβουν, ώστε να αντιμετωπισθούν άμεσα τα προβλήματα που δημιουργούνται από την άθλια κατάσταση της λεωφόρου ΝΑΤΟ στον Ασπρόπυργο;
      Πώς θα κινηθούν ταχύτερα οι διαδικασίες για να εξασφαλισθούν οι πιστώσεις, να καταβληθούν οι αποζημιώσεις των παροδίων και να προχωρήσουν τα έργα διαπλάτυνσης και εκσυγχρονισμού;»
      Ο Υφυπουργός Περιβάλλοντος, Χωροταξίας και Δημοσίων Έργων κ. Θ. Ξανθόπουλος έχει το λόγο για ν’ απαντήσει στην επίκαιρη ερώτηση.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι έχετε δίκιο, κύριε Λεβέντη. Η περίπτωση αυτή της λεωφόρου Ασπροπύργου πρώην ΝΑΤΟ είναι ένα τραγικό παράδειγμα της αδυναμίας του συστήματος να δουλέψει με κάποιο ορθολογισμό.
      Ξεκίνησε το 1993. Οι πρώτες δύο εργολαβίες δόθηκαν το 1994, χωρίς να έχουν προσδιοριστεί τα προς απαλλοτρίωση κομμάτια και χωρίς να έχουν εξασφαλιστεί οι πιστώσεις για τις απαλλοτριώσεις. Αποτέλεσμα ήταν να μην ολοκληρωθούν οι εργολαβίες. Έγιναν ελάχιστα πράγματα, δεν έγιναν απαλλοτριώσεις και το έργο δεν έγινε.
      Συνεχίζεται η περιπέτεια και γίνεται νέα προσπάθεια στα πλαίσια του Γ΄ Κοινοτικού Πλαίσιου Στήριξης και το έργο ξαναδημοπρατείται το 2000. Υπογράφεται η σχετική σύμβαση με προϋπολογισμό γύρω στα οκτώ εκατομμύρια ευρώ, για το πρώτο κομμάτι του έργου τα πρώτα επτά χιλιόμετρα. Το έργο έχει μήκος περίπου δωδεκάμισι χιλιόμετρα και χωρίζεται σε δύο κομμάτια, το πρώτο και το δεύτερο. 
      Το πρώτο κομμάτι έχει μια σύμβαση. Δυστυχώς και εκεί δεν ολοκληρώνονται οι απαλλοτριώσεις, ξεκινάει η διαδικασία καταβολής αποζημιώσεων, καθυστερεί από το κράτος η καταβολή των αποζημιώσεων και το 2003 το Νομικό Συμβούλιο του Κράτους στην ολομέλειά του δηλώνει ότι παρά το ότι τελικώς κατεβλήθησαν οι αποζημιώσεις, λόγω παρέλευσης του δεκαοκταμήνου που προβλέπει ο νόμος, είναι άκυρες. 
      Αρχίζει νέα διαδικασία κήρυξης απαλλοτρίωσης. Ξεκινάει το 2005, πρόσφατα. Είναι μια φοβερή ιστορία που δείχνει πόσο απλό είναι να ξεκινάμε σωστά με τις απαλλοτριώσεις και τις μελέτες και μετά να προωθούμε τα έργα για να μη γίνονται αυτά που έγιναν.
      Το ερώτημά σας φυσικά είναι άλλο. Όλα αυτά που σας λέω είναι καλά για την ιστορία, αλλά το θέμα είναι τι κάνουμε σήμερα, πού πάει το πράγμα και πού οδηγείται. 
      Σήμερα, με την εργολαβία του 2000 που προανέφερα, έχει κατασκευασθεί ένα σημαντικό μέρος του έργου χάρη στην καλή πρόθεση των παροδίων, οι οποίοι χωρίς απαλλοτρίωση, επειδή αυξάνεται η αξία των οικοπέδων τους, δέχθηκαν μια προσωρινή συμφωνία και παρεχώρησαν ορισμένα κομμάτια. Αυτό δεν έγινε από το σύνολο των παροδίων, γιατί μερικοί δεν δέχονται αυτήν τη ρύθμιση που πολλές φορές στηρίζεται και σε προφορικό λόγο. Συνεπώς, πρέπει κάτι να γίνει.
      Αυτή τη στιγμή γίνονται τα εξής τρία πράγματα: Πρώτον, ξεκινάει η διαδικασία της νέας απαλλοτρίωσης για να μπορέσει επιτέλους να ολοκληρωθεί η διαδικασία της ελευθέρωσης των εδαφών και να προχωρήσει αυτή η εργολαβία. 
      Δεύτερον, αναζητείται επειγόντως ποσό για να ολοκληρωθεί αυτή η εργολαβία, διότι αυτή η εργολαβία δεν περιλαμβάνει την κάλυψη της περιοχής με ρεύμα για παράδειγμα, δηλαδή τα ηλεκτρομηχανολογικά του έργου. 
      Τρίτον, αναζητείται η δυνατότητα πολλών πόρων για τις απαλλοτριώσεις και την κατασκευή του έργου της δεύτερης εργολαβίας, των άλλων πέντε χιλιομέτρων. 
      Το μόνο ευχάριστο που μπορώ να σας πω αυτή τη στιγμή είναι ότι επιτέλους βρήκαμε, αν θέλετε, την πηγή αυτής της λύσης, που είναι η τρίτη αναθεώρηση του τρέχοντος προγράμματος της Ευρωπαϊκής Επιτροπής στο πλαίσιο του επιχειρησιακού έργου, του Ο.Α.Λ.Α., και προτείνεται από το Υπουργείο η ένταξη αυτού του έργου στην τρίτη αναθεώρηση, ώστε να καλυφθεί και το έλλειμμα χρημάτων για την ολοκλήρωση του πρώτου κομματιού και τα χρήματα για το δεύτερο κομμάτι. 
      Παράλληλα, έχουμε στείλει τα σχετικά έγγραφα στο Υπουργείο Οικονομίας και Οικονομικών για να επανεγκρίνουν τις πιστώσεις για τις απαλλοτριώσεις, ώστε να μη χάσουμε και δεύτερη περίοδο απαλλοτριώσεων και αν μπορέσουμε να το ολοκληρώσουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Κύριε Υπουργέ, ξέρετε καλύτερα από τον καθένα μας –είστε ο πιο ειδικός- ότι αυτή η κατ’ ευφημισμόν «Λεωφόρος», μόνο λεωφόρος δεν είναι. Μάλιστα, το όνομα είναι σημαδιακό, «Λεωφόρος ΝΑΤΟ». 
      Είναι ένας δρόμος που δέχεται μία βαρύτατη κυκλοφορία, απορριμματοφόρα, βυτιοφόρα και ό,τι μπορεί να φανταστεί κανένας, βαριές νταλίκες, οι οποίες περνάνε κατά χιλιάδες κάθε ημέρα από εκεί. Βέβαια, ανάμεσά τους συνωστίζονται τα Ι.Χ. και κάποιος πρέπει να είναι πολύ τυχερός για να περάσει αλώβητος απ’ αυτή την ιστορία. 
      Αν τύχει δε να είσαι και πεζός, τότε χρειάζεται μεγάλη τύχη και πολλές προσευχές και ευχές για να περάσεις απέναντι, δεδομένου –είναι περιττό να το πω- ότι δεν υπάρχουν πουθενά φανάρια, δεν υπάρχουν πουθενά κάποιες ενδεικτικές πινακίδες και όλες αυτές οι προϋποθέσεις που απαιτούνται. Υπάρχουν ρέματα ανοικτά, με αποτέλεσμα να κινδυνεύει κάποιος να γκρεμιστεί μέσα. 
      Βέβαια, όπως είπατε, οι παρόδιοι έχουν δείξει καλή θέληση σ’ ένα σημαντικό ποσοστό και έχει γίνει διεύρυνση σε ορισμένα σημεία, αλλά σε άλλα στενεύει ο δρόμος. Τώρα, αυτή η φυσαρμόνικα έχει σαν συνέπεια, αν κάποιος έχει την αφέλεια να βαδίσει σε ευθεία γραμμή σ’ αυτό το δρόμο, να πάει να κολλήσει στο απέναντι σημείο, όπου στενεύει ο δρόμος και όπου υπάρχει καταμεσής στο δρόμο μια κολώνα της Δ.Ε.Η..
      Είπατε, λοιπόν, τώρα ότι έχουν κινηθεί οι διαδικασίες και ότι μπορεί σύντομα να βρεθεί λύση. Το ερώτημα -και θα ήθελα να σας παρακαλέσω, κύριε Υπουργέ, να το απαντήσετε στη δευτερολογία σας- είναι το εξής: Πότε υπολογίζετε ότι θα μπορέσει να μπει μπροστά όλη αυτή η ιστορία και πότε θα τελειώσει; 
      Και επειδή είπατε ότι υπάρχει δυσκολία με τη χρηματοδότηση –και το παραδέχομαι- θα πρέπει να σας πω ότι πέρυσι τέτοια εποχή, όταν ήταν σε έξαρση το πρόβλημα της λυματολάσπης, ο Υπουργός ΠΕ.ΧΩ.Δ.Ε. κ. Σουφλιάς στο γραφείο του, παρόντων όλων των Βουλευτών της Αττικής, είχε πει ότι: αν είστε ανεκτικοί απέναντι στη λυματολάσπη, θα λύσουμε άμεσα και το πρόβλημα της Λεωφόρου ΝΑΤΟ. 
      Επομένως, υπάρχουν τρόποι και βέβαια, δεν πρέπει να πάει εκβιαστικά. Θα δεχθείτε και άλλα δεινά για να λύσουμε αυτό το πρόβλημα, γιατί πρώτον, οι άνθρωποι το δικαιούνται αυτό, δεύτερον γιατί εξυπηρετείται η εθνική οικονομία, τρίτον γιατί υπάρχουν μεγάλοι κίνδυνοι και τέταρτον, γιατί το δημόσιο εισπράττει απ’ αυτή την περιοχή τεράστια ποσά και αν αύριο το πρωί κλείσει η Λεωφόρος ΝΑΤΟ, να ξέρετε ότι στο Δημόσιο Ταμείο θα εισέρχονταν μερικά δισεκατομμύρια λιγότερα, ενώ δεν αναφέρω και τις άλλες συνέπειες που θα μπορούσε να έχει.
      Επομένως, είναι επιτακτική ανάγκη και πιστεύω –άλλωστε και εσείς το είπατε και όλοι το καταλαβαίνουμε- ότι το ερώτημα είναι πότε, πόσο γρήγορα, γιατί αυτό το πράγμα, κυριολεκτικά, δεν πάει άλλο! Έχει ξεπεράσει κάθε όριο και είναι ντροπή για όλους μας, για τον πολιτισμό μας, μία τέτοια τριτοκοσμική και τεταρτοκοσμική κατάσταση. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Λεβέντη.
      Το λόγο έχει ο κύριος Υπουργός.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Πράγματι, η κατάσταση είναι τριτοκοσμική και απαράδεκτη. Εγώ έχω περάσει δυο φορές πηγαίνοντας στα Λιόσια πέρυσι με τη λάσπη. Είδα τι ακριβώς συμβαίνει και είναι όπως τα είπατε, ίσως και λίγο χειρότερα.
      Στο κρίσιμο ερώτημά σας για το πότε, θα σας πω το εξής, για να έχουμε μια τάξη μεγέθους των αριθμών και κυρίως του κόστους: Η ολοκλήρωση του πρώτου κομματιού για απαλλοτριώσεις μόνο, είναι 13,5 εκατομμύρια ευρώ, του δεύτερου κομματιού είναι 18.000.000 ευρώ και βεβαίως, η κατασκευή του πρώτου κομματιού για να ολοκληρωθεί θέλει 2,5 εκατομμύρια ευρώ και του δεύτερου θέλει 10.000.000 ευρώ.
      Μιλάμε δηλαδή για σημαντικά ποσά. Αλλά τα ποσά αυτά δεν είναι τίποτα μπροστά στα άλλα που έχουν ξοδευθεί κατά καιρούς για άλλα έργα που είναι λιγότερο χρήσιμα.  Συμφωνώ μαζί σας.
      Στο πλαίσιο αυτό ακριβώς ο κ. Σουφλιάς συνεπής και με την υπόσχεσή του, έχει δώσει εντολή για την ένταξή του στην τρίτη αναθεώρηση, για την οποία σας μίλησα προηγουμένως. Το θέμα θα ξεκαθαρίσει μέσα στις επόμενες δεκαπέντε με είκοσι ημέρες, το περί εντάξεως και από εκεί και πέρα αρχίζει η διαδικασία, αν υπάρχουν και όλα τα χρήματα- της επαναδημοπράτησης του έργου -μελέτη ευτυχώς υπάρχει- και της παράλληλης καταβολής αποζημιώσεων από εθνικούς πόρους για να ολοκληρωθούν οι απαλλοτριώσεις. Εκτιμώ δηλαδή ότι σ’ ένα  χρόνο από σήμερα –για να μη σας λέω πράγματα που δεν ισχύουν- θα είμαστε σε θέση να έχουμε ανάδοχο στο νέο έργο και να έχει ξεκινήσει η εργασία, ώστε σε μία διετία από σήμερα να έχει ολοκληρωθεί. Είναι σχετικά εύκολο τεχνικά έργο, αλλά λείπουν χρήματα.  Σας λέω την αλήθεια, γιατί δεν θέλω μετά να μου πείτε ότι σας κορόιδεψα. Δεν είναι τόσο απλό. Μπαίνει στο πρόγραμμα, αρχίζει η διαδικασία δημοπράτησης, περνούν κάποιοι μήνες και εκτιμώ ότι αν όλα πάνε καλά, την επόμενη άνοιξη, ίσως και λίγο νωρίτερα, θα έχουμε αρχίσει την κατασκευή του έργου στο σύνολό του. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι εξήντα πέντε Βουλευτές του ΠΑ.ΣΟ.Κ. κατέθεσαν πρόταση νόμου «Προγράμματα ανασυγκρότησης περιοχών που αντιμετωπίζουν βιομηχανική κρίση».
      Παραπέμπεται στην αρμόδια Διαρκή Επιτροπή
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 71/44/31.5.2006 επερώτηση των Βουλευτών του Πανελληνίου Σοσιαλιστικού Κινήματος κυρίων Έκτορα Νασιώκα, Λεωνίδα Γρηγοράκου, Εμμανουήλ Σκουλάκη, Ευάγγελου Βενιζέλου, Παρασκευής (Εύης) Χριστοφιλοπούλου, Αντωνίας (Τόνιας) Αντωνίου, Παναγιώτη Αντωνακόπουλου, Μιλτιάδη Βέρρα, Κωνσταντίνου Γείτονα, Πέτρου Ευθυμίου, Μιχαήλ Καρχιμάκη, Σωκράτη Κοσμίδη, Ελένης Κούρκουλα, Ιωάννη Κουτσούκου, Δημητρίου Λιντζέρη, Στυλιανού Ματζαπετάκη, Αθανασίας Μερεντίτη, Αριστείδη Μουσιώνη, Λάμπρου Παπαδήμα, Μιλτιάδη Παπαϊωάννου, Ευάγγελου Παπαχρήστου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Στέφανου Τζουμάκα, Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάϊδου και Αναστασίου Χωρέμη προς τον Υπουργό Υγείας και Κοινωνικής Αλληλεγγύης, σχετικά με τη διαχείριση στερεών μολυσματικών νοσοκομειακών αποβλήτων.
      Πριν δώσω το λόγο στον πρώτο επερωτώντα, θα ήθελα να σας ανακοινώσω πως η συνάδελφος κ. Άννα Διαμαντοπούλου ζητά από τη Βουλή άδεια απουσίας της στο εξωτερικό για τις ημερομηνίες 27, 28 και 29 Ιουνίου 2006.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Έχω την τιμή να σας γνωρίσω πως με απόφαση του Γραμματέα της Κοινοβουλευτικής Ομάδας της Νέας Δημοκρατίας, κ. Σταύρου, Κοινοβουλευτικός Εκπρόσωπος για την επερώτηση που θα συζητήσουμε ορίζεται από την πλευρά της Νέας Δημοκρατίας ο κ. Κωνσταντίνος Τασούλας. 
      Επίσης με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Ρέππα, ορίζεται ως κοινοβουλευτικός εκπρόσωπος του ΠΑ.ΣΟ.Κ., η Βουλευτής κ. Συλβάνα Ράπτη.
      Ο πρώτος επερωτών κ. Έκτορας Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, επερωτάται και ελέγχεται αυστηρά η Κυβέρνηση της Νέας Δημοκρατίας για επικίνδυνη αδράνεια, κατά την ηπιότερη προσέγγιση ή για καταστρεπτική συνειδητή πολιτική, κατά την αυστηρότερη, για ένα θέμα δημόσιας υγείας, όπως είναι η διαχείριση των στερεών νοσοκομειακών αποβλήτων.
      Πριν από λίγους μήνες γίναμε μάρτυρες ενός μακάβριου θεάματος, όπου ανθρώπινα μέλη βρέθηκαν στη χωματερή των Λιοσίων ή μικροβιολογικές καλλιέργειες ούρων και αίματος από δημόσια ή και ιδιωτικά εργαστήρια ήταν πεταμένα στη χωματερή ή φιάλες αίματος ληγμένες ή απόβλητα χειρουργείου. Και αυτό μόνο είναι η κορυφή του παγόβουνου. Γιατί περισσότεροι από έντεκα τόνοι ημερησίως νοσοκομειακών αποβλήτων στο Λεκανοπέδιο και περίπου δέκα τόνοι στην υπόλοιπη Ελλάδα ή πετιούνται ελεύθερα στις χωματερές ή καίγονται πολλές φορές σε ακατάλληλους καυστήρες και στο κέντρο της Αθήνας, εκλύοντας προϊόντα περισσότερο επικίνδυνα και από τα ίδια τα νοσοκομειακά απόβλητα ή σε άλλες περιπτώσεις αδρανοποιούνται ανεξέλεγκτα και πετιούνται στις χωματερές.
      Επιβαρύνεται έτσι το περιβάλλον. Επιβαρύνονται όλοι οι πολίτες, όλοι οι πολίτες των μεγάλων πόλεων και κυρίως του Λεκανοπεδίου και της Θεσσαλονίκης και οι εργαζόμενοι στην καθαριότητα, στους δήμους και στις χωματερές. 
      Οι ευθύνες είναι τεράστιες. Δεν γνωρίζω, κύριε Υπουργέ, εσείς προσωπικά τι ευθύνες έχετε, γιατί ξέρω ότι την προηγούμενη περίοδο ουσιαστικά ήσασταν και σε αυτό το θέμα χωρίς αρμοδιότητες. Δεν γνωρίζω αν συμφωνείτε και με την πολιτική του κ. Αβραμόπουλου και σε αυτό και σε άλλα θέματα, με τη χαλάρωση και διάλυση του συστήματος. Οι ευθύνες, όμως, των δύο Υπουργών -του κ. Κακλαμάνη για δύο χρόνια και του κ. Αβραμόπουλου- είναι σημαντικές και θα προσπαθήσω να τις αποδείξω. 
      Μιλάμε για ένα τεράστιο θέμα δημόσιας υγείας και με την ευκαιρία θέτουμε και το σύνολο της δημόσιας υγείας και ξέρουμε όλοι ότι δημόσια υγεία είναι αυτά τα μέτρα που παίρνει η πολιτεία, για να προστατεύσει την υγεία των πολλών, του συνόλου, όχι του ενός, του ατόμου. 
      Η υγεία των πολιτών, λοιπόν, εξαρτάται απ’ αυτά τα μέτρα κατά 90%, δηλαδή από τα μέτρα δημόσιας υγείας και από το σύστημα υγείας –δημόσιο ή όχι- μόνο κατά 10%. 
      Τι κάνατε εσείς στη δημόσια υγεία; Καταργήσατε τον προηγούμενο νόμο, το νόμο του καθηγητή και προέδρου της Ακαδημίας Αθηνών κ. Στεφανή, που ήταν συνέχεια μέτρων του προηγούμενου Υπουργού  κ. Γείτονα. Πρόκειται για ένα νόμο που πήρε «άριστα» στην περίοδο των Ολυμπιακών Αγώνων. Απονευρώσατε το σύστημα. Το χωρίσατε σε τιμάρια κατά Υπουργείο, ενώ το θέμα αναγκαστικά και από τη φύση του είναι συναρμοδιότητας πολλών Υπουργείων, Τοπικής Αυτοδιοίκησης, Νομαρχιακής Αυτοδιοίκησης, Περιφέρειας, πολλών άλλων επιστημονικών, συμμετοχικών και άλλων φορέων. 
      Τέτοια θέματα δημόσιας υγείας είναι τα νοσοκομειακά απόβλητα, τα ναρκωτικά, το ΣΑΡΣ, οι νόσοι του περιβάλλοντος, η επιβάρυνση του ατμοσφαιρικού αέρα. Είναι και πολλά άλλα, για να καταλάβουν οι πολίτες. 
      Τι άλλο κάνατε; Ούτε ένα περιφερειακό συμβούλιο δημόσιας υγείας, κύριε Υφυπουργέ, δεν λειτούργησε από τότε που ψηφίσατε το νόμο μέχρι τώρα, ενώ σταμάτησαν εκείνα που είχαν αναπτυχθεί με τον προηγούμενο νόμο. Τώρα, βεβαίως, καταργείτε και την αποκέντρωση. 
      Με τέτοια καταστρεπτική πολιτική στη δημόσια υγεία είναι κατανοητό γιατί τα κρούσματα του AIDS πολλαπλασιάζονται ή αυξάνονται δραματικά. Είναι φανερό και αντιληπτό και γιατί τα κρούσματα, τα θύματα, οι θάνατοι, αλλά και αυτοί που μπαίνουν στα ναρκωτικά πολλαπλασιάζονται. Καταθέτω σημερινή εργασία που δημοσιεύεται στην εφημερίδα «ΕΛΕΥΘΕΡΟΤΥΠΙΑ».
      Ο Ο.ΚΑ.ΝΑ. υπολειτουργεί. Το ΚΕ.Θ.Ε.Α. δεν αναπτύσσει καμία νέα μονάδα. Η μονάδα πρόληψης των εφήβων του Ο.ΚΑ.ΝΑ. στη Λάρισα κλείνει με ευθύνη της Νομαρχιακής Αυτοδιοίκησης και της Κυβέρνησης. Ο ένας ρίχνει την ευθύνη στον άλλο, αλλά εμείς ξέρουμε ότι φταίνε και οι δύο. Τα αναφέρω όλα αυτά, γιατί σήμερα ο μήνας έχει 26 Ιουνίου και γιορτάζουμε την παγκόσμια ημέρα κατά των ναρκωτικών.
      Οι προσλήψεις στον Ο.ΚΑ.ΝΑ., κύριε Υπουργέ -τετρακόσιες τόσες- ήταν έτοιμες στο τέλος του 2003 και αρχές του 2004 και δεν έχουν γίνει ακόμα. Συνδέω αυτό το συγκεκριμένο γεγονός με μία όψιμη πρόταση του κ. Αβραμόπουλου για κατάργηση του Α.Σ.Ε.Π. στο χώρο της υγείας. Δεν είναι μόνο σαπουνόφουσκα η πρόταση. Είναι ένας επικίνδυνος ερασιτεχνισμός με έντονα στοιχεία λαϊκισμού, για να εξυπηρετήσουν την επικοινωνιακή τακτική του κυρίου Υπουργού και τις τεράστιες ευθύνες της Κυβέρνησης. 
      Ρωτάμε: Φταίει ο Α.Σ.Ε.Π. γιατί δεν έγιναν οι προσλήψεις στον Ο.ΚΑ.ΝΑ. δυόμισι χρόνια τώρα; Είναι ο Ο.ΚΑ.ΝΑ. στο Α.Σ.Ε.Π.; Όχι βέβαια! Είναι εκτός Α.Σ.Ε.Π.. 
      Φταίει το Α.Σ.Ε.Π. για τις προκηρύξεις των γιατρών στο Εθνικό Σύστημα Υγείας, που για δύο χρόνια τώρα ουσιαστικά καθυστερούν; Έγιναν εβδομήντα πέντε προκηρύξεις στο Ε.Κ.Α.Β., αλλά καμία πρόσληψη. Όχι βέβαια! Αφού δεν υπάγονται στο Α.Σ.Ε.Π. οι προσλήψεις. 
      Μήπως οι προσλήψεις των γιατρών στο Ι.Κ.Α.; Ούτε! Ποιος φταίει; Η Κυβέρνηση. 
      Ο κ. Κακλαμάνης έλεγε στην αρχή της τετραετίας ότι θα καταργήσει το Α.Σ.Ε.Π.. Φταίει, λοιπόν, η υποχρηματοδότηση του δημόσιου συστήματος υγείας. Φταίει το Α.Σ.Ε.Π., γιατί για είκοσι οκτώ μήνες δεν λειτούργησε σχεδόν καμία μονάδα, κανένα κρεβάτι εντατικής, όταν τριακόσιοι δεκαπέντε νοσηλευτές μετακινήθηκαν για ρουσφετολογικούς λόγους από τη νοσηλευτική υπηρεσία σε διοικητική;
      Τα ίδια λέει τώρα και ο κ. Αβραμόπουλος. Και μετά ο κ. Κακλαμάνης μας έφερε μια διάταξη για γρήγορες προσλήψεις νοσηλευτών –σε τρεις μήνες, μας είπε, θα ολοκληρώνονται- απ’ τους προσωρινούς πίνακες και με την έγκριση του Α.Σ.Ε.Π. να γίνεται εκ των υστέρων.
      Προκηρύχθηκαν, λοιπόν, θέσεις για χίλιους τόσους νοσηλευτές. Και ρωτάμε: πόσοι απ’ αυτούς προσλήφθηκαν; Σας απαντώ εγώ: ελάχιστοι, κύριε Υπουργέ, και πέρασε πάνω από ένας-ενάμισης χρόνος, ενώ αυτά τα δυόμισι χρόνια συνταξιοδοτήθηκαν περισσότεροι από δύο χιλιάδες. Το ερώτημα είναι αμείλικτο: πόσες προκηρύξεις έγιναν το 2004, το 2005 και το 2006 για εργαζόμενους στα νοσοκομεία και ιδιαίτερα για νοσηλευτές; Η απάντηση είναι: έως καμία. Η γύμνια στην πολιτική σας, λοιπόν, δεν καλύπτεται με τερτίπια.
      Ας γυρίσουμε όμως στο κρίσιμο θέμα που σήμερα πραγματευόμαστε, τα νοσοκομειακά απόβλητα. Η προηγούμενη κυβέρνηση ολοκλήρωσε τη λειτουργία μιας μονάδας αποτέφρωσης των νοσοκομειακών αποβλήτων στην Αττική. Και προχώρησε σε μια πολύπλοκη -με τεράστιες δυσκολίες- υπογραφή κοινής υπουργικής απόφασης για τη διαχείριση όλων των στερεών νοσοκομειακών αποβλήτων.
      Δούλεψαν πάρα πολλές υπηρεσίες. Βλέπω και τον κύριο διευθυντή, τον κ. Σαμπατακάκη, με τον οποίο συνεργαστήκαμε όσο κάναμε την υπουργική απόφαση. Μιλήσαμε με όλα τα κόμματα και συμφώνησαν όλα τα κόμματα. Μιλήσαμε με τους εργαζόμενους στο δημόσιο και ιδιωτικό τομέα, τους εργαζόμενους στους Ο.Τ.Α. και βεβαίως τους φορείς της αυτοδιοίκησης. Και αυτή η κοινή υπουργική απόφαση καλύπτει όχι μόνο τον δημόσιο, όχι μόνο τα νοσοκομεία, αλλά και τον ιδιωτικό τομέα και εργαστήρια και μικροβιολογικά εργαστήρια.
      Αυτή, λοιπόν, η κοινή υπουργική απόφαση, την οποία καταθέτω, ξεκίνησε. Λειτουργούσε πιλοτικά ένα σύστημα που κάλυπτε πέντε έως έξι τόνους νοσοκομειακών αποβλήτων ημερησίως στην Αττική. Δόθηκε εντολή και άρχισαν να χρηματοδοτούνται τα νοσοκομεία, για να κάνουν αποθηκευτικούς χώρους.
      Και, βεβαίως, λειτούργησε ένα πιλοτικό σύστημα διακίνησης, το οποίο ολοκληρώθηκε και σε υποδομές και σε διαχωρισμό και σε διακίνηση, ενός Πε.Σ.Υ.Π., το Πε.Σ.Υ.Π. Κεντρικής Ελλάδας, το οποίο διακινούσε, σύμφωνα με την κοινή υπουργική απόφαση –είχε ξεκινήσει πριν ακόμη υπογραφεί η κοινή υπουργική απόφαση- όλα τα νοσοκομειακά απόβλητα στον αποτεφρωτήρα των Λιοσίων.
      Τι έκανε η Νέα Δημοκρατία δυόμισι χρόνια; Πρώτον, καταργήσατε την Κ.Υ.Α. και έτσι παρανομείτε στις πλάτες των πολιτών. Την καταργήσατε στην πράξη. Δεν την καταργήσατε τυπικά, αλλά δεν την εφαρμόζετε. Δεν προχωρήσατε μια ανάλογη μονάδα, σαν αυτή που είναι στα Λιόσια, που προβλέπεται για τη Θεσσαλονίκη, όπως προβλέπεται στον Εθνικό Χωροταξικό Σχεδιασμό.
      Φυσικά δεν γίνεται κανένας έλεγχος και άρα δεν γίνεται σωστός διαχωρισμός στα νοσοκομειακά απόβλητα, που βγαίνουν από νοσοκομείο σε νοσοκομείο τεράστιες ποσότητες. Και αυτός ο διαχωρισμός, αφού δεν είναι σωστός, είναι επικίνδυνος. Δεν προχώρησε το πρόγραμμα κατασκευής ψυκτικών χώρων αποθηκευτικών κατά νοσοκομείο, για να διατηρούνται τα νοσοκομειακά απόβλητα μέχρι να μεταφερθούν. Συνεχίζονται να μεταφέρονται πέντε έως έξι τόνοι από τους δεκαπέντε ή και περισσότερους που παράγονται στο Λεκανοπέδιο.
      Λέτε, βέβαια, ότι δεν προχωρήσατε, γιατί υπάρχει μεγάλο κόστος. Εμείς σας λέμε ότι σταματήσατε τη διαδικασία υπογραφής της κεντρικής σύμβασης, γιατί δεν διαπραγματευτήκατε. Γιατί φυσικά αφού μπορεί και πρέπει να δουλεύει με δεκαπέντε τόνους ο απετεφρωτήρας και λειτουργεί με πέντε, το κόστος είναι ψηλό. Θα μπορούσατε με τα ίδια λεφτά να διακινείτε όλα τα νοσοκομειακά απόβλητα και, τέλος πάντων, να φτάσετε στον πραγματικό όγκο των νοσοκομειακών αποβλήτων. Αλλά εσείς μιλάτε για το κόστος. Αλήθεια, πόσο τιμάται η επιβάρυνση του περιβάλλοντος και ιδιαίτερα σε περιοχές σαν την Αττική ή τη Θεσσαλονίκη; 
      Σταματήσατε, τέλος, το πιλοτικό σύστημα με το Πε.Σ.Υ.Π. Στερεάς Ελλάδας, χωρίς καμία αξιολόγηση, χωρίς εναλλακτική λύση. Χαλάτε, ξηλώνετε, φυσικά δεν χτίζετε, καταγγέλλετε τους προηγούμενους, τους οποίους όμως για το θέμα που συζητάμε, συγχαίρατε στο παρελθόν δημοσίως.
      Θα καταθέσω έγγραφα που έχουν να κάνουν με το Τεχνικό Επιμελητήριο Ελλάδος, τους εργαζόμενους στους δήμους, τους φορείς της Αυτοδιοίκησης και επιστημονικούς φορείς, από ένα συνέδριο που έγινε στις 2 Φλεβάρη του 2005.
Τι λένε για την κοινή υπουργική απόφαση, για την προοπτική, για τον αποτεφρωτήρα των Λιοσίων, για το σχεδιασμό για όλη την Ελλάδα; Σας λένε, κύριε Υπουργέ -εννέα μήνες μετά από τότε που πήγατε στην Κυβέρνηση- ότι είχατε καθυστερήσει πάρα πολύ και έπρεπε να τρέξετε το προηγούμενο πρόγραμμα. Αν σήμερα γινόταν το ίδιο συνέδριο –καταθέτω όλα τα έγγραφα- δηλαδή άλλα δύο χρόνια περίπου μετά, τότε αυτά  που θα έλεγαν θα ήταν πολύ σκληρά για σας, γιατί το θέμα είναι πολύ σκληρό. Δεν είναι τα λόγια που καμιά φορά ματώνουν κάποιον, είναι η ουσία του προβλήματος. Και εγώ σε αυτό θέλω να μείνω: περιβάλλον στην Αθήνα και στη Θεσσαλονίκη. 
      Θα σας καταθέτω δύο μελέτες:
      Η μία είναι του ΠΟΥ, σύμφωνα με την οποία οι διοξίνες που αποβάλλονται στην Αθήνα και στη Θεσσαλονίκη δημιουργούν τεράστιο πρόβλημα. Η Αθήνα και η Θεσσαλονίκη και η Λάρισα είναι οι τρεις πρώτες πόλεις που επιβαρύνεται σημαντικά ο ατμοσφαιρικός αέρας, επιβαρύνονται και από τα νοσοκομειακά απόβλητα. 
      Η δεύτερη: η Αθήνα μας, δυστυχώς, είναι πάλι η πιο βρώμικη πρωτεύουσα της Ευρώπης, όταν στην προηγούμενη πενταετία και βεβαίως το έτος των Ολυμπιακών Αγώνων ήταν μια από τις καθαρότερες. Άρα, σε αυτή την πόλη, σε αυτές τις πόλεις, στην Αθήνα μας, που παράγεται πάνω από το 50% των στερεών νοσοκομειακών αποβλήτων και στο οποίο ζει πολύ περισσότερο από το 50% του πληθυσμού, που έχει αυτούς τους δείκτες τους οποίους σας ανέφερα πριν, τι σημαίνει κόστος, ή πώς θα αντιμετωπιστεί το πρόβλημα των νοσοκομειακών αποβλήτων; Το ερωτώ σε σας, κύριε Υφυπουργέ, ενώ θα έπρεπε να το είχα ρωτήσει στον Υπουργό κ. Κακλαμάνη, με τον οποίο είχαμε πολλές κόντρες εδώ στη Βουλή, όταν φτιάχναμε την κοινή υπουργική απόφαση και στην οποία κάποια στιγμή υπερθεμάτιζε και συμφωνούσε και όταν ανέλαβε τη δύσκολη ευθύνη να προχωρήσει αυτή την εφαρμογή, το μόνο που έκανε είναι ότι σταμάτησε την κοινή υπουργική απόφαση, σταμάτησε το πρόγραμμα, για να γίνει ο σωστός διαχωρισμός των νοσοκομειακών στερεών αποβλήτων μέσα στα νοσοκομεία, σταμάτησε το πρόγραμμα κατασκευής των ψυκτικών αποθηκευτικών χώρων σε κάθε νοσοκομείο και κυρίως το σταμάτησε –και ίσως εδώ είναι και συνειδητό- για να μην προχωρήσει όλο αυτό στον ιδιωτικό τομέα, να μη θίξει ιδιωτικές κλινικές. Τα μεγάλα ιδιωτικά νοσοκομεία και πολλές άλλες ιδιωτικές  μονάδες έχουν τρόπους αντιμετώπισης ανάλογης –όχι σωστής- με το δημόσιο και προπαντός εργαστήρια και μικροβιολογικά εργαστήρια που κάνουν καλλιέργειες. 
      Θα πρόσθετα ότι ο τίτλος της δημοτικής του παράταξης –γιατί διεκδικεί ο πρώην Υπουργός την ψήφο του λαού των Αθηνών- «Αθήνα, πόλη της ζωής μας» είναι κατ’ επίφαση. Σε σχέση με το τι δεν κάναμε ως πολιτεία ή τι δεν έκανε και ο ίδιος στη θητεία του ως Υπουργός Υγείας για το περιβάλλον και για τη δημόσια υγεία των Αθηναίων, ο σωστός τίτλος θα ήταν «Αθήνα, ο τρόμος κινείται πάνω από την πόλη».
      Κλείνω, κύριε Πρόεδρε, λέγοντας ότι αυτό το θέμα, όπως και όλα τα θέματα της δημόσιας υγείας, δεν μπορεί και δεν πρέπει να καλύπτονται από επικοινωνιακά τερτίπια και δεν μπορεί, παρά να συνεργαστούμε όλοι, για να προχωρήσει. Όμως, είκοσι οκτώ μήνες μετά, όταν όλα σ’ αυτόν τον τομέα πάγωσαν για να μη γίνουν ποτέ, τότε ο τρόμος υπάρχει πάνω από την πόλη, ο τρόμος υπάρχει πάνω από τη Θεσσαλονίκη, που έχει τα ίδια προβλήματα, αλλά και τις άλλες μεγαλουπόλεις. Ευτυχώς τα μεγάλα περιφερειακά πανεπιστημιακά νοσοκομεία έχουν καυστήρες -δεν ξέρω πόσο ελέγχονται- αξιόλογους και αντιμετωπίζουν την περιοχή, όπως και πολλά άλλα νοσοκομεία στην περιφέρεια, όπου το πρόβλημα βέβαια δεν είναι τόσο μεγάλο όσο εδώ, γι αυτό μιλάμε τόσο πολύ για το Λεκανοπέδιο. 
      Πρέπει  η Κυβέρνηση σήμερα, αφού ζητήσει συγγνώμη διότι δεν προχώρησε ως Κυβέρνηση, να μας πει πόσο γρήγορα θα προχωρήσουμε σε ένα τόσο μεγάλο θέμα και εμείς -να το ξέρετε- παρ’ όλο που ήμασταν πολύ σκληροί στην κριτική μας, θα σας βοηθήσουμε σε αυτήν την προσπάθεια.
      Κύριε Πρόεδρε, καταθέτω για τα Πρακτικά της Βουλής τα προαναφερθέντα έγγραφα.
      (Στο σημείο αυτό ο Βουλευτής κ. Έκτορας Νασιώκας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)


      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Νασιώκα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα πως με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου Κοινοβουλευτικός Εκπρόσωπος του Συνασπισμού για τη σημερινή επερώτηση ορίζεται ο Βουλευτής κ. Αθανάσιος Λεβέντης. 
      Το λόγο έχει ο κ. Γρηγοράκος. 
      ΛΕΩΝΙΔΑΣ ΓΡΗΓΟΡΑΚΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, επειδή είμαι λάτρης του ορισμού της πολιτικής, δηλαδή ότι η ίδια η πολιτική είναι διαχείριση της καθημερινότητας και πρέπει πάντα να σχολιάζουμε την καθημερινότητα, αλλά και τα γεγονότα όπως τα φτιάχνει η ίδια η ζωή, θα ήθελα πρώτα απ’ όλα, κύριε Υπουργέ, να πω ότι σήμερα είναι η παγκόσμια ημέρα κατά των ναρκωτικών.
      Σε αυτήν τη μάχη εναντίον των ναρκωτικών πρέπει όλοι να είμαστε παρόντες, γιατί η μάχη για τα ναρκωτικά δεν είναι προσωπική υπόθεση κανενός. Είναι υπόθεση όλης της κοινωνίας, είναι υπόθεση όλων μας, διότι από αυτή τη μάστιγα κινδυνεύουμε όλοι ανεξαιρέτως. 
      Κύριε Υπουργέ, μετά από πέντε μήνες βλέπουμε ότι σήμερα κατορθώσατε και διορίσατε πρόεδρο στον Ο.ΚΑ.ΝΑ.. Έχετε αφήσει το πρόγραμμα και την ειδική στρατηγική για τα ναρκωτικά να πάνε πίσω είκοσι επτά μήνες. Δεν έχετε προχωρήσει στη δημιουργία κανενός κέντρου πρόληψης. Δεν μας έχετε πει πότε θα φέρετε την υπουργική απόφαση ή το προεδρικό διάταγμα που θα αναδιατάσσει όλη αυτήν την κατάσταση που είχατε υποσχεθεί προεκλογικά για τα ναρκωτικά. Είκοσι επτά μήνες έχουμε το απόλυτο μηδέν, κύριε Υπουργέ, αναφορικά με τα ναρκωτικά. Βγήκατε σήμερα πανηγυρικά να στηρίζετε καταστάσεις, θέσεις και όλα αυτά τα συναφή, ενώ εσείς απουσιάζετε. 
      Το δεύτερο θέμα που θέλω να σχολιάσω, όσον αφορά την επικαιρότητα, είναι αυτά που είπε ο κ. Αβραμόπουλος, λες και δεν ζει εδώ, λες και δεν ανήκει στην Κυβέρνηση ο κ. Αβραμόπουλος. Να σας θυμίσω τι λέγατε προεκλογικά για τους νοσηλευτές, ότι λείπουν είκοσι πέντε χιλιάδες νοσηλευτές από όλα τα νοσοκομεία της χώρας; Μετά ο κ. Κακλαμάνης μίλησε για εννέα χιλιάδες, έξι χιλιάδες, πέντε χιλιάδες και έπειτα έκανε συνδικαλισμό. Έλεγε ότι πήγαινε στον κ. Αλογοσκούφη, του ζητούσε λεφτά και δεν του έδινε. 
      Ο κ. Αβραμόπουλος έρχεται σήμερα και μιλάει για εννέα χιλιάδες προσλήψεις και θέλει να καταντήσει τη Βουλή των Ελλήνων Α.Σ.Ε.Π.; Ο ρόλος του Α.Σ.Ε.Π. είναι ξεκάθαρος, όπως ξεκάθαρος είναι και ο ρόλος της Βουλής των Ελλήνων. Δεν θα μπω σε συνταγματικά θέματα, αλλά σίγουρα μπορώ να σας πω ότι η Βουλή των Ελλήνων σάς έχει δώσει εδώ και δύο χρόνια το δικαίωμα να προχωρήσετε γρήγορα σε προσλήψεις νοσηλευτών. Επειδή, όμως, ισχύει το «ουκ αν λάβοις παρά του μη έχοντος», ο κ. Αλογοσκούφης δεν δίνει ούτε μία για να πάρει κανείς νοσηλευτικό προσωπικό, παρά δίνει μόνο χρήματα για να πάρουμε αγροφύλακες.
      Τώρα λοιπόν προσπαθείτε ξανά με επικοινωνιακά τερτίπια, τα οποία «έφαγε» ο ελληνικός λαός εδώ και είκοσι επτά μήνες, να δημιουργήσετε πολιτικά γεγονότα για να στρέψετε ξανά την προσοχή του λαού σε άλλα γεγονότα εκτός αυτών που τον απασχολούν. 
      Να αναφερθούμε τώρα στις μονάδες εντατικής θεραπείας που είναι κλειστές; Θα βγείτε πάλι επικοινωνιακά να μας λέτε ότι πήρατε και τα εβδομήντα τρία κρεβάτια του «ΕΡΡΙΚΟΣ ΝΤΥΝΑΝ». Να μιλήσουμε για τις κρίσεις των γιατρών; Τι να πούμε; Ότι γίνονται επιλεκτικά και όπως θέλετε εσείς; 
      Θα πούμε λοιπόν δυο-τρία πράγματα στον κ. Αβραμόπουλο, ο οποίος πρέπει να έρθει κάποια στιγμή στη Βουλή των Ελλήνων και να συζητήσει για την υποχρηματοδότηση του συστήματος υγείας, για την οποία δεν έχει κάνει τίποτα. Τουλάχιστον, ο κ. Κακλαμάνης πήγαινε και διεκδικούσε συνδικαλιστικά από τον κ. Αλογοσκούφη. 
      Να αναφέρουμε επίσης την έντονη κομματικοποίηση του συστήματος, όπως και την έλλειψη στρατηγικής του συστήματος υγείας. Έλεγε χθες σε μια κυριακάτικη εφημερίδα ότι θα γίνουν εννέα χιλιάδες προσλήψεις, με νομοσχέδιο που θα φέρει στη Βουλή των Ελλήνων. Ο κ. Αντώναρος όμως σήμερα «άδειασε» τον κ. Αβραμόπουλο.
       Στο ίδιο έργο θεατές, κύριε Υπουργέ! Πριν από δύο χρόνια περίπου είχατε καταθέσει εσείς την ερώτηση που συζητάμε σήμερα. Την έχω εδώ, θα σας τη στείλω να τη διαβάσετε, για να μπορέσετε τουλάχιστον να είστε προσεκτικός, όπως πάντα είστε εξάλλου. Πρέπει όμως να διαβάσετε τι λέγατε δυο χρόνια πριν. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να μείνετε μετά όμως και να ακούσετε. 
      ΛΕΩΝΙΔΑΣ ΓΡΗΓΟΡΑΚΟΣ: Τι να ακούσω, κύριε Υπουργέ; 
      Να έρθουμε τώρα και στο θέμα μας, κύριε Υπουργέ, μια και ο κύριος Πρόεδρος μας έχει δώσει όλον το χρόνο της ομιλίας μας. 
      Από τις εκατόν είκοσι επτά νοσηλευτικές μονάδες στο λεκανοπέδιο της Αττικής, οι σαράντα επτά είναι δημόσιες και ογδόντα ιδιωτικές. Από αυτές οι τριάντα επτά δημόσιες και είκοσι έξι ιδιωτικές αποστέλλουν τα νοσοκομειακά απόβλητα στον πυρολυτικό αποτεφρωτήρα στα Άνω Λιόσια. Οι υπόλοιποι; Δεν παράγουν νοσοκομειακά απόβλητα;
      Κύριε Υπουργέ, είναι αυτά που λέγατε και εσείς κάποτε αλλά με διαφορετικά νούμερα. Τώρα υπάρχει η σκληρή πραγματικότητα. Πρέπει να απαντήσετε. 
      Υπολογίζεται ότι η συνολική παραγωγή νοσοκομειακών αποβλήτων είναι κατά 50% στο λεκανοπέδιο της Αττικής, 25% στη Μακεδονία και 25% στην υπόλοιπη Ελλάδα. Ακόμη υπολογίζεται ότι σύμφωνα και με τον Ενιαίο Σύνδεσμο Δήμων και Κοινοτήτων Αττικής, που κατασκεύασε τον πυρολυτικό αποτεφρωτήρα στα Άνω Λιόσια και τον έχει ενοικιάσει παράγονται οκτώ χιλιάδες τόνοι μολυσματικών αποβλήτων στο λεκανοπέδιο της Αττικής. Και ξαφνικά σε αυτόν τον αποτεφρωτήρα πάνε μόνο χίλιοι πεντακόσιοι τόνοι. 
      Αν όμως υπολογίσει κανείς το «365» με το συνολική παραγωγή παράγονται στην Ελλάδα δεκαπέντε χιλιάδες τόνοι. Πού πάνε τα υπόλοιπα; Θα πρέπει να μας απαντήσετε. 
      Έτσι λοιπόν, αναφορικά με αυτά τα υπόλοιπα δημιουργούνται τα παρακάτω παραδείγματα που θα σας πω. Τα νοσοκομειακά απόβλητα, λένε, περνούν από αδρανοποίηση με κινητές μονάδες ιδιωτών, οι οποίοι τα βαφτίζουν αποστείρωση -θα πρέπει όμως να ξεκαθαρίσουμε εδώ σαν γιατροί και σαν πολιτικοί τι σημαίνει αδρανοποίηση και τι αποστείρωση- και στη συνέχεια οδηγούνται, κατά παράβαση των κανόνων προστασίας της δημόσιας υγείας, στους Χ.Υ.Τ.Α.. Κάποια ανακατεύονται με τα κοινά οικιακά απορρίμματα των νοσοκομείων και καταλήγουν και αυτά εκεί. Έτσι λοιπόν βλέπουμε ανθρώπινα μέλη -χειρουργός είσαστε- στους Χ.Υ.Τ.Α.. 
      Τα αποστραγγίσματα των σκουπιδιών δημιουργούν μικρές λίμνες και κατηφορίζουν προς τα σπίτια διαφόρων περιοχών. Τα έχετε δει. Υπάρχει μείζον θέμα δημόσιας υγείας. Οι ποσότητες που πηγαίνουν για καύση είναι συνήθως λιγότερες από τις αναμενόμενες.
       Σύμφωνα με τους ειδικούς, κατά μέσο όρο σε ένα γενικό νοσοκομείο παράγονται μολυσματικά απορρίμματα περίπου τετρακοσίων γραμμαρίων την ημέρα ανά κλίνη νοσηλείας. Τεράστιο είναι το πρόβλημα στα μικροβιολογικά εργαστήρια, στα οδοντιατρεία, όπου οι εργαζόμενοι γνωρίζουν ελάχιστα για τη νομοθεσία περί αποβλήτων ή δεν γνωρίζουν τίποτα ή αδιαφορούν παντελώς. Έχουμε, λοιπόν, πάλι τη λογική της αυτοδιαχείρισης, όπου νοσοκομεία χωρίς ουσιαστικό έλεγχο κάνουν μπίζνες με τους εργολάβους. Τακτοποιούν αφιλοκερδώς το πρόβλημα. Ελπίζω βέβαια να μη φθάσουμε στο επίπεδο της Ρωσίας και κάποιων άλλων βαλκανικών χωρών, όπου είναι γνωστή πια η εμπλοκή, κύριε Υπουργέ, του οργανωμένου εγκλήματος στη διαχείριση των αποβλήτων. Στην Ιταλία παραδείγματος χάριν έχουμε την Εco-μάφια, έχουμε την Εco-γκάνγκστερινς. Κάνει δουλειές με φούντες. Ξέρετε πόσο κοστίζει αυτή η ιστορία στη μαφία; Επτά δισεκατομμύρια δολάρια. Τα βαρέλια με τα επικίνδυνα απόβλητα όλων αυτών των περιοχών καταλήγουν βέβαια στο βυθό της Μαύρης Θάλασσας είτε σε κάποιο λιμάνι των τουρκικών παραλίων. 
      Κύριε Πρόεδρε, τελειώνω. Θέλω μόνο λίγο την ανοχή σας. 
      Κύριε Υπουργέ, πέρσι το Γενάρη του 2005, έγινε γνωστή η παρέμβαση της Εισαγγελίας Πρωτοδικών Αθηνών μετά από ένα δημοσίευμα της «ΚΥΡΙΑΚΑΤΙΚΗΣ ΕΛΕΥΘΕΡΟΤΥΠΙΑΣ». Η πταισματοδίκης, λοιπόν, με επιστολή προς όλες τις μονάδες της χώρας ζητούσε να ενημερωθεί για τον τρόπο διαχείρισης των μολυσματικών αποβλήτων. Τα στοιχεία που σας έστειλαν τα νοσοκομεία, κύριε Υπουργέ –γιατί εσείς κληθήκατε να απαντήσετε- και για τις κλίνες που διαθέτουν και  για τα αντίγραφα των εγκεκριμένων εσωτερικών κανονισμών και για την ακριβή καταγραφή του τρόπου διαχείρισης των αποβλήτων, θέλω να μας απαντήσετε μετά αν σας ικανοποίησαν. Πόσα νοσοκομεία στη χώρα διαθέτουν κανονισμό για την ασφαλή διαχείριση των αποβλήτων. Θέλουμε την απάντησή σας. Δεν θα πω για τη Θεσσαλονίκη που δεν υπάρχει τίποτα ούτε για την υπόλοιπη Ελλάδα. 
      Κύριε Υπουργέ, μια και δεν έχω χρόνο, θα πρέπει να μας απαντήσετε στα εξής ερωτήματα: Μήπως οι συνεχείς αναβολές εφαρμογής της υπουργικής απόφασης, που είχαμε βγάλει και είχατε επιμείνει και εσείς και πραγματικά ήταν εποικοδομητική η επερώτησή σας, ευνοούν την εξαίρεση των ιδιωτικών κλινικών; Ακόμα να ενεργοποιηθεί το νομοθετικό πλαίσιο για τα στερεά απόβλητα του ιδιωτικού τομέα. Τι κρύβεται πίσω από το ασαφές καθεστώς της αποστείρωσης ως μεθόδου διαχείρισης στερεών μολυσματικών αποβλήτων;
      Κύριε Υπουργέ, θα πρέπει να απαντήσετε, μετά από είκοσι επτά μήνες στην εξουσία και τριάντα ένα μήνες μετά την επίκαιρη ερώτηση που είχατε καταθέσει για το συγκεκριμένο ζήτημα, ποια είναι η πρόοδος που έχει σημειωθεί όλο αυτόν τον καιρό.
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε συνάδελφε.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, σήμερα με την ευκαιρία της παγκόσμιας ημέρας κατά των ναρκωτικών, θεωρώ ότι είναι χρέος μας από το Βήμα της Βουλής να εκπέμψουμε ένα μήνυμα, που έχει συμβολικό και ουσιαστικό χαρακτήρα, ένα μήνυμα αποφασιστικότητας και ενότητας στη μάχη κατά των ναρκωτικών, στις πολύπλευρες προσπάθειες για μια κοινωνία καθαρή από ναρκωτικά. 
      Η μέρα, όμως, αυτή, κύριε Υπουργέ, όπως ξέρετε, είναι ταυτόχρονα και μέρα περίσκεψης, αυτοκριτικής και αυτογνωσίας της πολιτείας και της κοινωνίας. Γι’ αυτό και δράττομαι της ευκαιρίας να σας επισημάνω ότι, δυστυχώς, και στη χώρα μας τα τελευταία χρόνια η κατάσταση χειροτερεύει. Τα στοιχεία που υπάρχουν είναι εξόχως ανησυχητικά. Παρακολούθησα προχθές τον απολογισμό του ΚΕ.Θ.Ε.Α. όπου αναφέρθηκαν συγκεκριμένα αρνητικά στοιχεία και δεν έχω χρόνο να επαναλάβω. Οι θάνατοι, όμως, είναι γνωστό ότι αυξάνουν, οι λίστες αναμονής μεγαλώνουν, η πολυτοξικομανία φουντώνει. Ανεστάλη, ουσιαστικά, το εθνικό πρόγραμμα αντιμετώπισης των ναρκωτικών, κύριε Υπουργέ. Νέες μονάδες δεν ανοίγουν, προσλήψεις σε προσωπικό δεν γίνονται. Και ήταν εύστοχη η παρατήρηση του εισηγητή μας, του κ. Νασιώκα, ότι εδώ δεν φταίει το Α.Σ.Ε.Π., αφού ξέρουμε όλοι ότι ο Ο.ΚΑ.ΝΑ. έχει εξαιρεθεί από το Α.Σ.Ε.Π.. 
      Μιας και μιλώ για τον Ο.ΚΑ.ΝΑ. να τονίσω ότι είναι ουσιαστικά τέσσερις μήνες ακέφαλος, χωρίς διοίκηση. Και όλα αυτά, που αποτελούν ευθύνη της πολιτείας, συμβαίνουν, ενώ παράλληλα ιδιωτικά μαγαζάκια εμπόρων απεξάρτησης ξεφυτρώνουν. Και έτσι οι εξαρτημένοι νέοι εκτός από τον κίνδυνο των ναρκωτικών κινδυνεύουν να πέσουν και στις δαγκάνες ασυνείδητων κερδοσκόπων, που αναπτύσσονται στο χώρο της υγείας. Είμαστε υποχρεωμένοι όλοι, κύριε Υπουργέ, να προσέξουμε πολύ αυτό το ζήτημα των εμπόρων της απεξάρτησης. Έχουμε μια νέα απειλή πλέον, μια νέα «οικονομική» δραστηριότητα σε βάρος της νεολαίας. Και καταλαβαίνετε, κύριε Υπουργέ, τι εννοώ.
      Μιας και μιλώ για απεξάρτηση, είναι καιρός, κύριοι της Κυβέρνησης, να απελευθερωθείτε και εσείς να απεξαρτηθείτε από τη μικροπολιτική της επικοινωνίας και των εντυπώσεων. Γιατί το λέω αυτό; Διότι, χθες πάλι ο κύριος Υπουργός –νόμιζα ότι θα είναι σήμερα εδώ- εκτόξευσε ένα νέο πυροτέχνημα που αφορά τις προσλήψεις. Ουσιαστικά τι έκανε; Έριξε ένα καπνογόνο για να καλύψει την αδράνεια των δυόμισι ετών, για να καλύψει έτσι την πεισματική άρνηση της Κυβέρνησης να χορηγήσει τις απαραίτητες πιστώσεις για να καλυφθούν τα κενά που υπάρχουν στο χώρο της υγείας. Πού είναι εκείνες οι περίφημες προεκλογικές εξαγγελίες, οι δεσμεύσεις του κυρίου Πρωθυπουργού και του προηγούμενου Υπουργού Υγείας, του κ. Κακλαμάνη που κάθε εβδομάδα ανακοίνωνε προσλήψεις; Ξέρετε το λέω για τους νεότερους συναδέλφους, μου θυμίζει τις καθημερινές ανακοινώσεις των Αμερικάνων, τότε στον πόλεμο του Βιετνάμ, όταν διαβάζαμε ότι είχαν εξοντώσει δύο-τρεις φορές μέσα στο χρόνο όλο τον πληθυσμό του Βιετνάμ. Έτσι είχε φτάσει και ο κ. Κακλαμάνης να πει ότι στο τέλος της τετραετίας θα έχουμε δεκαοκτώ χιλιάδες προσλήψεις.
Πού είναι αυτές, κύριε Υπουργέ; Όλες χάθηκαν στο δρόμο. Τώρα, προσχηματικά, τα ρίχνετε όλα στο Α.Σ.Ε.Π.. Και για τα κενά σε γιατρούς φταίει αλήθεια ο Α.Σ.Ε.Π. που δεν ισχύει; Δεν είναι όμως μόνο αυτό το ζήτημα. Άκουσον-άκουσον τι ζήτησε ο κύριος Υπουργός από τους Βουλευτές: Να παρακάμψουν τον Α.Σ.Ε.Π., ουσιαστικά να παραβιάσουν το Σύνταγμα.  Μας ζήτησε να γίνουμε επίορκοι και ταυτόχρονα να γίνουμε και «νονοί», «πάτρωνες» προσλήψεων. Πραγματικά, αν αυτό δεν είναι επιπολαιότητα, αν δεν είναι ανευθυνότητα, τότε οι λέξεις έχουν χάσει το νόημά τους. Απαντώ, λοιπόν, στον κύριο Υπουργό –όχι, σ’ εσάς, κύριε Υφυπουργέ: «Λυπάμαι, αλλά δεν θα πάρουμε... Αν  έχετε κάποια άλλη σοβαρή πρόταση, ελάτε πραγματικά να το κουβεντιάσουμε».
Με την επερώτηση ελέγχουμε σήμερα την Κυβέρνηση για πράξεις και παραλείψεις στο ζήτημα διαχείρισης και διάθεσης των επικίνδυνων ιατρικών αποβλήτων. Είναι μείζον θέμα δημόσιας υγείας και προστασίας του περιβάλλοντος. Κατά την ανάληψη των καθηκόντων του ο νέος Υπουργός Υγείας κ. Αβραμόπουλος, ουσιαστικά κατακεραυνώνοντας τον προκάτοχό του για «τα έργα και τις ημέρες του», μίλησε -και εγώ το είχα χαρακτηρίσει ελπιδοφόρο- για στροφή της πολιτικής του προς την ουσία των πραγμάτων, στην αντιμετώπιση των πραγματικών προβλημάτων και υποσχέθηκε προτεραιότητα στην καθημερινότητα. Τίποτα απ’ όλα αυτά δεν είδαμε. Γι’ αυτό και ο χώρος της υγείας, όπως ειπώθηκε και από τους προλαλήσαντες συναδέλφους, παραμένει σε αναβρασμό και μεγαλώνει και η ταλαιπωρία και η αγανάκτηση των πολιτών.
      Στο θέμα των αποβλήτων εκείνο που χαρακτηρίζει την πολιτική σας είναι πραγματικά η αδράνεια, η έλλειψη πρωτοβουλιών και η ανοχή. Και εδώ βρήκατε στρωμένο έδαφος. Παρ’ όλα αυτά, η κατάσταση χειροτερεύει. Είναι αλήθεια ότι το θέμα είναι δύσκολο, ότι περάσαμε κι εμείς από σαράντα κύματα για να δρομολογηθούν λύσεις. Όμως, δρομολογήθηκαν. Δημιουργήθηκε η μονάδα αποτέφρωσης, όπως ειπώθηκε. Εκδόθηκε η κοινή υπουργική απόφαση του 2003. Δεν ήταν απλή απόφαση. Είχαν προηγηθεί αποφάσεις, κοινές υπουργικές αποφάσεις και επί των ημερών μου, το 1997, μνημονεύονται στην απόφαση του 2003, για όλα αυτά τα ζητήματα. Ιδιαίτερα η κοινή υπουργική απόφαση δημιούργησε ένα νέο νομικό πλαίσιο. 
      Σήμερα τίποτα δεν έχει αλλάξει προς το καλύτερο. Το 70% των μολυσματικών αποβλήτων διατίθεται ανεξέλεγκτα στις χωματερές ή καίγεται σε παλιούς κλιβάνους νοσοκομείων. Δεν έχει αναληφθεί καμία πρωτοβουλία για να αντιμετωπιστεί η απροθυμία των υγειονομικών μονάδων, ιδιωτικού και δημόσιου τομέα, να συμβληθούν με την Ένωση Δήμων και Κοινοτήτων Αττικής για να λυθεί το θέμα της μεταφοράς και αποτέφρωσης των αποβλήτων στο εργοστάσιο. Δεν εφαρμόζεται η σχετική νομοθεσία. Ουσιαστικά, η κοινή υπουργική απόφαση έμεινε κενό γράμμα. Διότι η εφαρμογή της προϋποθέτει και δημιουργία κατάλληλων υποδομών και προμήθεια του κατάλληλου εξοπλισμού και ορθή εκπαίδευση του προσωπικού. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Τελειώνω, κύριε Πρόεδρε. 
      Κυρίως –κι εκεί εγώ δίνω σημασία- επιβάλλεται, κύριε Υπουργέ, η σύνταξη εσωτερικού κανονισμού διαχείρισης των επικίνδυνων ιατρικών αποβλήτων από τις υγειονομικές μονάδες. Λυπάμαι που τίποτα απ’ όλα αυτά δεν προχωρεί, με αποτέλεσμα να συνεχίζεται η ασυδοσία το πληρώνουν ιδιαίτερα οι κάτοικοι του Λεκανοπεδίου πολύ περισσότερο και οι εργαζόμενοι στους Ο.Τ.Α.. Κάνει ο καθένας το δικό του, δυστυχώς. Και το χειρότερο, κύριε Υπουργέ, -και με αυτό τελειώνω- είναι ότι αναπτύσσεται κι εδώ –έγινε νύξη από τους προλαλήσαντες συναδέλφους- ένας νέος πόλος κερδοσκοπίας, ιδιωτικά μαγαζάκια γύρω από τα απόβλητα. Και όλα αυτά είναι προφανώς σε βάρος της δημόσιας υγείας.
      Επιβάλλεται, κύριε Υπουργέ –και αυτός είναι ο στόχος της επερώτησής μας- να πάρετε και πρωτοβουλίες και προπάντων, τουλάχιστον να επιβάλετε την νομιμότητα στον τομέα αυτό. Φτάνει πια η ασυδοσία.
	Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Γείτονα. 
	Ο κ. Λιντζέρης έχει το λόγο. 
	ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
	Κύριε Πρόεδρε, οφείλω για μια δεύτερη, δυστυχώς, φορά να επισημάνω την απουσία από τα έδρανα της Κυβέρνησης του αρμόδιου Υπουργού κ. Αβραμόπουλου.
      Και για μη δεχθώ διακοπή από τον προσφιλέστατό μου, επαρκέστατο Υφυπουργό κ. Γιαννόπουλο, οφείλω να πω πως οι κοινοβουλευτικοί άντρες κρίνονται στο Κοινοβούλιο. Στα πλαίσια του πολιτεύματος ο Υπουργός Υγείας, συνάδελφος στο Εθνικό Κοινοβούλιο, οφείλει να είναι παρών προκειμένου να απαντήσει στον κοινοβουλευτικό έλεγχο, που εμείς του κάνουμε, άλλως με επικοινωνιακά τρικ, με συνεντεύξεις σε εφημερίδες και πάντως με λογικές Υπουργού Τουρισμού, η υγεία δεν υπηρετείται, κυρίες και κύριοι συνάδελφοι!
      Κυρίες και κύριοι, χρέος της εκάστοτε κυβέρνησης και ιδιαίτερα του Υπουργού Υγείας είναι να ασκεί πολιτικές που διασφαλίζουν την υγεία των πολιτών και προάγουν τη δημόσια υγεία. Στα δυόμισι χρόνια, που βρίσκεστε στην Κυβέρνηση, ακολουθήσατε πολιτική μετονομασιών από το Υπουργείο σας μέχρι τις περιφερειακές μονάδες. Υπουργοί άλλαξαν, αλλά τα πράγματα βαίνουν από το κακό στο χειρότερο. Όχι  μόνο δεν έχει προστεθεί τίποτα για να προωθηθεί η διασφάλιση της υγείας του ελληνικού λαού, αλλά αντίθετα βιώνουμε την υποχώρηση και την υποβάθμιση, το ξήλωμα εν τέλει της ασπίδας προστασίας που οφείλει το κράτος να παρέχει στους πολίτες. 
      Διαπιστώνουμε ότι η Κυβέρνηση και με τη νέα ηγεσία του Υπουργείου Υγείας, αντιμετωπίζει την υγεία με επικοινωνιακές πομφόλυγες και όχι με τη λήψη μέτρων ουσίας. Αναφέρομαι στη χθεσινή συνέντευξη του Υπουργού Υγείας και τις προτάσεις του για την κατάργηση του Α.Σ.Ε.Π. και τη χάραξη, λέει, μιας νέας στρατηγικής στον τομέα της υγείας. Δυόμισι χρόνια μετά την ανάληψη της διακυβέρνησης της χώρας από τη Νέα Δημοκρατία, ενώ δεν έχετε προβεί σε καμία πρόσληψη νοσηλευτικού προσωπικού, ενώ εκκρεμούν χίλιοι εξακόσιοι περίπου διορισμοί, που έχουν ήδη εγκριθεί από τον Α.Σ.Ε.Π., ενώ εκατόν τριάντα δύο Μ.Ε.Θ. δημοσίων νοσοκομείων δεν χρησιμοποιούνται, λόγω έλλειψης προσωπικού, ενώ το Υπουργείο Οικονομίας και Οικονομικών εμμένει στις μειωμένες δαπάνες για την υγεία, ο κ. Αβραμόπουλος δηλώνει ότι για όλα αυτά φταίει το Α.Σ.Ε.Π.. Έλεος. Υπάρχουν όρια και στην πολιτική παραπλάνησης και στη φενάκη! 
      Υπάρχει και μια ακόμη δήλωση του Υπουργού Υγείας, που έχω την αίσθηση ότι ξεπερνάει τα όρια της πολιτικής ανευθυνότητας. Στη μέση της κυβερνητικής θητείας ανακοινώνει ότι από το Σεπτέμβρη θα αναλάβει –έτσι λέει- πρωτοβουλία για τη χάραξη στρατηγικής στον τομέα της υγείας. Στη μέση της κυβερνητικής θητείας. Ξέρετε τι σημαίνει αυτό στα απλά ελληνικά, για να μας καταλαβαίνει και ο ελληνικός λαός; Σημαίνει ομολογία πλήρους αποτυχίας της Κυβέρνησης, σημαίνει τουλάχιστον τη μέχρι τώρα ανυπαρξία κυβερνητικής πολιτικής στον τομέα της υγείας!
      Κυρίες και κύριοι, για να έρθω στην ουσία της επερώτησης, επιτρέψτε μου να επισημάνω ότι  η κυβερνητική στάση στο θέμα της διαχείρισης των στερεών νοσοκομειακών αποβλήτων αποτελεί χαρακτηριστικό παράδειγμα, στην οποία ο Υπουργός απέτυχε να ανταποκριθεί στο χρέος του για την προστασία της δημόσιας υγείας. Απέτυχε να ανταποκριθεί στις επιταγές της υπάρχουσας, της ελληνικής, αλλά και της ευρωπαϊκής νομοθεσίας. Απέτυχε να δώσει λύσεις στο διαχρονικά ζητούμενο της διασφάλισης της δημόσιας υγείας από τα εν γένει ιατρικά απόβλητα. Το θέμα είναι μείζον και έχει άμεσες επιπτώσεις στη δημόσια υγεία. Αρκεί να σημειωθεί ότι σύμφωνα με στοιχεία της Παγκόσμιας Οργάνωσης Υγείας είκοσι τρία εκατομμύρια κρούσματα ηπατίτιδας σε όλο τον κόσμο και διακόσιες εξήντα χιλιάδες κρούσματα AIDS οφείλονται στην πλημμελή διαχείριση του ζητήματος των νοσοκομειακών αποβλήτων. 
      Στη χώρα μας οι υποδομές για την αποτέφρωση των επικίνδυνων μολυσματικών αποβλήτων υπάρχουν. Υπάρχει και λειτουργεί στα Άνω Λιόσια  εργοστάσιο, που στοίχισε πάνω από 15.000.000 ευρώ στον ελληνικό λαό και η μονάδα αυτή έχει τη δυνατότητα να αποτεφρώνει καθημερινώς τριάντα τόνους. 
      Η κοινή υπουργική απόφαση, που περιγράφει αναλυτικά τα μέτρα και τους όρους για τη διαχείριση των ιατρικών αποβλήτων, υπάρχει από τον Οκτώβριο του 2003, όμως τίποτε απ’ όλα αυτά δεν λειτουργεί ή αξιοποιείται πλημμελώς. Ο κώδωνας του κινδύνου έχει κτυπήσει πολλές φορές και από πολλούς. Ημερίδες, ανακοινώσεις, συνεντεύξεις από τον Ενιαίο Σύνδεσμο Δήμων και Κοινοτήτων, από την Πανελλήνια Οργάνωση Εργαζομένων στα δημόσια νοσοκομεία, από την Π.Ο.Ε.-Ο.Τ.Α.. Όλα αυτά δεν ευαισθητοποίησαν την ηγεσία του Υπουργείου να πράξει το αυτονόητο. Εξακολουθεί και σήμερα να πλέει σε πελάγη απραξίας. 
      Κυρίες και κύριοι συνάδελφοι, σήμερα στο Λεκανοπέδιο παράγονται περίπου δεκαοκτώ με είκοσι τόνοι τοξικών μολυσματικών αποβλήτων καθημερινώς. Απ’ αυτούς μόλις οκτώ τόνοι, σύμφωνα με τον Πρόεδρο της Π.Ο.Ε.-Ο.Τ.Α. σε πρόσφατη συνέντευξη Τύπου, φτάνουν στο εργοστάσιο στα Άνω Λιόσια. Τι γίνονται οι υπόλοιποι; Κάποιοι αποτεφρώνονται στα νοσοκομεία με όρους που κάθε άλλο παρά προφυλάσσουν το προσωπικό ή διασφαλίζουν τη δημόσια υγεία. 
      Αξίζει να σημειωθεί ότι τα απόβλητα στα νοσοκομεία αποτεφρώνονται σε θερμοκρασίες γύρω στους 150 έως 200 βαθμούς Κελσίου, ενώ το όριο ασφαλείας είναι πάνω από 1.100 βαθμούς. Να σημειώσω ότι το εργοστάσιο στα Άνω Λιόσια αποτεφρώνει στους 1.200 έως 1.800 βαθμούς. Κάποιες άλλες ποσότητες νοσοκομειακών αποβλήτων ρίχνεται σε παράνομες χωματερές, που βρίσκονται στο λεκανοπέδιο της Αττικής απειλώντας σοβαρά τη δημόσια υγεία. 
      Είναι προφανές ότι οι διοικήσεις πολλών νοσοκομείων παρανομούν με την ανοχή βέβαια του Υπουργείου Υγείας. Ο Ευαγγελισμός, το πρώτο νοσοκομείο της χώρας, δεν έχει μεταφέρει ποτέ απόβλητα στη χωματερή των Άνω Λιοσίων και σύμφωνα με τον Πρόεδρο της Π.Ο.Ε.-Ο.Τ.Α. έχει συνάψει σύμβαση με ιδιωτική εταιρεία, που κάνει αποστείρωση των αποβλήτων, ενώ η υπουργική απόφαση είναι ρητή ότι αυτή η διαδικασία θα έπρεπε να συνεχίζεται με καύση. 
      Κύριε Υπουργέ, αυτή, λοιπόν, είναι και σήμερα η ελληνική πραγματικότητα, παρά τις φιλότιμες προσπάθειες κυρίως της Τοπικής Αυτοδιοίκησης και των εργαζομένων. Προχειρότητα, ανεπάρκεια, ελλείψεις! 
      Κλείνοντας, θα προσθέσω ακόμα ότι δεν εφαρμόζετε κατάλληλα ολοκληρωμένα συστήματα διαχείρισης ανά κατηγορία αποβλήτων και ότι υπάρχει λανθασμένη και ελλιπής ενημέρωση και εκπαίδευση του προσωπικού και των νοσοκομείων, όσον αφορά τις κατηγορίες των αποβλήτων και τους κατάλληλους τρόπους συλλογής.
      Κύριε Υπουργέ, για όλους αυτούς τους λόγους σας επερωτάμε και σας ελέγχουμε. Ανεβάστε επιτέλους τον πήχη της παραγωγής του κυβερνητικού έργου. Μην καθηλώνετε τη χώρα με την ανυπαρξία του κυβερνητικού έργου. Αναλάβετε επιτέλους τις κυβερνητικές σας ευθύνες. Η χώρα διαθέτει επιστημονικό δυναμικό, διαθέτει ανθρώπινους πόρους, διαθέτει υποδομές για την προάσπιση της υγείας του λαού μας και στο συγκεκριμένο θέμα. 
      Οι πολίτες παρακολουθούν τα παιχνίδια των σκοπιμοτήτων, τα τεράστια χρηματικά ποσά, τη μη εφαρμογή των νόμων, εν τέλει, όμως –και κλείνω- εισπράττουν την ανασφάλεια για την προστασία της υγείας τους. Σε μας δεν θα απαντήσετε. Απαντήστε επιτέλους στους πολίτες, κύριε Υπουργέ, τι κάνετε γι’ αυτούς, για την προάσπιση της υγείας τους.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Λιντζέρη.
      Ο κ. Μουσιώνης έχει το λόγο.
      ΑΡΙΣΤΕΙΔΗΣ ΜΟΥΣΙΩΝΗΣ: Ευχαριστώ, κύριε Πρόεδρε.
      Κύριοι συνάδελφοι, κύριε Υπουργέ, απ’ αυτό το Βήμα ο Πρωθυπουργός της χώρας, άμα τη αναλήψει των καθηκόντων του είχε πει πως τα προβλήματα της χώρας δεν μπορούν να περιμένουν όχι εκατό μέρες -για το χρόνο που τότε του είχε δοθεί- αλλά ούτε εκατό ώρες. Εκείνη τη στιγμή αντιλήφθηκα πως η Κυβέρνηση της Νέας Δημοκρατίας είχε την πολιτική βούληση τουλάχιστον και θα έβρισκε τους πόρους να την εφαρμόσει, να την υλοποιήσει. 
      Είκοσι επτά μήνες μετά βλέπω πως η Κυβέρνηση της Νέας Δημοκρατίας δεν διαθέτει την πολιτική βούληση και θέλω να γίνω σαφής. Λέω πως δεν διαθέτει, γιατί δεν είδα καμία πρωτοβουλία από τη μεριά της Κυβέρνησης σε ό,τι αφορά το μεγάλο θέμα, το μεγάλο ζητούμενο, αυτό για το οποίο άνοιξε μέτωπο ευθύς εξαρχής: το Α.Σ.Ε.Π.. 
      Δεν ήρθε ούτε μία πρόταση από τη μεριά της Κυβέρνησης, από τα άλλα Υπουργεία, προς τον καθ’ ύλην αρμόδιο Υπουργό, τον κ. Παυλόπουλο, που να παραπέμπει στην επιτάχυνση των διαδικασιών. Οι διαδικασίες είναι όντως χρονοβόρες. Θα μπορούσαν σαφώς να βελτιωθούν. Δεν υπάρχει ούτε μια πρόταση, ούτε μια ενέργεια!
      Στη ρουκέτα που έριξε σήμερα ο κύριος Υπουργός, σε ό,τι αφορά την παράκαμψη του Α.Σ.Ε.Π., διαφαίνεται μια πρόθεση της Κυβέρνησης συνολικά, η οποία βέβαια δεν το λέει. Ο μόνος ειλικρινής στο θέμα αυτό ήταν ο προκάτοχος του κ. Αβραμόπουλου, ο κ. Κακλαμάνης, ο οποίος ήθελε ευθύς εξαρχής την κατάργησή του. Δεν ζητούσε, όμως, ευθύς εξαρχής την έκφραση της πολιτικής βούλησης, τους πόρους από τον κ. Αλογοσκούφη και επιδόθηκε επιτυχώς σ’ έναν ενδοκυβερνητικό συνδικαλισμό κάθε φορά, παραπέμποντας, τα όποια προβλήματα είχε μπροστά του, στις καλένδες. 
      Ερχόμαστε σήμερα, λοιπόν, να ρωτήσουμε τον κ. Αβραμόπουλο και εσάς, κύριε Υφυπουργέ. Ζητάτε από τη Βουλή να συμμετάσχει, να γίνει συμμέτοχος δηλαδή –κατ’ εμέ και συνένοχος- σε μια διαδικασία εκτός Α.Σ.Ε.Π.. Και εάν ακόμη θεωρητικά θα μπορούσαμε κάτι τέτοιο να το είχαμε δεχθεί, ερωτώ: Έχετε βρει τους πόρους; Έχετε την έγκριση από την πλευρά του κ. Αλογοσκούφη; Το πρώτο ερώτημα είναι αυτό. 
      Δεύτερο ερώτημα. Υπάρχουν εκατό οργανικές θέσεις στο Α.Σ.Ε.Π.. Έγινε η παραμικρή κίνηση εδώ και είκοσι επτά μήνες να καλυφθούν αυτές οι θέσεις; 
      Τρίτο ερώτημα. Υπάρχουν «καταγγελίες» –σε εισαγωγικά- ότι η ίδια η λειτουργία του Α.Σ.Ε.Π. παραπέμπεται σε υπολειτουργία. Δηλαδή, δίνονται άδειες πολλές φορές και μάλιστα σε περιόδους αιχμής. Μήπως στόχευση της Κυβέρνησης  είναι  να απαξιώσετε το Α.Σ.Ε.Π.,  για  να περάσουμε σε κομματικού -τώρα λέτε διακομματικού- χαρακτήρα προσλήψεις; 
      Εμείς λέμε και ζητάμε αξιοκρατικές και όχι διακομματικές προσλήψεις. Τα λέω όλα αυτά, γιατί τα Πρακτικά της Βουλής, κύριε Υπουργέ, σε ό,τι αφορά τη Νέα Δημοκρατία, ως αντιπολίτευση, με την πρακτική της σημερινής Κυβέρνησης απέχουν παρασάγγας, εάν γυρίσω τριάντα τέσσερις μήνες –εάν δεν κάνω λάθος- πίσω το χρόνο. Αναφέρομαι, επαναλαμβάνω, για τα Πρακτικά της Βουλής, όπου ήδη, κύριε Υπουργέ, οι προλαλήσαντες συνάδελφοί μου αναλυτικά και εμπεριστατωμένα αναφέρθηκαν και σε εσάς. 
      Περιμένω, λοιπόν, κι εγώ –γιατί τότε δεν ήμουν Βουλευτής, αλλά τώρα περιμένω- σε ό,τι αφορά την παραπομπή από τη μεριά του κ. Γρηγοράκου, τις δικές σας τοποθετήσεις, σχετικά με το θέμα της διαχείρισης των νοσοκομειακών αποβλήτων. 
      Υπάρχει μία κοινή υπουργική απόφαση, που και τότε κρίθηκε απ’ όλα τα κόμματα της Βουλής ότι είχαμε καθυστερήσει. Έγινε μια πολύ σημαντική δουλειά με φορείς εργαζομένων, δηλαδή εκπροσώπους των εργαζομένων, τόσο στα νοσοκομεία όσο και στους Ο.Τ.Α., με ειδικούς επιστήμονες και επιστημονικούς φορείς. 
      Επαναλαμβάνω, λοιπόν, ότι έγινε μια πολύ σημαντική δουλειά και πάρθηκε αυτή η κοινή υπουργική απόφαση, η οποία στην ουσία ερχόταν να κάνει πράξη στο χαρτί –αδόκιμος ο όρος- ένα ήδη εφαρμοσμένο για δύο χρόνια τότε πιλοτικό πρόγραμμα. Αναφέρομαι στον αποτεφρωτήρα στα Άνω Λιόσια. 
      Αυτή η κοινή υπουργική απόφαση ενδεχομένως να δεχθώ ότι μπορεί να σήκωνε βελτιώσεις, να σήκωνε δηλαδή στη συνέχεια, από τη μεριά της νέας διακυβέρνησης με κάποιες άλλες προτάσεις από επισημάνσεις –αναφέρομαι στην ημερίδα του 2005 για τη διαχείριση των επικίνδυνων ιατρικών αποβλήτων- κάποιες πρόσθετες, αν θέλετε, τροποποιήσεις επί τα βελτίω. 
      Εδώ όμως, χωρίς να ακυρώνεται τυπικά, βλέπουμε να καταργείται στην πράξη αυτή η κοινή υπουργική απόφαση, χωρίς στη θέση της να έρχεται κάτι καλύτερο, κάτι χρησιμότερο, κάτι που να απαντά με όρους ευθύνης στο μεγάλο πρόβλημα της δημόσιας υγείας, στο μεγάλο πρόβλημα που αντιμετωπίζουν τόσο οι εργαζόμενοι στα νοσοκομεία όσο και οι εργαζόμενοι στους Ο.Τ.Α.. 
      Αντ’ αυτού, η Κυβέρνηση δυστυχώς, κύριε Υπουργέ, έρχεται και το εκχωρεί αυτό –κι εδώ θέλω την απάντησή σας- σε οικονομικά συμφέροντα που διαχειρίζονται το θέμα των επικίνδυνων ιατρικών αποβλήτων μ’ έναν τρόπο –θα μιλήσω με όρους Ευρωπαϊκής Ένωσης- όχι τόσο αποδεκτό, όσο σήμερα στην πράξη το έχει κάνει αυτό η Ευρωπαϊκή Ένωση. Αναφέρομαι στην αποτέφρωση.
      Αν μιλήσουμε με όρους κόστους, εγώ κατ’ αρχήν θα απαντήσω πως σε ό,τι αφορά τα θέματα δημόσιας υγείας, δεν υπάρχει κόστος. Η ζωή των συνανθρώπων μας, η δημόσια υγεία, το περιβάλλον δεν έχουν τιμή. Είναι αξίας ανεκτίμητης.     Υπ’ αυτήν την έννοια, με πρώτη αυτήν την προσέγγιση, αλλά και κατά δεύτερον, εφόσον τα πράγματα συνεχίσουν να ισχύουν όπως σήμερα, εγώ πιστεύω πως όλη αυτή η ιστορία θα αυξήσει το κόστος. Ήδη είναι επιβαρημένο, αλλά –επαναλαμβάνω- δεν στέκομαι σ’ αυτό. Η ευθύνη είναι συνολική. Ο τρόπος με τον οποίο διαχειρίζεστε το πρόβλημα, δυστυχώς, δεν γεννάει αισιοδοξία σε κανένα μας. Οι περισσότεροι συνάδελφοι, που τυχαίνει αυτήν τη στιγμή να είμαστε παρόντες στην Ολομέλεια, είμαστε γιατροί, καταλαβαίνουμε πάρα πολύ καλά τι λέμε και ξέρουμε πάρα, μα πάρα πολύ καλά πώς μπορεί αυτή η κοινή υπουργική απόφαση, εάν εφαρμοσθεί στην πράξη, να δώσει αποτελέσματα. Δυστυχώς οι ευθύνες σας, κύριε Υπουργέ, και στο κομμάτι αυτό είναι τεράστιες.
      Θα ήθελα, κλείνοντας, να πω πως σήμερα η 26η Ιουνίου …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, παρακαλώ δέκα δευτερόλεπτα ακόμα.
      … είναι η Παγκόσμια Ημέρα κατά των Ναρκωτικών. Είναι ημέρα περισυλλογής, περίσκεψης, αυτογνωσίας όλων μας. Δεν είναι ώρα και μέρα για κομματική αντιπαράθεση.
      Θα πω μόνο το εξής. Ως μέλος της Διακομματικής Επιτροπής για την αντιμετώπιση και τη μελέτη του προβλήματος των ναρκωτικών, έχω να πω ότι έχει γίνει μία πάρα πολύ σημαντική δουλειά και πετύχαμε στην πράξη μία πολύ σοβαρή, με όρους υπερκομματικούς, παραγωγή έργου.
      Δυστυχώς και εδώ, κύριε Υπουργέ, είστε εκτεθειμένοι. Δεν σας φταίει κανένα ΑΣΕΠ για την κατάσταση στην οποία βρίσκεται σήμερα ο ΟΚΑΝΑ. Ήταν τέσσερις μήνες ακέφαλος. Προσλήψεις που θα μπορούσαν να είχαν γίνει, δεν έγιναν και εκεί και δεν ξέρω ποια δικαιολογία θα επικαλεστείτε.
      Ευχαριστώ πάρα πολύ.
       (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μουσιώνη.
      Τον λόγο έχει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, κατ’ αρχάς θα ήθελα να δώσω τα συγχαρητήριά μου επί τη αναλήψει των νέων καθηκόντων της Κοινοβουλευτικής Εκπροσώπου και πιστεύω ότι η επί μακρόν κοινοβουλευτική θητεία της θα δώσει πολλές δυνατότητες και σ’ εσάς και στο κόμμα σας, αλλά και σ’ εμάς, γιατί ο οποιοσδήποτε έλεγχος έχει  θετικά στοιχεία και βάσει αυτών των στοιχείων που εσείς παραθέτετε, εμείς είμαστε υποχρεωμένοι ενδεχομένως να βελτιώσουμε τις επιδόσεις μας.
      Όπως ακούσαμε απ’ όλους τους συναδέλφους σήμερα, ο χρόνος ο οποίος διετέθη για την επίκαιρη αυτή επερώτηση, ήταν ο χρόνος στον οποίο θα εξαντλείτο μία επίκαιρη ερώτηση, γι’ αυτό κιόλας ασχοληθήκατε πάρα πολύ με διάφορα άλλα θέματα, τα οποία δεν ήταν της επικαίρου επερωτήσεως. Είμαι υποχρεωμένος, όμως, να απαντήσω και στην επίκαιρη αυτή επερώτηση, αλλά παράλληλα να δώσω και ορισμένες εξηγήσεις στις αναφορές τις οποίες κάνατε.
      Σήμερα 26η Ιουνίου, Παγκόσμια Ημέρα κατά των Ναρκωτικών, έγιναν πολλές αναφορές, ότι ο Ο.ΚΑ.ΝΑ. ήταν ακέφαλος τέσσερις μήνες και ότι σήμερα απέκτησε πρόεδρο.
	Ο Ο.ΚΑ.ΝΑ. είχε πρόεδρο, ο οποίος εκτελούσε τα καθήκοντά του καθ’ όλο αυτό το χρονικό διάστημα και σήμερα ανέλαβε ο καθηγητής ψυχίατρος κ. Μπάλας, ο οποίος και αυτός είναι ένας συνεχιστής του έργου όλων των άλλων που διετέλεσαν επί μακρόν –και ο καθένας έχει να βάλει τη δική του σφραγίδα- σ’ αυτόν τον ευαίσθητο οργανισμό κατά των ναρκωτικών.
	Όσον αφορά στις αναφορές, οι οποίες έγιναν γι’ αυτούς τους συνανθρώπους μας που βρίσκονται σ’ αυτό ακριβώς το αδιέξοδο –που εμείς ως πολιτεία θα πρέπει να τους δώσουμε την καλύτερη διέξοδο μακριά από τις οποιεσδήποτε κομματικές, πολιτικές και στείρες αντιπαραθέσεις και λογικές- θα πρέπει να καταλάβουμε ότι αυτό δεν είναι ένα πεδίο, όπου μπορούμε όλοι να πολιτικολογούμε ή να κάνει ο ένας κριτική στον άλλο, αλλά θα πρέπει ο καθένας εποικοδομητικά να καταθέσει τις προτάσεις του. 
      Είναι ένα θέμα καθαρώς κοινωνικό, επιστημονικό, που θα πρέπει έτσι να το αντιμετωπίσουμε. Έτσι θα πρέπει ακριβώς να δούμε πώς μπορούμε κατά τον καλύτερο τρόπο να διαθέσουμε όχι μόνο τις δυνάμεις μας, αλλά και τη γνώση μας πάνω ακριβώς στην τοξικομανία γενικότερα. Διότι το ζήτημα δεν είναι μόνο το να κάνει κανείς «στεγνά» προγράμματα, δεν είναι μόνο το να κάνει προγράμματα με υποκατάστατα, αλλά πρέπει να χρησιμοποιούνται όλα τα μέσα. 
      Γι’ αυτό κιόλας και το προεδρικό διάταγμα –το οποίο λίαν προσεχώς θα κατατεθεί- θα δίνει όλες αυτές τις δυνατότητες, αλλά και εναλλακτικές λύσεις που τις έχουν ανάγκη οι συνάνθρωποί μας, τις έχουν ανάγκη τα παιδιά μας, γιατί –κακά τα ψέματα- κύριοι συνάδελφοι, επειδή αρκετοί εδώ μέσα είμαστε γιατροί, είναι γνωστό πως η τοξικομανία αντιμετωπίζεται σαν μία κατάσταση, η οποία δεν έχει ενδεχομένως γυρισμό. Όμως, θα πρέπει να πει κανείς ότι και αυτή σήμερα, με τα πρότυπα της ψυχοδυναμικής προσέγγισης, είναι μία κατάσταση που έχει τη φάση ίασης και τη φάση της υποτροπής. Άρα, λοιπόν, έτσι πρέπει να αντιμετωπίσουμε αυτήν την κατάσταση. 
      Βεβαίως, θα πρέπει σ’ αυτές τις φιγούρες οι οποίες κυκλοφορούν εδώ κοντά, στην περιοχή μας –και ιδιαίτερα στην περιοχή του Υπουργείου Υγείας- να δώσουμε τη δυνατότητα να απαλλαγούν, να μπορέσουν να έλθουν κοντά μας και να ενταχθούν κοινωνικά. Θα πρέπει να μπορέσουμε να ελαττώσουμε την οποιαδήποτε είσοδο μέσα σ’ αυτό το αδιέξοδο των νέων παιδιών, ώστε να μην υπάρχει αυτή η στατιστική, που λέει ότι τα παιδιά πιο νωρίς –τώρα φθάσαμε στην ηλικία των δεκατεσσάρων ετών- εθίζονται στις εξαρτησιογόνες ουσίες. 
      Βέβαια, πρέπει και η κοινωνία να δώσει πρότυπα. Εμείς οι πολιτικοί, όπως και η οικογένεια, ως εκπαιδευτικοί πλέον, πρέπει να δίνουμε και ένα μήνυμα. Γενικά, όλοι μας πρέπει να στρατευτούμε προς αυτήν την κατεύθυνση. Όσο, λοιπόν, λιγότερο εδώ μέσα στη Βουλή, αλλά και γενικότερα σε οποιεσδήποτε συναντήσεις, δείχνουμε όχι τις αντιθέσεις μας, αλλά μία ιδιαίτερη αφοσίωση σ’ αυτό το πρόβλημα, πιστεύω ότι πολύ καλύτερα αποτελέσματα θα έχουμε.
	Ας έλθουμε τώρα στο επίμαχο θέμα των επικινδύνων ιατρικών αποβλήτων. Κύριε Νασιώκα, σας το έχω πει και άλλες φορές, αλλά μου δίνεται η ευκαιρία και σήμερα να σας πω ότι αυτή η υπουργική απόφαση, η 2031/1.10.2003, είναι πραγματικά μία πολύ καλή υπουργική απόφαση με τεχνοκρατική δομή και με πάρα πολλά καλά χαρακτηριστικά. Και μου κάνει εντύπωση πώς εσείς λέτε ότι εμείς καταργήσαμε αυτήν την υπουργική απόφαση, ότι δεν την εφαρμόζουμε, ότι δεν κάνουμε τίποτα, ότι έχουμε βγάλει άλλη απόφαση και ούτε λίγο ούτε πολύ μας λέτε ενδεχομένως ότι αυτήν την απόφαση, την οποία έχω εδώ, όπως την έχετε και εσείς, τη ρίξαμε εις τον κάλαθο των αχρήστων. 
      Σας το λέω και πάλι, επειδή μου φαίνεται ότι είσθε και ακουστικός τύπος, ότι αυτή η απόφαση είναι πάρα πολύ ωραία και τη στηρίζουμε. Υπάρχουν κάποιες τροποποιήσεις, τις οποίες έχουμε προσθέσει σ’ ένα σχέδιο –το οποίο θα κατατεθεί εντός των ημερών- οι οποίες δεν αναιρούν αυτήν τη δική σας απόφαση, αλλά προσθέτουν κάποιες ιδιαιτερότητες που στη συνέχεια διαπιστώσαμε.
	Αναφερθήκατε στη διάλυση του συστήματος. Ποιο σύστημα διελύθη, κύριε Νασιώκα; Αυτό το σύστημα το οποίο λειτουργούσε έως τότε, άναρχα ενδεχομένως; Μου κάνει εντύπωση και χαίρομαι, γιατί ο κ. Μουσιώνης και ο κ. Γρηγοράκος μου έφεραν στο μυαλό την ερώτηση που είχα κάνει -αν ενθυμούμαι καλά το 2002- σχετικά με το γιατί δεν εφαρμόζεται η υπουργική απόφαση όσον αφορά το θέμα της διαχείρισης των μολυσματικών ιατρικών αποβλήτων, όχι μόνο των στερεών, αλλά και των υγρών, για τα οποία θα σας αναφέρω ορισμένα πράγματα σχετικά με τη διαχείρισή τους. 
      Δεν κάνουμε τίποτε άλλο, παρά να επικαιροποιούμε αυτήν την απόφαση με συνεχείς ελέγχους που έχουν γίνει. Μου δίνεται η ευκαιρία να καταθέσω στα Πρακτικά, για να υπάρχουν και εδώ στη Βουλή, επειδή δόθηκαν πολλές διαφορετικές εντυπώσεις, τα στοιχεία από έλεγχο που έγινε σε δεκαέξι νοσοκομεία,  ιδρύματα και κλινικές. Υπάρχουν όλα αυτά τα στοιχεία, τα οποία κατά τον έλεγχο διαπιστώθηκαν, όπως επίσης υπάρχει αναλυτικά για το κάθε νοσοκομείο, για την κάθε κλινική, για το κάθε ιδιωτικό θεραπευτήριο το επίπεδο διαχείρισης στο οποίο είχε μπει. Επίσης, αναφέρατε και μία άλλη κατηγορία πάλι ιδιωτικών κλινικών, ακόμη δε και ιδιωτικών εργαστηρίων. Υπάρχει ακόμη και ο συνοπτικός πίνακας των απαντήσεων των Δ.Υ.Πε, εκ των οποίων δεκαεπτά δεν απάντησαν -η Κεντρική Μακεδονία και η Πελοπόννησος- και γι’ αυτό το θέμα θα ελεγχθούν. 
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Νασιώκα, είπατε ότι δεν έχει γίνει τίποτα στο χώρο της υγείας και κάνατε ένα σχόλιο, θα έλεγα, πολιτικά αντιδεοντολογικό και για τους δύο Υπουργούς, και για το Νικήτα Κακλαμάνη και για το Δημήτρη Αβραμόπουλο. Ο κ. Λιντζέρης κατά τον ίδιο τρόπο σχολίασε το ότι ενδεχομένως ο Υπουργός φυγομαχεί, επειδή δεν παρίσταται στη Βουλή. Όπως ξέρετε, κύριε Λιντζέρη, το Υπουργείο έχει μία συνέχεια και γι’ αυτό έχει και δύο Υφυπουργούς και Γενικούς Γραμματείς. Όπως αντιλαμβάνεστε, για εκχωρημένες αρμοδιότητες, απαντά ο αρμόδιος Υφυπουργός. Είμαι, όμως, υποχρεωμένος για λόγους κοινοβουλευτικής ευπρέπειας να σχολιάσω το ότι οι συνεχείς αναφορές στον προκάτοχο του κ. Αβραμόπουλου, στο Νικήτα τον Κακλαμάνη, δεν έχουν καμία σχέση, απ’ ό,τι αντιλαμβάνομαι, με την κριτική του έργου του, αλλά είναι συγκεκριμένη αναφορά για τον υποψήφιο Δήμαρχο της Αθήνας. 
      ΔΗΜΗΤΡΙΟΣ ΛΙΝΤΖΕΡΗΣ: Ο κ. Αβραμόπουλος τα λέει αυτά, όχι εμείς, κύριε Υπουργέ. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εάν θέλετε να κάνετε σχόλια πάνω σ’ αυτήν ακριβώς την τακτική, νομίζω ότι έχετε πέσει πάρα πολύ έξω, διότι -είτε το θέλετε είτε δεν το θέλετε- ο κ. Κακλαμάνης θα είναι Δήμαρχος Αθηναίων. 
      Όσον αφορά τα σχόλια που έγιναν για το θέμα του Α.Σ.Ε.Π. στο επίπεδο της πρότασης του Υπουργού, οφείλω να δώσω ορισμένες εξηγήσεις, διότι εμείς τιμάμε ιδιαίτερα την ανεξάρτητη αυτή αρχή, το Α.Σ.Ε.Π.. Με τον Πρόεδρο του Α.Σ.Ε.Π., τον κ. Βέη, είχαμε τουλάχιστον πέντε-έξι φορές επικοινωνία όσον αφορά τη διαδικασία της πιο ταχύρρυθμης επιλογής του προσωπικού. Ο ίδιος, με τις παρατηρήσεις τις οποίες μας έκανε, για να μπορέσουμε να είμαστε πιο γρήγοροι στη διαδικασία, διαπίστωσε ότι, παρά τις φιλότιμες προσπάθειες που καταβάλλουμε όλα τα μέλη τόσο του διοικητικού συμβουλίου αλλά και όλοι οι εργαζόμενοι, υπάρχουν γραφειοκρατικές αδυναμίες.
      Ένα και μόνο θέλω να σας πω: Ο πίνακας, ο οποίος έγινε για τις επτακόσιες πενήντα νοσηλεύτριες και νοσηλευτές σε επίπεδο Τ.Ε.Ι. και για τους επτακόσιους πενήντα σε επίπεδο Δ.Ε. από διαγωνιστικές διαδικασίες του 2003-2004, με το νομοσχέδιο για το τρίτο παιδί ξαναπήγε πάλι πίσω, για να δουν ακριβώς ποιοι είχαν και ποιοι στοιχειοθετούσαν το δικαίωμα αυτό, ώστε να μην αδικηθούν κάποιοι. Είναι μία διαδικασία που καθυστέρησε επί δύο μήνες όλη αυτήν τη δυνατότητα της διαθεσιμότητας του προσωπικού αυτού, αλλά σήμερα, δόξα τω Θεώ, έχουμε τη δυνατότητα και σταδιακά και κάθε μέρα να έχουμε νοσηλευτές σε επίπεδο Τ.Ε. και εντός ολίγου σε επίπεδο Δ.Ε., για να καλύπτουν τις μονάδες μας.
      (Στο σημείο αυτό την Προεδρική Έδρα  καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κάνατε αναφορά, κύριε Νασιώκα –και επανέρχομαι πάλι- στο θέμα της διαχείρισης των επικινδύνων ιατρικών αποβλήτων. Το γνωρίζετε πολύ καλά                –ιατρός είστε και είναι και κάποιοι συνάδελφοι εδώ μέσα- ότι η διαχείριση, η οποία γίνεται στο επίπεδο ακριβώς της ενημέρωσης, επειδή έκανε αναφορά και ο κ. Λιντζέρης και επειδή σας πρόσεξα με θρησκευτική ευλάβεια και γι’ αυτό απαντώ για τα ονόματα, δεν έχει δεικτικό χαρακτήρα, απλώς αναφορικό. 
      Γίνεται μία μεγάλη προσπάθεια, μέσω των επιτροπών ειδικών λοιμώξεων στα νοσοκομεία, ώστε να ευαισθητοποιηθεί το προσωπικό, όσον αφορά το διαχωρισμό των προσομοιαζόντων αποβλήτων προς τα οικιακά και των επικινδύνων που τα χωρίζουμε, όπως γνωρίζετε, σε μολυσματικά και σε μολυσματικά-τοξικά. Δεν ομιλώ για τα υγρά, για τα ραδιενεργά ή για τα υγρά που προέρχονται από τα εμφανιστήρια. Θα κάνω μία αναφορά και ένα σχόλιο παρακάτω στην ομιλία μου. 
      Τι γίνεται, λοιπόν, στην περίπτωση αυτή, επειδή ακούστηκαν και κάποια αυθαίρετα νούμερα για κάποιους τόνους παραγωγής ημερησίως; Θα πρέπει να ρωτήσετε τον τότε Υπουργό του Υ.ΠΕ.ΧΩ.Δ.Ε., όταν έγινε το εργοστάσιο –γιατί περί εργοστασίου πρόκειται- στα Λιόσια, γιατί η Ε.Σ.Δ.Ν.Α., γιατί αποφάσισε τις δύο μονάδες -που ήταν η μία για την Αθήνα και η άλλη για τη Θεσσαλονίκη- να τις ενοποιήσει και να κάνει ένα εργοστάσιο μαμούθ για την Αθήνα; Και γιατί επιδιώκει κανείς, έστω και σήμερα, από τα ακροτελεύτια τμήματα της Ελλάδος, δηλαδή από την Αλεξανδρούπολη, από την Κέρκυρα, ακόμη και από τη νήσο Γαύδο, να έρχονται όλα τα ιατρικά απόβλητα εδώ, στα Λιόσια, για να αποτεφρωθούν και για να αδρανοποιηθούν;
       Εάν, λοιπόν, ρωτήσετε τον τότε  Υπουργό, θα σας πει γιατί ακριβώς έγινε αυτό, διότι εγώ στην ερώτηση, την οποία είχα υποβάλει το 2002, δεν πήρα απάντηση και δεν γνωρίζω ποιοι ήταν οι λόγοι που άλλαξαν το πρόγραμμα, όσον αφορά την εργοταξιακή δομή σ' αυτό ακριβώς το μόρφωμα που έγινε στα Λιόσια. 
      Έγινε και πάλι μία προσπάθεια, απ’ ό,τι έχω ενημερωθεί, να συζητηθεί και να χρηματοδοτηθεί αντίστοιχο μοντέλο θερμικής επεξεργασίας στη Θεσσαλονίκη, αλλά δεν έτυχε της στήριξης από το Γ΄ Κοινοτικό Πλαίσιο Στήριξης. Και όπως καταλαβαίνετε, κύριε Νασιώκα, επειδή εσείς είσαστε ο εμπνευστής αυτής της υπουργικής αποφάσεως,  ξέρετε πολύ καλά ποιες είναι ακριβώς οι δυνατότητες του άρθρου 2, στις παραγράφους 6, 7 και 9. Ποιες εναλλακτικές ενδεχομένως δόκιμες λύσεις υπάρχουν, όχι στην Ελλάδα, αλλά παντού στο εξωτερικό; Προφανώς οι τεχνοκράτες που συνέταξαν αυτήν την υπουργική απόφαση, είχαν την εμπειρία και από άλλα κράτη, τα οποία είχαν και έχουν αυτές ακριβώς τις τεχνικές. 
      Εάν θέλατε, λοιπόν, τότε να τις στηρίξετε μοναδικά, έστω και μονοπωλιακά, χωρίς να δίνω προέκταση στη φράση «μονοπωλιακή διαχείριση», αλλά στη «μονοδιάστατη ακριβώς διαχείριση των μολυσματικών νοσοκομειακών αποβλήτων», δεν θα έπρεπε να αναφέρετε τότε στην παράγραφο 7 την αποτέφρωση, «η διαδικασία ξηράς οξείδωσης των ιατρικών αποβλήτων σε υψηλές θερμοκρασίες που μειώνει το οργανικό και δυνάμενο να καεί κλάσμα των αποβλήτων, καθώς και άλλες τεχνικές θερμικής επεξεργασίας, όπως η πυρόλυση, η αραιοποίηση, ή η τεχνική πλάσματος». Εφόσον, λοιπόν, υπάρχει αυτή η δυνατότητα των εναλλακτικών λύσεων, που οι λύσεις αυτές -σύμφωνα και με το μπόι- έχουν ακριβώς ίδια και ισοδύναμη από πλευράς αποστείρωσης αξία, αυτό είναι ένα θέμα αξιολόγησης δεδομένων. 
      Όπως καταλαβαίνετε, κύριε Νασιώκα, επειδή και εσείς ήσασταν Υφυπουργός, δεν μπορεί κανένας Υπουργός να μπει στη λογική του να επιβάλει ενδεχομένως σε διοικήσεις νοσοκομείων το πώς θα διαχειριστούν σε μία ελεύθερη αγορά, τα ιατρικά, τα νοσοκομειακά μολυσματικά απόβλητα. Ούτε εμείς μπορούμε να επιβάλουμε σε ποια τιμή ανά λίτρο θα γίνεται η οποιαδήποτε επεξεργασία. Ας είχαν, λοιπόν, τη δυνατότητα να το κάνουν. 
      Ξέρετε πολύ καλά το ιστορικό, πώς το πήρε ο Ενιαίος Σύνδεσμος Δήμων και Κοινοτήτων για να το διαχειριστεί τότε, με την εισήγησή του προς τον τότε Υπουργό ΠΕ.ΧΩ.Δ.Ε.. Και, βεβαίως, ο ενθουσιασμός ότι «Ολα θα τα φτιάξουμε, γιατί να μπουν μεταπράτες και άλλα οικονομικά  συμφέροντα, αφού είμαστε εμείς ο δημόσιος τομέας;», ναυάγησε  στο χώρο αυτό, διότι δεν είχαν κάνει μια μελέτη βιωσιμότητας της επιχείρησης, διότι περί επιχείρησης πρόκειται. Και τι κάνουν τώρα; Υπενοικίασαν το όλο έργο δια προκηρύξεως διαγωνιστικής και έχουν βρεθεί κάποιοι να το διαχειριστούν και πολύ καλά κάνουν. Αλλά εμείς δεν μπορούμε να μπούμε στη λογική ότι πρέπει να επιβάλλουμε  και να μορφοποιήσουμε την τιμή ανά λίτρο διαχείρισης. 
      Κύριε Νασιώκα, αυτοί που έχουν αναλάβει τη διαχείριση -και εμένα με βρίσκει σύμφωνο ακριβώς το θέμα της διαχείρισης δι’ αυτού του τρόπου- ας φροντίσουν να μην έχουν υπερκέρδη. Ας κατεβάσουν, λοιπόν, την τιμή, για να είναι ελκυστική προς όλους σε μια ελεύθερη διακίνηση της αγοράς και κατ’ αυτόν τον τρόπο ας ελέγξουν την αγορά. Ας το τολμήσουν αυτό. Αλλά όταν θέλουν να κάνουν αποσβέσεις μέσα σε δύο χρόνια ή σ’ ένα χρόνο, όπως αντιλαμβάνεστε, δεν υπάρχουν «κορόϊδα-διοικήσεις», που να δίνουν τρία ευρώ ανά λίτρο, αντί να πάνε σε μια άλλη τεχνική μέθοδο, την οποία εσείς στην υπουργική απόφαση περιγράφετε, η οποία είναι δόκιμη και επιστημονικά τεκμηριωμένη. Ας το αποφασίσουν αυτό οι ίδιοι. 
      Κάνετε ένα σχόλιο, κύριοι συνάδελφοι. Πιλοτικά ξεκίνησε η όλη ιστορία από το Πε.Σ.Υ.Π. Στερεάς Ελλάδος. Τότε ήταν πρόεδρος ο φίλος  και συμπατριώτης μου.  Και τι έγινε; Πήραν τα συμπιεστικά κοντέϊνερς και έβαλαν τα ψυγεία κ.λπ. στα διάφορα νοσοκομεία. Ξέρετε, όμως, ότι τα οχήματα που κυκλοφορούσαν μέσα στο εθνικό δίκτυο, δεν είχαν αδειοδοτηθεί από το Υπουργείο Μεταφορών εκείνη την εποχή; Δε φταίγαμε εμείς, προφανώς, γιατί δεν ήμασταν κυβέρνηση τότε. Απλώς τα αναφέρω, για να δει κανείς ότι αυτές οι αποφάσεις, τις οποίες είχατε πάρει ως πιλοτικό πρόγραμμα, θα έπρεπε να έχουν πλαισιωθεί και από ένα κατάλληλο πλέγμα, μιας νομικής πλέον συμμόρφωσης, για να μπορεί κανείς να λέει ότι πράγματι είναι όλα ωραία και καλά. 
      Έρχομαι τώρα στη διαχείριση των μολυσματικών. Είχατε χωρίσει την Ελλάδα σε βορρά και νότο σχετικά με το πώς θα γίνει η διαχείριση. Όπως καταλαβαίνετε, δεν μπορεί να γίνει η διαχείριση των μολυσματικών, των επικινδύνων ιατρικών αποβλήτων δια μεταφοράς είτε από την ηπειρωτική Ελλάδα είτε από τη νησιωτική με ειδικά οχήματα ή με ειδικά πλοία, τα οποία θέλουν και ειδική αδειοδότηση, όταν μεταφέρουν τέτοια υλικά. 
      Γι’ αυτό, λοιπόν, η υπουργική σας απόφαση, κύριε Νασιώκα, είναι πάρα πολύ καλή, έχει θετικά στοιχεία μέσα, καθορίζετε ακριβώς την αντικειμενικότητα και την επιστημονική τεκμηρίωση της διαχείρισης και εμείς είμαστε αυτοί, οι οποίοι εφαρμόζουμε την απόφαση αυτή, την οποία εσείς με τόσο κόπο τον Οκτώβριο του 2003 εκπονήσατε. Άρα, γιατί μας κατηγορείτε; 
      Έχουμε πάρει μέτρα, τα οποία έχω καταθέσει και στα Πρακτικά. Όλα τα νοσοκομεία αυτήν τη στιγμή  έχουν ενημερωθεί από την κεντρική ηγεσία και μέσω των Δ.Υ.Πε., για να εκπονήσουν επιχειρησιακό πρόγραμμα. Και το έχουν εκπονήσει. Τα περισσότερα νοσοκομεία λειτουργούν ακριβώς μ’ αυτήν τη διαδικασία. Πάρα πολλά νοσοκομεία, ακόμα και ιδιωτικά, με διαγωνισμούς που έχουν κάνει, πηγαίνουν στα Λιόσια. 
       ‘Aκουσα τον κ. Γρηγοράκο, ο οποίος έφυγε πάλι, που είπε –μας παρομοίασε ενδεχομένως, χωρίς να θέλω να μειώσω τη φίλη χώρα Ιταλία, ως μαφιόζους- ότι και εμείς αυτό το διαχειριζόμαστε κατά την ιταλική μαφία, που διαχειρίζεται τα νοσοκομειακά απόβλητα. Τι σχέση έχουν όλα αυτά; 
      Πηγαίνετε στον κατάλογο που σας έχω καταθέσει, για να δείτε ότι τα ιδιωτικά θεραπευτήρια είναι αυτά που απόλυτα ελέγχονται. Και είναι αυτά, στα οποία η διαχείρισή τους γίνεται ακριβώς σύμφωνα με τον Ε.Σ.Δ.Κ.Ν.Α. και δεν γίνεται με αποτεφρωτικούς κλιβάνους ή με την οποιαδήποτε άλλη πυρόλυση, δια τεμαχισμού και αποστείρωσης.
      Πάρα πολλά νοσοκομεία εφαρμόζουν αυτήν την τεχνική και σας είπα ότι πολύ καλά κάνουν. Πολλά επαρχιακά νοσοκομεία έχουν αποτεφρωτικούς κλιβάνους, διότι δεν έχουμε το πρόβλημα των περιβαλλοντικών συνθηκών που επικρατούν σε Αθήνα, Θεσσαλονίκη και Λάρισα. Γίνονται έλεγχοι όσον αφορά την εκπομπή διοξινών, για να δει κανείς τα φίλτρα, πώς λειτουργούν και τι επάρκεια έχουν,  γενικά από το Υπουργείο με τις υπηρεσίες που διαθέτει. Αλλά και παράλληλα το Υ.ΠΕ.ΧΩ.ΔΕ., με την αντίστοιχη και αρμόδια ελεγκτική υπηρεσία που έχει, συνεχώς κάνει ελέγχους για να δει ακριβώς πού βρίσκεται το θέμα.
       Και επειδή μου αρέσει πάντοτε να είμαι ειλικρινής, κύριε Νασιώκα, το πρόβλημα ξέρετε πού υπάρχει; Και θα δείτε μέσα κάποια νοσοκομεία –δεν χρειάζεται να αναφερθώ σ’ αυτά, μπορείτε να τα δείτε- που ενώ έχουν πάρει οδηγίες, για το πώς να διαχειριστούν τα επικίνδυνα απόβλητα, εν τούτοις πιστεύω ότι από αμέλεια ή αβελτηρία  -δεν θέλω να πω ότι αυτό γίνεται από κακοήθεια ενδεχομένως- δεν λειτουργούν σωστά και κάποιες μικρές-μικρές ποσότητες πηγαίνουν στις κοινές χωματερές.
      Πρόβλημα υπάρχει και έχουμε  κάνει όλες ακριβώς τις υποδείξεις προς τα κέντρα υγείας που είναι απομακρυσμένα. ‘Εχουν πολύ μικρό φορτίο μολυσματικού υλικού, το ξέρετε πολύ καλά και μπορεί ενδεχομένως, λόγω αβλεψίας ή επιπολαιότητας και προχειρότητας, να το ρίξουν οπουδήποτε και κατ’ αυτόν τον τρόπο να μολύνουν ένα χώρο που δεν θα έπρεπε να έχει αυτήν τη βλάβη.
      Επειδή σας άκουσα να κάνετε ένα σχόλιο για τα παθολογοανατομικά εργαστήρια και για το τι βρέθηκε στη χωματερή, θα σας πω ότι οι οδηγίες είναι συγκεκριμένες και οι έλεγχοι είναι συγκεκριμένοι. Εγώ δεν σας κρύβω ότι μπορεί να υπήρξε κάποια τέτοια ακραία εικόνα, ενός τμήματος παχέος εντέρου ή ένα άλλο παρασκεύασμα, ένα στομάχι ή ένας πνεύμονας εξ αβλεψίας. Αλλά όλα τα υλικά αυτά, τα βιολογικά, που τα επεξεργάζονται στα παθολογοανατομικά εργαστήρια και γίνονται μετά οι κύβοι για τις ιστολογικές εξετάσεις, πηγαίνουν και ενταφιάζονται κανονικά, όπως πάνε όλα, σε χώρους όπου γίνεται η υγειονομική αυτή ταφή. 
      Κυρίες και κύριοι συνάδελφοι, στο θέμα ακριβώς της διαχείρισης των μολυσματικών, των επικινδύνων ιατρικών αποβλήτων, μολυσματικών αποβλήτων, επειδή στα νοσοκομεία ζω τριάντα έξι χρόνια, έχω ιδιαίτερες ευαισθησίες. Και χαίρομαι γιατί κάνατε την ερώτηση αυτή και να ενημερωθείτε πάνω σ’ αυτές τις πρωτοβουλίες, τις οποίες έχουμε πάρει εμείς, βασισμένες στις δικές σας θέσεις, όπως είπα και πάλι. Και να ξέρετε ότι οι έλεγχοι είναι συνεχείς, είναι διαρκείς, τόσο στο δημόσιο τομέα, που καμιά φορά ο δημόσιος τομέας είναι αυτός που δεν συμμορφώνεται, γιατί μένει στο απυρόβλητο λόγω του ότι είναι δημόσιο και στον ιδιωτικό τομέα και στα στρατιωτικά νοσοκομεία και σε εργαστήρια μικροβιολογικά, όπως προβλέπει η υπουργική απόφαση, διακόσια τετραγωνικά μέτρα, πέντε εμπλεκόμενοι υπάλληλοι κ.λπ.. Και εκεί γίνεται μία προσπάθεια, κύριε Νασιώκα –απευθύνομαι προς εσάς, επειδή είστε γιατρός και το ξέρετε- υπάρχει ένα αίτημα διαχρονικό ότι για ένα τριγλίο ενδεχομένως να γίνεται μία ολόκληρη ιστορία, ενώ μπορούν πολύ καλά, με αυτόκαυστα –που τα ζήτησαν και οι ίδιοι, που αδρανοποιούνται και γίνονται οικιακά- και πάνε στα οικιακά απόβλητα.
      Ότι μπορεί να υπάρχουν ακραίες περιπτώσεις, που ορισμένα τέτοια υλικά δεν έχουν το σωστό τρόπο διαχείρισης, να συμφωνήσουμε, αλλά δεν θα συμφωνήσουμε ποτέ και δεν θέλω να υπάρξει έστω η ελαχίστη εντύπωση από μέρους σας ότι εμείς ολιγωρούμε σ’ αυτό το μεγάλο θέμα των επικινδύνων ιατρικών αποβλήτων. 
      Κάνατε ένα σχόλιο, κύριε Νασιώκα, ότι όπου και να  πας σχεδόν, η Ελλάδα είναι ένας σκουπιδότοπος. Είστε από επαρχία και είμαι και εγώ από επαρχία και πληγώνομαι, όταν βλέπω μέσα στα χαντάκια, μέσα στα ρυάκια όλη αυτή τη σκουπιδοφορά που υπάρχει. Και εκεί δεν είναι θέμα μόνο των πολιτικών, δεν είναι θέμα μόνο των Υπουργών και Υφυπουργών. Είναι θέμα αγωγής του πολίτη, είναι θέμα της Τοπικής Αυτοδιοίκησης, διότι πολύ καλές είναι οι οποιεσδήποτε διασκεδάσεις, συγκεντρώσεις, πολιτιστικές εκδηλώσεις, αλλά ο πολιτισμός μας είναι να μην πετάνε τα σκουπίδια οπουδήποτε. Αυτό ας το δώσουμε και σαν ένα μήνυμα όλοι μας, μια που θα βρεθούμε τώρα τις καλοκαιρινές μέρες στην επαρχία. Να δώσουμε το μήνυμα ότι καλοί είναι οι χοροί και τα γλέντια, αλλά να ξέρουμε ότι από κάτω είναι ο υδροφόρος ορίζοντας που μολύνεται και άρα θα πρέπει να πάρουμε μέτρα προστασίας κάνοντας μια αναφορά στη λέξη δημόσια υγεία που και εσείς και εμείς τη φυλάμε ως κόρη οφθαλμού. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Το λόγο έχει η Κοινοβουλευτική Εκπρόσωπος του Πανελληνίου Σοσιαλιστικού Κινήματος, κ. Συλβάνα Ράπτη.
      ΣΥΛΒΑΝΑ ΡΑΠΤΗ: Σας ευχαριστώ, κύριε Πρόεδρε.
      Είπε ο κύριος Υπουργός -τον οποίο ευχαριστώ για τις ευχές του- ότι, είτε το θέλετε είτε δεν το θέλετε, ο κ. Κακλαμάνης θα είναι δήμαρχος. Όταν το είπε αυτό, σκέφτηκα το εξής: Με τη φόρα που έχει πάρει ο νυν Υπουργός Υγείας, κ. Αβραμόπουλος έχω την αίσθηση ότι τον κ. Κακλαμάνη, αντί να τον στείλει στο δημαρχιακό μέγαρο στη Λιοσίων, μάλλον θα τον στείλει στον αποτεφρωτήρα στα Λιόσια. 
      ΠΡΟΕΔΡΕΥΩΝ (Ιωάννης Τραγάκης): Να πάει να κάνει τι; Δεν κατάλαβα. Τι να πάει να κάνει ο Κακλαμάνης στον αποτεφρωτήρα στα Λιόσια; Να τον αποτεφρώσουν δηλαδή; Τι εννοούσατε; 
      ΣΥΛΒΑΝΑ ΡΑΠΤΗ: Θα ρωτήσετε τον κ. Αβραμόπουλο που το προσπαθεί.
      ΠΡΟΕΔΡΕΥΩΝ (Ιωάννης Τραγάκης): Μα τι λέτε τώρα; Αυτή ήταν υπερβολή.
      ΚΩΝΣΤΑΝΤΙΝΟΣ ΚΙΛΤΙΔΗΣ: Ποιητική αδεία…
      ΠΡΟΕΔΡΕΥΩΝ (Ιωάννης Τραγάκης): Εδώ είναι έξι γιατροί. Απευθύνεστε όλο σε γιατρούς. Αυτή τη στιγμή η Βουλή έχει μέσα στο ακροατήριο…
      ΣΥΛΒΑΝΑ ΡΑΠΤΗ: Εκτός από εσάς και εμένα –νομίζω- που μάλλον θα μας βλέπουν ως ασθενείς, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Δεν ξέρω αν βλέπουν εμένα. Εμένα αποκλείεται να με βλέπουν.
      ΣΥΛΒΑΝΑ ΡΑΠΤΗ: Λέω, λοιπόν, ότι μ’ αυτά που κάνει και λέει ο κ. Αβραμόπουλος δεν βοηθά καθόλου τον κ. Κακλαμάνη και το κόμμα του στην πορεία τους. Και επειδή δεν μου αρέσει να λέω λόγια, λόγια, λόγια, γιατί με κουβέντες και με λόγια χτίζεις ανώγια και κατώγια –το θέμα είναι να δούμε τι θα γίνει- μεταφέρω εδώ το εξής: Ο κ. Αντώναρος σήμερα είπε ότι ο κ. Αβραμόπουλος μίλησε για κάποιες ιδέες και κάποιες σκέψεις. Ξέρετε, να θυμίσουμε ότι ο κ. Αβραμόπουλος είναι Υπουργός Υγείας. Δεν είναι στο Υπουργείο Υγείας, για να εκφράζει ιδέες και απόψεις. Αυτό κάλλιστα μπορεί να το κάνει και ως απλός Βουλευτής, μπορεί να το κάνει και στο σπίτι του. Εκεί είναι, για να κάνει μια συγκεκριμένη δουλειά, να μας παρουσιάσει μια συγκεκριμένη πρόταση, εάν θέλει τη γνώμη μας, τη συνεισφορά μας, τη συναίνεσή μας σε κάτι. 
      Πέραν αυτών, όμως, δεν μπορούμε να μη σχολιάσουμε την πρότασή του διά συνεντεύξεως στον κυριακάτικο Τύπο και συγκεκριμένα στην εφημερίδα «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ». Μας λέει εκεί ούτε λίγο ούτε πολύ  ο κ. Αβραμόπουλος να παρακάμψουμε το Α.Σ.Ε.Π. και να συνδράμουμε όλοι σε αυτό, για να γίνουν άμεσα προσλήψεις.
      Εδώ κανείς σκέπτεται: Έγινε Υπουργός της Κυβερνήσεως της Νέας Δημοκρατίας ο κ. Αβραμόπουλος προ τεσσάρων μηνών. Προηγουμένως υπήρχε κάποιος άλλος αρμόδιος Υπουργός, ο κ. Κακλαμάνης. 
      Ερχόμαστε, λοιπόν, στο τι έλεγε ο κ. Νικήτας Κακλαμάνης απ’ αυτό εδώ το Βήμα, στη Βουλή, στις 7 Μαΐου του 2004. Έλεγε: Έχω ζητήσει μόνιμο προσωπικό άλλες οκτώ χιλιάδες θέσεις. Κατ’ εντολήν του Πρωθυπουργού ο χώρος της Υγείας έχει προτεραιότητα και πιστεύω ότι θα πάρω ένα σημαντικότατο ποσοστό από αυτές τις οκτώ χιλιάδες θέσεις. Υπολογίζω ότι τουλάχιστον το 60% έως 70% θα εγκριθεί στις αρχές του 2005, για να μην περιμένουμε ότι όλοι αυτοί θα προσληφθούν το 2004 κ.λ.π..
      Είμαστε στο 2006 και μάλιστα στον Ιούνιο!
      «ΑΠΟΓΕΥΜΑΤΙΝΗ ΤΗΣ ΚΥΡΙΑΚΗΣ». Κακλαμάνης. Υπουργός Υγείας. Ημερομηνία: 8.5.2005. «Για το 2005 η πρόταση για τα δύο σκέλη του Υπουργείου Υγείας, τους εποπτευόμενους οργανισμούς κ.λπ., είναι γύρω στις εννιάμισι χιλιάδες  οι προσλήψεις.» 
      «ΕΛΕΥΘΕΡΟΣ ΤΥΠΟΣ». Ημερομηνία: 24 Οκτωβρίου του 2005. Πάλι ο Νικήτας Κακλαμάνης. «Στα πρώτα δύο χρόνια εγκρίθηκαν και είναι σε διαδικασία πρόσληψης εννέα χιλιάδες θέσεις μόνιμου προσωπικού, χωρίς να υπολογίζονται τα δεκαοκτάμηνα.»
      Μπορώ να σας διαβάσω άπειρες τέτοιες δηλώσεις. Δεν βγαίνει άκρη. 
      Μπορώ, επίσης, να σας πω κάτι ακόμη: Στην επίσημη ιστοσελίδα του Υπουργείου Υγείας αναφέρεται ότι το 2004 προσελήφθησαν χίλιοι ενενήντα οκτώ  νοσηλευτές και το 2005 χίλιοι εξήντα εννιά νοσηλευτές, δηλαδή, συνολικά δύο χιλιάδες εκατόν εξήντα επτά  εργαζόμενοι. 
      Με συγχωρείτε πάρα πολύ, τι είναι οι νοσηλευτές και οι νοσηλεύτριες; Στραγάλια; Παίζουμε έτσι με τους αριθμούς, με τη σέσουλα; Λέμε, θα κάνουμε αυτό, θα διορίσουμε από εκεί; Αντιλαμβάνεται, δηλαδή, κανείς με ποιο τρόπο βλέπετε τους ασθενείς, οι οποίοι πονούν και υποφέρουν μέσα στα νοσοκομεία εξαιτίας και της ελλείψεως του προσωπικού, για το οποίο είστε πλήρως υπεύθυνοι.
      Έρχεστε, λοιπόν, μετά από δυόμισι χρόνια και μας ζητάτε να γίνουμε συνένοχοι στην αποτυχία σας.
      Να σας πω και κάτι; Δεν μιλώ για την απαίτηση διακοσίων  Βουλευτών. Αυτό το εξήγησε και ο κ. Γείτονας. Και βεβαίως οποιονδήποτε, όχι συνταγματολόγο, απλό νομικό να ρωτούσε ο κ. Αβραμόπουλος, θα του έλεγε: Ως εδώ και μη παρέκει. Όχι τέτοιου είδους σαπουνόφουσκες. Μέχρι εκεί.
      Αντιλαμβάνεστε, λοιπόν, ότι εδώ, διά του Υπουργού Υγείας κ. Αβραμόπουλου, παίρνετε την ευθύνη πραγματικά να κοροϊδεύετε ανερυθρίαστα τόσο τους ανθρώπους οι οποίοι περιμένουν να διοριστούν όσο και τους ασθενείς οι οποίοι περιμένουν μέσω αυτών των διορισμών να έχουν μία καλύτερη περίθαλψη.
      Θα σας πω και κάτι άλλο: Ο κ. Αβραμόπουλος θεωρείται ειδικός στην επικοινωνία. Πολύ φοβούμαι ότι δεν είναι. Και ξέρετε γιατί; Όχι μόνο διότι επέλεξε μέσω συνεντεύξεως να διατυπώσει προτάσεις που αφορούν τη λειτουργία μας μέσα στο Εθνικό Κοινοβούλιο, αλλά γιατί επέλεξε την πρόταση αυτή, που ήξερε ότι θα ξεσηκώσει μία σειρά συζητήσεων και θα προσφέρει ειδήσεις στα Μέσα Μαζικής Ενημέρωσης, πότε; παραμονή της Παγκόσμιας Ημέρας κατά των Ναρκωτικών. 
      Γιατί το έκανε; Δεν το σκέφτηκε; Αν δεν το σκέφτηκε, σημαίνει ότι πια είναι σε πλήρη πανικό. Εκτός αν το σκέφτηκε και γι’ αυτό ακριβώς επέλεξε τη συγκεκριμένη ημέρα, την παραμονή της Παγκόσμιας Ημέρας κατά των Ναρκωτικών, ώστε να σκεπαστεί η αδράνεια του Υπουργείου και των υπηρεσιών του και σ’ αυτόν τον τομέα. Διότι τι έχει κάνει το Υπουργείο στο θέμα των ναρκωτικών;
      Δεν θα σας πω απόψεις. Θα σας αναφέρω –και για την ακρίβεια θα διαβάσω mot a mot- ένα σημείο από τη δήλωση του συναδέλφου μας Μανώλη Σκουλάκη, ο οποίος  είναι Αντιπρόεδρος της Διακομματικής Επιτροπής για τα Ναρκωτικά. Λέει, λοιπόν, ο Μανώλης ο Σκουλάκης στη δήλωσή του: Δυστυχώς η αδράνεια της Κυβέρνησης επί είκοσι οκτώ μήνες, που κυβερνά τη χώρα, έχει δημιουργήσει μία επικίνδυνη στασιμότητα που οδηγεί σε επιδείνωση του προβλήματος. Δηλαδή, μακραίνουν οι λίστες αναμονής των χρηστών στα θεραπευτικά προγράμματα. 
      Έχουν αυξηθεί οι θάνατοι το 2005 κατά εξήντα, έναντι του 2004. Δεν αναπτύσσεται το δίκτυο κέντρων πρόληψης. Δεν επεκτείνεται το θεραπευτικό πρόγραμμα φυλακισμένων χρηστών στον Ελαιώνα Θηβών. Δεν ικανοποιούνται δεκάδες αιτήματα από νομούς της χώρας για δημιουργία στεγνών ή άλλων θεραπευτικών προγραμμάτων. Δεν γίνεται τελικά δεκτή από την Κυβέρνηση καμία πρόταση της Διακομματικής Επιτροπής της Βουλής, η οποία επιτροπή –αυτό πρέπει να το πούμε, να το υπογραμμίσουμε, να το σημειώσουμε- έχει μετατραπεί σε διακομματικό άλλοθι για την κυβερνητική απραξία.
      Όλα αυτά μας βάζουν πραγματικά σε πολύ σοβαρές σκέψεις για το πώς ακριβώς αντιλαμβάνεται ο ίδιος ο Πρωθυπουργός της χώρας την υπόθεση της υγείας, όταν μας διαβεβαιώνει με κάθε ευκαιρία ότι για τον ίδιο και την Κυβέρνησή του είναι πρώτη προτεραιότητα.
      Να έρθω και στο θέμα της σημερινής επερώτησης, το οποίο ανέπτυξαν με εξαιρετικό τρόπο οι συνάδελφοί μου και ειδικά ο κ. Έκτωρ Νασιώκας, ο οποίος είναι ο εμπνευστής αυτής της πραγματικά εξαίρετης υπουργικής απόφασης. Γιατί τη χαρακτηρίζω εξαίρετη; Για πολλούς λόγους, αλλά θα αναφέρω δύο μόνο. Πρώτον, ενσωματώνει και υλοποιεί αποφάσεις των θεσμικών οργάνων της Ευρωπαϊκής Ένωσης -αυτό είναι πάρα πολύ σημαντικό- και δεύτερον, περιγράφει λεπτομερώς, εξειδικεύει, αποτρέπει παρερμηνείες, προβλέπει. Με άλλα λόγια, δεν αφήνει τίποτε στην τύχη. 
      Όμως, δυστυχώς, αυτή η νομοθετική πρωτοβουλία, που έτυχε της αποδοχής όλων των κομμάτων της Βουλής, η σημερινή Κυβέρνηση, απεδείχθη ότι την αφήνει στην τύχη της. Πρόκειται για ένα χαρακτηριστικότατο δείγμα διοικητικής αδυναμίας και ανεπάρκειας της Κυβέρνησης της Νέας Δημοκρατίας. Αδυναμία που οδηγεί στην ανεπάρκεια, ανεπάρκεια που οδηγεί στο να συσσωρεύονται προβλήματα. Και όταν συσσωρεύονται προβλήματα, η αναζήτηση λύσεων γίνεται εξαιρετικά πιεστική. Τις λύσεις αυτές, όμως, το Υπουργείο Υγείας φαίνεται να τις αναζητά μέσω της μεθόδου της σήψεως. 
      Ο βασικός σκοπός της νομοθεσίας για τη διαχείριση των νοσοκομειακών αποβλήτων ήταν και βέβαια παραμένει και σήμερα ένας, μόνος και κύριος: Να αυξηθεί το επίπεδο ασφάλειας για όλους τους πολίτες, πράγμα που μπορεί να συμβεί, εάν ληφθούν μέτρα που θα έχουν συγκεκριμένους στόχους. Αναφέρω πολύ χαρακτηριστικά την πρόληψη και τη μείωση παραγωγής νοσοκομειακών αποβλήτων, τον περιορισμό της επικινδυνότητάς τους, την ανακύκλωση και την επαναχρησιμοποίησή τους, τη συλλογή, τη μεταφορά και την τελική διάθεσή τους.
      Το πρόβλημα της διαχείρισης των νοσοκομειακών αποβλήτων δεν είναι σημερινό. Είναι υπαρκτό και δυστυχώς είναι συνεχώς αυξανόμενο με εξαιρετικά επικίνδυνες προεκτάσεις για τη δημόσια υγεία. Επομένως η ανάγκη να υποστηριχθούν και να συνεχισθούν οι πολιτικές που ανέφερα προηγουμένως, δεν θα περίμενε κανείς να αποτελούν πεδίο πολιτικής αντιπαράθεσης. Η συνέχιση, λοιπόν, και η βελτίωση των πολιτικών αυτών, που προέβλεπε η εξαίρετη απόφαση –το επαναλαμβάνω, το σημειώνω, το υπογραμμίζω- της οποίας εμπνευστής υπήρξε ο Έκτωρ Νασιώκας, θα μπορούσε πραγματικά να αποτελέσει ένα δείγμα πολιτικής ωριμότητας, ένα δείγμα κοινωνικά υπεύθυνης στάσης αυτής της Κυβέρνησης. Δυστυχώς δεν διαθέτετε ως Κυβέρνηση ούτε το ένα ούτε το άλλο.
      Στην Ελλάδα παράγονται περίπου δεκαπέντε χιλιάδες τόνοι μολυσματικών νοσοκομειακών αποβλήτων το χρόνο. Η μισή ποσότητα είναι λογικό να παράγεται στην περιοχή της Αθήνας, όπου ζει ο μισός ελληνικός πληθυσμός. Το 40% περίπου των νοσοκομείων διαθέτει κλίβανους αποτέφρωσης. Θα έλεγε κανείς ότι είναι ένα καλό νούμερο. Όχι, δεν είναι, γιατί πάρα πολλοί απ’ αυτούς τους κλίβανους βρίσκονται εκτός λειτουργίας. Γιατί βρίσκονται εκτός λειτουργίας; Γιατί δεν υπάρχουν διατάξεις επεξεργασίας των απαερίων.
      Τα νοσοκομεία της επαρχίας, για να μην ξεχνάμε και την επαρχία, βρίσκονται σε δίλημμα. Τι να κάνουν τα απόβλητα; Να χρησιμοποιήσουν τους κλίβανους της παρωχημένης τεχνολογίας, με όλα όσα αυτό σημαίνει για τη δημόσια υγεία, ή να διαθέσουν χύδην σε χώρους ταφής τα απορρίμματα; 
      Κάκιστη, όμως, είναι η κατάσταση και σε ενδονοσοκομειακό επίπεδο. Ελάχιστες μονάδες διαθέτουν οργανωμένο και λειτουργικό σύστημα συλλογής και προσωρινής αποθήκευσης.
      Υπάρχουν τρεις βασικές παράμετροι που πραγματικά θα έλεγε κανείς ότι παραμελούνται συστηματικά: Πρώτη παράμετρος, η χρήση κατάλληλων περιεκτών πρωτογενούς συλλογής, χαρακτηριστικό παράδειγμα το πώς συλλέγονται οι σύριγγες αιμοληψίας με απλές πλαστικές σακούλες. Δεύτερη παράμετρος, η εκπαίδευση του προσωπικού που είναι επιφορτισμένο να κάνει τις εργασίες περισυλλογής. Τρίτη παράμετρος, οι χώροι προσωρινής αποθήκευσης. Και στις τρεις περιπτώσεις παραμονεύουν σημαντικότατοι κίνδυνοι. Εδώ θέτω ένα ερώτημα ευθέως και δεν ξέρω αν είστε σε θέση να απαντήσετε: Υπάρχουν τοξικά απόβλητα αποθηκευμένα περισσότερο από δυο χρόνια σε υγειονομικές μονάδες, πράγμα που απαγορεύεται από τη νομοθεσία; Ειδικά οι γιατροί που παρίστανται στην Αίθουσα αντιλαμβάνονται απολύτως το πόσο σοβαρό είναι ειδικά αυτό το ζήτημα. 
      Εάν τις προηγούμενες πολιτικές που περιέγραψα και που οι συνάδελφοί μου ανέλυσαν με διεξοδικό τρόπο προηγουμένως προσπαθήσουμε να τις αντιστοιχίσουμε με τις σημερινές δράσεις του Υπουργείου Υγείας, θα δούμε ότι υπάρχουν πολλά κενά, αλλά τα κενά αυτά δεν είναι τα μόνα και ούτε θα πρέπει να μας εκπλήσσουν για έναν πολύ απλό λόγο, γιατί το Υπουργείο Υγείας πραγματικά δείχνει να μην ξέρει πού βρίσκεται, πού βαδίζει, πού πατεί. Γιατί το λέω αυτό; Σήμερα το πρωί πραγματοποιήθηκε μία ημερίδα με στόχο και θέμα τη στρατηγική της υγείας για το 2015. Εκεί ήταν παρών ο σήμερα απών από την Αίθουσα κ. Αβραμόπουλος. Ξέρετε, του αρέσει πάρα πολύ, όπως έχει αποδειχθεί, να μιλά για το μέλλον, για το παρελθόν, αλλά ποτέ για το παρόν. Εκεί, λοιπόν, σ’ αυτήν την ημερίδα αναφέρθηκε μια σειρά θεμάτων. Θα πιάσω μόνο δυο.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, αν έχετε την καλοσύνη …
      ΠΡΟΕΔΡΕΥΩΝ (Ιωάννης Τραγάκης): Θα κρατήσω το χρόνο από τη δευτερολογία σας. 
      ΣΥΛΒΑΝΑ ΡΑΠΤΗ: Σας ευχαριστώ, κύριε Πρόεδρε.
      Θα αναφέρω δυο σημεία: Εθνική στρατηγική και στόχοι για την ποιότητα και την ασφάλεια στην κοινωνία της γνώσης. Ωραίος τίτλος, από αυτούς που αρέσουν πολύ στον κ. Αβραμόπουλο. Μετά τα πρώτα δυο χρόνια της Κυβέρνησης, ο Υπουργός Υγείας οριοθετεί τους στόχους του Υπουργείου προφανώς για τα επόμενα χρόνια -το καταλαβαίνουμε όλοι- κάνοντας φανερό τι; Ότι τα δυο πρώτα χρόνια δεν έγινε τίποτε. Το πρόγραμμα που εξαγγέλθηκε χαρακτηρίστηκε ως εθνική στρατηγική. Να σημειώσω ότι δεν ζητήθηκε η συμμετοχή άλλων κομμάτων ή κοινωνικών φορέων, πράγμα που ζητήθηκε μέσω συνεντεύξεως στην «ΚΥΡΙΑΚΑΤΙΚΗ ΕΛΕΥΘΕΡΟΤΥΠΙΑ» για το θέμα των προσλήψεων. 
      Το δεύτερο θέμα είναι το νομοσχέδιο για την ασφάλεια της πληροφορίας και της ποιότητας στο χώρο της υγείας. Αφού πέρασαν δυο χρόνια άγονης υλοποίησης προγραμμάτων υγείας, εξαγγέλλεται νομοσχέδιο, το οποίο στην καλύτερη των περιπτώσεων –μιλάμε για μεγάλη αισιοδοξία- θα αρχίσει να υλοποιείται σε πέντε μήνες. Αν τώρα λάβουμε υπ’ όψιν μας ότι στο νομοσχέδιο αυτό προβλέπεται να δημιουργηθούν νέες δομές, νέα σχήματα, τα οποία θα απαιτήσουν τουλάχιστον πέντε μήνες για να αρχίσουν να λειτουργούν, καταλαβαίνετε ότι αθροιστικά στα τέσσερα χρόνια διακυβέρνησης θέματα όπως η ποιότητα στο χώρο της υγείας, η παροχή ποιοτικών υπηρεσιών υγείας στους πολίτες όχι μόνο δεν έχουν υλοποιηθεί, δεν έχουν καν δρομολογηθεί, δεν έχουν μπει στο δρόμο, δεν έχουν ανοίξει περπατησιά, ούτε ένα βηματάκι. 
      Θα σας πω και κάτι ακόμη, θα σας πω ότι είναι κοινό μυστικό πως περιμένουμε ένα νομοσχέδιο, το οποίο θα προβλέπει τον περιορισμό των Δ.Y.Πε., των διοικήσεων της περιφέρειας, όπως βαπτίστηκαν τα Πε.Σ.Υ.. Ξέρετε, όταν έγινε η βάπτιση των Πε.Σ.Υ. και έτσι όπως προοιωνίζεται τώρα το μέλλον τους, είναι όπως όταν βαπτίζουμε κάποιον πριν αποθάνει, ένα τέτοιο πράγμα. Και εκεί πραγματικά καταλαβαίνει κανείς, εάν το συσχετίσει και με το προηγούμενο θέμα της στρατηγικής για το 2015, ότι οι άνθρωποι που μας κυβερνούν σήμερα πηγαίνουν συνεχώς πίσω. Το λένε οι ειδικοί, οι άνθρωποι οι οποίοι διοίκησαν τα Πε.Σ.Υ. επί σειρά ετών με μεγάλη επιτυχία.
      Και λένε οι άνθρωποι πάρα πολύ χαρακτηριστικά, όλα τα εθνικά συστήματα υγείας των ευρωπαϊκών χωρών, λειτουργούν με βάση τα περιφερειακά συστήματα στο πλαίσιο της σύγχρονης αντίληψης για διοικητική αποκέντρωση. Είναι δυνατόν το 2006 να ξαναγυρίζουμε στο συγκεντρωτικό σύστημα που όλα εκπορεύονται από την Αριστοτέλους 17; Και αυτό μάλιστα όταν ο μέσος χρόνος που ένας Υπουργός κάθεται στον υπουργικό θώκο δεν ξεπερνά τους δεκαοκτώ μήνες; Κάθε φορά που αλλάζουμε Υπουργό θα έχουμε αυτή τη δουλειά;
      Και θα πει κάποιος, ήταν οι πρόεδροι, οι οποίοι ήταν επί ΠΑ.ΣΟ.Κ.. Άρα έχουν το λόγο τους που το λένε. Ε, λοιπόν, θα σας πω και κάτι άλλο και δεν θα αποκαλύψω όνομα. Έπεσε στα χέρια μου ένα εσωτερικό έγγραφο ενός από τους διοικητές των Δ.Υ.Πε., ο οποίος διαφωνεί πλήρως με τη λογική της κατάργησης. Λέει διάφορα και καταλήγει με συγκεκριμένα στοιχεία. Κατ’ αρχάς αποδεικνύει ότι θα είναι μία ζημιογόνος και κοστοβόρος υπόθεση. Λέει: «Επομένως οι προβαλλόμενοι λόγοι δεν ευσταθούν και δεν ανταποκρίνονται στην πραγματικότητα. Έχουν απλά και μόνο προπαρασκευαστικό, επικοινωνιακό χαρακτήρα και εξυπηρετούν μόνο προσωπικές επιλογές. Επιπλέον» -επειδή βιάζεστε για τις προσλήψεις- «θα δημιουργήσουν μεγάλο πολιτικό κόστος» -σας τα λέει ο άνθρωπός σας- «μεγάλη αναστάτωση σ’ έναν τομέα που εξελισσόταν πολύ καλά» -αναγνωρίζει ότι πάει καλά η υπόθεση της αποκέντρωσης- «αναστάτωση στα εξελισσόμενα έργα και καθυστέρηση του κυβερνητικού έργου στην υγεία» -ποιου κυβερνητικού έργου θα μου πείτε- «τουλάχιστον κατά ένα ολόκληρο χρόνο».
      Με όλα αυτά καταλαβαίνετε την κατάσταση η οποία επικρατεί στο χώρο της υγείας σήμερα. Ακριβώς επειδή την αντιλαμβάνεται και ο κ. Αβραμόπουλος καταφεύγει σε προτάσεις σαπουνόφουσκες. Διαφωνώ με τους συναδέλφους μου. Δεν είναι πυροτέχνημα, διότι το πυροτέχνημα έχει και μία λάμψη. Η σαπουνόφουσκα έχει ελάχιστη διάρκεια.
      Και επειδή νομίζω ότι έχει πεισθεί ο ελληνικός λαός για την έλλειψη ενεργειών στον τομέα του Υπουργείου Υγείας, θα πω μόνο ότι είναι λυπηρό και θλιβερό να παρακολουθούμε έναν Υπουργό να διαχειρίζεται επικοινωνιακά την αδράνειά του. Το Υπουργείο Υγείας έχει ανάγκη από πολιτικούς εδάφους που πατάνε τα πόδια τους στη γη και όχι από πολιτικούς αέρος που έχουν τα μυαλά τους πάνω από τα μαλλιά τους. 
      ΠΡΟΕΔΡΕΥΩΝ (Ιωάννης Τραγάκης): Ο Κοινοβουλευτικός Εκπρόσωπος της Νέας Δημοκρατίας, κ. Τασούλας, έχει το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν είναι πολύ εύκολο, κύριε Πρόεδρε, να κατατάξει κανείς την ανάπτυξη αυτής της επερώτησης, ακόμη και αν προσηλωθεί στο θέμα της επερώτησης, στον τίτλο της, γιατί θα διαπιστώσει ότι δεν τηρήθηκε το θέμα, αλλά αναπτύχθηκαν ένα σωρό ζητήματα γύρω από τον τομέα της υγείας, αλλά και ζητήματα που αφορούν στην εύλογη ανησυχία του ΠΑ.ΣΟ.Κ. για τις δημοτικές εκλογές του Δήμου Αθηναίων και για την επιτυχία της πολιτικής ηγεσίας του Υπουργείου στον τομέα της δημόσιας υγείας.
      Ο κ. Γιαννόπουλος είπε κατ’ επανάληψη ότι η κοινή υπουργική απόφαση του Οκτωβρίου του 2003, είναι μια επιστημονικά τεκμηριωμένη υπουργική απόφαση, η οποία πιάνει το θέμα από τα κέρατα, το αναπτύσσει, το κατατάσσει, το κατηγοριοποιεί. Με μία σπάνια ανωτερότητα –γιατί ήταν ο μοναδικός που την έδειξε μέχρι στιγμής- παραδέχθηκε ότι αυτή η υπουργική απόφαση ακριβώς σήμερα τηρείται.
      Οι Δ.Y.Πε. έχουν ζητήσει από τα νοσοκομεία της χώρας και αυτά έχουν φτιάξει το δικό τους επιχειρησιακό σχέδιο για τη διαχείριση των απορριμμάτων αυτών. Ελέγχονται τα νοσοκομεία, η μικρή μειοψηφία που δεν το έχει κάνει. Και αναφέρθηκε και στα κέντρα υγείας στις απομακρυσμένες περιοχές που και αυτά θα ελεγχθούν και θα τηρήσουν αυτήν την κοινή υπουργική απόφαση και από εκεί και πέρα διερωτάται κανείς προς τι αυτή η επερώτηση. Μήπως για να ακουστεί από αυτό εδώ το Βήμα ότι τάχα υπάρχει τρόμος πάνω από την Αθήνα, λες και διαφημίζουμε κινηματογραφικές ταινίες παλαιοτέρων εποχών με τους ηχηρούς τίτλους για το θέμα των υγειονομικών απορριμμάτων; Μήπως για να κρύψει το ΠΑ.ΣΟ.Κ. τις μεγάλες του ευθύνες για το γεγονός ότι δεν αποκέντρωσε όταν έγιναν αυτά τα έργα τους χώρους αυτής της εξαφάνισης, αυτής της ταφής των υγειονομικών απορριμμάτων, των αποβλήτων, με αποτέλεσμα να καταλήγουν όλα στα Λιόσια, ενώ θα μπορούσε όταν έγινε αυτό το μεγαθήριο και οικονομικά και κτηριακά στα Λιόσια να είχε γίνει ήδη και στη βόρεια Ελλάδα; Μήπως το ΠΑ.ΣΟ.Κ. αναφέρθηκε στην ερώτηση που έκανε ο κ. Γιαννόπουλος πριν δυόμισι χρόνια για να χαριτολογήσει ότι σήμερα επαναλαμβάνονται τα ίδια πράγματα, άρα άλλα έλεγε τότε και άλλα έκανε στη συνέχεια; Ξεχνάει το ΠΑ.ΣΟ.Κ. ότι ο κ. Γιαννόπουλος έκανε την ερώτηση σε μία κυβέρνηση που είχε είκοσι χρόνια στην εξουσία, ενώ εσείς την κάνετε σε μια Κυβέρνηση μόλις είκοσι οκτώ μηνών διάρκειας. Μήπως, τελικά, ακόμα και η ανάπτυξη αυτής της επερώτησης με τον τρόπο που έγινε καταδεικνύει όχι την πραγματική αγωνία σας για τη διαχείριση των στερεών ιατρικών αποβλήτων, αλλά την αγωνία σας για να έχετε σώνει και καλά λόγο για ένα θέμα σημαντικό χωρίς όμως αυτός ο λόγος να είναι εφάμιλλος με τη σοβαρότητα του θέματος και με τη σοβαρότητα που το αντιμετωπίζει η σημερινή Κυβέρνηση; Μήπως το ΠΑ.ΣΟ.Κ. έχει και εδώ πρόβλημα πειθούς, πρόβλημα να κάνει προτάσεις και να κάνει την αυτοκριτική του και διασπά την επερώτηση σε ό,τι επίκαιρο η σημερινή ή η χθεσινή ημέρα προσφέρει; 
      Τι είναι αυτό που σας προβληματίζει σχετικά με το θέμα της υποψηφιότητας του κ. Κακλαμάνη; Φεύγοντας από το Υπουργείο ο κ. Κακλαμάνης είχε την ευθιξία να παρουσιάσει τον απολογισμό του, ο οποίος εστάλη, αν δεν κάνω λάθος, σε κάθε ένα Βουλευτή ξεχωριστά. Παρουσίασε έναν πλήρη απολογισμό και έτσι κρίνεται. Κρίνω ότι πέτυχε στο έργο του. Εσείς μπορείτε να τον κρίνετε διαφορετικά, αλλά παρουσίασε το έργο του και αντιμετωπίζει τις νέες του υποχρεώσεις και προοπτικές μέσα από ένα διάλογο με το λαό της Αθήνας που είναι γόνιμος και που δείχνει ότι θα έχει νικηφόρο αποτέλεσμα. Γι’ αυτό και εσείς χρησιμοποιείτε τις επερωτήσεις στον τομέα της υγείας, για να έλθετε συνεπίκουροι στο δικό σας υποψήφιο και αυτό κρύβει και το  γεγονός ότι μόνοι σας υποβαθμίσατε το θέμα της επερώτησής σας. Οι περισσότεροι ομιλητές έκαναν μία γενική επισκόπηση των θεμάτων και ακόμα και η Κοινοβουλευτική Εκπρόσωπος τη μειοψηφία του χρόνου της την αφιέρωσε στο θέμα της διαχείρισης των στερεών αποβλήτων και περισσότερο έκανε πολιτικές αναφορές στην επικαιρότητα για τον  κ. Αβραμόπουλο και τον κ. Κακλαμάνη. 
      Νομίζω πως η απάντηση που πήρατε ήταν επαρκής και ένα τόσο σοβαρό θέμα που δε χωρά από την πλευρά μας τουλάχιστον αξιοποίηση ή εκμετάλλευση παρά μόνο παραδοχή ότι συνεχίζουμε αυτό που κάνατε εσείς με την υπουργική απόφαση την οποία και υλοποιούμε. Αυτό το ζήτημα καταδεικνύει και η απάντηση που σας δόθηκε ότι δεν υπήρχε αντικείμενο για την επερώτηση και είναι ένας νέος τρόπος άσκησης κοινοβουλευτικού ελέγχου που τελευταία επιδίδεται το ΠΑ.ΣΟ.Κ. να περιφέρει και μέσω του κοινοβουλευτικού ελέγχου τη γενικότερη πολιτική του αμηχανία, που, δυστυχώς, για το ΠΑ.ΣΟ.Κ. καταγράφεται πλέον και στις σφυγμομετρήσεις, αλλά και στις αξιολογήσεις που κάνει ο φιλικός προς το ΠΑ.ΣΟ.Κ. Τύπος, έναντι της πολιτικής του και της στρατηγικής του.
      Περιφέρετε την πολιτική σας αμηχανία, διαλέγοντας θέματα τα οποία δεν αναπτύσσετε. Περιφέρετε την πολιτική σας αμηχανία μη κάνοντας προτάσεις ή κάνοντας κριτική σε λάθος θέματα ή κάνοντας κριτική σε σωστά θέματα, αλλά με λάθος τρόπο. Όλα αυτά μαζί, όλο αυτό το σύνολο της πολιτικής σας προοπτικής και της πολιτικής σας χωλότητας να αντιμετωπίσετε τις υποχρεώσεις σας, εμπεριέχεται στη σημερινή ανάπτυξη της επερωτήσεως. 
      Η σημερινή ανάπτυξη της επερωτήσεως εκ μέρους σας για τα στερεά απόβλητα των νοσοκομείων είναι η επιτομή της πολιτικής σας αμηχανίας, είναι η σύνοψη της αδυναμίας σας να παρακολουθήσετε τις εξελίξεις, να είστε ισόπαλοι, τουλάχιστον, με τις εξελίξεις –μπροστά είναι αδύνατον- και αυτό αποδεικνύεται –επαναλαμβάνω- και από την ποσότητα του χρόνου που διαθέσατε γι’ αυτό το θέμα, ένα θέμα το οποίο δεν είχε χρεία καμιάς επερωτήσεως, ένα θέμα απέναντι στο οποίο η Κυβέρνηση σάς απάντησε ευθαρσώς και εντίμως ότι εφαρμόζει μία σωστή υπουργική απόφαση που λάβατε τον Οκτώβριο του 2003, την οποία εφαρμόζει όσο καλύτερα μπορεί και θα επιδιώξει να την διευρύνει στο σύνολο των υγειονομικών ιδρυμάτων, στο σύνολο των νοσοκομείων της χώρας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από εκεί και πέρα, επιτρέψτε μου, απαντώντας στην άσκηση της δικής σας επερωτήσεως, να μείνω με μία μεγάλη απορία που αφορά το γιατί την κάνατε, γιατί την αναπτύξατε με τον τρόπο που την αναπτύξατε και, κυρίως, γιατί το ΠΑ.ΣΟ.Κ που διαχειρίστηκε την εξουσία τόσα πολλά χρόνια δεν είναι σε θέση σήμερα να συμβιβαστεί με το ρόλο του, να ασκήσει μία γόνιμη αντιπολίτευση, ακόμα και σε θέματα που δικαιούται να τα ξέρει καλά, όπως αυτό, και τα οποία αδικούνται από την πρωτοφανή –επιτρέψτε μου να πω- πολιτική αμηχανία στην οποία έχετε περιέλθει και η οποία –επαναλαμβάνω- καταγράφεται σε όλες τις μετρήσεις και αξιολογήσεις της κοινής γνώμης. 
      Ευχαριστώ, για την προσοχή σας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ. 
      Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Λεβέντης. 
      Κύριοι συνάδελφοι, θα ήθελα να σας παρακαλέσω να είστε συνεπείς με το χρόνο σας, ξεκινώντας από τον κ. Λεβέντη, ο οποίος είναι πάντα συνεπής. 
      Ορίστε, κύριε Λεβέντη, έχετε το λόγο. 
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε. 
      Κυρία και κύριοι συνάδελφοι, κάθε φορά που συζητάμε εδώ, αναρωτιέμαι αν είμαι εντός ή εκτός θέματος, δεδομένου ότι αναπτύσσονται τόσα άλλα στα οποία, τελικά, πρέπει να τοποθετηθείς για να είσαι εντός των συζητήσεων που γίνονται στο Κοινοβούλιο, με κίνδυνο να ξεφύγεις από το θέμα. 
      Σήμερα είναι η παγκόσμια ημέρα κατά των ναρκωτικών, το πρόβλημα είναι μεγάλο και θα ήθελα να σας πω, κύριε Υπουργέ, ότι προχθές ήμασταν στο Δαφνί και ανάμεσα στα άλλα, απειλούνται με κλείσιμο μονάδες, όπως είναι η μονάδα των εξαρτημένων μητέρων με τα οκτώ παιδιά, αν δεν κάνω λάθος  -είναι δέκα μητέρες και οκτώ παιδιά ή και περισσότερα, το νούμερο μπορεί να μην είναι ακριβές- και αυτό γιατί λείπει προσωπικό. 
      Και εδώ, λοιπόν, μπαίνει το άλλο πρόβλημα. Είχαμε αυτήν την εντυπωσιακή παρουσίαση του θέματος από τον κύριο Υπουργό Υγείας, ο οποίος ζητάει τώρα να συμφωνήσουν όλα τα κόμματα για να ξεπεράσουμε, να καταργήσουμε το Α.Σ.Ε.Π. για να έχουμε προσωπικό. 
      Στην ουσία, κύριε Υπουργέ, έχετε ήδη καταργήσει το Α.Σ.Ε.Π. με το νόμο που αφορούσε την Ολυμπιακή Πολυκλινική τον οποίο ψηφίσατε με συνοπτικές διαδικασίες. Τότε, είχαμε τονίσει μέσα σ’ αυτήν την Αίθουσα και προς τον κ. Κακλαμάνη ότι δεν βλέπουμε πάλι να έρχεται προσωπικό και δεν προσελήφθη προσωπικό ούτε ακόμα και για τις ψυχιατρικές μονάδες, για τις οποίες συμφώνησαν όλα τα κόμματα να επισπευσθούν οι διαδικασίες και να μην τηρηθούν ίσως κάποιες από τις προϋποθέσεις που απαιτεί ο νόμος. Κι όμως, πάλι εδώ είμαστε μείον και εδώ τίθεται το ερώτημα πόσοι νοσηλευτές και νοσηλεύτριες λείπουν και, δυστυχώς, το νούμερο δεν είναι εννέα χιλιάδες, αλλά το λιγότερο είκοσι πέντε χιλιάδες με τα παλιά νούμερα που ίσχυαν επί ΠΑ.ΣΟ.Κ. Ακόμα και η δέσμευση και του κ. Σημίτη και του κ. Παπαδόπουλου στις προγραμματικές δηλώσεις του 2000 είναι ότι μέσα στο 2000 θα προσληφθούν έντεκα χιλιάδες άτομα –κανένας δεν το είδε- και από εκεί και πέρα, προσλαμβάνονται περίπου όσοι φεύγουν, να μην πω και λιγότεροι από αυτούς που φεύγουν.
      Εν τω μεταξύ οι ανάγκες αυξάνουν και οι οργανισμοί των νοσοκομείων είναι πολύ ξεπερασμένοι γιατί είναι του 1986.
      Τώρα, για το συζητούμενο νομοσχέδιο είναι ένα σοβαρότατο θέμα η διαχείριση των νοσοκομειακών αποβλήτων. Και, βέβαια, τα νοσοκομειακά απόβλητα δεν είναι μόνο τα στερεά, είναι και τα υγρά. Δεν είναι μόνο τα μολυσματικά, είναι και τα τοξικά ή αμιγώς τοξικά, ή μολυσματικά και τοξικά. Και εδώ εντοπίζεται σε ένα μέρος του φάσματος η επερώτηση και βέβαια περιορίζεται περισσότερο στην Αττική. Βέβαια το 50% είπε ο κ. Νασιώκας είναι στην Αττική και είναι ακριβές αλλά και τα άλλα 50% τι γίνονται; Και αυτά τα 50% της Αττικής επίσης πώς συλλέγονται; Εδώ πέρα, δυστυχώς, ένα μικρό μέρος πηγαίνει στον αποτεφρωτήρα των Άνω Λιοσίων ο οποίος, πράγματι, γιγαντώθηκε. Και δυστυχώς, κύριε Υπουργέ, το ξέρετε αν ήταν να κατασκευαστούν και πυρηνικοί σταθμοί και οτιδήποτε άλλο, εκεί στο Θριάσιο και στα Άνω Λιόσια θα πήγαιναν. Όλα τα σκουπίδια της Ελλάδας να μαζευτούν -και τα μισά μαζεύονται- θα μπορούσαν να πάνε εκεί, διότι θεωρούμε δεδομένο ότι εκεί μπορούμε να πάμε και να πετάξουμε ό,τι δεν θέλει όλη η άλλη Ελλάδα και όλη η άλλη Υφήλιος ακόμη θα έλεγα.
      Ο αποτεφρωτήρας αυτός, λοιπόν, δέχεται ένα μικρό ποσοστό αυτών των αποβλήτων. Τι γίνονται μετά όμως οι στάχτες, κύριε Υπουργέ; Αυτό είναι ένα άλλο πρόβλημα και το είχαμε συζητήσει με αφορμή επίκαιρη ερώτηση που κατατέθηκε και είχε συζητηθεί πριν από δύο χρόνια σχεδόν. Δυστυχώς, οι στάχτες αυτήν τη στιγμή υποτίθεται αποθηκεύονται, αλλά κατά κανόνα διοχετεύονται αθορύβως και πετιόνται στη χωματερή. Υπάρχει τρόπος: οι στάχτες αυτές μπορούν να πάνε στα γειτονικά τσιμεντάδικα και να γίνει υαλοποίηση στους 1400o C με ένα κόστος που θα είναι 0,3 ευρώ ανά λίτρο. Αυτό δεν γίνεται. Το φταίξιμο είναι γιατί η εταιρεία που έχει αναλάβει τη διαχείριση αυτών των αποβλήτων δεν έχει υποχρέωση για τη διαχείριση της τέφρας.
      Από κει και πέρα υπάρχει και ένα ερώτημα: σε ποιους πιστοποιημένους φορείς θα απευθυνθεί μια νοσοκομειακή μονάδα του δημόσιου ή του ιδιωτικού τομέα για την εφαρμογή στο σύνολό του του κανονισμού διαχείρισης των αποβλήτων; Υπάρχουν φορείς που να ασχολούνται με τα μολυσματικά και τα τοξικά ιατρικά απόβλητα ή με τα αμιγώς τοξικά; Τα υγρά απόβλητα τι γίνονται; 
      Θέλω να αναφέρω εδώ ότι το Φεβρουάριο του 2005 οι ομοσπονδίες των εργαζομένων στην υγεία, της Π.Ο.Ε.ΔΗ.Ν.  και στους Ο.Τ.Α., Π.Ο.Ε.-Ο.Τ.Α. οργάνωσαν ημερίδα για το συγκεκριμένο ζήτημα με τη συμμετοχή διαπρεπών ομιλητών που ανέδειξαν το πρόβλημα και πρότειναν λήψη μέτρων για την προστασία και των νοσηλευτών και των άλλων υγειονομικών που διαχειρίζονται τα απόβλητα αλλά και αυτοί που διαχειρίζονται στο εργοστάσιο και περαιτέρω για την περιφρούρηση της δημόσιας υγείας και της προστασίας περιβάλλοντος.
      Η σημερινή επερώτηση των συναδέλφων του ΠΑ.ΣΟ.Κ. αναδεικνύει ένα μέρος του προβλήματος όπως είπαμε και, βέβαια, πρέπει να δούμε τι γίνεται και σε όλη τη χώρα όπου κανένα ουσιαστικό μέτρο δεν λαμβάνεται, να δούμε τι γίνεται στον ιδιωτικό τομέα. Είπατε, κύριε Υπουργέ, ότι είναι πιο σχολαστικός στην τήρηση των κανόνων ο ιδιωτικός τομέας. Θα μου επιτρέψετε να αμφιβάλλω γιατί ο ιδιωτικός τομέας δεν είναι μόνο δυο τρία μεγάλα νοσοκομεία, είναι τα χιλιάδες αν θέλετε εργαστήρια, τα χιλιάδες ιδιωτικά ιατρεία, οδοντιατρεία, κτηνοτροφικές αν θέλετε επίσης επιχειρήσεις.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έχει κατατεθεί…
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, είδαμε τα στοιχεία που κατατέθηκαν, είδα και τον αμίαντο που μου δώσατε έναν ολόκληρο τόμο, μου τον κάνατε και δώρο όπως είπατε και ευχαριστώ γι’ αυτό, πλην όμως λέει εκεί πέρα ότι τα τρία τέταρτα των μονάδων απαντούν ότι εμείς δεν έχουμε αμίαντο. Πώς πιστοποιείται αυτό όμως; Κανένας δεν το ξέρει. Πόσο, λοιπόν, αυτά τα στοιχεία είναι αξιόπιστα είναι ένα άλλο θέμα που θα πρέπει να μας απασχολήσει.
      Με βάση αυτά τα δεδομένα δεν είναι παράδοξο ότι μένει αναξιοποίητος, ουσιαστικά, ο μοναδικός αποτεφρωτήρας στα Άνω Λιόσια και, βέβαια, αυτό δεν είναι τυχαίο γιατί ο Ε.Σ.Ν.Ε. παραχώρησε τη λειτουργία του αποτεφρωτήρα σε ιδιωτική εταιρεία. Το κόστος δε μεταφοράς των αποβλήτων εκεί πέρα και της διαχείρισης είναι πάνω από 2 ευρώ το λίτρο. 
      Είπατε και εσείς, κύριε Υπουργέ, ότι μπορεί να χρησιμοποιηθούν και άλλοι τρόποι, όπως το «βράσιμο» και το «ψήσιμο στον αχνό», τέλος πάντων. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Προστασίας): Το λέει η υπουργική απόφαση, κύριε Λεβέντη. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, εγώ δεν λέω πως δεν το λέει η υπουργική απόφαση!
       Ερώτημα: Χρειάζονται να αποτεφρώνονται ή όχι; Γιατί αν είναι έτσι, τότε γιατί να τα πηγαίνουμε στα Άνω Λιόσια και να μην έχει ο καθένας σε κάθε νοσοκομειακή μονάδα ένα μεγάλο καζάνι, να τα βράζει και να τελειώνει η ιστορία; 
      Επομένως νομίζω ότι είμαστε πολύ έξω από τα πράγματα, όταν λέμε ότι το λέει...
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Προστασίας): Να τροποποιήσουμε την υπουργική απόφαση;
      ΑΘΑΝΑΣΙΟΣ ΛΕΒΕΝΤΗΣ: Να τη βελτιώσουμε, κύριε Υπουργέ.
      Εγώ δεν συμφωνώ –το είχα πει και τότε και το επαναλαμβάνω- ότι είναι σωστή αυτή η αντιμετώπιση. Εγκυμονεί μια σειρά κινδύνους και είμαστε και έξω απ’ όλες τις οδηγίες της Ευρωπαϊκής Ένωσης. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Προστασίας): Μα οι Γερμανοί, οι Γάλλοι, οι Αυστριακοί έχουν αυτές τις τεχνικές. Επιστημονικά μιλάω. Σε ορισμένα θέματα...
      ΠΡΟΕΔΡΕΥΩΝ (Ιωάννης Τραγάκης): Μισό λεπτό, κύριε Υπουργέ. Θέλετε να κάνετε διακοπή στον κ. Λεβέντη; Του ζητήσατε την έγκριση; Αν συναινεί και ο κ. Λεβέντης, θα ζητήσετε την άδεια από το Προεδρείο και το Προεδρείο θα σας πει ότι συναινεί.
      ΑΘΑΝΑΣΙΟΣ ΛΕΒΕΝΤΗΣ: Εγώ δεν έχω πρόβλημα, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Επομένως ορίστε έχετε το λόγο, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Προστασίας): Ευχαριστώ, κύριε Πρόεδρε, για τις υποδείξεις, αλλά ήταν ακριβώς πάνω στην ορμή που είχα να απαντήσω. 
      Κύριε Λεβέντη, εμείς δεν κάνουμε τίποτε άλλο. Πολύ καλές είναι οι πολιτικές μας θέσεις, οι κομματικές μας τοποθετήσεις, οι ιδεολογίες μας. Πάνω απ’ όλα, όμως, πρέπει να καταλάβουμε ότι υπάρχουν επιστημονικά δεδομένα. Δηλαδή δεν μπορεί να υποκατασταθεί η επιστήμη, τα επιστημονικά κεκτημένα από τις οποιεσδήποτε προσωπικές μας θέσεις, αποφάσεις ή ιδεοληψίες. Αυτά γίνονται σε όλη την Ευρώπη. Εμείς τι θα είμαστε; Οι ουραγοί; Πού θα πάμε; Στην Τανζανία; Θα πάμε κάτω να κάνουμε τεχνικές δικές μας; Προς Θεού! Δεν γίνονται αυτά! Ας μπούμε σε μια λογική! Επιστήμονες είμαστε! 
      ΑΘΑΝΑΣΙΟΣ ΛΕΒΕΝΤΗΣ: Κατάλαβα, κύριε Υπουργέ. Αν θεωρείτε ιδεοληψία του ομιλούντος να αποτεφρώνονται τα απόβλητα, σας ερωτώ τι τον θέλετε τον αποτεφρωτήρα. Να τον καταργήσουμε! Να μην πηγαίνει τίποτα εκεί! Αυτό είναι το ερώτημα: Για ποιο λόγο τότε πρέπει να αποτεφρώνονται; Εγώ δεν καταλαβαίνω αυτήν τη λογική. Θα διαλέξετε ή το ένα ή το άλλο. 
      Αν, λοιπόν, λέμε ότι πρέπει να προφυλαχθούμε –και υπάρχουν λόγοι για τους οποίους λέμε ότι πρέπει να αποτεφρώνονται τα νοσοκομειακά απόβλητα- τότε αυτό είναι ένα μέτρο στο οποίο πρέπει να κατατείνουμε, ώστε να περιλάβει, ει δυνατόν το συντομότερο, όλα τα νοσοκομειακά απόβλητα. 
      Είπατε ότι είναι το κόστος. Εδώ είναι όλη η ιστορία, ότι δεν θέλουμε να ξοδέψουμε κάτι παραπάνω. Αυτή, αν θέλετε είναι η πηγή της παραφωνίας και της διαφωνίας μας. 
      Πιστεύω, λοιπόν, ότι είμαστε υποχρεωμένοι να τηρήσουμε ορισμένους κανόνες. Δεν ξέρω σε ποιες συγκεκριμένες περιοχές και μονάδες της Γερμανίας αναφέρεστε, αλλά ξέρω ότι εκεί αποτεφρώνονται τα νοσοκομειακά απόβλητα. Αυτές είναι και οι κοινοτικές οδηγίες. Αν υπάρχουν κάποιες εξαιρέσεις, δεν θα πρέπει να τις πάρουμε και να τις κάνουμε κανόνα στη χώρα μας! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ορίστε, κύριε Νασιώκα. Έχετε το λόγο για οκτώ λεπτά. 
      Στη συνέχεια η κ. Ράπτη θα πάρει πέντε λεπτά, ενώ δεν τα δικαιούται, και θα κλείσει ο κύριος Υπουργός για άλλα πέντε λεπτά. 
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κύριε Πρόεδρε.
      Τόσο ο Υπουργός όσο και ο Κοινοβουλευτικός Εκπρόσωπος της Νέας Δημοκρατίας, αναφερόμενοι στην επίκαιρη επερώτηση, είπαν ότι δεν υπήρχε αντικείμενο. 
      Αυτό, κύριε Κοινοβουλευτικέ Εκπρόσωπε, να το πείτε στους πολίτες της Αθήνας, αυτούς  που ζουν δίπλα στον «Ευαγγελισμό» και βλέπουν τον άσπρο καπνό να ξαναβγαίνει από έναν καυστήρα ή εκεί που αδρανοποιούνται, στους εργαζόμενους στην καθαριότητα –σας τα είπε πριν από λίγο και ο κ. Λεβέντης- και, βεβαίως, όχι μόνο ότι υπήρχε και υπάρχει θέμα μιας επερώτησης, αλλά πολλών. 
      Θα έπρεπε να μας επαινέσετε που φέρνουμε να συζητήσουμε εδώ τέτοια θέματα. Είναι θέματα τεράστιας σημασίας, όπως όλα τα θέματα δημόσιας υγείας, ιδιαίτερα για τους πολίτες των μεγάλων πόλεων της Αθήνας και της Θεσσαλονίκης. 
      Δεν ξέρω αν με παρακολουθήσατε -διαφορετικά να πάρετε τα Πρακτικά που κατέθεσα- αλλά, κύριε Κοινοβουλευτικέ Εκπρόσωπε, είμαστε η πιο βεβαρημένη πόλη της Ευρώπης και στον ατμοσφαιρικό αέρα και στις διοξίνες που βγαίνουν από τα απόβλητα και ως προς την καθαριότητα, σύμφωνα με στοιχεία του Παγκόσμιου Οργανισμού Υγείας και της Ευρωπαϊκής Ένωσης. 
      Δεύτερον, ήταν πικρόχολο και κατ’ εμέ άστοχο το σχόλιό σας ότι το ΠΑ.ΣΟ.Κ. έχει πρόβλημα προσανατολισμού και ως εκ τούτου κάνει κάποιες κινήσεις που δεν είναι τεκμηριωμένες. Είπατε για το ΠΑ.ΣΟ.Κ., που κυβέρνησε –διαχειρίστηκε την εξουσία, είπατε- για είκοσι χρόνια. Το σωστό είναι ότι υπηρετήσαμε τους πολίτες με την ψήφο τους και υπηρετήσαμε τους πολίτες σε δυο περιόδους, την πρώτη περίοδο για επτά χρόνια και επτά μήνες και τη δεύτερη περίοδο δέκα χρόνια και τέσσερις μήνες, αφού τεσσεράμισι χρόνια μια πολιτική, κατά την άποψή μας καταστρεπτική στα περισσότερα πράγματα και σε πολλά θέματα υγείας, μεσολάβησε, ήταν η Κυβέρνηση της Νέας Δημοκρατίας η Κυβέρνηση Μητσοτάκη που επιμελώς φροντίζετε να ξεχνάτε.
      Άρα, ούτε πρόβλημα προσανατολισμού έχουμε, ούτε την εξουσία για την εξουσία επιδιώκουμε. Επιδιώκουμε όμως να προβάλλουμε θέματα μέγιστης σημασίας κοινωνικής για τους πολίτες και θα το κάνουμε. Και την ατζέντα θα την καθορίζουμε εμείς και εμείς θα ρωτάμε και εσείς θα απαντάτε.
      Έρχομαι τώρα στον κύριο Υπουργό, τον οποίο –το έχω πει πολλές φορές- εκτιμώ, ιδιαίτερα και για την πρόθεσή του και τις προσπάθειές του. Εδώ, κύριε Γιαννόπουλε, όπως σας είπα και στην πρωτομιλία μου, κρίνουμε την πολιτική και τις πράξεις. Και εγώ γνωρίζω ότι άλλοι διαχειρίστηκαν και πήραν τις αποφάσεις αυτής της πολιτικής αυτά τα χρόνια και όχι εσείς. Εσείς, δυστυχώς, σηκώνετε το βάρος της αντιμετώπισης της αντιπολίτευσης –της επιχειρηματολογίας εννοώ- ενώ εγώ θα συμφωνούσα πολύ περισσότερο, αν σηκώνατε το βάρος της χαράξεως της πολιτικής. Δεν θέλω, βέβαια, να σας μειώσω με αυτό. Συμβαίνουν αυτά στις κυβερνήσεις και στα υπουργεία και ιδιαίτερα όταν κάποιοι υπουργοί είναι όπως οι Υπουργοί, με τους οποίους είχατε την τύχη να συνεργαστείτε.
      Να έρθω όμως στην ουσία. Η κοινή υπουργική απόφαση προέβλεπε συγκεκριμένα, λεπτομερειακά και τεχνοκρατικά μια διαχείριση ενός θέματος πάρα πολύ σημαντικού, ιδιαίτερα, για την Αθήνα και τη Θεσσαλονίκη –και για όλη την Ελλάδα φυσικά- για το δημόσιο και τον ιδιωτικό τομέα. Και φυσικά δεν ήταν έργο ενός, δεν ήταν μόνο δικό μου –αλίμονο- ήταν πάρα πολλών που δούλεψαν εκεί. Το είπα στην πρωτομιλία μου, το επαναφέρω. Ο κ. Σαμπατακάκης, που τώρα παρίσταται με τον κύριο Υφυπουργό, ήταν ένας απ’ αυτούς: ως διευθυντής περιβάλλοντος του Υπουργείου την περίοδο που ήμουν κι εγώ στο Υπουργείο, που δούλεψε πάρα πολύ, με συνέπεια και με συνείδηση και έχω χρέος να το αναφέρω.
      Η κοινή υπουργική απόφαση δεν έχει σημασία μόνο αν είναι καλή ή όχι. Σημασία έχει αν εφαρμόζεται ή δεν εφαρμόζεται. Ε, λοιπόν, δεν εφαρμόζεται, κύριε Υπουργέ. Μπορεί να τη χαρακτηρίζετε καλή, μπορεί να την προβάλλετε, αλλά αν δεν γίνεται τίποτε, τότε δεν εφαρμόζεται. Αυτό είναι το σημαντικό. Παραδείγματος χάρη, αν εφαρμοζόταν, θα ξέραμε πόσες ακριβώς είναι οι ποσότητες των νοσοκομειακών αποβλήτων.
      Και η επερώτηση αναφέρθηκε σε ένα τμήμα του θέματος, επειδή έχει έναν τρόπο διαχείρισης, κύριε Λεβέντη. Δεν τίθεται θέμα ότι δεν υπάρχουν και πολλές άλλες πτυχές, αλλά θέλαμε να καταδείξουμε σ’ αυτό το κομμάτι που μπορεί να αντιμετωπιστεί με αυτό τον τρόπο τι γίνεται σήμερα και πώς θα προχωρήσουμε. Θα μπορούσαμε όμως να βάλουμε και όλα τα άλλα ή θα βάλουμε και όλα τα άλλα, γιατί θα επανέλθουμε με στοχευμένες παρεμβάσεις.
      Δεύτερον, γίνεται ο ενδονοσοκομειακός διαχωρισμός σωστά, σύμφωνα με την υπουργική απόφαση; Όχι βέβαια. Και όχι μόνο δεν γίνεται, και έτσι γίνονται τεράστιες πολλές φορές ποσότητες και άλλες φορές ελάχιστες, ενώ περιέχουν νοσοκομειακά απόβλητα μολυσματικά, αλλά αυτά πηγαίνουν στις χωματερές. Αν γινόταν καλά, όπως τα περιγράψατε, κύριε Υπουργέ, αν προχωρούσε αυτή η υπόθεση, δεν θα είχαμε, έστω και σποραδικά, αυτά τα μακάβρια θέματα, στα οποία αναφέρθηκα.
      Και έρχομαι τώρα σε δύο πράγματα που είναι σημαντικά. Σχεδίασε την περίοδο της διακυβέρνησης του ΠΑ.ΣΟ.Κ. ο τότε Υπουργός ΠΕ.ΧΩ.Δ.Ε.; Όχι. Δεν σχεδιάζει κατ’ αρχάς ο Υπουργός. Υπάρχει ένα συμβούλιο εθνικού χωροταξικού σχεδιασμού, το οποίο και σχεδίασε. Σχεδίασε δύο μεγάλες μονάδες αποτεφρώσεως, μία στην Αθήνα δεκαπέντε τόνων ημερησίως η μία γραμμή και δεκαπέντε η δεύτερη –αλλά η μία πρέπει να δουλεύει πάντα, γιατί η άλλη είναι απλά ρεζέρβα- και μία δέκα τόνων ημερησίως για τη Θεσσαλονίκη, η οποία δεν προχώρησε.
      Δεύτερον, αναφέρεστε, λες και υπήρχε ένας σχεδιασμός να έρθουν όλα τα απόβλητα των νοσοκομείων από όλη την Ελλάδα στην Αθήνα, ή και στη Θεσσαλονίκη. Όχι μόνο από τις  πόλεις, ίσως και από τις γύρω περιοχές για χίλιους λόγους. 
      Τρίτον,  λέτε –και εδώ το τονίζετε και έντονα-  ότι η αδρανοποίηση είναι μια αποδεκτή μέθοδος. Φυσικά είναι αποδεκτή και στην Ευρώπη και σε μας. Είναι η ίδια; Όχι. Επιστημονικά όχι. Γιατί υπάρχει σε μια κοινή υπουργική απόφαση; Διότι πρέπει να καλύπτει όλες τις περιπτώσεις από τη Γαύδο μέχρι και την Αθήνα,  από την Κάρπαθο μέχρι και το Καρπενήσι.
      Τέταρτο και τελευταίο: η αδρανοποίηση σημαίνει ότι παρεμβάλλεται τεμαχισμός και στο τέλος κάψιμο, αποτέφρωση. Αν αυτό δεν γίνεται, δεν γίνεται εφαρμογή, κύριε Υφυπουργέ. Άρα, να κλείσουμε και αυτό το θέμα. Σε κάθε περίπτωση λέω αυτό που είπα και στην αρχή: αυτή η κοινή υπουργική απόφαση, αυτή η προσπάθεια μπορεί να προχωρήσει εάν τη στηρίξουμε όλοι. 
      Μια κουβέντα, επειδή είπατε για τα ναρκωτικά, και πάλι με προκαλέσατε. 
      Κύριε Υφυπουργέ, η απόφαση της διακομματικής είναι κοινή απ΄ όλα τα κόμματα και δεν υλοποιείται σε κανένα σημείο απ’ την Κυβέρνηση. Αυτό δεν το λέω εγώ, το λέει ο πρόεδρος της διακομματικής που ήταν εδώ. Είναι βέβαιο ότι η Κυβέρνηση δεν πράττει, γιατί εγκατέλειψε το εθνικό σχέδιο δράσης. 
      Πού με προκαλέσατε: είπατε ότι το αμέσως επόμενο διάστημα θα βγει το προεδρικό διάταγμα –και θα πείτε πάλι ότι φταίω εγώ- που θα διαμορφώνει εκείνες τις προϋποθέσεις αντιμετώπισης της μάστιγας των ναρκωτικών. Πριν ενάμισι χρόνο ο κ. Κακλαμάνης –θα μου πείτε πάλι γιατί αναφέρομαι στον κ. Κακλαμάνη- έφερε ένα σχέδιο προεδρικού  διατάγματος, με το οποίο τι έκανε; Πέρα από το ότι έδινε στους ιδιώτες τα ναρκωτικά, τα πήγαινε στην ψυχιατρική σφαίρα, τα πήγαινε στους ψυχιάτρους στις ψυχιατρικές κλινικές. Φυσικά το έφερε και είπε ότι σε ένα μήνα θα υπογραφεί, ότι θα είναι η τομή και βέβαια μετά από έξι μήνες το πήρε πίσω κάτω απ’ την αντίδραση της Αντιπολίτευσης και της επιστημονικής κοινότητας.
      Και το λέω αυτό, για να κλείσω κύριε Πρόεδρε -και ευχαριστώ για την ανοχή σας- με μια κουβέντα. Εμείς εδώ κάνουμε αντιπολίτευση στην πολιτική και στις πρακτικές του κάθε Υπουργού. Δεν μας αφορά στη Βουλή  -και γι’ αυτό δεν κάνουμε και εκτιμήσεις- το θέμα του Δήμου Αθηναίων. Έχουμε άλλα fora από τα οποία θα μιλήσουμε για το Δήμο Αθηναίων. Εδώ μιλάμε μόνο για την υγεία, αλλά για την υγεία των Αθηναίων. 
      Στερεά νοσοκομειακά απόβλητα: ως Υπουργός Υγείας ο κ. Κακλαμάνης έκανε ό,τι είναι δυνατόν η δυσχερής θέση των Αθηναίων πολιτών να γίνεται δυσχερέστερη. Αυτό είναι αλήθεια.
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Νασιώκα. 
      Η κ. Ράπτη έχει το λόγο για πέντε λεπτά, για να κλείσει ο Υπουργός μια και καλή τη συζήτηση.
      ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε. 
      Παρακολούθησα με πολλή προσοχή τον Κοινοβουλευτικό Εκπρόσωπο της Νέας Δημοκρατίας κ. Τασούλα και μπαίνω στον πειρασμό να πω ότι η αμηχανία, την οποία καταλογίζει στο ΠΑ.ΣΟ.Κ., θα μπορούσε κάλλιστα να αντιστραφεί. Θα μπορούσε μάλιστα να υποστηριχθεί από τη δική μας πλευρά ότι στην αμηχανία της κυβερνητικής πλευράς να αποδείξει ότι έχει παράξει έργο τα δυόμισι αυτά χρόνια, πραγματικά παρουσιάζεται μια καταγγελία και η αξιοποίηση των αποτελεσμάτων των δημοσκοπήσεων, ώστε να μη φανεί η αδράνεια, η οποία υπάρχει στο Υπουργείο Υγείας. 
      Όσον αφορά το θέμα αυτό καθ’ εαυτό, το οποίο συζητάμε, συνεχίζοντας στον ίδιο ρυθμό και στο ίδιο περιεχόμενο που ανέπτυξε και ο κ. Νασιώκας, θέλω να παραθέσω εν συντομία τέσσερα σημεία στα οποία και κατά τη δική μου γνώμη νομίζω ότι πραγματικά αποδεικνύεται γιατί η υπουργική απόφαση, που όλοι την εκθιάζουμε, παραμένει παγωμένη. 
      Σημείο πρώτο: όχι μόνο δεν έχουν αναπτυχθεί μέχρι σήμερα μέτρα και πολιτικές για να μειωθούν τα νοσοκομειακά απόβλητα, αλλά αντίθετα επιτρέπεται η αύξηση των αποβλήτων. 
      Αναφέρω τι έχει πει ο Πρόεδρος της Π.Ο.Ε.Δ.Η.Ν., ο κ. Κουτσουμπέλης. Λέει χαρακτηριστικά: «Όλοι είμαστε μάρτυρες της έκρηξης των χημειοθεραπειών σε κάθε κλινική που τυχαίνει να υπάρχει ογκολόγος, χωρίς πάντοτε να υπάρχουν οι αναγκαίες υποδομές, όπως ειδικοί θάλαμοι, τόσο για τους ασθενείς όσο και για τη διάλυση των κυτταροστατικών».
       Το λέω αυτό, γιατί εκτός από τα μεγάλα νοσοκομεία, εκτός από τα μεγάλα «τσεκ-απατζίδικα» –να το πω έτσι για να γίνει αντιληπτό και στους πολίτες που μας παρακολουθούν- υπάρχουν και τα πιο μικρά, διακόσια τετραγωνικά μέτρα με πέντε άτομα προσωπικό. Και από εκεί υπάρχουν απόβλητα, πρέπει και αυτό να το λάβουμε υπ' όψιν. 
      Σημείο δεύτερο. Για τον περιορισμό της επικινδυνότητας των αποβλήτων τα μέτρα που έλαβε το Υπουργείο, είναι η αποδοχή και η συνέχιση τακτικών στο βωμό του κόστους λειτουργίας. Εδώ θα αναφέρω λόγια από απόσπασμα ομιλίας του Ειδικού Γραμματέα του Υπουργείου Υγείας, του κ. Τζαφέρη, ο οποίος λέει: «Όλοι είμαστε γνώστες πως σε πολλά νομαρχιακά νοσοκομεία οι μονάδες αποτέφρωσης και αποστείρωσης δεν λειτουργούν με σωστές προδιαγραφές». Παρ’ όλα αυτά, όμως, συνεχίζουν να λειτουργούν σε νοσοκομεία, κυρίως της επαρχίας, αποτεφρωτικοί κλίβανοι παλαιάς τεχνολογίας. 
      Σημείο τρίτο. Για την επαναχρησιμοποίηση ή την ανακύκλωση δεν έχουν ληφθεί καθόλου πρωτοβουλίες. Ο κύριος Υπουργός –ορθώς κατά τη γνώμη μου- αναφέρθηκε και στο τι επικρατεί διεθνώς σε αυτό τον τομέα. Πρέπει να το κοιτάζουμε και αυτό. Αναφέρω ότι η διεθνής εμπειρία δείχνει ότι ένα ποσοστό γύρω στο 9,5% των μολυσματικών αποβλήτων είναι αναλώσιμο. 
      Αναφέρομαι –εσείς, κύριε Υπουργέ, ως γιατρός το ξέρετε πολύ καλύτερα- σε φιάλες αίματος, σε σωληνάκια κ.λπ., τα οποία περιέχουν πλαστικό, περιέχουν το γνωστό μας PVC. Όλοι ξέρουμε όμως ότι το PVC, όταν καίγεται, παράγει διοξίνη. Γι’ αυτό το λόγο, σε προηγμένες χώρες, όπως η Αυστρία, η Γερμανία, η Δανία, προσπαθούν να μειώσουν τον όγκο των προϊόντων PVC που χρησιμοποιούνται στα νοσοκομεία, ώστε να σταματήσει ή να περιοριστεί η έκλυση διοξινών. 
      Σημείο τέταρτο και τελευταίο, με το οποίο τελειώνω. Αναφέρομαι στη βελτιστοποίηση της συλλογής των απορριμμάτων. Αν και ο νόμος προέβλεπε την κατάρτιση εσωτερικών κανονισμών διαχείρισης, παρ’ όλα αυτά, όταν έγιναν τέτοιοι κανονισμοί, είτε έγιναν από εργαζόμενους χωρίς ειδική εκπαίδευση είτε δεν έγιναν καθόλου. Εδώ πρέπει να επισημάνουμε ότι είναι καθοριστικός ο ρόλος των πρώην Πε.Σ.Υ. νυν Δ.Υ.Πε.. 
      Στο σημείο αυτό –και ολοκληρώνω, κύριε Πρόεδρε- θέλω να αναφέρω δύο λόγια απ’ αυτά που λέει ο Πρόεδρος της Π.Ο.Ε.-Ο.Τ.Α., της Πανελλήνιας Ομοσπονδίας Εργαζομένων στους Οργανισμούς Τοπικής Αυτοδιοίκησης, ο κ. Θέμης Μπαλασόπουλος που λέει το εξής: «Εξακολουθούν να εμφανίζονται μολυσματικά απόβλητα στους κοινούς κάδους των οικιακών απορριμμάτων και στους Χ.Υ.Τ.Α. χωρίς να συγκινείται κανείς από τους υπευθύνους που παρακολουθούν ουδέτερα τα τεκταινόμενα, παρ’ όλο που πλήττουν βάναυσα την υγεία των πολιτών και πολύ περισσότερο όσων εργάζονται στην καθαριότητα». 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κυρία συνάδελφε. 
      Κύριε Υπουργέ, έχετε το λόγο για να κλείσουμε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τελειώνοντας θα ήθελα να σχολιάσω το θέμα των αναφορών που έγιναν για το Α.Σ.Ε.Π.. 
      Κύριοι συνάδελφοι, θα έπρεπε να ξέρετε ότι το διοικητικό συμβούλιο του Α.Σ.Ε.Π. είναι το ίδιο όπως ήταν και επί ΠΑ.ΣΟ.Κ.. Είναι άνθρωποι, οι οποίοι διακονούν αυτή την ανεξάρτητη αρχή ευλαβικά –θα έλεγα- και με συνέπεια. Γιατί, λοιπόν, ρίχνετε τέτοια μομφή στη Νέα Δημοκρατία, ότι έχουμε δηλαδή καταργήσει το Α.Σ.Ε.Π.; Ποιο Α.Σ.Ε.Π.; 
      Ο Υπουργός, ο κ. Παυλόπουλος, στην προ Ημερησίας Διατάξεως συζήτηση για το θέμα των θεσμών ανέφερε πως επί κυβερνήσεως του ΠΑ.ΣΟ.Κ. οι παρεμβάσεις που έγιναν από τα δύο συγκεκριμένα Υπουργεία, Ανάπτυξης και ΠΕ.ΧΩ.Δ.Ε., ήταν συγκεκριμένα η καταστρατήγηση του Νόμου Πεπονή. Μην έχετε, λοιπόν, καμία τέτοια άποψη ότι εμείς, με την πρόταση του κυρίου Υπουργού, του κ. Αβραμόπουλου, πάμε να καταργήσουμε το Α.Σ.Ε.Π.. 
      Έγινε μεγάλο σχόλιο πάνω σ' αυτό το θέμα της πρότασης του Υπουργού. Δεν μπορώ να καταλάβω πού βρίσκετε το περίεργο και το υπερβατικό, ότι επειδή είναι συνταγματικά κατοχυρωμένο το Α.Σ.Ε.Π., δεν θα μπορούσε μια ευρύτερη πλειοψηφική συναίνεση στη Βουλή να πάρει ορισμένες πρωτοβουλίες που δεν ξεπερνούν το Α.Σ.Ε.Π., αλλά λειτουργούν ως  πολλαπλασιαστής, ακριβώς για να μπορέσουμε να έχουμε αυτό που θέλετε και εσείς και δεν είμαστε και αφελείς να μην το θέλουμε και εμείς, να στελεχώσουμε δηλαδή τις μονάδες για να λειτουργήσουμε πολύ καλύτερα και να έχουμε πολύ καλύτερη ποιότητα υπηρεσιών υγείας. 
      ΠΡΟΕΔΡΕΥΩΝ (Ιωάννης Τραγάκης): Άρα μίλησε για επιτάχυνση διαδικασιών ο κύριος Υπουργός, μέσω του Α.Σ.Ε.Π.. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αυτό ήταν ακριβώς το ύφος και η θέση του κυρίου Υπουργού.  Και ακούγονται πολλά. Άκουσα εκ μέρους της Κοινοβουλευτικής Εκπροσώπου -βέβαια οφείλω να ομολογήσω ότι εγώ δεν έχω τη δυνατότητα αυτή που έχετε εσείς, έχετε ένα δημοσιογραφικό δαιμόνιο, που δεν το διαθέτω- το εξής: Είπατε ότι έγινε αυτή η πρόταση για να επισκιάσει την απραξία για το θέμα των ναρκωτικών, της Δευτέρας. Μα, νομίζω ότι πρέπει να είναι πολύ υπερβατικός εγκέφαλος για να σκεφθεί ότι κάτι τέτοιο έπραξε ο Υπουργός, για να μην έχει τίποτα να σχολιαστεί κατά της Κυβερνήσεως όσον αφορά την απραξία, που εσείς το λέτε απραξία, εμείς όμως το λέμε «μια συγκεκριμένη πολιτική». Με αδυναμίες; Με αδυναμίες. Το θέμα των ναρκωτικών, το ξέρετε, κύριοι συνάδελφοι, ότι δεν είναι μια εύκολη υπόθεση. Δεν πρόκειται για μια ασπιρίνη και περνάει ο πονοκέφαλος ή η ημικρανία. Είναι ένα τεράστιο κοινωνικό πρόβλημα. Το ανέπτυξα και προηγουμένως, το ξέρουμε και το βιώνουμε όλοι. 
      Έγινε ένα σχόλιο επίσης, όσον αφορά το γιατί δεν είναι εδώ ο κ. Αβραμόπουλος και ήταν το πρωί στην ημερίδα. Δηλαδή, κυρία Ράπτη, δεν πρέπει να πηγαίνει ούτε σε ημερίδες, ούτε σε συνέδρια, για να παρίσταται συνεχώς στη Βουλή; 
      ΕΚΤΟΡΑΣ ΝΑΣΙΩΚΑΣ: Συνεχώς; Μα, δεν έρχεται ποτέ, κύριε Υπουργέ.
       ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και επειδή σχολιάστηκε το θέμα της προοπτικής της υγείας στην ηλεκτρονική υγεία του 2015, δηλαδή δεν πρέπει να σκεφτόμαστε για το αύριο ή για το σήμερα, να κοκορομαχούμε για το χθες και να μην προσανατολιζόμαστε για το αύριο όταν όλοι οι λαοί της Ευρώπης βλέπουν την ηλεκτρονική υγεία μπροστά τους και βλέπουν ένα διαφορετικό τρόπο διακυβέρνησης του χώρου της υγείας; 
      Σχολιάστηκε επίσης ο μεγάλος αριθμός των προσλήψεων, ειπώθηκε για τον προκάτοχο του κ. Αβραμόπουλου. Βέβαια κάνω αναφορές διότι οφείλω να απαντήσω. Τη στιγμή που ρωτάτε και δεν είναι παρόντες, κάποιος πρέπει να απαντήσει και για την Κυβέρνηση και για τους Υπουργούς. Λέτε για τις προσλήψεις. Γράψαμε εμείς στις εφημερίδες για τέσσερις χιλιάδες και πέντε και δέκα χιλιάδες; Οι εφημερίδες κατά καιρούς γράφουν χιλιάδες νούμερα. 
      ΣΥΛΒΑΝΑ ΡΑΠΤΗ: Συνέντευξη του κ. Κακλαμάνη είναι και Πρακτικά της Βουλής, αυτά που σας διάβασα.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Προφανώς, ο Πρόεδρος της Αξιωματικής Αντιπολίτευσης, ο κ. Παπανδρέου, τα στοιχεία που ανέφερε προχθές για τριακόσιες δέκα χιλιάδες…
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, δεν μίλησε για προσλήψεις η κ. Ράπτη. Μίλησε για προτάσεις. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι. Για τον αριθμό που ζητούσε…
      ΠΡΟΕΔΡΕΥΩΝ (Ιωάννης Τραγάκης): Πράγματι έχει λεχθεί η πρόταση ότι χρειαζόμαστε πέντε χιλιάδες νοσηλευτικό προσωπικό. Έχετε δίκιο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κατάλαβα. Και αυτά τα αναφέρουν οι εφημερίδες και δίνεται η διάσταση λοιπόν ότι ο χώρος της υγείας θέλει αυτό τον υπερβολικό αριθμό. Από εκεί όμως συνάγεται ότι προφανώς –λέω- ο Πρόεδρος της Αξιωματικής Αντιπολίτευσης προχθές, ο κ. Παπανδρέου, ως νούμερο, έχει αθροιστικά τα κατά καιρούς δημοσιευθέντα σε εφημερίδες και έφθασε στον αριθμό τριακόσιες δέκα χιλιάδες, όσον αφορά τις προσλήψεις. 
      Όσον αφορά το θέμα για το οποίο κάνατε σχόλιο, ότι έπεσε –λέει- στην αντίληψή σας και σας εδόθη ένα κείμενο, τέλος πάντων, ότι κάποιος ΔΥΠΕάρχης έκανε σχόλιο για τις Δ.Υ.Πε.. Με γεια του, με χαρά του! Δημοκρατία έχουμε, άποψή του είναι να πιστεύει αυτά ακριβώς που πιστεύει. Η Κυβέρνηση, ο Υπουργός έχει μια άλλη λογική πάνω στο θέμα της περιφερειακής αποκέντρωσης στο χώρο της υγείας. Εμείς δεν πρόκειται να εφαρμόσουμε τίποτε άλλο παρά απαρέγκλιτα το πρόγραμμά μας. Και επειδή πολλά συζητούνται και θρυλούνται έξω από τη Βουλή, στο περιστύλιο, εκεί όλοι μας και όλοι σας συμφωνούμε ότι απέτυχε αυτό το μοντέλο της περιφερειακής αποκέντρωσης, Πε.Σ.Υ.Π.. 
      ΣΥΛΒΑΝΑ ΡΑΠΤΗ: «Συμφωνείτε», για να μην δημιουργούνται παρεξηγήσεις. Δεν συμφωνούμε. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δοκιμάστηκε ο ν. 2889. Ο Αλέκος Παπαδόπουλος τον εφήρμοσε, με τις τότε δικές μας αντιρρήσεις και την προσωπική, σκληρή τότε αντιπαράθεση, αλλά ευγενική. Και βεβαίως είχαμε τις θέσεις μας. Δοκιμάστηκε κι άλλα δύο χρόνια και είδαμε ότι κάτι δεν περπατάει, κάτι δεν πάει καλά. 
      Πρέπει να συνεχίζουμε,δηλαδή,να βελτιώνουμε κάτι που δεν περπατάει; ‘Όχι. Το βελτιώνουμε, δια κάποιας άλλης αλλαγής. 
      Και κάνατε, επίσης, ένα σχόλιο κύριε Νασιώκα, λέγοντας, είναι ίδια η αποτέφρωση και ίδια η αποστείρωση δι’ αδρανοποιήσεως; Τα γράψατε εσείς. Δοκιμάζονται στο εξωτερικό. Οι τεχνικές είναι πολλές και για τα οικιακά απόβλητα, όπου υπάρχουν πολλές τεχνικές διαχείρισης, όπως και για τα μολυσματικά. Μια ρόλς ρόις και ένας σκαραβαίος φολκς βάγκεν δεν είναι ίδια. Στη Θεσσαλονίκη πάνε και τα δύο όμως –δεν μπορείτε να το αμφισβητήσετε αυτό- με διαφορά ώρας, ενδεχομένως, και ανέσεως. Και όπως λέτε, επί παραδείγματι, ότι γεμίζει η Αθήνα και συνειρμικά το πάτε στην επωνυμία του συνδυασμού για το Δήμο της Αθήνας που κατεβαίνει ο Νικήτας ο Κακλαμάνης, έτσι λέτε ότι θα γεμίσει  διοξίνες. 
      Κατ’ αρχάς, όπως βλέπετε, όλα τα νοσοκομεία έχουν καμινάδες. Θέλετε να τις ρίξουμε τις καμινάδες; Να τις ρίξουμε, να μην τις βλέπετε.
      ΕΚΤΟΡΑΣ ΝΑΣΙΩΚΑΣ: Είναι πρώτη σε διοξίνες στην Ευρώπη η Αθήνα, κύριε Υπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν λειτουργούν. Οι αποτεφρωτικοί κλίβανοι στα νοσοκομεία των Αθηνών δεν λειτουργούν. ‘Οσοι δε λειτουργούν σε επαρχιακές πόλεις και έχουν αδειοδοτηθεί έχουν και περιβαλλοντικές ειδικές μελέτες για τις διοξίνες. ‘Αρα, λοιπόν, υπάρχει προστασία.
      ‘Οσον αφορά τα στοιχεία που δώσατε για τον Π.Ο.Υ. που λέει ότι η Ελλάδα είναι ένα απέραντο περιβάλλον διοξινών δεν απηχούν την αλήθεια, διότι ό,τι αδειοδοτείται –και πειραματικά δε λειτουργεί τίποτε- έχει και φίλτρα για τις διοξίνες. 
      Κάνατε ένα σχόλιο ότι ο Πρόεδρος της Π.Ο.Ε.Δ.Η.Ν. είπε για μια κακή διαχείριση των κυτταροστατικών στα νοσοκομεία. Σε όλα τα νοσοκομεία αυτή τη στιγμή, στα μεγάλα νοσοκομεία, που εκεί είναι και τα ογκολογικά τμήματα –και το ξέρετε πολύ καλά κύριε Νασιώκα διότι είστε ογκολόγος- υπάρχουν τα λάμιναλ φλόου τα οποία λειτουργούν και για προστασία όλων των εμπλεκομένων αλλά παράλληλα και κατ’ οικονομία λειτουργούν, διότι οι δόσεις των κυτταροστατικών πηγαίνουν σύμφωνα με το τετραγωνικό μέτρο επιφανείας και δεν πηγαίνουν ανά κιλό βάρους ή ηλικία. Γι ‘αυτό, λοιπόν, και χρησιμοποιούνται.
      Εδώ υπάρχει ένα μεγάλο θέμα που πρέπει να σχολιαστεί -δεν μας το επιτρέπει η ώρα-  και αφορά το πού πάνε τα ραδιενεργά απόβλητα, πού πάει η απαργύρωση και οι απαργυρωτές. Και επειδή ξέρετε, κ. Ράπτη, λόγω του γνωστικού αντικειμένου του συζύγου που γνωρίζει πολύ καλά, τα ιδιωτικά όλα που χορηγούν ραδιενεργό ιώδιο, το 131, ελέγχονται απόλυτα πού πηγαίνουν με δεξαμενές αδρανοποίησης ενώ εγώ έχω κάνει προσωπικά ελέγχους μέσω των συμβούλων που έχουμε και μέσω των εποπτικών οργάνων για να ελέγξουμε τον δημόσιο τομέα…
      ΣΥΛΒΑΝΑ ΡΑΠΤΗ: Δεν είναι μόνον τα μεγάλα νοσοκομεία.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …που εγώ ήμουν το 2002 που έλεγα ότι πηγαίνουν τα ραδιενεργά απόβλητα με μικρό χρόνο υποδιπλασιασμού –δεν παίζει κανένα ρόλο- στην κοινή αποχέτευση. Δεν θέλω να ονομάσω νοσοκομεία, αλλά ελέγχουμε ένα-ένα τα δημόσια νοσοκομεία γιατί ξέρουμε ότι τα ιδιωτικά θεραπευτήρια δεν μπορούν να αδειοδοτηθούν αν δεν έχουν ειδικές δεξαμενές αδρανοποίησης. 
      Και για τους απαργυρωτές πάλι, πήραν τα νοσοκομεία γιατί το ΟΔΔΥ έκλεισε, δεν έπαιρνε τα υγρά. Και ξέρετε ποια ήταν η ευκολία των νοσοκομείων γιατί δεν είχαν αποθηκευτικούς χώρους; ‘Επαιρναν τα μπιτόνια τα οποία ήταν από τα εμφανιστήρια και τα έριχναν μέσα στην αποχέτευση. ‘Έναν ολόκληρο αγώνα έχουμε κάνει και το λέω αυτό, κύριε Νασιώκα, γιατί δημιουργήσατε μια εικόνα ότι ενώ είναι η απόφασή σας πάρα πολύ καλή, εμείς δεν την τηρούμε. Μα, πώς δεν την τηρούμε; Αφού παίρνουμε όλα τα μέτρα και σας λέμε ακριβώς. ‘Εχω ολόκληρο τόμο εδώ από τις αναφορές των Δ.Υ.Πε. που ελέγχουν σχολαστικά τα νοσοκομεία και τα Κέντρα Υγείας.
      ‘Αρα, λοιπόν, σε μια άλλη ερώτηση που θα κάνετε λίαν συντόμως, θα σας δώσουμε τα συμπληρωματικά στοιχεία και τις ποινές που θα επιβάλουμε, όπως η υπουργική απόφαση ορίζει, σε κάποιους άτακτους, οι οποίοι είναι ελάχιστοι.


      ΠΡΟΕΔΡΕΥΩΝ (Ιωάννης Τραγάκης): Μ’ όλα αυτά που ακούσαμε σήμερα, το μόνο που μπορούμε να ευχηθούμε είναι να είμαστε καλά!
      Κηρύσσεται περαιωμένη η συζήτηση επί της  υπ’ αριθμό 71/44 επερώτησης Βουλευτών του ΠΑ.ΣΟ.Κ. προς τον Υπουργό Υγείας και Κοινωνικής Αλληλεγγύης, σχετικά με τη διαχείριση στερεών μολυσματικών νοσοκομειακών αποβλήτων.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.10΄ λύεται η συνεδρίαση για αύριο ημέρα Τρίτη 27 Ιουνίου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      
                          Η   ΠΡΟΕΔΡΟΣ                                  ΟΙ   ΓΡΑΜΜΑΤΕΙΣ



1


