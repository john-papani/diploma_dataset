      Τρίτη 19 Απριλίου 2005
      ΣΥΝΕΔΡΙΑΣΗ ΡΝΣΤ΄
      
      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Α. Διαμαντοπούλου και Α. Περλεπέ-Σηφουνάκη, σελ.
      3. Ανακοινώνεται ότι τη συνεδρίαση παρακολουθούν μαθητές από το Γυμνάσιο Εχίνου Ξάνθης, σελ.
      4. Κατάθεση πρότασης νόμου:
      Ο Πρόεδρος του Πανελλήνιου Σοσιαλιστικού Κινήματος κ. Γ. Παπανδρέου, η πρόεδρος του Κομμουνιστικού Κόμματος Ελλάδας κ. Α. Παπαρήγα, ο Πρόεδρος του Συνασπισμού Ριζοσπαστικής Αριστεράς κ. Α. Αλαβάνος και οι Βουλευτές των κομμάτων τους, καθώς και οι Ανεξάρτητοι Βουλευτές κ. Α. Ανδριανόπουλος και Σ. Μάνος κατέθεσαν πρόταση  για τη διεξαγωγή δημοψηφίσματος επί του ψηφισθέντος από την Ολομέλεια της Βουλής σχεδίου νόμου: «Κύρωση της Συνθήκης για τη θέσπιση Συντάγματος της Ευρώπης», σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      4. Συζήτηση αναφορών και ερωτήσεων:
      α) Προς τον Υπουργό Περιβάλλοντος, Χωροταξίας και Δημοσίων Έργων σχετικά με τους Βιολογικούς καθαρισμούς των Δήμων Μοιρών και Γουβών, σελ.
      β) Προς τον Υπουργό Αγροτικής Ανάπτυξης και Τροφίμων σχετικά με την εφαρμογή της νέας Οργάνωσης Αγοράς για το ελαιόλαοδο, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση επί της αρχής, των άρθρων και του συνόλου των σχεδίων νόμων του Υπουργείου Αγροτικής Ανάπτυξης και Τροφίμων:
      i) «Κύρωση του Πρωτοκόλλου Τροποποίησης της Ευρωπαϊκής Σύμβασης για την προστασία των σπονδυλωτών ζώων που χρησιμοποιούνται για πειραματικούς και άλλους επιστημονικούς σκοπούς», σελ.
      ii) «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές», σελ.
      2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
      «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνοτουρκικής Εφεδρικής Μονάδας αντιμετώπισης καταστροφών», σελ.
      3. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», σελ.
      4. Ονομαστική ψηφοφορία επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση Συντάγματος της Ευρώπης», σελ.
      5. Κατάθεση σχεδίου νόμου:
      Οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου «Τροποποίηση, αντικατάσταση και συμπλήρωση του Ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278Α’), σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΑΛΟΓΙΑΝΝΗΣ Σ., σελ.
      ΚΕΓΚΕΡΟΓΛΟΥ Β., σελ.
      ΚΟΝΤΟΣ Α., σελ.
      ΣΧΟΙΝΑΡΑΚΗ-ΗΛΙΑΚΗ Ε., σελ.
      Β. Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΚΡΙΒΑΚΗΣ Α., σελ.
      ΑΛΟΓΟΣΚΟΥΦΗΣ Γ., σελ.
      ΑΝΔΡΙΑΝΟΠΟΥΛΟΣ Α., σελ.
      ΒΕΡΓΙΝΗΣ Ξ., σελ.
      ΓΕΙΤΟΝΑΣ Κ., σελ.
      ΔΟΥΚΑΣ Π., σελ.
      ΔΡΑΓΑΣΑΚΗΣ Ι., σελ.
      ΚΑΙΣΕΡΛΗΣ Κ., σελ.
      ΚΑΛΑΝΤΖΑΚΟΥ Σ., σελ.
      ΚΑΛΛΙΩΡΑΣ Η., σελ.
      ΜΑΚΡΥΠΙΔΗΣ Α., σελ.
      ΠΑΠΑΝΤΩΝΙΟΥ Γ., σελ.
      ΠΑΝΤΕΛΑΚΗ Ε., σελ.
      ΣΚΡΕΚΑΣ Θ., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      ΧΡΥΣΗΣ Β., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΝΣΤ΄
      Τρίτη 19 Απριλίου 2005
      
      Αθήνα, σήμερα στις 19 Απριλίου 2005, ημέρα Τρίτη και ώρα 18.26΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Βασίλειο Κεγκέρογλου,         Βουλευτή  Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Ακράτας ζητεί την υπογειοποίηση του τμήματος της νέας σιδηροδρομικής γραμμής στην παραλία Πλατάνου.
2) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το παράρτημα Αχαΐας του Πανελλήνιου Συλλόγου Παραπληγικών ζητεί τη χορήγηση ενός προσβάσιμου για αναπηρικό αμαξίδιο, mini-bus – TAXI.
3) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Σωματείο Εργαζομένων του Θεραπευτικού Κέντρου «Η Μέριμνα» ζητεί την οικονομική στήριξη του εν λόγω κέντρου.
4) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Ακράτας ζητεί οικονομική ενίσχυση για την αποκατάσταση ζημιών από κατολισθήσεις στο Δ.Δ. Περιστέρας Δήμου Ακράτας.
5) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος των Σπουδαστών της Ανωτέρας Εκκλησιαστικής Σχολής Θεσ/νίκης «ΑΓΙΟΣ ΓΡΗΓΟΡΙΟΣ Ο ΠΑΛΑΜΑΣ» ζητεί την αναβάθμιση των Ανωτέρων Εκκλησιαστικών Σχολών.
6) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να ορισθεί ως έδρα της Πολιτιστικής Περιφέρειας Πελοποννήσου η πόλη των Πατρών Αχαΐας.
7) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή του αυτοκινητοδρομίου στην Πάτρα Αχαΐας.
8) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας στο οποίο προτείνεται η εισαγωγή των βιολογικών προϊόντων στα σχολικά κυλικεία.
9) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα  εφημερίδας το οποίο αναφέρεται στην ανεπάρκεια των ελέγχων στον τομέα των τροφίμων.
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Μακρακώμης ζητεί την τοποθέτηση μεταφερόμενης αίθουσας βαριάς προκατασκευής στο Δημοτικό Σχολείο Καστρίου του Δήμου Μακρακώμης.
11) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε δημοσίευμα εφημερίδας το οποίο  αναφέρεται στην κατασκευή έργων για την ανάπτυξη της περιοχής του συμπλέγματος των λιμνών Χειμαδίτιδας- Ζάζαρης- Πρεσπών- Βεγορίτιδας και του γειτονικού Νυμφαίου.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Επαγγελματικοί Φορείς των Γεωτεχνικών Επιστημόνων υποβάλλουν προτάσεις για την ανάδειξη των περιβάλλοντων χώρων των Ολυμπιακών  εγκαταστάσεων.
13)Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία το Συντονιστικό ΄Οργανο Παραγωγικών Τάξεων Νομού Μεσσηνίας διαμαρτύρεται για την πιθανότητα να ορισθεί η Τρίπολη ως πολιτιστική πρωτεύουσα της Πελοποννήσου.  
14)Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Σύλλογος Προσωπικού Αστικού ΚΤΕΛ Πάτρας «Η ΕΝΩΣΗ» υποβάλλει προτάσεις του για την αναβάθμιση των μέσων μαζικής κυκλοφορίας στην πόλη των Πατρών Αχαΐας.
15)Ο Βουλευτής Περιφέρειας Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία το Δημοτικό Συμβούλιο Λαυρεωτικής εκφράζει τις απόψεις του για τις εξελίξεις στον τομέα του ΒΙΠΑ- ΒΙΟΠΑ Λαυρίου.
16) Ο Βουλευτής Περιφέρειας Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Δήμαρχος Ζεφυρίου Αττικής ζητεί την άμεση κατασκευή του προαστιακού σιδηροδρόμου στο δήμο του.
17) Ο Βουλευτής Περιφέρειας Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης ζητεί την άμεση κατασκευή του αποχετευτικού έργου των Μεσογείων Αττικής.
18) Ο Βουλευτής Περιφέρειας Αττικής κ. ΚΩΝΣΤΑΝΤΙΝΟΣ ΒΡΕΤΤΟΣ κατέθεσε αναφορά με την οποία ο Δήμος Παλλήνης Αττικής ζητεί την κατασκευή αντιολισθητικών έργων στο Πανόραμα Παλλήνης Αττικής.
19) Οι Βουλευτές Β΄ Αθηνών και Α΄ Θεσ/νίκης κ. ΦΩΤΗΣ ΚΟΥΒΕΛΗΣ και η κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντιστοίχως, κατέθεσαν αναφορά με την οποία ο κ. Μπίνος Πάρης ζητεί την κατοχύρωση του επαγγέλματος των λογοθεραπευτών και τη ρύθμιση των επαγγελματικών δικαιωμάτων τους.
20) Οι Βουλευτές Β΄ Αθηνών και Περιφέρειας Αττικής κύριοι ΦΩΤΗΣ ΚΟΥΒΕΛΗΣ και ΑΘΑΝΑΣΙΟΣ ΛΕΒΕΝΤΗΣ αντιστοίχως, κατέθεσαν αναφορά με την οποία ο Δήμος Αγίου Δημητρίου Αττικής ζητεί στο νέο νομοσχέδιο που θα κατατεθεί για την εγκατάσταση κεραιών κινητής και σταθερής ασύρματης τηλεφωνίας να θεσμοθετηθούν ελάχιστες αποστάσεις από  κατοικημένες περιοχές, χωροταξική μελέτη όλων των κεραιών και έλεγχο της νομιμότητας όλων των υπαρχουσών κεραιών.
21) Οι Βουλευτές Β΄ Αθηνών και Α΄ Θεσ/νίκης κ. ΦΩΤΗΣ ΚΟΥΒΕΛΗΣ και η κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ αντιστοίχως, κατέθεσαν αναφορά με την οποία η Νομαρχιακή Αυτοδιοίκηση Ροδόπης - ΄Εβρου  ζητεί να γίνει άμεσα ένα μακροχρόνιο Διαχειριστικό Σχέδιο που θα περιλαμβάνει: Τεχνική Μελέτη ΄Εργων Υδροοικονομίας - Γεωργοοικονομική Μελέτη και Διακρατική Συνεργασία.
22) Οι Βουλευτές Α’ Θεσσαλονίκης και Β΄ Αθηνών κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ο κ. ΙΩΑΝΝΗΣ ΔΡΑΓΑΣΑΚΗΣ αντιστοίχως, κατέθεσαν αναφορά με την οποία το Επιμελητήριο Μεσσηνίας ζητεί την άμεση παράδοση του αποκλεισμένου από την κυκλοφορία τμήματος της εθνικής οδού Τρίπολης-Καλαμάτας.
23) Ο Βουλευτής Αιτωλοακαρνανίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην ίδρυση Νέων Αρχαιολογικών Υπηρεσιών στη δυτική Ελλάδα.
24) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ζητείται η επίλυση συνταξιοδοτικών προβλημάτων στρατιωτικού προσωπικού.
25) Η Βουλευτής Ηρακλείου κ. ΕΥΑΓΓΕΛΙΑ ΗΛΙΑΚΗ-ΣΧΟΙΝΑΡΑΚΗ κατέθεσε αναφορά με την οποία ο Νομάρχης Ηρακλείου ζητεί τη χρηματοδότηση της επισκευής και συντήρησης του οδικού δικτύου του Νομού Ηρακλείου.
 26) Η Βουλευτής Ηρακλείου κ. ΕΥΑΓΓΕΛΙΑ ΗΛΙΑΚΗ-ΣΧΟΙΝΑΡΑΚΗ κατέθεσε αναφορά με την οποία το Τμήμα Ανατολικής Κρήτης του Τεχνικού Επιμελητηρίου Ελλάδας ζητεί να μην αυξηθεί ο ΦΠΑ.
27) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία η Ανωτέρα Εκκλησιαστική Σχολή Βελλάς Ιωαννίνων ζητεί την αναβάθμισή της σε Ανώτατη Εκκλησιαστική Ακαδημία.
28) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία ο Σύλλογος Διοικητικών Υπαλλήλων ΤΕΙ Ηπείρου ζητεί να ρυθμισθεί το θέμα της πληρωμής των συμβασιούχων διοικητικών υπαλλήλων του ΤΕΙ  Ηπείρου.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5936/9-12-04 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. 8810/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5936/2004 ερώτηση, που κατατέθηκε στη Βουλή από το Βουλευτή κ. Μ. Γιαννάκη, σχετικά με τη δημιουργία γραφείου τεχνικής και υγειονομικής επιθεώρησης εργασίας στη Βιομηχανική περιοχή Σχηματαρίου-Οινοφύτων, σας πληροφορούμε τα εξής:
     Το Σώμα Επιθεώρησης Εργασίας (Σ.ΕΠ.Ε.) συστήθηκε το 1998 με το ν. 2639 και στη συνέχεια με το π.δ. 136/99 καθορίστηκαν βασικά θέματα οργάνωσης, λειτουργίας και αρμοδιοτήτων της Κεντρικής και των Περιφερειακών Υπηρεσιών του Σώματος. Στα πλαίσια της διαπιστευγμένης διαδικασίας «σχεδιασμός - δράση/λειτουργία - έλεγχος και επανασχεδιασμός» της σύγχρονης διοίκησης διαπιστώθηκαν ανάγκες αναδιάρθρωσης Υπηρεσιών του Σώματος και συγκεκριμένα οι οργανικές θέσεις των Τεχνικών και Υγειονομικών Επιθεωρητών Εργασίας αυξήθηκαν, ενώ τα Κέντρα Πρόληψης Επαγγελματικού Κινδύνου αυξάνονται από εφτά (7) σε δέκα τρία (13) (άρθρα 27 και 28, ν. 2956/2001, άρθρο 11, ν. 3144/2003).
     Η διαδικασία αυτή είναι δυναμική, με βασικές εισροές τις ανάγκες σε θέματα προσωπικού και οργάνωσης των Υπηρεσιών, καθώς και ποσοτικά και ποιοτικά στοιχεία των επιχειρήσεων που λειτουργούν σε κάθε περιοχή.
     Κατά συνέπεια, η επισήμανση προβλημάτων και ελλείψεων στα εν λόγω θέματα είναι μια ιδιαίτερα ευπρόσδεκτη και χρήσιμη ενέργεια, καθώς όλες οι επισημάνσεις καταγράφονται, ώστε να αξιολογηθούν και να συνεκτιμηθούν κατά την επιβεβλημένη από την πρακτική αναδιάρθρωση του Οργανισμού του Σ.ΕΠ.Ε.
     Σας πληροφορούμε δε, ότι το Υπουργείο Απασχόλησης και Κοινωνικής Προστασίας έχοντας ως σκοπό τη συνεχή βελτίωση των παρεχόμενων υπηρεσιών και την καλύτερη εξυπηρέτηση του πολίτη, καταγράφει το αίτημά σας και τις χρήσιμες επισημάνσεις σας, οι οποίες θα ληφθούν υπόψη κατά την αναδιάρθρωση των Κέντρων Πρόληψης Επαγγελματικού Κινδύνου (ΚΕ.ΠΕ.Κ.) στα πλαίσια των διαδικασιών λειτουργικής αναδιάρθρωσης και ευελιξίας που θεσπίστηκαν με το ν. 3144/2003.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     2. Στην με αριθμό 5950/9-12-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 8811/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5950/2004 ερώτηση, που κατατέθηκε στη Βουλή από το Βουλευτή κ. Α. Μακρυπίδη, σχετικά με τα προβλήματα εργαζομένων στις βιοτεχνίες στρατιωτικού ιματισμού στο Νομό Αιτωλοακαρνανίας, εξ αιτίας της αλλαγής πολιτικής του Υπουργείου Εθνικής Άμυνας στην ανάθεση των προμηθειών, σας πληροφορούμε ότι, το Σώμα Επιθεώρησης Εργασίας (Σ.ΕΠ.Ε.) δεν έχει δυνατότητα παρέμβασης, γιατί δεν εμπίπτει στις αρμοδιότητές του.
     Σχετικά με την οικογενειακή επιχείρηση στρατιωτικού ιματισμού του κ. Δημητρίου Καραδήμα, που λειτουργούσε στο Κεφαλόβρυσο του Δήμου Αιτωλικού, πράγματι αυτή σταμάτησε τη λειτουργία της. Όλοι οι εργαζόμενοι έλαβαν τις νόμιμες αποζημιώσεις και τις λοιπές αποδοχές τους
     Σας πληροφορούμε δε, ότι κανένας από αυτούς δεν προσέφυγε κατά το παρελθόν στο τοπικό Τμήμα Κοινωνικής Επιθεώρησης Μεσολογγίου για οποιαδήποτε συνδρομή και ότι κατά τη διάρκεια της λειτουργίας της η επιχείρηση ουδέποτε απασχόλησε με προβλήματα εργατικών διαφορών την ως άνω τοπική Υπηρεσία του Σ.ΕΠ.Ε.
     Για τα υπόλοιπα θέματα αρμόδιο να απαντήσει είναι το συνερωτώμενο Υπουργείο Ανάπτυξης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     3. Στην με αριθμό 5892/8-12-04 ερώτηση της Βουλευτού κ. Χρύσας Αράπογλου δόθηκε με το υπ’ αριθμ. 8807/24-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5892/2004 ερώτηση, που κατατέθηκε στη Βουλή από τη Βουλευτή κα Χρ. Αράπογλου, σχετικά με τη δωρεάν παραχώρηση χώρου του Οργανισμού Εργατικής Κατοικίας (ΟΕΚ), που βρίσκεται στον οικισμό εργατικών κατοικιών «ΘΕΣΣΑΛΟΝΙΚΗ XVII» προς την Κοινότητα Ευκαρπίας, με σκοπό την ανέγερση νηπιαγωγείου, σας πληροφορούμε τα εξής:
     Ο τρόπος παραχώρησης του συγκεκριμένου χώρου στην Κοινότητα αφορά το ΔΣ του ΟΕΚ, ως αρμόδιο Όργανο για τη διαχείριση των ακινήτων αυτών.
     Ήδη, το ΔΣ του Οργανισμού Εργατικής Κατοικίας ενέκρινε τη μεταβίβαση της ανωτέρω έκτασης έναντι τιμήματος, που θα καθορισθεί από το Σώμα Ορκωτών Εκτιμητών.
     Η αποποίηση της όποιας οικονομικής συμμετοχής για την απόκτηση του ακινήτου από την Κοινότητα Ευκαρπίας και τη Νομαρχιακή Αυτοδιοίκηση θα αποτελέσει για το ΔΣ του ΟΕΚ αντικείμενο επανεξέτασης του θέματος.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     4. Στην με αριθμό 5464/24-11-04 ερώτηση των Βουλευτών κυρίων Νικολάου Νικολόπουλου, Θεόφιλου Βασιλείου και Μιχάλη Μπεκίρη δόθηκε με το υπ’ αριθμ. 8739/17-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5464/2004 ερώτηση, που κατατέθηκε στη Βουλή από τους Βουλευτές κυρίους Ν. Νικολόπουλο, Θ. Βασιλείου και Μ. Μπεκίρη, σχετικά με τους δέκα τρεις (13) απολυθέντες, που είχαν επιλέγει για τις ανάγκες της εκκαθάρισης του εργοστασίου της Πειραϊκής Πατραϊκής -που παρεμπιπτόντως έχει κλείσει από 31-10-1992- σας πληροφορούμε ότι, τα αιτήματα που αφορούν διαμαρτυρίες σχετικά με την υλοποίηση δικαστικών αποφάσεων, δεν εμπίπτουν στην αρμοδιότητα του Υπουργείου Απασχόλησης και Κοινωνικής Προστασίας, καθόσον η ανεξαρτησία της δικαιοσύνης είναι συνταγματικά κατοχυρωμένη.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     5. Στην με αριθμό 5369/22-11-04 ερώτηση των Βουλευτών κυρίων Φώτη Κουβέλη και Αθανασίου Λεβέντη δόθηκε με το υπ’ αριθμ. 8704/17-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 5369/2004 ερώτηση, που κατατέθηκε στη Βουλή από τους Βουλευτές κυρίους Φ. Κουβέλη και Θ. Λεβέντη, σχετικά με τους οικονομικούς μετανάστες θύματα ρατσισμού, σας πληρoφoρούμε τα εξής:
     1. Σύμφωνα με την παρ. 2 του άρθρου 8 του ν.3146/2003, ο κ. Τόμι Κόφι Μάρκους δύναται να υποβάλει αίτηση για χορήγηση άδειας παραμονής για ανθρωπιστικούς λόγους στη Διεύθυνση Αλλοδαπών και Μετανάστευσης του Υπουργείου Εσωτερικών, Δημόσιας Διοίκησης και Αποκέντρωσης. Αυτή η άδεια διαμονής χορηγείται στον αιτούντα μετά από Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Απασχόλησης και Κοινωνικής Προστασίας, σύμφωνα με την παρ. 4 του άρθρου 37 του ν. 2910/2001, όπως τροποποιήθηκε με την παρ. 1 α και 1 β του άρθρου 20 του ν. 3013/2002.
     Η άδεια αυτή θα έχει και θέση άδειας εργασίας.
     2. Ο Οργανισμός Εργατικής Κατοικίας (ΟΕΚ), είναι φορέας που τροφοδοτείται από τις εισφορές εργαζομένων και των εργοδοτών τους, απευθύνει τη στεγαστική του συνδρομή αποκλειστικά και μόνο σε δικαιούχους του, δηλαδή σε εργαζόμενους που παρέχουν εξαρτημένη εργασία, είναι ασφαλισμένοι σε κάποιο φορέα κύριας ασφάλισης και από τις αμοιβές τους παρακρατούνται εισφορές υπέρ ΟΕΚ, καθώς και τους συνταξιούχους λόγω γήρατος ή αναπηρίας.
     Στην περίπτωση που ένα θύμα ρατσιστικής επίθεσης είναι νόμιμα εργαζόμενος στην Ελλάδα και συνταξιοδοτηθεί λόγω αναπηρίας, εφόσον μέχρι τη συνταξιοδότηση του από τις αμοιβές του είχαν παρακρατηθεί εισφορές υπέρ ΟΕΚ, είναι δικαιούχος του ΟΕΚ και μπορεί να λάβει στεγαστική συνδρομή κατ΄ εφαρμογή διάταξης που αναφέρει ότι: «κατ΄ εξαίρεση, οι συνταξιούχοι λόγω αναπηρίας άνω του 67%... δικαιούνται δανείου, ανεξάρτητα από τον αριθμό ημερομισθίων, αρκεί στα πραγματοποιηθέντα ημερομίσθια να έχουν καταβληθεί εισφορές υπέρ ΟΕΚ»
     Εάν όμως δεν συντρέχουν αυτές οι προϋποθέσεις, δηλαδή το θύμα της επίθεσης δεν εργαζόταν νόμιμα και δεν του είχαν παρακρατηθεί εισφορές υπέρ ΟΕΚ, ο Οργανισμός, παρότι ευαισθητοποιείται από το πρόβλημα, δεν έχει τη νομική δυνατότητα να παρέμβει παρέχοντας στεγαστική συνδρομή.
     Για τα υπόλοιπα θέματα αρμόδιο να απαντήσει είναι το συνερωτώμενο Υπουργείο Υγείας Πρόνοιας και Κοινωνικής Αλληλεγγύης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     6. Στην με αριθμό 5407/23-11-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. Φ.90022/31390/1899/17-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην ανωτέρω ερώτηση, που κατατέθηκε στη Βουλή από το Βουλευτή κ. Αλέξανδρο Αλαβάνο, σας γνωρίζουμε. ότι ήδη με το νόμο 2703/1999 (αρ. 2 § 20α) παρέχεται η δυνατότητα στο μόνιμο προσωπικό των ΟΤΑ πρώτης βαθμίδας, το οποίο απασχολείται στην αποκομιδή, μεταφορά, διαλογή, επιστασία, καταστροφή απορριμμάτων, σε συνεργεία συντήρησης, επισκευής των μέσων καθαριότητας και με το πλύσιμο αυτών, καθώς και στους οδοκαθαριστές, εργάτες αφοδευτηρίων, ταφής εκταφής νεκρών και καθαριστές οστών, που υπάγεται στη συνταξιοδοτική προστασία του Δημοσίου, να επιλέξει με δήλωση του τη συνταξιοδότησή του με το όριο ηλικίας και τις προϋποθέσεις που προβλέπονται για τις ίδιες ειδικότητες από τον Κανονισμό Βαρέων και Ανθυγιεινών Επαγγελμάτων, με την καταβολή της ανάλογης πρόσθετης ειδικής εισφοράς που προβλέπεται από τον ως άνω Κανονισμό για το προσωπικό των ίδιων ειδικοτήτων.
     Το θέμα, ωστόσο, της επέκτασης του θεσμού των Βαρέων και Ανθυγιεινών Επαγγελμάτων του ΙΚΑ και σε άλλες κατηγορίες εργαζομένων στο Δημόσιο και τους ΟΤΑ, ανήκει στην αρμοδιότητα του Υπουργείου Οικονομίας & Οικονομικών, στο οποίο και διαβιβάζουμε αντίγραφο της ανωτέρω ερώτησης.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     7. Στην με αριθμό 5483/24-11-04 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. Φ.90023/31238/1879/17-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην άνω ερώτηση του Βουλευτή κ. Μαγκριώτη Ιωάννη, σχετικά με τον καταλογισμό προστίμων από το ΙΚΑ-ΕΤΑΜ σε σχολικές επιτροπές, σας γνωρίζουμε τα ακόλουθα:
     Σύμφωνα με την περίπτωση α' της παρ. 1 του άρθρου 6 του Ν. 2972/01, όπως ισχύει σήμερα, οι εργοδότες που απασχολούν ή πρόκειται να απασχολήσουν πρόσωπα που υπόκεινται στην ασφάλιση του ΙΚΑ-ΕΤΑΜ ή στην ασφάλιση των φορέων ή των κλάδων και λογαριασμών των οργανισμών κοινωνικής πολιτικής των οποίων τις εισφορές εισπράττει ή συνεισπράττει το ΙΚΑ υποχρεούνται να απογράφονται στο Μητρώο εργοδοτών του Ιδρύματος με την έναρξη της απασχόλησης των ατόμων αυτών και να γνωστοποιούν με υπεύθυνη δήλωση τους στις αρμόδιες υπηρεσίες τις μεταβολές των στοιχείων τους που έχουν καταχωρηθεί σε αυτό. Υποχρέωση γνωστοποίησης υπάρχει για την αλλαγή της επωνυμίας, της νομικής μορφής, των κατά νόμο υπευθύνων, των στοιχείων τους, του τόπου κατοικίας ή διαμονής τους, καθώς και για λοιπές περιπτώσεις που καθορίζονται με τον Κανονισμό Διαδικασιών Ασφάλισης για την εφαρμογή της Α.Π.Δ. Με τον ίδιο Κανονισμό ορίζονται ο χρόνος υποβολής, ο τύπος και η διαδικασία τροποποίησης και γνωστοποίησης των μεταβολών, καθώς και ο τύπος, η μορφή και το περιεχόμενο του εντύπου της απογραφής.
     Στους εργοδότες που παραβαίνουν την υποχρέωση γνωστοποίησης μεταβολών επιβάλλεται πρόστιμο που ανέρχεται σε ποσό τριακοσίων ευρώ (300€), εάν δεν γνωστοποιήσουν εμπρόθεσμα την αλλαγή στην επωνυμία της επιχείρησης και την αλλαγή των κατά νόμο υπευθύνων και σε ποσό εκατόν -πενήντα ευρώ (150€), αν δεν γνωστοποιήσουν τις λοιπές μεταβολές που αναφέρονται στο προηγούμενο εδάφιο, καθώς και όσες καθορίζονται με τον Κανονισμό. Αν διαπιστωθεί ότι έχουν συντελεστεί περισσότερες της μιας παραβάσεις, για τις οποίες υφίσταται υποχρέωση γνωστοποίησης μέσα στην ίδια προθεσμία, επιβάλλεται ένα πρόστιμο και αν . αυτά είναι διαφορετικά επιβάλλεται το μεγαλύτερο.
     Κατόπιν των ανωτέρω είναι φανερό ότι δεν είναι δυνατόν να γίνει δεκτό το αίτημα περί ακύρωσης των προστίμων τα οποία έχουν καταλογισθεί σε περιπτώσεις παραβάσεων σχετικών με την υποχρέωση των εργοδοτών να γνωστοποιούν στο ΙΚΑ-ΕΤΑΜ τις. μεταβολές των στοιχείων τους, καθότι αρμοδιότητα, για την επίλυση των ασφαλιστικών διαφορών που έχουν δημιουργηθεί μεταξύ του Ιδρύματος και των εργοδοτών, σύμφωνα με τις ισχύουσες διατάξεις (άρθρο 14 του Α.Ν. 1846/51, άρθρο 120 του Κανονισμού Ασφάλισης ΙΚΑ, άρθρα 63-70 και 92-100 του Ν.2717/99), έχουν:
     - Σε πρώτο βαθμό, η Τοπική Διοικητική Επιτροπή (Τ.Δ.Ε.) του κατά τόπο αρμοδίου Υποκ/τος ΙΚΑ
     - Σε δεύτερο βαθμό το κατά τόπο αρμόδιο Διοικ/κό Πρωτ/κείο
     - Σε τρίτο βαθμό το Διοικ/κό Εφετείο,
     εφόσον βέβαια ασκηθούν τα νόμιμα, κατά περίπτωση, ένδικα μέσα.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      8. Στην με αριθμό 5632/30-11-04 ερώτηση των Βουλευτών κυρίων Νικολάου Γκατζή και Τάκη Τσιόγκα δόθηκε με το υπ’ αριθμ. 986/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσαν οι Βουλευτές κ.κ. Ν. Γκατζής και Τ. Τσιόγκας, σας πληροφορούμε τα εξής: 
     Το Υπουργείο Αγροτικής Ανάπτυξης και Τροφίμων ύστερα από καταγγελίες κτηνοτρόφων, ότι σε διάφορα λιβάδια του Δημοσίου πραγματοποιήθηκαν επεμβάσεις (καλλιέργειες σιτηρών, δενδροφυτεύσεις με οπωροφόρα δένδρα, δασοκαλύψεις με ακακίες κλπ) και μάλιστα παράλληλα εισπράττονται επιδοτήσεις από αυτές τις επεμβάσεις, απέστειλε στις Υπηρεσίες Γεωργίας των Νομαρχιακών Αυτοδιοικήσεων του Κράτους, την αριθμ. 333/11-2-2002 εγκύκλιο διαταγή, με την οποία αφ' ενός μεν γνωστοποιούσε το γεγονός των παρανόμων επιδοτήσεων και αφ' ετέρου την εντολή, όπου παρουσιάζονται τέτοιες περιπτώσεις, να λαμβάνονται τα ενδεικνυόμενα μέτρα.
     Επίσης, με νεότερες εγκυκλίους αριθμ. 4230/6-10-2003 και 1383/7-6-2004, ενόψει και της δημοσίευσης του ν. 3147/03, έδωσε σαφείς οδηγίες στις ανωτέρω Υπηρεσίες για τις περαιτέρω ενέργειές τους, με σκοπό την προστασία των κτηνοτροφικών εκτάσεων από περιπτώσεις αλλαγής χρήσης αυτών και επιβολή των προβλεπομένων από το νόμο ποινών.
     Ειδικά για την περιοχή του Ν. Μαγνησίας και για το συγκεκριμένο λιβάδι «Τεκές» Φαρσάλων, από το Υπουργείο Aγρoτικής Ανάπτυξης και Τροφίμων στάλθηκε το αριθμ. 4249/8-11-2004 έγγραφο, προκειμένου η Δ/νση Αγροτικής Ανάπτυξης της Ν.Α. να προβεί στη διαγραφή των αρχικών κληρούχων που έπαυσαν να διατηρούν το ποίμνιό τους και την κήρυξη των κλήρων τους ως διαθεσίμων, ώστε να αποκατασταθούν νέοι κτηνοτρόφοι.
     Η εφαρμογή των διατάξεων ανήκει αποκλειστικά στην αρμοδιότητα των Δ/νσεων Αγροτικής Ανάπτυξης των Νομαρχιακών Αυτοδιοικήσεων και ως εκ τούτου το Υπουργείο Αγροτικής Ανάπτυξης και Τροφίμων δεν έχει δυνατότητα άλλης επέμβασης.
     Ο Υφυπουργός
     Α. ΚΟΝΤΟΣ»
      9. Στην με αριθμό 5621/30-11-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 984/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Β. Kεγκέρογλoυ, σας διαβιβάζουμε συνημμένα το με αριθμ. πρωτ. 23071/6-12-04 έγγραφο του Πρoέδρoυ του Οργανισμού Ελληνικών Γεωργικών Ασφαλίσεων, (ΕΛΤΑ) για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 5655/1-12-04 ερώτηση του Βουλευτή κ. Άγγελου Μανωλάκη δόθηκε με το υπ’ αριθμ. 8771/20-12-04 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ’ αριθμ. 5655/2004 ερώτηση, που κατατέθηκε στη Βουλή από το Βουλευτή κ. Α. Μανωλάκη, σχετικά με τα προβλήματα εργαζομένων στην εταιρεία «ΒΕΚΚΑ Α.Ε.», σας πληροφορούμε τα εξής:
     1. Όπως μας έκανε γνωστό η Κοινωνική Επιθεώρηση Κορίνθου στην ανωτέρω επιχείρηση απασχολούνται σήμερα συνολικά 136 εργαζόμενοι με την εξής κατανομή, (102) εργαζόμενοι στο εργοστάσιο Κορίνθου, (22) εργαζόμενοι στο πρατήριο Αθηνών, (9) εργαζόμενοι στο πρατήριο Θεσσαλονίκης και (4) εργαζόμενοι στο πρατήριο Πατρών.
     Ακόμα με την αριθ. 545/03 απόφαση του Eφετείoυ Ναυπλίου, η επιχείρηση ΒΕΚΚΑ Α.Ε. υπήχθη σε καθεστώς εκκαθάρισης, σύμφωνα με τις ρυθμίσεις των άρθρων 44 και 45 του ν. 1892/90, ενώ παράλληλα διορίστηκε επίτροπος η θητεία του οποίου έληξε τον lούλιο του έτους 2004. Σήμερα εκκρεμεί αίτηση των πιστωτών της επιχείρησης για υπαγωγή της στο άρθρο 46 του ν. 1892/90.
     Στις 10-5-2004, 11-8-2004, 24-8-2004, 9-9-2004 και 8-11-2004 η τοπική μας Υπηρεσία πραγματοποίησε αλλεπάλληλους ελέγχους στην επιχείρηση ΒΕΚΚΑ Α.Ε.
     2. Το μήνα Μάιο 2004 πραγματοποιήθηκε στην Κεντρική Υπηρεσία του Υπουργείου μας σύσκεψη συμφιλιωτικής διαδικασίας, ενώ με το αριθ. 207/10-9-2004 έγγραφο, το Εργατικό Κέντρο Κορίνθου είχε ζητήσει από τον κ. Υπουργό την πραγματοποίηση συμφιλιωτικής διαδικασίας.
     Πράγματι, στις 15-10-2004 πραγματοποιήθηκε σύσκεψη συμφιλίωσης στο Υπουργείο Απασχόλησης και Κοινωνικής Προστασίας, βάσει του άρθρου 13 του ν. 1876/90, υπό την προεδρία του κ. Υφυπουργού κ. Γ. Γιακουμάτου, με την παρουσία εκπροσώπων της Εταιρείας ΒΕΚΚΑ Α.Ε. και του Εργατικού Κέντρου Κορίνθου, με αντικείμενο συζήτησης, την καταβολή των δεδουλευμένων και το μέλλον της επιχείρησης.
     Τα δύο μέρη εξέθεσαν την σοβαρότητα της κατάστασης λόγω μη αποδοχής από την τράπεζα ΑLΡΗΑ ΒΑΝΚ, της υπαγωγής της εταιρείας στο άρθρο 44 του ν. 1892/90, γεγονός το οποίο αποδέχτηκαν οι άλλες δύο εμπλεκόμενες τράπεζες, Αγροτική και Γενική. Ο κ. Υφυπουργός άκουσε τα δύο μέρη και υποσχέθηκε ότι θα έχει επαφές με τις τράπεζες.
     Στις 7-12-2004, πραγματοποιήθηκε νέα σύσκεψη συμφιλίωσης, όπου συμφωνήθηκε να υποβληθεί από τους εργαζόμενους, αρχικά αίτημα προς τον Οργανισμό Απασχόλησης Εργατικού Δυναμικού (ΟΑΕΔ), για χορήγηση οικονομικής ενίσχυσης ύψους 700 EURO, και στη συνέχεια αίτημα για κατάρτιση ειδικού Προγράμματος Ολοκληρωμένης Παρέμβασης.
     Ήδη, σας γνωρίζουμε ότι το ΔΣ του ΟΑΕΔ, με την με αριθμ. 3324/50/14-12-2004 απόφασή του ενέκρινε την καταβολή έκτακτης οικονομικής ενίσχυσης ύψους 700,00 € σε κάθε ένα από τους 135 ανέργους της επιχείρησης ΒΕΚΚΑ ΑΕ «Η ΑΓΙΑ ΒΑΡΒΑΡΑ», σύμφωνα με τις διατάξεις του άρθρου 46 του Ν.Δ. 2698/53 όπως αυτό συμπληρώθηκε με το άρθρο 38 του ν. 2224/94, παρόλο που στις δράσεις του ΟΑΕΔ παρατηρείται μετατροπή από τις παθητικές πολιτικές (επιδοματικές) σε ενεργητικές (προγράμματα απασχόλησης και κατάρτισης) στα πλαίσια των προσπαθειών του για την καταπολέμηση της ανεργίας.
     3. Συμπληρωματικά, σας γνωρίζουμε ότι καθυστερεί η καταβολή των δεδουλευμένων αποδοχών στους εργαζόμενους για τους μήνες Αύγουστο, Σεπτέμβριο, Οκτώβριο και Νοέμβριο 2004. Για την συγκεκριμένη παράβαση της εργατικής νομοθεσίας η Κοινωνική Επιθεώρηση Κορίνθου έχει υποβάλλει στον αρμόδιο Εισαγγελέα Κορίνθου και κατά της προαναφερόμενης επιχείρησης, τις αριθ. 19,26,28 και 34/2004 μηνύσεις, ενώ παράλληλα με τις αριθ. 102/59/04, 183/1143/2004 και 213/1453/2004 πράξεις επιβολής προστίμου, επιβλήθηκαν πρόστιμα στην Επιχείρηση συνολικού ύψους 30.000 €.
     Το σύνολο του προσωπικού σήμερα βρίσκεται σε επίσχεση εργασίας και όπως μας γνώρισε η αρμόδια Υπηρεσία Κορίνθου του Ο.Α.Ε.Δ. επιδοτούνται ήδη από τον οργανισμό.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      11. Στις με αριθμό 5577/29-11-04, 5686/1-12-04 και 5716/2-12-04 ερωτήσεις των Βουλευτών κυρίων Ευαγγελίας Σχοιναράκη – Ηλιάκη, Μανόλη Στρατάκη και Στυλιανού Ματζαπετάκη δόθηκε με το υπ’ αριθμ. 973/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 23177/8-12-2004 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση των ανωτέρω ερωτήσεων των Βουλευτών κ.κ. Ε. Σχοιναράκη-Ηλιάκη, Μ. Στρατάκη, Σ. Ματζαπετάκη.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό 5721/2-12-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 998/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Παπαγεωργίου, σας πληροφορούμε τα εξής:
     Η στήριξη της τιμής παραγωγού εξασφαλίζεται με τη διασφάλιση της ελάχιστης τιμής παραγωγού που εφέτος έχει προσωρινά καθοριστεί στο ύψος των 65,805€/100 κιλά (ή 224 δρχ/κιλό περίπου) για τις ποσότητες που παραδίδονται μέχρι 15-12-2004 και στα 61,553 €/100 κιλά (ή 210 δρχ/κιλό περίπου) για όσες ποσότητες παραδίδονται στα εκκοκκιστήρια από 16-12-2004. Η προσωρινή τιμή παραγωγού έχει διαμορφωθεί βεβαίως σε υψηλότερα επίπεδα, δηλαδή σε 250 -270 δρχ/κιλό περίπου. 
     Κατά την περίοδο 2003 - 2004 επικράτησαν υψηλότερες τιμές δεδομένης της χαμηλής παραγωγής, η οποία διαμόρφωσε το μέσο όρο της χώρας στα 270 κιλά/στρέμμα και των υψηλών διεθνών τιμών στην αγορά βάμβακος.
     Οι παραδιδόμενες ποσότητες χαρακτηρίζονται ως επιλέξιμες, καλύπτονται δηλαδή από τη θεσμική ελάχιστη τιμή, εάν προέρχονται από εκτάσεις δηλωμένες στο Ο.Σ.Δ.Ε. σύμφωνα με το δικαίωμα κάθε παραγωγού και βάσει των ζωνών απόδοσης που έχουν καθοριστεί, δεν υπερβαίνουν δε τα ανώτατα καθορισμένα όρια για την υγρασία (15%) και ξένες ύλες (8%).
     Το ύψος της συνυπευθυνότητας, δηλαδή η μείωση της τιμής στόχου που θεσμικά έχει καθοριστεί στα 106,3 €/100 κιλά καθώς και της θεσμικής ελάχιστης τιμής που ισούται με 100,99 €/100 κιλά και κατ' επέκταση ο καθορισμός της ελάχιστης τιμής κάθε εμπορικής περιόδου, σχετίζεται με την υπέρβαση της Μέγιστης Εγγυημένης Ποσότητας της χώρας μας καθώς και με το συνολικό ύψος παραγωγής Ελλάδας και Ισπανίας.
     Το επιπλέον ποσό που χορηγούν τα εκκοκκιστήρια στους παραγωγούς μέσω των σχετικών συμβάσεων αγοραπωλησίας του προϊόντος αποτελεί αντικείμενο της ελεύθερης διαπραγμάτευσης των δύο πλευρών, διαδικασία στην οποία το Υπουργείο Αγροτικής Ανάπτυξης και Τροφίμων δεν μπορεί να παρέμβει. 
     Φυσικά η τελική τιμή παραγωγού διαμορφώνεται, βάσει των οριστικών στοιχείων παραγωγής, μετά το πέρας κάθε εκκοκκιστικής περιόδου.
     Ο Υφυπουργός
     Α. ΚΟΝΤΟΣ»
      13. Στην με αριθμό 5749/3-12-04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 265/17-12-04 έγγραφο από τον Υπουργό Δικαιοσύνης η ακόλουθη απάντηση:
     «Παρακαλούμε να πληροφορήσετε την κυρία Βουλευτή ότι το σχέδιο νόμου «Εφαρμογή της αρχής της ίσης μεταχείρισης ανεξαρτήτως φυλετικής ή εθvοτικής καταγωγής, θρησκευτικών ή άλλων πεποιθήσεων, ειδικών αναγκών, ηλικίας ή γενετήσιου προσανατολισμού», το οποίο αποτελεί ενσωμάτωση στο ελληνικό δίκαιο των οδηγιών 2000/43/ΕΚ του Συμβουλίου της 29ης Ιουνίου 2000 και 2000/78/ΕΚ του Συμβουλίου της 27ης Νοεμβρίου 2000, έχει ήδη τύχει επεξεργασίας από την αρμόδια Επιτροπή της Βουλής και επίκειται η συζήτησή του από την Ολομέλεια της Βουλής, αμέσως μετά τις διακοπές των Χριστουγέννων.
     Ο Υπουργός
     ΑΝΑΣΤΑΣΗΣ ΠΑΠΑΛΗΓΟΥΡΑΣ»
      14. Στην με αριθμό 5744/3-12-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1006/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσε ο Βουλευτής κ. Δ. Πιπεργιάς σας διαβιβάζουμε συνημμένα το με αριθμ. πρωτ. 5274/8-12-04 έγγραφο του Δ/ντος Συμβούλου του Οργανισμού Γεωργικής Επαγγελματικής Εκπαίδευσης, Κατάρτισης και Απασχόλησης (ΟΓΕΕΚΑ) «ΔΗΜΗΤΡΑ» για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      15. Στην με αριθμό 5496/25-11-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 1399Β/17-12-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε συνέχεια της παραπάνω σχετικής ερώτησης, σας γνωρίζουμε τα εξής:
     Ο αμίαντος που περιέχεται στο αμιαντοτσιμέντο, θεωρείται ως σταθερά εγκλωβισμένος. Στις περιπτώσεις αυτές ο αμίαντος δεν δημιουργεί γενικά προβλήματα.
     Αντικείμενο του ΥΠΕΧΩΔΕ είναι, η εφαρμογή της σχετικής νομοθεσίας που αφορά τη διαχείριση των αποβλήτων που περιέχουν αμίαντο ( ΚΥΑ 8243/1113/91, ΦΕΚ/138/Β).
     Επισημαίνουμε ότι, το θέμα που θίγεται στην σχετική ερώτηση αφορά τη χρήση σωλήνων αμιαντοτσιμέντου σε παλαιά δίκτυα ύδρευσης και τις επιπτώσεις από τη χρήση αυτή στη δημόσια υγεία, θέμα το οποίο εμπίπτει στις αρμοδιότητες του Υπουργείου Υγείας.
     Επίσης, η κατάρτιση προγράμματος αντικατάστασης των παλαιών δικτύων ύδρευσης είναι αρμοδιότητα του ΥΠΕΣΔΑ.
     Ο Υπουργός
     Γ. ΣΟΥΦΛΙΑΣ»
      16. Στην με αριθμό 5622/30.11.04 ερώτηση του Βουλευτή κ. Δημητρίου Κωνσταντάρα δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./459/13.12.04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ΄ αριθμ. 5622/30.11.2004 ερώτηση του Βουλευτή Α Αθηνών κ. Δημητρίου Κωνσταντάρα αναφορικά με Φεστιβάλ Κινηματογράφου Θεσσαλονίκης, θα θέλαμε να σας γνωστοποιήσουμε τα εξής:
      Σύμφωνα με την ισχύουσα νομοθεσία (Ν. 2557/1997, άρθρο 4) το Φεστιβάλ Κινηματογράφου Θεσσαλονίκης έχει έδρα τη Θεσσαλονίκη, όπου και στεγάζεται σε ιδιόκτητο χώρο. Ο Πρόεδρος, ο Διευθυντής και τα μέλη του Δ.Σ. ορίζονται με απόφαση του Υπουργού Πολιτισμού.
      Πρόσφατα δημοσιεύματα που εμφανίστηκαν στον Τύπο σχετικά με το Φεστιβάλ, απηχούν προσωπικές απόψεις των συντακτών τους ή εκπροσώπων του κινηματογραφικού χώρου και δεν μπορεί να εκληφθεί ότι εκφράζουν την άποψη της καθ'ύλην αρμόδιας Πολιτικής Ηγεσίας του ΥΠΠO.
      Το ΥΠΠΟ στάθηκε πάντα πολύτιμος αρωγός στο Φεστιβάλ Κινηματογράφου Θεσσαλονίκης, συνέβαλε στην ανάδειξή του σε μείζον κινηματογραφικό γεγονός με διεθνή εμβέλεια καθιστώντας τη Θεσσαλονίκη τόπο αναφοράς πολιτιστικών φορέων από όλο τον κόσμο.
      Σήμερα το Φεστιβάλ είναι πλέον ένας οργανισμός, ένας θεσμός με πολυετή λειτουργία, ο οποίος θα εξελίσσεται συνεχώς ανεξαρτήτως προσώπων.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 5611/30.11.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 8132/21.12.04 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή ο Βουλευτής κ. Βασίλειος Κεγκέρογλου, σας γνωστοποιούμε τα εξής:
      Α) Για το πρώτο ερωτώμενο θέμα, αρμόδιο να σας απαντήσει είναι το Υπουργείο Οικονομίας και Οικονομικών, στο οποίο και συναποστέλλεται η παρούσα ερώτηση.
      Β) Για το δεύτερο ερωτώμενο θέμα σας πληροφορούμε τα εξής:
      Η Κυβέρνηση, προκειμένου να προστατεύσει τους καταναλωτές πετρελαιοειδών προϊόντων από την κερδοσκοπία, έχει αποδοθεί σε πολύμηνο αγώνα ελέγχου της αγοράς των καυσίμων, εξαντλώντας όλους τους μηχανισμούς που έχει στα χέρια της, προκειμένου να συγκρατήσει τις τιμές των υγρών καυσίμων.
      Ήδη, σε εφαρμογή των άρθρων 17 και 20 του Ν. 3054/2002 εκδόθηκε η με αριθμό πρωτ. Δ 1/11144/24.6.04 Απόφαση του Υφυπουργού Ανάπτυξης με την οποία καθορίζονται οι υποχρεώσεις των διυλιστηρίων και των εταιριών εμπορίας πετρελαιοειδών για τη γνωστοποίηση των τιμών διάθεσης των προϊόντων εκ μέρους τους στο Υπουργείο Ανάπτυξης και τη Ρ.Α.Ε.
      Έτσι τα διυλιστήρια γνωστοποιούν τον τρόπο με τον οποίο διαμορφώνουν τις εργοστασιακές (ex factory) τιμές των πετρελαιοειδών προϊόντων στις οποίες περιέχεται και το κόστος διύλισης. Επίσης οι εταιρείες εμπορίας πετρελαιοειδών γνωστοποιούν στο ΥΠΑΝ και τη ΡΑΕ τις πραγματικές τιμές (συμπεριλαμβανομένων τυχόν εκπτώσεων ή άλλων διακανονισμών) στις οποίες διαθέτουν τα πετρελαιοειδή προϊόντα τους στους πρατηριούχους ανά νομό. (Αντίγραφο της σχετικής απόφασης σας συνυποβάλλουμε).
      Με την πρωτοβουλία αυτή, αφενός μεν το Υπουργείο Ανάπτυξης ενισχύει το οπλοστάσιο του για την άσκηση μιας ολοκληρωμένης πετρελαϊκής πολιτικής, αφετέρου δε, αποκτά τη δυνατότητα της πλήρους γνώσης για την εξέλιξη και την διαμόρφωση των τιμών. 
      Παράλληλα, το Υπουργείο Ανάπτυξης εξαντλεί κάθε δική του δυνατότητα για την αποτελεσματική λειτουργία της αγοράς και της διαμόρφωσης των χαμηλότερων δυνατών τιμών των προϊόντων.
      Για την αντιμετώπιση λαθρεμπορίου, νοθείας και κάθε φαινομένου αισχροκέρδειας, το Υπουργείο Ανάπτυξης είναι παρόν με αυστηρούς και συστηματικούς ελέγχους. Για το σκοπό αυτό του ελέγχου:
      Ι. Ενεργοποιήθηκε, μετά από πολυετή αδράνεια, η Γενική Γραμματεία Καταναλωτή.
      II. Ενεργοποιήθηκε το Εθνικό Συμβούλιο Καταναλωτή.
      III. Ενεργοποιήθηκε η Επιτροπή ανταγωνισμού και προωθείται νομοθετικά η λήψη μορφής πραγματικά Ανεξάρτητης αρχής.
      IV. Ενισχύθηκε η απευθείας επικοινωνία του πολίτη, μέσω της τηλεφωνικής γραμμής 1520, για καταγγελίες, παράπονα και αναφορές.
      V. Προωθείται η θεσμοθέτηση του Συνήγορου του Καταναλωτή.
      VI. Ενισχύθηκαν οι ελεγκτικοί Μηχανισμοί του ΥΠΑΝ με 500 στελέχη.
      VII. Εντατικοποιήθηκαν οι έλεγχοι των Κλιμακίων Ελέγχου Διακίνησης και Αποθήκευσης Καυσίμων.
      	Vlll. Υπάρχει στενή και διαρκής συνεργασία με τις Νομαρχιακές Αυτοδιοικήσεις, για θέματα ελέγχου, σε κάθε σημείο της Χώρας, καθώς και με τα συναρμόδια Υπουργεία.
      ΙΧ. Επιβάλλονται αυστηρότατες κυρώσεις στους παραβάτες.
      Χ. Το ΥΠΑΝ και οι Υπηρεσίες και μηχανισμοί ελέγχου που διαθέτει, ευρίσκονται σε διαρκή επαγρύπνηση.
      Παράλληλα το ΥΠΑΝ με την Απόφαση-Προκήρυξη Δ1/Α/13439/27-7-04 προέβη σε ανοιχτό διαγωνισμό για ανάθεση υπηρεσιών δειγματοληπτικής καταγραφής τιμών των υγρών καυσίμων σ’ όλη την επικράτεια για το χρονικό διάστημα από 01/11/2004 μέχρι και 31/12/2005. Στη συνέχεια το ΥΠΑΝ με την Απόφαση του Δ1/Α/19231/27-10-2004 έκανε την κατακύρωση του παραπάνω ανοικτού διαγωνισμού στην εταιρεία VPRC (Εταιρία Δημοσκοπήσεων και Πολιτικών και Κοινωνικών Ερευνών) . Με τον τρόπο αυτό το ΥΠΑΝ συνεχίζει να έχει την πλήρη εικόνα για όλη την Επικράτεια της διαμόρφωσης των τιμών και τη δυνατότητα να παρέμβει με την Επιτροπή Ανταγωνισμού όταν δημιουργούνται σε διάφορες περιοχές της χώρας λογικές καρτέλ με εναρμονισμένες πρακτικές υψηλών τιμών είτε από πρατήρια είτε από εταιρίες.
      Ήδη παραπέμφθηκαν στην Επιτροπή Ανταγωνισμού αποτελέσματα ελέγχου τιμών σε πρατήρια υγρών καυσίμων του άξονα της ΠΑΘΕ από Πάτρα έως Θεσσαλονίκη, δεδομένου ότι οι τιμές των υγρών καυσίμων στα περισσότερα από τα πρατήρια αυτά εμφανίσθηκαν αρκετά υψηλότερες σε σχέση με αντίστοιχες πόλεις που βρίσκονται κοντά στην ΠΑΘΕ και ζητήθηκε να εξετασθεί εάν υπάρχει περίπτωση κατάχρησης δεσπόζουσας θέσης ή εναρμονισμένες πρακτικές σε κλειστή αγορά, αφού οι άδειες ίδρυσης και λειτουργίας πρατηρίων στον οδικό αυτό άξονα είναι περιορισμένες.
      Άρα, σε καμία περίπτωση δε μπορεί κανείς να κατηγορήσει την Κυβέρνηση για το θέμα αυτό για προφανή αδυναμία αλλά να διαπιστώσει άμεσα την πρωτοφανή και συνεχή πρωτοβουλία της να συγκρατήσει τις τιμές.
      Για το λόγο αυτό βρίσκεται το ΥΠΑΝ σε συνεχή επαφή και διάλογο με τους φορείς της Αγοράς Ομοσπονδία Βενζινοπωλών Ελλάδος, Σύνδεσμο Εταιριών Εμπορίας Πετρελαιοειδών, Σωματείο Εμπόρων πετρελαιοειδών θέρμανσης, Ομοσπονδία Β/Φ ΔΧ μεταφοράς υγρών καυσίμων, διυλιστήρια κλπ.
      Αποτέλεσμα της υπεύθυνης συνεργασίας Υπουργείου και φορέων της αγοράς, είναι η εξασφάλιση του ομαλού και επαρκούς εφοδιασμού της αγοράς και των καταναλωτών με πετρέλαιο θέρμανσης, με τον σχεδόν μηδενικό φόρο κατανάλωσης των 21 Ευρώ ανά χιλιόλιτρο, το οποίο ισοδυναμεί με επιδότηση, εξασφαλίζοντας συνάμα την αποτελεσματικότητα του μέτρου και την βεβαιότητα της εφαρμογής του.
      Σημειώνεται ότι το 65% της τιμής του πετρελαίου θέρμανσης συνδέεται με τη διεθνή τιμή τoυ, ενώ το εναπομένον 35% αφορά το μικτό κέρδος του κρίκου της εφοδιαστικής αλυσίδας (διυλιστήρια, εταιρίες εμπορίας, μεταπωλητές, πρατηριούχοι) και τους επιβαλλόμενους φόρους. (Φ.Π.Α. και Ε.Φ.Κ.).
      Ήδη η μέση τιμή του πετρελαίου θέρμανσης, πανελλαδικά, παρουσίασε μείωση κατά 14,4% σε σχέση με τη μέση τιμή έναρξης περιόδου (μετρήθηκε 0,492 ευρώ ανά λίτρο), ενώ στην Αττική ακόμη περισσότερο (μετρήθηκε 0,416 ευρώ ανά λίτρο).
      Ο Υφυπουργός
      Γ. ΣΑΛΑΓΚΟΥΔΗΣ»
      18. Στην με αριθμό 5752/3.12.04 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 7017/4/4764/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε η Βουλευτής κ. Σ. Μερεντίτη, σε ό, τι μας αφορά, σας γνωρίζουμε ότι το θέμα της ίδρυσης και λειτουργίας κεντρικής Υπηρεσίας και της στελέχωσής της με ειδικούς επιστήμονες, για την παροχή ψυχολογικής υποστήριξης σε περιπτώσεις τροχαίων και άλλων ατυχημάτων, στην παρούσα φάση, δεν αντιμετωπίζεται από το Υπουργείο μας. Ωστόσο το θέμα αυτό θα εξετασθεί στο εγγύς μέλλον, στα πλαίσια και της αναδιάρθρωσης-αναδιοργάνωσης των αστυνομικών Υπηρεσιών, που μελετάται από το Υπουργείο.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      19. Στην με αριθμό 5932/8.12.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4776/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ, σας γνωρίζουμε ότι οι Υπηρεσίες της Αστυνομίας και του Πυροσβεστικού Σώματος, στα πλαίσια των αρμοδιοτήτων τους, διενεργούν συνεχείς ελέγχους στα κέντρα διασκέδασης και γενικότερα στα καταστήματα υγειονομικού ενδιαφέροντος και στις επιχειρήσεις ψυχαγωγίας, για τη διαπίστωση της νόμιμης λειτουργίας τους και σε βάρος των παραβατών εφαρμόζουν την ισχύουσα νομοθεσία από πλευράς ποινικών κυρώσεων, ενώ παράλληλα ενημερώνουν τις αρμόδιες Υπηρεσίες (Ο.Τ.Α., Διευθύνσεις Πολεοδομίας, Υγιεινής κ.λ.π.), για τις δικές τους ενέργειες. 
      Οι προαναφερόμενοι έλεγχοι των Υπηρεσιών μας αφορούν την τήρηση των όρων ασφάλειας και υγιεινής των εργαζομένων και θαμώνων στα κέντρα διασκέδασης και συναφή καταστήματα και ειδικότερα την είσοδο υπεράριθμων πελατών, την ανάπτυξη τραπεζοκαθισμάτων πέραν του προβλεπόμενου αριθμού, την τροποποίηση των υγειονομικών όρων λειτουργίας τους, την τήρηση των μέτρων και μέσων πυροπροστασίας κ.λπ. Οι έλεγχοι αυτοί, σύμφωνα με τις εντολές και οδηγίες που έχουν δοθεί στις περιφερειακές Υπηρεσίες μας, κατά τη διάρκεια των εορταστικών περιόδων του έτους, εντείνονται.
      Στα πλαίσια αυτά, από τις αστυνομικές Υπηρεσίες, κατά το τρέχον έτος, μόνο σε επιχειρήσεις ψυχαγωγίας διενεργήθηκαν 4.418 έλεγχοι και βεβαιώθηκαν, εκτός των άλλων και 27 παραβάσεις για ελλείψεις των μέτρων ασφάλειας. Επίσης, από τις Υπηρεσίες του Πυροσβεστικού Σώματος, κατά το πρώτο εξάμηνο του τρέχοντος έτους, διενεργήθηκαν σε όλη τη χώρα 1.228 έκτακτοι έλεγχοι σε χώρους συνάθροισης κοινού (κινηματοθέατρα, μπαρ, εστιατόρια, κέντρα διασκέδασης, καφενεία, λέσχες κ.λπ.), κατά τους οποίους σε 338 περιπτώσεις έγιναν συστάσεις, ώστε εντός ευλόγου χρονικού διαστήματος οι ιδιοκτήτες εκμεταλλευτές αυτών να συμμορφωθούν με τα οριζόμενα στην ισχύουσα νομοθεσία πυροπροστασίας και σε 17 περιπτώσεις έγινε ανάκληση του πιστοποιητικού πυροπροστασίας που είχε χορηγηθεί. Ειδικότερα σε νυχτερινά κέντρα διασκέδασης διενεργήθηκαν 565 έκτακτοι έλεγχοι, κατά τους οποίους έγιναν 173 συστάσεις και 8 ανακλήσεις πιστοποιητικών πυροπροστασίας.
      Πέραν αυτών, σας πληροφορούμε ότι η αρμοδιότητα της Αστυνομίας, σε ό,τι αφορά την εφαρμογή των διατάξεων σχετικά με τη λειτουργία των καταστημάτων και επιχειρήσεων υγειονομικού ενδιαφέροντος, σύμφωνα με τη διάταξη του άρθρου 3 του Ν. 2647/98, μεταβιβάστηκε στους Ο.Τ.Α. Α' βαθμού και θα ασκείται από τη Δημοτική Αστυνομία, ευθύς ως εκδοθεί η προβλεπόμενη από το άρθρο 26 του Ν. 2819/2000 κοινή Υπουργική Απόφαση, ενώ πρέπει να επισημάνουμε ότι η αρμοδιότητα χορήγησης και ανάκλησης των αδειών ίδρυσης και λειτουργίας κέντρων διασκέδασης και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων για προσωρινή ή οριστική αφαίρεση των ανωτέρω αδειών, σύμφωνα με την ισχύουσα νομοθεσία, ανήκει στους Ο.Τ.Α.
      Τέλος, από τις αρμόδιες Διευθύνσεις των Αρχηγείων της Ελληνικής Αστυνομίας και του Πυροσβεστικού Σώματος, ενόψει και των εορτών, δόθηκαν προς τις περιφερειακές τους Υπηρεσίες πρόσθετες εντολές και οδηγίες για την εντατικοποίηση των ελέγχων στους εν λόγω χώρους και εφαρμογή της ισχύουσας νομοθεσίας σε συντρέχουσα περίπτωση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      20. Στην με αριθμό 5953/9.12.04 ερώτηση του Βουλετυή κ. Ιωάννου Κεφαλογιάννη δόθηκε με το υπ’ αριθμ. 7017/4/4777/27.12.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Γ. Κεφαλογιάννης, σας γνωρίζουμε ότι η αποστρατεία των αστυνομικών και πυροσβεστικών υπαλλήλων, ύστερα από αίτηση αποστρατείας ή αίτηση παραίτησης, έγινε σύμφωνα με τις ισχύουσες κατά περίπτωση διατάξεις και εκδόθηκαν τα απαιτούμενα προς τούτο προεδρικά διατάγματα, τα οποία δεν είναι δυνατό να ανακληθούν, λόγω έλλειψης σχετικού νομικού ερείσματος.
      Προκειμένου να δοθεί η δυνατότητα στη διοίκηση εξέτασης των διαλαμβανομένων στην ερώτηση αιτημάτων αστυνομικών και πυροσβεστικών υπαλλήλων, ώστε σε θετική περίπτωση να εκδηλωθούν οι απαιτούμενες ενέργειες, με την έκδοση των ανάλογων διοικητικών πράξεων, απαιτείται νομοθετική ρύθμιση, η οποία εντάσσεται στα πλαίσια της γενικότερης κυβερνητικής πολιτικής, όπως σας γνωρίσαμε και με το 7017/4/4602 από 1-11-2004 έγγραφό μας, σε απάντηση της 2366/ 8-10-2004 αναφοράς, που κατέθεσε ο ερωτών κ. Βουλευτής.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      21. Στην με αριθμό 5413/23-11-04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 943/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Φ. Κουβέλης, για τα θέματα της αρμοδιότητάς μας, σας πληροφορούμε τα εξής:
      Επειδή η κοπή των ελαιοδένδρων του Κερκυραϊκού ελαιώνα, ο οποίος εκτείνεται πέριξ όλων των οικισμών του νησιού και είναι σημείο αναφοράς της φυσιογνωμίας του, σε πολύ χαμηλό για την τοπική ποικιλία ύψος, με σκοπό την πώληση της ξυλείας, διαρκώς εντείνεται, με συνέπεια τη σταδιακή υποβάθμιση του ελαιώνα, το Υπουργείο Αγροτικής Ανάπτυξης και Τροφίμων μελετά την τροποποίηση της κείμενης νομοθεσίας, καθόσον θεωρείται ανεπαρκής ως προς την επίλυση του προβλήματος της καταστροφής των αιωνόβιων ελαιοδένδρων, η οποία θα αφορά:
      1. Την υποχρεωτική χορήγηση άδειας πριν από την κατά οποιοδήποτε τρόπο επέμβαση επί των ελαιοδένδρων (εκρίζωση, καταστρεπτική κοπή και κλάδεμα).
      2. Τη θέσπιση ποινικών κυρώσεων (παράλληλα με την προβλεπόμενη ήδη διοικητική κύρωση της κατάσχεσης).
      3. Ειδικά για τον ελαιώνα της Κέρκυρας, επιβάλλεται ο χαρακτηρισμός του ως προστατευόμενου, μετά τη διαπίστωση των προς τούτο προϋποθέσεων, βάσει του Ν. 1650/1986.
      4. Σε ενδεχόμενη νέα νομοθετική ρύθμιση, θα συμπεριληφθεί διάταξη ως προς τις εξαγωγές φορτίων ξυλείας, η οποία να προβλέπει την προσκόμιση παραστατικών στοιχείων και την επιβολή κυρώσεων στην αντίθετη περίπτωση.
      Επισημαίνεται ότι το Υπουργείο Αγροτικής Ανάπτυξης και Τροφίμων έχει εγκρίνει επιχορήγηση ύψους 116.200€ στο ΕΘ.Ι.ΑΓ.Ε, για την εκπόνηση Έρευνας για τον εκσυγχρονισμό του ελαιώνα της Κέρκυρας, προκειμένου αυτός να γίνει παραγωγικός, προς όφελος των αγροτών και από την άλλη να διατηρηθεί και να βελτιωθεί η αισθητική του τοπίου, το οποίο αποτελεί σημαντικό στοιχείο του πολιτισμού του νησιού.
      Ο Υφυπουργός
      Α. ΚΟΝΤΟΣ»
      22. Στην με αριθμό 5481/24-11-04 ερώτηση του Βουλευτή κ. Κων/νου Τσιάρα δόθηκε με το υπ’ αριθμ. 953/17-12-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 107083/30-11-2004 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων, σε απάντηση της ανωτέρω ερώτησης του Βουλευτή κ. Τσιάρα.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      23. Στην με αριθμό 5581/29-11-04 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. ΥΠΠΟ/ΓΡ.ΑΝ.ΥΠ.Κ.Ε./462/16-12-04 έγγραφο από την Αναπληρωτή Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 5581/29.11.2004 ερώτηση του Βουλευτή κ. Χρήστου Πρωτόπαπα, σας γνωρίζουμε τα εξής:
      Η Κυβέρνηση σχεδιάζει με προσοχή την μεταολυμπιακή αξιοποίηση των ολυμπιακών εγκαταστάσεων, προκειμένου η χρήση τους να αποτελέσει σημείο εκκίνησης νέων αθλητικών, πολιτιστικών και κοινωνικά επωφελών δραστηριοτήτων.
      Η διαδικασία αυτή θα απαιτήσει ασφαλώς χρόνο, καθώς ο απαιτούμενος προγραμματισμός ως προς τις μεταολυμπιακές χρήσεις των ολυμπιακών εγκαταστάσεων σχεδιάστηκε το 2004. Οι μελλοντικές χρήσεις τους θα δίνουν προτεραιότητα στην ανάπτυξη του πολιτισμού, του αθλητισμού, του τουρισμού, της υψηλού επιπέδου αναψυχής και των δημοσίων χρήσεων. Οι χρήσεις αυτές θα διαμορφώσουν τις κατάλληλες συνθήκες για την επωφελέστερη ανάδειξη των ολυμπιακών εγκαταστάσεων και θα συμβάλλουν αποφασιστικά στην αναβάθμιση των περιοχών όπου αυτές έχουν αναπτυχθεί.
      Ειδικότερα, ως προς την Ερώτηση του κ. Βουλευτή, η οποία αφορά στην περιοχή της Παραλίας των Τζιτζιφιών και του χώρου του τέως Ιπποδρόμου και σχετικά με τα ερωτήματα που αποτελούν αρμοδιότητα του Υπουργείου Πολιτισμού, σας ενημερώνουμε, ότι, ως προς το πρώτο ερώτημα η Κυβέρνηση έχει δεσμευθεί για την αξιοποίηση των ολυμπιακών εγκαταστάσεων με γνώμονα την κοινή ωφέλεια και την δυνατότητα κοινόχρηστων χώρων.
      Ως προς το δεύτερο ερώτημα, σας γνωρίζουμε ότι η παρουσία των Δήμων στη διαδικασία λήψης αποφάσεων σε σχέση με τις ολυμπιακές εγκαταστάσεις και στην υλοποίηση αυτών είναι πολιτική απόφαση και ασφαλώς αφορά και στο Δήμο Καλλιθέας.
      Τέλος, ως προς το τρίτο ερώτημα, σας ενημερώνουμε, ότι οι όροι του ΕΣΟΑΠ για την παραλία των Τζιτζιφιών είναι δεσμευτικοί για τις σχετικές κατευθύνσεις αξιοποίησης των ολυμπιακών εγκαταστάσεων και θα τηρηθούν.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      24. Στην με αριθμό 5560/451/29-11-04 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. 1099917/6197/ΔΕ-Β/16-12-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. πρωτ. 5560/451/29-11-2004 ερώτησης και αίτησης κατάθεσης εγγράφων που κατέθεσε ο Βουλευτής κ. Α. Μακρυπίδης σχετικά με το ανωτέρω θέμα, σας γνωρίζουμε τα εξής:
      1. Με τις διατάξεις των άρθρων 1 έως και 11 του ν.3259/2004 (Περαίωση εκκρεμών φορολογικών υποθέσεων, ρύθμιση ληξιπρόθεσμων χρεών και άλλες διατάξεις) ΦΕΚ 149Α14-8-2004, προβλέπεται η με αυτόματο τρόπο περαίωση των εκκρεμών φορολογικών υποθέσεων. Ο προβλεπόμενος τρόπος περαίωσης, πέραν από το ότι είναι για τις επιχειρήσεις απολύτως προαιρετικός, γίνεται με βάση τα ακαθάριστα έσοδα που αυτοί έχουν συμπεριλάβει στις δηλώσεις τους. Επιπλέον και οι υπόλοιποι όροι της αυτόματης περαίωσης (τρόπος πληρωμής, πρόστιμα κ.λ.π.) είναι ευνοϊκότεροι απ' ότι με την τακτική διαδικασία.
      2. Με το ν.3283/2004 (ΦΕΚ 210A/2-11-2004) που πρόσφατα ψηφίσθηκε στη Βουλή παρέχεται η δυνατότητα περαίωσης, σύμφωνα με τις διατάξεις των άρθρων 1 έως και 11 του ν.3259/2004 για λόγους ίσης φορολογικής μεταχείρισης και των ελεγμένων χρήσεων υποθέσεων για τις οποίες υπάρχουν συμπληρωματικά στοιχεία κατά την έννοια των διατάξεων της παραγράφου 2 του άρθρου 68 του ν.2238/94. Ακόμα, καθορίζονται τα ακαθάριστα και καθαρά κέρδη που θα λαμβάνονται για την περαίωση των υποθέσεων αυτών.
      Τέλος, στοιχεία αναφορικά με τον αριθμό των υποθέσεων που έχουν περαιωθεί και για τις οποίες υπάρχουν συμπληρωματικά στοιχεία κατά την έννοια των διατάξεων της παραγράφου 2 του άρθρου 68 του ν.2238/94 και υπάγονται στην παραπάνω διάταξη καθώς και των υποθέσεων που περαιώθηκαν και διενεργήθηκε επανέλεγχος για παραβάσεις ΚΒΣ θα υπάρξουν κατά τη διάρκεια της διαδικασίας περαίωσης. Μετά την ολοκλήρωση της διαδικασίας περαίωσης και πάντως μετά το τέλος του τρέχοντος έτους θα ζητηθούν στοιχεία από τις φορολογικές υπηρεσίες και θα ενημερώσουμε τη Βουλή με την επιφύλαξη των διατάξεων περί φορολογικού απορρήτου.
      Ο Υφυπουργός
      Α. ΡΕΓΚΟΥΖΑΣ»
      25. Στην με αριθμό 5537/26-11-04 ερώτηση του Βουλευτή κ. Λάζαρου Λωτίδη δόθηκε με το υπ’ αριθμ. 63454/17-12-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απάντηση στην με αριθμό 5537/26-11-04 ερώτηση του Βουλευτή κ. Λ. Λωτίδη, αναφορικά με το έργο «Χάραξη οδού Πτολεμαϊδας - Δυτικής Εορδαίας και σύνδεση της με τον κάθετο άξονα Κοζάνης - Φλώρινας»
      Σε απάντηση της ανωτέρω ερώτησης και σύμφωνα με στοιχεία που μας δόθηκαν από την Περιφέρεια Δ. Μακεδονίας, σας πληροφορούμε ότι το ανωτέρω έργο, λόγω καθυστέρησης στην υποβολή πρότασης από τη Ν.Α. Κοζάνης, δεν εντάχθηκε στο ΠΕΠ.
      Η Περιφέρεια αναγνωρίζοντας τη σημασία του έργου θα προχωρήσει άμεσα στην αξιολόγηση, ένταξη και υλοποίηση του έργου από το Γ΄ ΠΕΠ, λαμβάνοντας υπόψη την ωριμότητα της πρότασης και τους διαθέσιμους πόρους για τις υποδομές μεταφορών.
      Ο Υφυπουργός
      Α. ΝΑΚΟΣ»
      26. Στην με αριθμό 3756/30-11-04 ερώτηση του Βουλευτή κ. Ανδρέα Ανδριανόπουλο δόθηκε με το υπ’ αριθμ. Α.Π.Υ/ΤΑ/91/20-12-04 έγγραφο από τον Υπουργό Επικρατείας η ακόλουθη απάντηση:
      «Σχετικά με την ανωτέρω ερώτηση, σε ό,τι μας αφορά, σας διαβιβάζουμε συνημμένως το υπ' αριθμ. πρωτ. 3756/30.11.2004 Υπηρεσιακό Σημείωμα της Διεύθυνσης Εποπτείας, στο οποίο αναλύεται-απαντάται το θιγόμενο στην ερώτησή σας ζήτημα.
      Πρόθεση της Κυβέρνηση πάντως είναι εντός του 2005 να ασχοληθεί με το θέμα των μετρήσεων κοινής γνώμης ώστε να καλυφθούν νομοθετικά τα όποια κενά υπάρχουν στο πλαίσιο εναρμόνισης των ρυθμίσεων στα Ευρωπαϊκά δεδομένα.
      Ο Υπουργός
      ΘΕΟΔΩΡΟΣ ΡΟΥΣΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      27. Στην με αριθμό 5840/7-12-04 ερώτηση της Βουλευτού κ. Ασημίνας Ξηροτύρη- Αικεταρινάρη, δόθηκε με το υπ’ αριθμ. 5840/7-12-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σε απάντηση της ανωτέρω ερώτησης που κατέθεσε η Βουλευτής κα Ασ. Ξηροτύρη - Αικατερινάρη σας διαβιβάζουμε συνημμένα το με αριθμ. πρωτ. 10672/13-12-2004 έγγραφο του Ελληνικού Οργανισμού Γάλακτος (ΕΛΟΓ).
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      28. Στην με αριθμό 5820/7-12-04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. Φ900α/4371/7666/14-12-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5820/7-12-2004 ερώτησης, που κατέθεσε η Βουλευτής κ. Ασημίνα Ξηροτύρη-Αικατερινάρη, με θέμα την υλοποίηση της συνθήκης της Οτάβας, σας γνωρίζουμε τα ακόλουθα:
      Η απορρέουσα υποχρέωση της Σύμβασης της «Οττάβα» για την άρση και καταστροφή όλων των κατά προσωπικού (Κ/Π) ναρκών που προέρχονται από στρωμένα ναρκοπέδια, είναι η ολοκλήρωση του εν λόγω έργου εντός δέκα ετών, αρχής γενομένης από 1 η Μαρτίου 2004 [ένα εξάμηνο μετά την κατάθεση των κυρωτικών εγγράφων (25 Σεπτεμβρίου 2003) στη Γενική Γραμματεία του ΟΗΕ].
      Το υπόψη έργο άρχισε να υλοποιείται κανονικά από το Μάρτιο του τρέχοντος έτους, σύμφωνα με προγραμματισμό του ΓΕΣ, στον οποίο προβλέπεται ολοκλήρωση των εργασιών σε 8, δηλαδή σε χρόνο μικρότερο κατά δύο (2) έτη από την υπάρχουσα υποχρέωση.
      Μέχρι σήμερα έχουν αφαιρεθεί και καταστραφεί 6.418 Κ/Π νάρκες. 
      Πέρα από την πιστή τήρηση των υποχρεώσεων της Σύμβασης της «Οττάβα», τονίζεται ότι έχουν ληφθεί όλα τα προβλεπόμενα μέτρα για τη σήμανση και περίφραξη των υπαρχόντων ναρκοπεδίων. Από το 1998, κατόπιν διαταγής του ΓΕΣ, έχει ολοκληρωθεί σε όλα τα ναρκοπέδια στον Έβρο η διπλή περίφραξη, ήτοι εσωτερική με πασσάλους και τρεις (3) σειρές ακιδωτό σύρμα και εξωτερική, η οποία αποτελείται από πλέγμα, το οποίο φέρει στο πάνω μέρος δύο (2) σειρές ακιδωτό σύρμα. Στην περίφραξη υπάρχουν αναρτημένες εναλλάξ τριγωνικές ευδιάκριτες φωσφορίζουσες πινακίδες, σε μικρή απόσταση μεταξύ τους, στις οποίες αναγράφεται η ένδειξη «ΝΑΡΚΕΣ» στα Ελληνικά και «MINES» στα Αγγλικά, καθώς και πινακίδες με νεκροκεφαλή.
      Επιπλέον, σε όλα τα ναρκοπέδια γίνεται κατά τακτά χρονικά διαστήματα σχολαστική κοπή των χόρτων, σε ικανοποιητική απόσταση από την εξωτερική πλευρά των συρματοπλεγμάτων, έτσι ώστε να είναι εμφανής η ύπαρξη τους ημέρα και νύχτα.
      Επίσης, γίνονται από όλες τις Μονάδες του Έβρου, που έχουν στην ΠΕ τους Ν/Π, τακτικοί έλεγχοι αυτών, με εκπομπή περιπόλων και τυχόν φθορές των συρματοπλεγμάτων και των πινακίδων αποκαθίστανται άμεσα.
      Αναφορικά με το δεύτερο σκέλος της υπόθεσης, για το υπόψη έργο εργάζονται συνεχώς τέσσερις (4) Ομάδες Ναρκαλιείας στην ΠΕ του ΔΣΣ και από το 2005 μέχρι το 2011 θα εργάζονται πέντε (5) Ομάδες Ναρκαλιείας.
      Μεγαλύτερη διάθεση από το 1/3 της δύναμης του ΤΕΝΞ δεν είναι δυνατή, διότι οι υπόλοιπες ομάδες εργάζονται για την έρευνα-εκκαθάριση πολλών αναγνωρισμένων υπόπτων χώρων (Υ/Χ) σε ολόκληρη την Ελλάδα.
      Σχετικά με τη διασφάλιση της πλήρους περίθαλψης των θυμάτων που ακρωτηριάστηκαν, αναφέρεται ότι μετά τον απεγκλωβισμό αυτών από τα Ν/Π από το προσωπικό του ΤΕΝΞ, τα θύματα διακομίζονται με στρατιωτικά ασθενοφόρα στο Νομαρχιακό Νοσοκομείο Διδυμοτείχου ή Αλεξανδρούπολης, όπου τους παρέχεται η αναγκαία περίθαλψη. Η περαιτέρω φροντίδα των θυμάτων εκφεύγει των αρμοδιοτήτων του ΥΠΕΘΑ.
      Μετά από τα παραπάνω, γίνεται αντιληπτό ότι το ΥΠΕΘΑ έχει προβεί και συνεχίζει να υλοποιεί έγκαιρα όλες τις υποχρεώσεις που απορρέουν από τη Σύμβαση της «ΟΤΤΑΒΑ».
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      29. Στην με αριθμό 5800/6-12-04 ερώτηση του Βουλευτή κ. Γεωργίου Κοντογιάννη δόθηκε με το υπ’ αριθμ. Φ900α/4369/7662/14-12-04 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 5800/6-12-2004 ερώτησης, που κατέθεσε ο Βουλευτής κ. Γεώργιος Kovτoγιάννης με θέμα την ενίσχυση των κοινωνικών ιδρυμάτων με αντιρρησίες συνείδησης, σας γνωρίζουμε τα ακόλουθα:
      Η εναλλακτική πολιτική κοινωνική υπηρεσία εκπληρώνεται σε υπηρεσίες φορέων του δημοσίου τομέα και συνίσταται στην παροχή υπηρεσιών κοινής ωφέλειας σε περιοχές εκτός των νομών Αττικής, Θεσσαλονίκης, γέννησης, καταγωγής ή διαμονής των ενδιαφερομένων, καθώς και εκτός των μεγάλης πληθυσμιακής πυκνότητας αστικών κέντρων (Πάτρα, Ηράκλειο, Λάρισα και Βόλος, όπως καθορίστηκαν με απόφαση του κ. ΥΕΘΑ).
      Κάθε Σεπτέμβριο, το ΓΕΕΘΑ προσκαλεί τους παραπάνω φορείς να δηλώσουν αν επιθυμούν να απασχολήσουν και το επόμενο έτος άτομα που δικαιούνται να εκπληρώσουν εναλλακτική υπηρεσία, καθώς και τα καθήκοντα που θα ασκούν.
      Η πολιτική ηγεσία του ΥΠΕΘΑ αναμένει από όλους τους φορείς και ιδρύματα τις απαιτήσεις τους, προκειμένου να τοποθετήσει αντιρρησίες συνείδησης, και αναλόγως του διατιθέμενου προσωπικού, για την εκπλήρωση της κοινωνικής τους θητείας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      30. Στην με αριθμό 5563/29-11-04 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 8107/20-12-04 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Λ. Γρηγοράκος, σας πληροφορούμε τα εξής: Ο χάρτης των περιφερειακών ενισχύσεων, όπως έχει συμφωνηθεί με την Ευρωπαϊκή Ένωση δεν αλλάζει ούτε επιτρέπει την αλλαγή κατηγορίας περιοχής. Ακόμα και η περίπτωση έναρξης διαβουλεύσεων για την ικανοποίηση του αιτήματος, έστω και για περιορισμένης κλίμακας αλλαγές, θα έχει ως αποτέλεσμα την καθυστέρηση εφαρμογής της ισχύος του νέου Αναπτυξιακού Νόμου.
      Ο Νομός Λακωνίας παραμένει στην Γ΄ Ζώνη κινήτρων όπου εξαντλούνται και τα όρια του Χάρτη, αλλά ταυτόχρονα και μέσα από τις διατάξεις του προς ψήφιση Νόμου παρέχονται επί πλέον ενισχύσεις στις ΜΜΕ σε ποσοστό 15%.
      Σύμφωνα με τα σημερινά δεδομένα τα ανώτατα όρια ενίσχυσης του Νομού Λακωνίας διαμορφώνονται ως ακολούθως:
      α) Βασικό ποσοστό ενίσχυσης Γ΄ Ζώνης 30%
      β) Εγκατάσταση νέας επιχείρησης, ή παλαιάς εντός περιοχής ΒΕΠΕ 5%
      γ) Αύξηση ποσοστού ενίσχυσης για τις ΜΜΕ 15% πλέον του 30%.
      Σύνολο ενίσχυσης 50% ή 45% για υφιστάμενες επιχειρήσεις εκτός περιοχής ΒΕΠΕ.
      Υπενθυμίζεται ότι, το επιπλέον 15% για τις ΜΜΕ παρέχεται σε επίπεδο Νομών και όχι Περιφέρειας, ενώ οι νομοί για τους οποίους θα ισχύσει η επιπλέον ενίσχυση των ΜΜΕ επιχειρήσεων θα καθοριστούν με Υπουργικές Αποφάσεις.
      Ειδικότερα, αναφέρουμε ότι με τις νέες διατάξεις, οι ΜΜΕ του Νομού Λακωνίας ενισχύονται με επιπλέον 15 ποσοστιαίες μονάδες, σε αντίθεση με τους πλέον αναπτυγμένους, Νομούς Αττικής, Θεσ/νίκης κ.λ.π., όπου το ποσοστό ενίσχυσης για τις ΜΜΕ είναι το 5%.
      Τέλος πρέπει να σας γνωρίσουμε ότι σύμφωνα με τα προβλεπόμενα στο Νέο Αναπτυξιακό Νόμο, το μέγιστο ποσοστό ενισχύσεων που δίδονται ανέρχεται στο 55% και παρέχεται μόνο στις περιοχές που είναι ενταγμένες στην Δ΄ Ζώνη κινήτρων.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»
     31. Στην με αριθμό 5546/26-11-04 ερώτηση της Βουλευτού κ. Αντωνίας Αντωνίου δόθηκε με το υπ’ αριθμ. 90103/ΙΗ/18-9-04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5546/26.11.2004, την οποία κατέθεσε η Βουλευτής κ. Τόνια Αντωνίου και αφορά στη λειτουργία του Μουσικού Σχολείου Λαμίας, και στα θέματα της αρμοδιότητάς μας, σας γνωρίζουμε τα ακόλουθα:
      1. Το ΥΠ.Ε.Π.Θ., έχοντας πλήρη επίγνωση του πολιτιστικού ρόλου των Μουσικών Σχολείων ανά την Ελλάδα, και στη συγκεκριμένη περίπτωση του Μουσικού Σχολείου Λαμίας, στηρίζει το θεσμό και αντιμετωπίζει με ιδιαίτερη ευαισθησία τα προβλήματα στελέχωσης και λειτουργίας τους.
      Ειδικότερα, για την καλύτερη δυνατή λειτουργία του Μουσικού Σχολείου Λαμίας, έχουν ήδη διατεθεί οι. απαραίτητες πιστώσεις για την πρόσληψη αναπληρωτών και ωρομισθίων εκπαιδευτικών.
      2. Αναφορικά με τη λειτουργία των μαθημάτων Μουσικής Παιδείας προαιρετικής παρακολούθησης για μαθητές δημοτικών σχολείων, σας γνωρίζουμε τα εξής:
      α) Σύμφωνα με το Ν.1824 (ΦΕΚ 296/ Τ.Α΄ /30.12.1988), στα Μουσικά Σχολεία μπορεί να οργανώνονται μαθήματα Μουσικής Παιδείας προαιρετικής παρακολούθησης για μαθητές δημοτικών σχολείων για την ανίχνευση των κλίσεων και ενδιαφερόντων τους στη Μουσική.
      β) Σύμφωνα με την υπ’ αριθμ. 5433/Γ2/29.12.2000 Υπουργική Απόφαση ορίστηκε το σχετικό θεσμικό πλαίσιο.
      γ) Όπως διαπιστώθηκε όμως από το ΥΠ.Ε.Π.Θ., το πλαίσιο αυτό ουδέποτε κατά το παρελθόν εφαρμόστηκε επακριβώς. Αποτέλεσμα αυτού ήταν οι ανεξέλεγκτες προσλήψεις ωρομισθίων εκπαιδευτικών χωρίς να υπάρχουν οι απαιτούμενες πιστώσεις, με συνέπεια να μην έχουν ακόμη πληρωθεί.
      δ) Η αρμόδια Υπηρεσία του ΥΠ.Ε.Π.Θ. μελετά τρόπο εξορθολογισμού και αποδοτικότερης λειτουργίας των μαθημάτων Μουσικής Παιδείας προαιρετικής παρακολούθησης, προς όφελος πάντα των μαθητών.
      Ο Υφυπουργός
      ΓΕΩΡΓΙΟΣ ΚΑΛΟΣ»
     32. Στην με αριθμό 5862/7-12-04 ερώτηση των Βουλευτών κυρίων Γεωργίου Παπαγεωργίου, Κων/νου Ρόβλια, Ιωάννου Παρασκευά, Νικολάου Σαλαγιάννη και Αλέκου Παπαδόπουλου, δόθηκε με το υπ’ αριθμ. 270/20-12-04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τους κ.κ. Βουλευτές τα εξής:
      Α. Σχετικά με το αίτημα του Συνηγόρου του Πολίτη να επισκέπτεται τις φυλακές και να ελέγχει τις συνθήκες κράτησης, ο Εισαγγελέας του Αρείου Πάγου απέστειλε στους Εισαγγελείς Εφετών και Πρωτοδικών στις περιφέρειες των οποίων λειτουργούν καταστήματα κράτησης την υπ’ αριθμ. 3551/25.10.2004 εγκύκλιο με την οποία αμφισβήτησε την αρμοδιότητα και τη νομιμότητα ενός τέτοιου ελέγχου.
      Σε αντίθεση με τους διαλαμβανόμενους στην ανωτέρω ερώτηση ισχυρισμούς, παρενέβην στην προσπάθεια να επιλυθεί το παραπάνω πρόβλημα στη βάση της διάκρισης μεταξύ των δικαιοδοτικών και των αμιγώς διοικητικών αρμοδιοτήτων ελέγχου, με αναγνώριση αρμοδιότητας του Συνηγόρου του Πολίτη στις δεύτερες, αλλά όχι στις πρώτες. Ακολούθησαν συναντήσεις και συνεννοήσεις με αμφότερα τα μέρη, οι οποίες ευελπιστούμε ότι θα καταλήξουν σε σύμπτωση απόψεων.
      Πάντως υπενθυμίζεται ότι σύμφωνα με την παράγραφο 2 του άρθρου 52 του Σωφρονιστικού Κώδικα «εκπρόσωποι κοινωνικών φορέων, μέλη επιστημονικών εταιριών, πολιτιστικών, θρησκευτικών ή άλλων συλλόγων επισκέπτονται κρατουμένους, ύστερα από άδεια του Συμβουλίου Φυλακής. Το Συμβούλιο Φυλακής ενημερώνει σχετικά τον Υπουργό Δικαιοσύνης, ο οποίος εντός τριών ημερών εγκρίνει ή απορρίπτει τη χορήγηση άδειας».
      Είναι προφανές ότι δεν μπορεί να γίνει κατάχρηση της παραπάνω δυνατότητας επίσκεψης. Κατά τα άλλα πρόθεση του Υπουργείου δεν είναι να καταστούν οι φυλακές άβατο.
      Β. Αναφορικά με τους ισχυρισμούς περί δήθεν αδυναμίας και έλλειψης επιθυμίας της σημερινής πολιτικής ηγεσίας του Υπουργείου Δικαιοσύνης να βελτιώσει τις συνθήκες κράτησης, έναντι άλλων ισχυρισμών παραθέτουμε το συγκεκριμένο σύνθετο σχεδιασμό για την αναμόρφωση του σωφρονιστικού μας συστήματος, ο οποίος στηρίζεται σε 3 άξονες:
      	1. Αποσυμφόρηση των φυλακών, όπου σήμερα συνωθείται σχεδόν διπλάσιος αριθμός κρατουμένων από τον προβλεπόμενο πληθυσμό:
      	Προχωρούμε ήδη την ανέγερση 6 νέων καταστημάτων κράτησης σύγχρονων προδιαγραφών.
      Εξάλλου, βρίσκονται σε εξέλιξη οι διαπραγματεύσεις με την αλβανική κυβέρνηση για την κατασκευή με ελληνικά χρήματα μιας φυλακής στην Αλβανία, όπου θα μεταφερθούν Αλβανοί κρατούμενοι (βαρυποινίτες) που σήμερα εκτίουν την ποινή τους στις ελληνικές φυλακές - και οι οποίοι αποτελούν ένα μεγάλο ποσοστό του συνολικού αριθμού των κρατουμένων. Από ελληνικής πλευράς έχουμε θέσει 4 θεμελιώδεις όρους εγγύησης:
      Σεβασμός στις συγκεκριμένες ποινές που έχουν επιβληθεί από τα ελληνικά δικαστήρια και μη αναθεώρησή τους στην Αλβανία επί το επιεικέστερο.
      Αποκλειστική χρήση της φυλακής από Αλβανούς πολίτες καταδικασμένους στην Ελλάδα.
      Αποφασιστικό δικαίωμα της ελληνικής πλευράς για την επιλογή των 	κρατουμένων που θα μεταφερθούν στην Αλβανία - πάντα με τη σύμφωνη γνώμη και των ιδίων.
      Ανεμπόδιστη δυνατότητα ελέγχου από την Ελλάδα ανά πάσα στιγμή, ότι οι μεταφερθέντες εξακολουθούν να εκτίουν τις ποινές τους.
      Θέμα των ίδιων συνομιλιών είναι η μεταγωγή ανά τρίμηνο 50 περίπου Αλβανών κρατουμένων από τις ελληνικές φυλακές στις σήμερα λειτουργούσες Αλβανικές, προκειμένου να εκτίσουν εκεί το υπόλοιπο της ποινής τους. Η χωρά μας θα επιχορηγεί το κόστος κράτησης των μεταγομένων στις αλβανικές φυλακές - κόστος πρόδηλα χαμηλότερο απ’ ό,τι στην Ελλάδα.
      Βρισκόμαστε κοντά στην επίτευξη αντίστοιχης συμφωνίας με τους ομολόγους μου υπουργούς και άλλων χωρών -της Ρουμανίας, της Βουλγαρίας, της Σερβίας, και του Μαυροβούνιου-, ικανός αριθμός υπηκόων των οποίων -πάνω από 350- κρατούνται σήμερα στις ελληνικές φυλακές.
      Τέλος, με στόχο πάντα την αποσυμφόρηση των φυλακών, ελαστικοποιήσαμε τα κριτήρια μεταφοράς κρατουμένων στις αγροτικές φυλακές, όπου υπήρχαν περιθώρια για μεταφορά σημαντικού αριθμού κρατουμένων στις «κλειστές» φυλακές, ενώ προωθείται νέα νομοθετική ρύθμιση για εξαγορά του υπολοίπου των ποινών των κρατουμένων για πλημμελήματα.
      2. Δεύτερος άξονας της Σωφρονιστικής μας πολιτικής, ο διαχωρισμός των κρατουμένων, με βάση την ηλικία, το είδος του αδικήματος και το μέγεθος της ποινής που εκτίουν. Και βέβαια, διαχωρισμός των υποδίκων από τους καταδίκους που μέχρι σήμερα ήταν ανάκατοι, γεγονός που όχι μόνον απέτρεπε την άσκηση της στοιχειωδέστερης σωφρονιστικής πολιτικής, αλλά καθιστούσε τις φυλακές σχολεία εγκληματικότητας. Ήδη ο διαχωρισμός ολοκληρώθηκε σε 5 φυλακές, ενώ βρίσκεται σε εξέλιξη σε άλλες 4. Μετά τις υλοποιούμενες παρεμβάσεις του Υπουργείου και της εταιρείας «Θέμις Κατασκευαστική Α.Ε.» για τη βελτίωση των κτιριακών εγκαταστάσεων, το μέτρο θα επεκταθεί και στις υπόλοιπες φυλακές της χώρας, με στόχο το διαχωρισμό των κρατουμένων στη βάση λεπτομερέστερων κριτηρίων.
      Είναι πράγματι η πρώτη φορά που αποτολμάται κάτι τέτοιο, παρά το γεγονός ότι ο διαχωρισμός των κρατουμένων επιβάλλεται και από τον Σωφρονιστικό Κώδικα. Η μέχρι σήμερα κατάσταση - του συνωστισμού κρατουμένων αδιακρίτως - είχε καθιδρύσει μια ιδιότυπη ισορροπία τρόμου και μια πυραμίδα διαφθοράς μέσα στις φυλακές, μεταβάλλοντάς τες σε σχολεία εγκληματικότητας μάλλον παρά κέντρα σωφρονισμού.
      3. Τρίτος άξονας της Σωφρονιστικής μας πολιτικής, η επιμόρφωση και επαγγελματική κατάρτιση των κρατουμένων, σε συνδυασμό με την αναβάθμιση της παρεχόμενης ιατροφαρμακευτικής περίθαλψης.
      Τον Σεπτέμβριο εγκαινιάστηκε το πρότυπο πλήρες σχολικό συγκρότημα (Δημοτικό - Γυμνάσιο - Λύκειο) στο Ειδικό Κατάστημα Κράτησης Ανηλίκων του Αυλώνα, το οποίο κατασκευάσθηκε σε χρόνο-ρεκόρ, και εμπλουτίσθηκε με εκατοντάδες νέα βιβλία η βιβλιοθήκη του.
      Ενισχύουμε επίσης τον θεσμό των Σχολείων Δεύτερης Ευκαιρίας, επεκτείνοντας τον ευεργετικό υπολογισμό της ποινής δύο ημερών για κάθε ημέρα φοίτησης και για τους ενήλικους κρατούμενους - προκειμένου να δοθεί σε όλους, ανεξαρτήτως ηλικίας, μια δεύτερη ευκαιρία στη μάθηση και κίνητρο για την ολοκλήρωση του κύκλου της βασικής εκπαίδευσης.
      Παράλληλα, σχεδιάζονται νέα προγράμματα επιμόρφωσης και επαγγελματικής κατάρτισης των κρατουμένων -σε συνεργασία με τη ΓΣΕΕ, τον ΣΕΒ, τον ΟΑΕΔ και άλλους αρμόδιους οργανισμούς-, με στόχο να διευκολύνουμε την ομαλή επανένταξη των αποφυλακιζομένων στην κοινωνία. Στις 16.12.2004 οργανώσαμε στο ΕΒΕΑ, ειδική ημερίδα με αντικείμενο την επαγγελματική κατάρτιση των κρατουμένων και την κοινωνική τους επανένταξη - με τη συμμετοχή παραγόντων των υπουργείων Παιδείας και Απασχόλησης, του ΟΑΕΔ, της ΓΣΕΕ, ειδικευμένων πανεπιστημιακών, δικαστικών και δικηγόρων. Τα συμπεράσματα από την ημερίδα αυτή θα υπαγορεύσουν κατευθύνσεις, μέτρα και δράσεις, ώστε το σωφρονιστικό μας σύστημα να παρέχει μια δεύτερη ευκαιρία σε όλους - τους ανήλικους και τους ενήλικους κρατούμενους.
      Έχουμε, εξάλλου, ήδη αναλάβει πρωτοβουλίες για την καλύτερη και αποτελεσματικότερη οργάνωση των προγραμμάτων απεξάρτησης των τοξικομανών κρατουμένων. Αναβαθμίζουμε την ιατροφαρμακευτική περίθαλψη όλων των κρατουμένων με την τακτική επίσκεψη, σε όλα τα καταστήματα κράτησης, κινητής οδοντιατρικής μονάδας, ενώ βρισκόμαστε σε διαβούλευση με το Υπουργείο Υγείας με στόχο την ένταξη όλων των νοσοκομείων των φυλακών στο ΕΣΥ.
      Θέλουμε οι φυλακές και το όλο σωφρονιστικό μας σύστημα, να αντανακλούν πιστά τη βούληση μιας Πολιτείας που επιδιώκει τον σωφρονισμό και όχι την τιμωρία των παραβατικών πολιτών της, να καθρεφτίζουν έναν σύγχρονο δικαιϊκό πολιτισμό που περιφρουρεί αυστηρά τη νομιμότητα αλλά, εξίσου αυστηρά, σέβεται και περιφρουρεί την αξία του ανθρώπου.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     33. Στην με αριθμό 5726/2-12-04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. ΥΠΠΟ/ΓΡ.ΥΦ./Κ.Ε./472/13-12-04 έγγραφο από τον Υφυπουργό Πολιτισμού η ακόλουθη απάντηση:
      «Σχετικά με την υπ. αριθμ. 5762/02.12.2004 ερώτηση του Βουλευτή Β΄ Αθηνών κ. Αλέξανδρου Αλαβάνου αναφορικά με το κλείσιμο του εκδοτικού οίκου «Διεθνής Βιβλιοθήκη» έχουμε να σας γνωστοποιήσουμε τα εξής:
      Οι εκδοτικοί οίκοι και τα βιβλιοπωλεία είναι ως γνωστόν εμπορικές επιχειρήσεις και η λειτουργία τους οφείλει στο πλαίσιο μίας υγιούς οικονομίας, να διέπεται από τους γνωστούς και μερικές φορές αυστηρούς νόμους της αγοράς. Δεν είναι κατά συνέπεια ορθό οι επιχειρηματικοί κίνδυνοι ακόμη και των ανωτέρω οικονομικών μονάδων να αναλαμβάνονται από το κράτος. Άλλωστε πιστεύουμε ότι μία τέτοια τακτική θα ήταν και αδιέξοδος αν ληφθεί υπόψη ο μεγάλος αριθμός των εκδοτικών οίκων και βιβλιοπωλείων, αλλά και τα ιδιαίτερα μεγάλα οικονομικά προβλήματα που αντιμετωπίζουν πολλές από αυτές τις επιχειρήσεις.
      Παρά ταύτα, το Υπουργείο Πολιτισμού καταβάλλοντας κάθε δυνατή προσπάθεια στο πλαίσιο των δυνατοτήτων του επιχορήγησε τον ανωτέρω εκδοτικό οίκο με το ποσό των 10.000 ευρώ προκειμένου να διευκολυνθεί η επίλυση των προβλημάτων που έχουν ανακύψει.
      Σε ό,τι αφορά τέλος στο αρχειακό υλικό του βιβλιοπωλείου «Διεθνής Βιβλιοθήκη» αυτό αποτελεί αντικείμενο ενδιαφέροντος των Γενικών Αρχείων του Κράτους και του Υπουργείου Εθνικής Παιδείας και Θρησκευμάτων στην αρμοδιότητα του οποίου ανήκουν.
      Σημειώνουμε, πάντως, ότι μετά από επικοινωνία που είχαμε με τις αρμόδιες υπηρεσίες του Υπουργείου Παιδείας, η Ειδική Γραμματέας Εποπτικών Μέσων, Εκπαιδευτικής Ραδιοτηλεόρασης, Βιβλιοθηκών και Αρχείων, κα. Κεφαλληναίου, έδειξε ενδιαφέρον και θα ασχοληθεί το συντομότερο δυνατόν με το εν λόγω θέμα.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
     34. Στην με αριθμό 5718/2-12-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 138693/ΙΗ/20-12-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 5718/2-12-2004 την οποία κατέθεσε ο Βουλευτής κ. Στέλιος Mατζαπετάκης, σας γνωρίζουμε τα ακόλουθα:
      Όπως μας πληροφόρησε το Ι.Κ.Υ., ως προτεραιότητά του έχει την έγκαιρη καταβολή των προβλεπομένων οικονομικών παροχών στους υποτρόφους του, που πραγματοποιούν μεταπτυχιακές σπουδές σε Εκπαιδευτικά Ιδρύματα του εξωτερικού.
      Οι κάθε είδους δαπάνες υπόκεινται στις διαδικασίεs ελέγχου, ο όποίος ασκείται στην. προκειμένη περίπτωση από την Υπηρεσία Επιτρόπου του Ελεγκτικού Συνεδρίου.
      Η σημειωθείσα, για πρώτη φορά, καθυστέρηση της καταβολής τροφείων, διδάκτρων κλπ. των υποτρόφων του εξωτερικού, οφείλεται στο γεγονός ότι η Υπηρεσία Επιτρόπου επέστρεψε αθεώρητα τα σχετικά Χρηματικά Εντάλματα Πληρωμής «διότι εκκρεμούν στο Τμήμα του Ελεγκτικού Συνεδρίου με ερώτημα αμφιβoλιών ομοειδείς δαπάνες».
      Το Ι.Κ.Υ.; συμμορφούμενο με το διατακτικό της αριθμ. 64/25-11-2004 πράξης της Επιτρόπου του Ελεγκτικού Συνεδρίου έχει προβεί στο διαχωρισμό των παλαιών από τους νέους υποτρόφους για την επιτάχυνση της καταβολής των πληρωμών, τελεί όμως σε αναμονή της έκδοσης μιας απόφασης του l Τμήματος του Ε.Σ. ώστε να καταβάλλει τα τροφεία, τα δίδακτρα και τις λοιπές δαπάνες στους δεύτερους και στους τρίτους επιλαχόντες.
      Επειδή ο αριθμός των δεύτερων' και τρίτων επιλαχόντων που επέτυχαν στους διαγωνισμούς των Μεταπτυχιακών Προγραμμάτων Υποτροφιών ακαδ. έτους 2004-2005 ήταν μεγαλύτερος του αριθμού των προκηρυγμένων θέσεων, το Διοικητικό Συμβούλιο του Ι.Κ.Υ. ζήτησε σύμφωνα με την πάγια τακτική έγκριση από το ΥΠ.Ε.Π.Θ. για τη χορήγηση υποτροφίας και σ’ αυτούς. Η πρότάση έγινε δεκτή, το Ι.Κ.Υ. προχώρησε στην ανακήρυξή τους ως υποτρόφων και ήδη ευρίσκονται σε εκπαιδευτικά ιδρύματα του εξωτερικού.
      Η χορήγηση υποτροφίας στις ανωτέρω κατηγορίες είναι η αιτία της υποβολής του ερωτήματος προς το Ι Τμήμα του Ε.Σ., αλλά κυρίως η αιτία της μη καταβολής των οικονομικών παροχών στο σύνολο των υποτρόφων εξωτερικού ανεξαρτήτως χώρας μετεκπαίδευσης. Και αυτό συνέβη επειδή το I.Κ.Υ. στα χρηματικά εντάλματα πληρωμών που υπόκεινται σε θεώρηση και αφορούν τους υποτρόφους μιας χώρας (λ.χ. Αγγλίας), δεν τους διαχωρίζει σε παλαιούς, νέους, δεύτερους ή τρίτους επιλαχόντες όπως ζήτησε προσφάτως η Υπηρεσία Επιτρόπου.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)

    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
    ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου:
    Είναι η με αριθμό 2819/182/2.9.2004 ερώτηση και αίτηση κατάθεσης εγγράφων της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τους βιολογικούς καθαρισμούς των Δήμων Μοιρών και Γουβών. 
    Το ειδικότερο περιεχόμενο της ερώτησης της κ. Σχοιναράκη έχει ως εξής:
    «Η κυβέρνηση του ΠΑΣΟΚ, όπως με ενημέρωνε με την 241Β/9.6.2004 απάντησή του ο Υπουργός ΠΕΧΩΔΕ, είχε εντάξει στο ΕΠΠΕΡ το έργο “Εγκατάσταση, επεξεργασία και διάθεση λυμάτων οικισμού Μοιρών”: Μοιρών, Καπιαριανών, Καστελίου, Γαλιάς, Μονόχωρου, Πετροκεφαλίου και Κουσέ», προϋπολογισμού 3.500.000 δραχμών με την απόφαση 171879/11.2.2004 και το ακόλουθο χρονοδιάγραμμα υλοποίησης, σύμφωνα με το τεχνικό δελτίο: Διενέργεια, δημοπράτηση διαγωνισμού: 1.2.2004, Υπογραφή σύμβασης: 1.4.2004, Έκδοση βεβαίωσης περαίωσης εργασιών: 31.12.2005, Αποπληρωμή: 30.12.2006.
    Έτσι και ενώ περιμέναμε όλοι να δοθεί άδεια δημοπράτησης του έργου, ο Γενικός Γραμματέας της Περιφέρειας Κρήτης καλώντας τους Δημάρχους Γουβών και Μοιρών τους ενημέρωσε ότι τα έργα των παραπάνω βιολογικών καθαρισμών θα ενταχθούν στο Ταμείο Συνοχής. 
    Ερωτώνται οι κύριοι Υπουργοί: 
    1. Θα υλοποιηθεί το έργο Βιολογικός Καθαρισμός Δήμου Μοιρών μαζί με όλους τους οικισμούς του, όπως η κυβέρνηση του ΠΑΣΟΚ είχε δρομολογήσει και χρηματοδοτήσει;
    2. Γιατί απεντάχθηκε το έργο από το Ειδικό Πρόγραμμα Περιβάλλοντος, ΕΠΠΕΡ, στο οποίο είχε ενταχθεί όπως με ενημερώσατε στην απάντησή σας με την απόφαση 1718/99/11.2.2004 της κυβέρνησης ΠΑΣΟΚ;
    3. Ποια διαδικασία θα ακολουθήσετε για την πρόταση των έργων Γουβών και Μοιρών στο Ταμείο Συνοχής (χρονοδιάγραμμα και λεπτομερή ενημέρωση για τη διαδικασία); Παρακαλώ να μου κατατεθούν όλα τα σχετικά έγγραφα.
    4. Πόσα έργα και ποια έχουν προταθεί για το Ταμείο Συνοχής, ποιο το συνολικό κόστος των έργων και ποιο είναι το συνολικό ποσό που δικαιούται η χώρα μας από το Ταμείο Συνοχής;»
    Ο Υφυπουργός κ. Καλογιάννης έχει το λόγο.
    ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Για το συγκεκριμένο θέμα έχουμε απαντήσει επανειλημμένα τόσο γραπτώς όσο και προφορικώς, φαίνεται όμως ότι δεν έχει γίνει κατανοητή η πραγματικότητα και η αλήθεια –εάν μου επιτρέπετε- γι’ αυτό θα επανέλθω με πολύ αναλυτικά στοιχεία. 
    Στο πλαίσιο της υπ’ αριθμόν 33768/26.8.2004 εγκυκλίου για την υποβολή και επιλογή έργων περιβάλλοντος για συγχρηματοδότηση από το Ταμείο Συνοχής υποβλήθηκαν μεταξύ άλλων στην Ειδική Υπηρεσία Διαχείρισης του Επιχειρησιακού Προγράμματος Κρήτης τα έργα: α) Συλλογή, μεταφορά, επεξεργασία και διάθεση λυμάτων εντός των ορίων του Δήμου Γουβών, προϋπολογισμού 12.916.000 ευρώ, β) Κατασκευή δικτύων αποχέτευσης και εγκατάστασης επεξεργασίας λυμάτων Δήμου Μοιρών, προϋπολογισμού 13.913.000 ευρώ με φορέα υλοποίησης τη ΔΕΥΑ Μοιρών. 
      Οι φάκελοι των δύο έργων διαβιβάστηκαν από την Κρήτη στο Υπουργείο Οικονομίας και Οικονομικών για την τελική αξιολόγηση των προτάσεων που έχουν υποβληθεί στο πλαίσιο του πέμπτου κύκλου του Ταμείου Συνοχής. Η αξιολόγηση πραγματοποιείται από ειδική γνωμοδοτική επιτροπή στην οποία συμμετέχουν τα Υπουργεία Εσωτερικών, Οικονομικών και ΠΕΧΩΔΕ, σύμφωνα με την προβλεπόμενη στη σχετική εγκύκλιο διαδικασία. 
      Λόγω της κάλυψης της υποχρέωσης δέσμευσης πόρων στον κοινοτικό προϋπολογισμό το έτος 2004 δεν υπάρχουν προς το παρόν διαθέσιμοι πόροι για την κάλυψη προτάσεων του πέμπτου κύκλου της προκήρυξης, προκειμένου να ολοκληρωθεί η σχετική διαδικασία. Για το σκοπό αυτό βρίσκεται σε εξέλιξη σχέδιο δράσης για την αποτύπωση της παρούσας κατάστασης και την επιτάχυνση υλοποίησης των έργων, στο πλαίσιο του οποίου και θα προκύψει το τυχόν διαθέσιμο υπόλοιπο για τη συγχρηματοδότηση νέων έργων. 
      Προσθέτω ακόμη ότι αυτά τα δύο έργα θα μπορούσαν να είχαν προχωρήσει νωρίτερα μέσω του Ταμείου Συνοχής και όχι του Επιχειρησιακού Προγράμματος «Περιβάλλον», μετά τη διαδικασία ωρίμανσης, δεδομένου ότι είχαν την απαραίτητη επιλεξιμότητα. Την αποκλειστική ευθύνη για τη συγκεκριμένη καθυστέρηση έχει η προηγούμενη πολιτική ηγεσία του ΥΠΕΧΩΔΕ με τη λανθασμένη στρατηγική και προγραμματισμό που ακολούθησε για τα συγκεκριμένα έργα. Αυτή είναι η πραγματικότητα. 
      Καμία απολύτως χρηματοδότηση δεν είχε πετύχει η προηγούμενη πολιτική ηγεσία για τα συγκεκριμένα έργα, όπως αναληθώς και –αν μου επιτρέπεται η έκφραση- παραπλανητικά αναφέρετε στην ερώτησή σας. 
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ.
      Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε. 
      Δεν περίμενα, κύριε Υπουργέ, να ακούσω κάτι διαφορετικό από εσάς ειλικρινά. Με ενόχλησε αφάνταστα, γιατί σας γνωρίζω και τα προηγούμενα τέσσερα χρόνια ως Βουλευτή, η λέξη «παραπλανητικά» και ότι είναι αναληθή τα όσα λέω. 
      Εμείς στο Ηράκλειο βιώνουμε μία άλλη πραγματικότητα, που εσείς στην Αθήνα ίσως δεν μπορείτε να την αντιληφθείτε, γιατί εκείνη είναι η πραγματικότητα.
      Με δική σας απάντηση με ενημερώσατε ότι το έργο είχε ενταχθεί επί κυβερνήσεων ΠΑΣΟΚ στο ΕΠΠΕΡ στις 11.2.2004. Στη συνέχεια εσείς, μέσω του Γενικού Γραμματέα της Περιφέρειας Κρήτης –και καταθέτω στα Πρακτικά απόσπασμα εφημερίδας ακριβώς με τα λόγια του Γενικού Γραμματέα της Περιφέρειας Κρήτης- αναφέρετε τα εξής: «Αυτήν τη στιγμή, λοιπόν, από το ΥΠΕΧΩΔΕ αποφασίστηκε  να προχωρήσουν και οι δύο βιολογικοί καθαρισμοί. Θα ενταχθούν στην πρόταση για το Ταμείο Συνοχής. Έχει ήδη σταλεί η απόφαση από το ΥΠΕΧΩΔΕ στο Υπουργείο Οικονομικών και από εκεί θα σταλεί στην Ευρωπαϊκή Ένωση κλπ.». 
      Μάλιστα ήταν πρωτοσέλιδο γιατί ήταν καθαρά επικοινωνιακού τύπου η τακτική σας, προκειμένου να δώστε την εικόνα ότι ακουμπάτε τα προβλήματα και ότι προσπαθείτε άμεσα να δώσετε λύσεις. 
      Με απόφαση του Υπουργού ΠΕΧΩΔΕ κ. Σουφλιά εντάσσονται τα έργα στο Ταμείο Συνοχής. Αυτά δεν μπορεί να τα λέει η έκφραση της Κυβέρνησης σε επίπεδο Κρήτης –γιατί ο Γενικός Γραμματέας της Περιφέρειας αυτό είναι- λέγοντας μάλιστα ότι αυτά τα δύο έργα, τα οποία θα υλοποιούσατε εσείς με την απόφαση αυτή, είναι δύο σημαντικά έργα πολιτισμού γιατί «οι βιολογικοί καθαρισμοί είναι έργα πολιτισμού». 
      Από εκεί και μετά, δεν γίνεται το παραμικρό γιατί εμείς γνωρίζουμε, κύριε Υπουργέ, ότι η απόφαση για την ένταξη των έργων στο Ταμείο Συνοχής δεν είναι μόνο από το Υπουργείο ΠΕΧΩΔΕ. 
      Ήταν, λοιπόν, δρομολογημένη η απόφαση για τον βιολογικό καθαρισμό ιδιαίτερα του Δήμου Μοιρών ύψους 3.500.000 ευρώ, το απεντάξατε γιατί θέλατε να βάλετε κάτι άλλο σ’ αυτό το ειδικό πρόγραμμα, προσπαθήσατε να ξεγελάσετε την κοινωνία, αλλά ως πότε, ειλικρινά; 
      Θα μου επιτρέψετε να πω ότι συνεχίζετε τελικά να λειτουργείτε ως οι νεοσύλλεκτοι χωρίς ακόμα να έχετε ορκιστεί.
      Ευχαριστώ.
      (Στο σημείο αυτό η Βουλευτής κ. Ευαγγελία Σχοιναράκη-Ηλιάκη καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Σχοιναράκη.
      Ο κύριος Υπουργός έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επιτρέψτε μου, κύριε Πρόεδρε, να πω ότι είμαι εξαιρετικά προσεκτικός πάντοτε, όταν μιλάω στο Κοινοβούλιο, πόσο μάλλον από αυτό εδώ το Βήμα. 
      Οι εκφράσεις που χρησιμοποιείτε, κυρία συνάδελφε, στο κείμενο της ερώτησής σας είναι επιεικώς αναληθείς. Θα σας καταθέσω στοιχεία, τα οποία είναι ντοκουμέντα αδιαμφισβήτητα. 
      Τα δύο συγκεκριμένα έργα είχαν, όπως ορθώς είπατε, ενταχθεί στο μέτρο 6.2 του ΕΠΠΕΡ το Φεβρουάριο του 2002, ένα μήνα προ των εκλογών. Παρατύπως, κυρία συνάδελφε!
      Στην ετήσια συνάντηση του Κοινοτικού Πλαισίου Στήριξης το Δεκέμβριο του 2003, η τότε πολιτική ηγεσία είχε εξουσιοδοτηθεί να συζητήσει με την Ευρωπαϊκή Επιτροπή τη διάθεση των πόρων του ΕΠΠΕΡ, στο πλαίσιο της επικείμενης αναθεώρησης του προγράμματος. 
      Η τότε πολιτική ηγεσία, αγνοώντας αυτό, προέβη σε πρόσκληση που αφορούσε έργα επεξεργασίας λυμάτων με φυσικές διεργασίες σε μικρούς οικισμούς ή οικισμούς με εποχικά κυμαινόμενο πληθυσμό. 
      Δηλαδή, κυρία συνάδελφε, όχι μόνο προέβη σε δέσμευση πόρων σε αντίθεση με τις απαιτήσεις της Ευρωπαϊκής Κοινότητας, αλλά ενέταξε –επαναλαμβάνω- παρατύπως στο πρόγραμμα τα δύο συγκεκριμένα έργα. 
      Αυτό προκύπτει από τον έλεγχο κανονικότητας που έγινε στην τρίτη πρόσκληση του μέτρου 6.2 που διενήργησε η αρμόδια υπηρεσία του ΕΠΠΕΡ. 
      Έχω εδώ και θα καταθέσω για τα Πρακτικά, κύριε Πρόεδρε...
      ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Δεν μας απαντάτε, όμως, πότε θα γίνει με βάση το δικό σας προγραμματισμό...
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Έχω εδώ την έκθεση ελέγχου της πρόσκλησης του συγκεκριμένου μέτρου του ΕΠΠΕΡ. Και επειδή υπάρχουν ακόμα πλάνες στην ατμόσφαιρα, επιτρέψτε μου να διαβάσω δύο έγγραφα –εκ των οποίων το ένα με ημερομηνία 3-2-2004 - από την Ειδική Υπηρεσία Συντονισμού της Εφαρμογής των Υπηρεσιακών Προγραμμάτων του Υπουργείου Οικονομίας και Οικονομικών προς τον τότε Γενικό Γραμματέα του ΥΠΕΧΩΔΕ, σύμφωνα με τα οποία –διαβάζω επί λέξει το κείμενο- «διατυπώνουμε αρνητική γνώμη για την ένταξη της πράξης: «Εγκατάστασης επεξεργασίας και διάθεσης λυμάτων Δήμου Μοιρών Ηρακλείου Κρήτης». 
      Το δεύτερο έγγραφο, με ημερομηνία 12-2-2004, πάλι από το Υπουργείο Οικονομίας και Οικονομικών προς τον τότε Γενικό Γραμματέα του ΥΠΕΧΩΔΕ, λέει «διατυπώνουμε αρνητική γνώμη για την ένταξη της πράξης: «Συλλογή, μεταφορά, επεξεργασία, διάθεση λυμάτων εντός των ορίων του Παλαιού Δήμου Γουβών». 
      Αυτή είναι η πραγματικότητα, κυρία συνάδελφε. 
      ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ: Δεν μας απαντήσατε πότε θα γίνουν. 
      Στο Ταμείο Συνοχής θα εγκριθούν; 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Επί ΠΑΣΟΚ διατυπώθηκαν αρνητικές γνώμες και δεν εντάχθηκαν τα δύο έργα στο ΕΠΠΕΡ. Δεν μπορούσαν να ενταχθούν. 
      Σε ό,τι αφορά τις επόμενες πράξεις μας, όπως ορθώς διαβάσατε, η αγωνία του ΥΠΕΧΩΔΕ είναι να προχωρήσουν τα συγκεκριμένα έργα. Αναγνωρίζουμε ότι στις δύο περιοχές της Κρήτης πρέπει όντως να κατασκευαστούν μονάδες βιολογικού καθαρισμού και ως ΥΠΕΧΩΔΕ κάνουμε ό,τι μπορούμε προς αυτήν την κατεύθυνση. 
      Καταθέτω για τα Πρακτικά τα σχετικά έγγραφα.
      Ευχαριστώ, κύριε Πρόεδρε. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ. Σταύρος Καλογιάννης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε υπουργέ. Κυρίες και κύριοι συνάδελφοι, εισερχόμαστε στο δεύτερο κύκλο των αναφορών και ερωτήσεων. 
      Υπάρχει μια μοναδική ερώτηση, είναι η με αριθμό 7541/8-2-2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την εφαρμογή της νέας Κοινής Οργάνωσης Αγοράς για το ελαιόλαδο. 
      Το ειδικότερο περιεχόμενο της ερώτησης του κ. Κεγκέρογλου έχει ως εξής:
      «Λίγους μήνες πριν την εφαρμογή της νέας Κοινής Οργάνωσης Αγοράς ελαιόλαδου δεν έχει ακόμα ολοκληρωθεί το ελαιοκομικό μητρώο. 
      Η χώρα μας έπρεπε να είχε ήδη άρτιο ελαιοκομικό μητρώο, αλλά και το μηχανισμό για την ενημέρωση και διατήρηση του. 
      Ο περίφημος διαγωνισμός για την ανάθεση του έργου διόρθωσης και ενημέρωσης του μητρώου έχει «κολλήσει». 
      Υπάρχουν πολλές αμφιβολίες για το αν προλάβουμε να είναι όλα έτοιμα μέχρι τον Ιούλιο, τότε που η χώρα μας θα πρέπει να καταθέσει το φάκελο στην Ευρωπαϊκή Ένωση.
      Επειδή η μη κατάρτιση του μητρώου θα δημιουργήσει προβλήματα στη διαδικασία χορήγησης της επιδότησης ελαιολάδου, ανεξάρτητα από την απόφαση που θα λάβει το Υπουργείο, για το ποσοστό αποσύνδεσης (60% έως 100%) της επιδότησης από την παραγωγή, ερωτάται ο κύριος Υπουργός τα εξής: 
      Πότε θα ολοκληρωθεί ο διαγωνισμός για την ανάθεση του έργου διόρθωσης και ενημέρωσης του ελαιοκομικού μητρώου και με ποιες διαδικασίες θα ολοκληρωθεί η κατάρτιση του ελαιοκομικού μητρώου; 
      Εάν μέχρι τον Ιούλιο δεν έχει ολοκληρωθεί το ελαιοκομικό μητρώο, με τι στοιχεία το Υπουργείο θα καταθέσει το φάκελό του στην Ευρωπαϊκή Ένωση;». 
      Ο Υφυπουργός κ. Κοντός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Η κατάρτιση των μητρώων, του ελαιοκομικού και του αμπελουργικού, είναι κάτι πολύ σημαντικό για την ελληνική γεωργία. Είναι κατά συνέπεια σκόπιμο να δούμε την ιστορία των μητρώων, έτσι ώστε να διαπιστώσουμε όλοι ποιος ευθύνεται για τη μη ολοκλήρωση της κατάρτισής τους. 
      Το έργο είχε ανατεθεί την περίοδο 1992-1993 με δόκιμες προδιαγραφές. Οι αναθέσεις, όμως, ανακλήθηκαν μετά την κυβερνητική αλλαγή του 1993 από την κυβέρνηση του ΠΑΣΟΚ.
    Το έργο, μετά από εννέα χρόνια αδράνειας της κυβέρνησης και μετά από απαίτηση της Ευρωπαϊκής Ένωσης, επαναπροκηρύχθηκε και ανατέθηκε με τη διαδικασία του κατεπείγοντος το 2001-2002. Οι προδιαγραφές όμως ήταν διαφορετικές, ο προϋπολογισμός του έργου μικρότερος κατά  50% τουλάχιστον και με την εννιαετή καθυστέρηση δεν υπήρχε πλέον ο απαιτούμενος χρόνος για τακτοποιήσεις και διορθώσεις πριν τεθεί σε ισχύ πρακτικά για την καταβολή των ενισχύσεων. 
    Το πρόγραμμα αυτό έγινε ακόμα πιο δύσκολο, διότι στην πλειοψηφία του ελληνικού χώρου δεν υπάρχει εθνικό κτηματολόγιο και είναι γνωστό ποιος ευθύνεται για τη μη κατάρτισή του. Η χώρα μας είχε την υποχρέωση να υποβάλει το μητρώο προς την Ευρωπαϊκή Ένωση από το Σεπτέμβριο του 2003. Αντί της υποβολής, όμως, η τότε πολιτική ηγεσία του Υπουργείου Γεωργίας προτίμησε να δηλώσει ότι η σύνταξη του μητρώου με δεκαπέντε χιλιάδες φωτοχάρτες και δεκαπέντε χιλιάδες διαγράμματα, καθώς και οι έλεγχοι των ενισχύσεων από δορυφορικές εικόνες είχαν ολοκληρωθεί. Δεν καταθέσαμε, δηλαδή, δηλώσαμε. 
    Η Κυβέρνηση της Νέας Δημοκρατίας βρέθηκε το Μάρτιο του 2004 στη δυσάρεστη θέση να έχει μεν δηλωθεί στην Ευρωπαϊκή Ένωση ότι το μητρώο καταρτίστηκε και γίνονται κάποιες μικροδιορθώσεις, προκειμένου να εξασφαλιστούν οι επιδοτήσεις, ενώ η αλήθεια ήταν ότι η σύνταξη συνεχιζόταν με πλήθος προβλημάτων, ορισμένα από τα οποία καθιστούσαν απαγορευτική την αξιοποίηση των μητρώων για την πληρωμή των επιδοτήσεων. 
    Με νέα, έντονη και ασφυκτική διαχείριση και τη δημιουργία ελεγκτικού μηχανισμού, καθώς και την ενεργοποίηση των νομαρχιακών επιτροπών που είχαν τεθεί στο περιθώριο, παρακολουθούμε διαρκώς την κατάρτιση του μητρώου. Παράλληλα πιστοποιήθηκε κατά το δυνατόν η συμμόρφωση των αναδόχων στις απαιτούμενες προδιαγραφές, ενώ πραγματοποιήθηκαν μεγάλες περικοπές στους αναδόχους της σύνταξης των μητρώων, λόγω των προβλημάτων που διαπιστώθηκαν κατά τους ελέγχους. 
    Στις περιπτώσεις όπου η ταυτοποίηση των παραγωγών ήταν αδύνατη λόγω λαθών, με πολιτική απόφαση η Κυβέρνηση αποδέχθηκε ως ορθές τις υπεύθυνες δηλώσεις τους και έτσι οι ελαιοπαραγωγοί εισέπραξαν τις επιδοτήσεις νωρίτερα από κάθε άλλη χρονιά. Παράλληλα, οι αποκλίσεις που εντοπίστηκαν στα μητρώα κατηγοριοποιούνται, ώστε να αντιμετωπιστούν το συντομότερο δυνατό και ανάλογα με το είδος τους ή από το Υπουργείο ή από τους τοπικούς φορείς ή από τους νέους αναδόχους που θα προκύψουν από το διαγωνισμό της ενημέρωσης των μητρώων, ο οποίος πρέπει να πούμε ότι βρίσκεται σε εξέλιξη και το κόστος του βαρύνει τον κρατικό προϋπολογισμό. 
    Στον εν λόγω διαγωνισμό υπήρξε κάποια καθυστέρηση λόγω ασφαλιστικών μέτρων που κατατέθηκαν από συμπράττοντα γραφεία. Ήδη έχει εκδοθεί απόφαση από το Συμβούλιο της Επικρατείας και ο διαγωνισμός συνεχίζεται κανονικά. Πρέπει να πούμε ότι οι παραγωγοί που είναι εγγεγραμμένοι στα παραπάνω μητρώα ή έχουν υποβάλει αίτηση τροποποίησης ή νέας εγγραφής στο πλαίσιο της ενημέρωσης των μητρώων έχουν κατοχυρώσει όλα τα δικαιώματα συμμετοχής τους σε κοινοτικά προγράμματα και ενισχύσεις που αφορούν στις εν λόγω καλλιέργειες με την επιφύλαξη της επεξεργασίας των δηλώσεών τους, όπως αναφέρεται παραπάνω. 
    Απ’ αυτά που είπα συνάγεται ότι ενώ θα μπορούσαμε να είχαμε και ελαιοκομικό και αμπελουργικό μητρώο από τη δεκαετία του 1990, δυστυχώς, σήμερα προχωρούμε σε νέες διορθώσεις, προσπαθούμε να καλύψουμε τα μεγάλα κενά που υπήρξαν, διότι όπως φαίνεται, ακέραια την ευθύνη την έχουν οι κυβερνήσεις του ΠΑΣΟΚ που επί τόσα χρόνια κυβέρνησαν τη χώρα. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
    Ο κ. Κεγκέρογλου έχει το λόγο. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
    Κύριε Υπουργέ, παραλάβατε ένα μητρώο στη φάση πράγματι της διόρθωσης, στη φάση των ενστάσεων και οφείλατε ως πολιτική ηγεσία και ως Υπουργείο να φροντίσετε για να ολοκληρωθεί. Άλλωστε αυτό είναι αρμοδιότητα του Υπουργείου και έπρεπε να το κάνετε. Πρέπει, όμως, να γίνει μέσα στους χρόνους για να μη δημιουργηθούν παραπάνω προβλήματα. 
    Για την εφαρμογή, όμως, της νέας ΚΑΠ υπάρχει πλήρης σύγχυση στον κόσμο και λόγω της μη έγκυρης ενημέρωσης, αλλά κυρίως, λόγω της μεγάλης καθυστέρησης του Υπουργείου να ανακοινώσει αποφάσεις. Αυτή η καθυστέρηση και όλα τα υπόλοιπα δεν δημιουργούν προϋποθέσεις, ούτως ώστε να μη χαθούν επιδοτήσεις για τους παραγωγούς. 
    Συγκεκριμένα από 1-1-2005 ισχύει η κοινή υπουργική απόφαση που έχετε υπογράψει για την πολλαπλή συμμόρφωση. Υπάρχει ενημέρωση των παραγωγών γι’ αυτό το θέμα; Έχει γίνει τίποτα; Δεν υπάρχει κίνδυνος να χαθούν επιδοτήσεις με τον τρόπο με τον οποίο χειρίζεστε το θέμα; Ποιος φορέας θα δίνει το πιστοποιητικό για την πολλαπλή συμμόρφωση; Είναι Απρίλιος του 2005 και δεν έχουν ενημερωθεί μέχρι τώρα οι ελαιοπαραγωγοί με την ατομική ειδοποίηση, όπως έχετε υποχρέωση, για τα ατομικά δικαιώματα που έχουν. 
      Πότε θα γίνει ο προσωρινός καθορισμός των ενισχύσεων που δικαιούται ο κάθε ελαιοπαραγωγός; Πότε θα γίνουν οι ενστάσεις που πρέπει να ακολουθήσουν αυτόν τον καθορισμό; 
      Αφού επιλέξατε τον ατομικό προσδιορισμό καθορισμό των δικαιωμάτων και όχι τον περιφερειακό, είναι εύλογο να σας ρωτήσω με ποιο τρόπο θα αρθεί η αδικία για αυτούς τους παραγωγούς που τα χρόνια αναφοράς, δηλαδή από το 1999 μέχρι το 2002, είχαν ζημιές λόγω καιρικών φαινομένων; Ποια στοιχεία θα χρησιμοποιήσετε για την ελαιοκαλλιέργεια του έτους 1999 που δεν είχε αρχίσει ακόμα η λειτουργία του ΟΠΕΚΕΠΕ; 
      Η μείωση των επιδοτήσεων και λόγω Ευρωπαϊκής Ένωσης, αλλά και λόγω του 3% για το εθνικό αποθεματικό και λόγω του 10% που μπορεί να φθάσει η ενδεχόμενη μείωση για τα μέτρα, για την ποιότητα και το εμπόριο δίνουν μία μείωση που μπορεί να φτάσει το 18% και θα προσδιορισθεί, ακριβώς αφού ληφθούν οι αποφάσεις. Πότε θα ληφθούν αυτές οι αποφάσεις από το Υπουργείο για να είναι ενήμερος ο παραγωγός για το τι θα χάσει τελικά από την επιδότηση ή για το τι θα διασφαλίσει, αν το πάρουμε από τη θετική πλευρά; 
      Έρχομαι στο θέμα της ενιαίας αποσυνδεδεμένης ενίσχυσης, για την οποία δεν έχετε ανακοινώσει το ποσοστό αποσύνδεσης ή το ποσοστό σύνδεσης. Η ΠΑΣΕΓΕΣ απάντησε και ζητά την 100% αποσύνδεση από την παραγωγή. Το Υπουργείο τον Ιούλιο οφείλει να ενημερώσει την Ευρωπαϊκή Ένωση για αυτό το ποσοστό. Πείτε μας σήμερα: Έχετε πάρει αυτές τις αποφάσεις ή δεν είσθε έτοιμοι ακόμα; Και για αυτήν την απόφαση ακολουθεί η χαρακτηριστική καθυστέρηση, όπως και για όλα τα θέματα που αφορούν την υλοποίηση της Κοινής Αγροτικής Πολιτικής; 
      Ευχαριστώ πολύ.
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Κύριε Πρόεδρε, κύριοι συνάδελφοι, χαίρομαι κατ’ αρχάς γιατί ο συνάδελφος παραδέχθηκε ότι ο φάκελος με τα μητρώα που παραλάβαμε είχε πολλά κενά, πολλές παραλείψεις και πολλά λάθη. Πάντως, ολοκληρωμένα μητρώα δεν παραλάβαμε. Ακόμα, χαίρομαι που παραδέχθηκε ότι γίνεται μία καλή προσπάθεια, έτσι ώστε να ολοκληρωθούν τα μητρώα το ταχύτερο δυνατόν.
      Επίσης, θα ήθελα να πω κάτι άλλο που αφορά τον αγροτικό κόσμο της χώρας. Για το μητρώο των αγροτών, που είναι ένα μείζον θέμα και το οποίο θα μας δώσει τη δυνατότητα να ενισχύσουμε αυτούς που ασχολούνται κατά κύριο λόγο με τη γεωργία, είχε μπει η πίστωση στο Γ΄ Κοινοτικό Πλαίσιο Στήριξης, αλλά ούτε καν την άγγιξαν. 
      Σας λέω, λοιπόν, ότι έχουν προκηρυχθεί όλοι οι διαγωνισμοί, προχωρούμε και σε σύντομο χρονικό διάστημα η χώρα θα έχει ένα σύγχρονο, ευρωπαϊκό μητρώο αγροτών, έτσι ώστε να μας δοθεί η δυνατότητα να στηρίξουμε αυτούς που κατά κύριο επάγγελμα ασχολούνται με τη γεωργία.
      Ο κύριος συνάδελφος αναφέρθηκε στη νέα Κοινή Αγροτική Πολιτική. Σας λέω ότι ουδεμία καθυστέρηση υπάρχει, αλλά γίνεται μία πολύ μεγάλη προσπάθεια σε όλη τη χώρα για να ενημερωθούν οι αγρότες. 
      Όσο δε για την καθυστέρηση που λέει ότι δεν έχουμε ακόμα αναφερθεί στα ποσοστά αποσύνδεσης, πρέπει να πούμε ότι πρόσφατα η ΠΑΣΕΓΕΣ μας έδωσε τη δική της θέση. 
      Όσον αφορά τον καπνό, ακόμα στην Ευρωπαϊκή Ένωση δεν έχει ξεκαθαριστεί τι θα συμβεί με τους εφαρμοστικούς κανονισμούς. 
      Συνεπώς περιμένουμε να πάρουμε τις οριστικές θέσεις της Ευρωπαϊκής Ένωσης, έτσι ώστε να κάνουμε γνωστές και εμείς τις δικές μας θέσεις, θέσεις υπεύθυνες οι οποίες θα στηρίξουν την προσπάθεια που θα κάνουν οι Έλληνες αγρότες για τις επιδοτήσεις από το 2007 μέχρι το 2013, τις οποίες εξασφάλισε η Κυβέρνηση της Νέας Δημοκρατίας με την προσπάθεια που έκανε και ο ίδιος ο Πρωθυπουργός, αλλά και ο κ. Τσιτουρίδης μαζί με τον κ. Μπασιάκο. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων. 
      Πριν εισέλθουμε στην ημερήσια διάταξη της νομοθετικής εργασίας, πρέπει να σας ανακοινώσω ότι στις 19.00΄ θα κάνουμε ονομαστική ψηφοφορία για την επικύρωση ή μη του Ευρωπαϊκού Συντάγματος. Για οικονομία του χρόνου θα ξεκινήσουμε τη νομοθετική εργασία και στη συνέχεια θα προχωρήσουμε στη συμπληρωματική ημερήσια διάταξη με ονομαστική ψηφοφορία. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
    ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών 
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
      Το νομοσχέδιο θα συζητηθεί κατά την αποψινή συνεδρίαση.
      Υπουργείου Αγροτικής Ανάπτυξης και Τροφίμων
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου τροποποίησης της Ευρωπαϊκής Σύμβασης για την προστασία των σπονδυλωτών ζώων που χρησιμοποιούνται για πειραματικούς και άλλους επιστημονικούς σκοπούς».
	Η Σύμβαση αυτή ψηφίστηκε στη Διαρκή Επιτροπή ομόφωνα.
	Ερωτάται το Σώμα: Γίνεται δεκτό το νομοσχέδιο;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείο Αγροτικής Ανάπτυξης και Τροφίμων: «Κύρωση του Πρωτοκόλλου τροποποίησης της Ευρωπαϊκής Σύμβασης για την προστασία των σπονδυλωτών ζώων που χρησιμοποιούνται για πειραματικούς και άλλους επιστημονικούς σκοπούς» έγινε δεκτό ομοφώνως σε μόνη συζήτηση επί της αρχής, των άρθρων και στο σύνολο και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)

      ΠΡΟΕΔΡΕΥΩΝ (Σωτήρης Χατζηγάκης): Υπουργείου Αγροτικής Ανάπτυξης και Τροφίμων
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές».
	Η Σύμβαση αυτή ψηφίστηκε στη Διαρκή Επιτροπή ομόφωνα.
	Ερωτάται το Σώμα: Γίνεται δεκτό το νομοσχέδιο;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων «Κύρωση της Ευρωπαϊκής Σύμβασης για την προστασία των ζώων κατά τις διεθνείς μεταφορές» έγινε δεκτό ομοφώνως σε μόνη συζήτηση επί της αρχής, των άρθρων και στο σύνολο και έχει ως εξής:

(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      
      ΠΡΟΕΔΡΕΥΩΝ (Σωτήρης Χατζηγάκης): Υπουργείου Εσωτερικών, Δημόσιας Διοίκησης και Αποκέντρωσης
	Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνο-Τουρκικής Εφεδρικής Μονάδας αντιμετώπισης καταστροφών».
	Η Σύμβαση αυτή ψηφίστηκε στη Διαρκή Επιτροπή ομόφωνα.
	Ερωτάται το Σώμα: Γίνεται δεκτό το νομοσχέδιο;
	ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
	ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης: «Κύρωση του Πρωτοκόλλου μεταξύ της Ελληνικής Δημοκρατίας και της Δημοκρατίας της Τουρκίας για τη σύσταση Μεικτής Ελληνο-Τουρκικής Εφεδρικής Μονάδας αντιμετώπισης καταστροφών» έγινε δεκτό κατ’ αρχήν, κατ’ άρθρο και στο σύνολο ομοφώνως, και έχει ως εξής:
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)

      ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
	Εισερχόμαστε στο νομοσχέδιο του Υπουργείου Οικονομίας και Οικονομικών.
	Μόνη συζήτηση επί της αρχής, των άρθρων και του συνόλου του σχεδίου νόμου: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
	Κυρίες και κύριοι συνάδελφοι, η Διάσκεψη των Προέδρων αποφάσισε στη συνεδρίασή της της 7ης Απριλίου 2005 να διατεθούν για τη συζήτηση του νομοσχεδίου αυτού δύο έως τρεις συνεδριάσεις. Επίσης συμφώνησε, εφόσον ολοκληρωθεί η συζήτηση σε δύο συνεδριάσεις, την Πέμπτη 21 Απριλίου 2005 να συζητηθεί επερώτηση προς τον Υπουργό Εσωτερικών, Δημόσιας Διοίκησης και Αποκέντρωσης για τη γραφειοκρατία και στη συνέχεια η Βουλή να διακόψει τις εργασίες της για τις εορτές του Πάσχα. Σ’ αυτήν την περίπτωση δεν θα πραγματοποιηθεί η προγραμματισθείσα συνεδρίαση κοινοβουλευτικού ελέγχου της Παρασκευής.
	Προτείνω σήμερα να ολοκληρωθεί η συζήτηση επί της αρχής και να ψηφιστεί το νομοσχέδιο επί της αρχής και η αυριανή συνεδρίαση να διατεθεί για τη συζήτηση και την ψήφιση των άρθρων και των τροπολογιών παρατείνοντας τη συνεδρίαση για όσο χρόνο χρειαστεί.
	Κυρίες και κύριοι συνάδελφοι, συμφωνεί το Σώμα;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Σωτήρης Χατζηγάκης): Το Σώμα συμφώνησε ομοφώνως, επομένως η συζήτηση του νομοσχεδίου θα ολοκληρωθεί αύριο.
	Προχωρούμε στη συζήτηση του νομοσχεδίου. Το λόγο έχει ο εισηγητής της Πλειοψηφίας κ. Αγοραστός.
	ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, η χώρα τελεί υπό την πίεση ενός όγκου προβλημάτων που συνθέτουν σήμερα την πραγματικότητα, συσσωρευμένα λάθη παρελθοντικής κυβερνητικής διαχείρισης και κρίσιμες καθυστερήσεις δεκαετιών, οικονομική αδυναμία, υπερχρέωση, ακριβό κράτος χαμηλής απόδοσης, χρηματιστηριακή καθίζηση. 
	Χαρακτηριστική είναι η επισήμανση του Διεθνούς Νομισματικού Ταμείου. Παλιές «αμαρτίες» καλούν την Κυβέρνηση να πάρει διορθωτικά μέτρα. Χαρακτηριστικότερο είναι το πόρισμα της Διεθνούς Διαφάνειας για τον Έλληνα πολίτη. Η ματιά των ξένων στην ελληνική διαπλοκή είναι η επιβεβαίωση του αυτονόητου. 
      Το αίτημα της διαφάνειας είναι διάχυτο στην κοινωνία. Υπάρχει μείζον πρόβλημα καθημερινής διαφθοράς και είναι αυτή που ενοχλεί και που προσβάλλει τον πολίτη. Υπάρχει και σοβαρό πρόβλημα ισχυρών ομάδων επιρροής. Η διαπλοκή και η διαφθορά σπαταλούν πόρους, «δηλητηριάζουν» την κοινωνία, διαστρέφουν το πολιτικό σύστημα, καταργούν το κράτος δικαίου και πάνω απ’ όλα υπονομεύουν την εμπιστοσύνη των πολιτών στις δυνάμεις τους, αφού άλλες δυνάμεις καθορίζουν τη μοίρα των προσπαθειών τους.
    Η Κυβέρνηση, κυρίες και κύριοι συνάδελφοι, βρίσκεται μπροστά στη σκληρή πραγματικότητα και ακολουθεί πολιτική για τη βελτίωση των εθνικών, οικονομικών και κοινωνικών πραγμάτων. Στρατηγικός στόχος της Κυβέρνησης είναι να διαμορφωθούν οι συνθήκες που διασφαλίζουν σταδιακά αλλά σταθερά την πλήρη ανταπόκριση του κράτους στις βασικές του υποχρεώσεις. Αυτό είναι το διαρκές αίτημα των πολιτών. Αυτό είναι το κεντρικό διακύβευμα για μια σύγχρονη Ελλάδα στην Ευρώπη και στον κόσμο. 
    Κυρίες και κύριοι συνάδελφοι, το ελληνικό χρηματιστήριο στη συνείδηση του μέσου πολίτη είναι ένας θεσμός απαξιωμένος με το 75% του οικονομικώς ενεργού πληθυσμού της χώρας να έχει χάσει εντελώς την εμπιστοσύνη του. Στη συλλογική συνείδηση έχει ταυτιστεί με την αθέμιτη κερδοσκοπία, με τα παιχνίδια των ολίγων εις βάρος των πολλών, με τη μεγαλύτερη αναδιανομή εισοδήματος που έγινε τις τελευταίες δεκαετίες στην Ελλάδα, με τα περίφημα προεκλογικά σποτ του ΠΑΣΟΚ στις εκλογές του ’99 και του 2000. 
    Η πορεία του δείκτη του χρηματιστηρίου δεν μπορεί να εντάσσεται στις μικροκομματικές σκοπιμότητες. Σε καμιά αναπτυγμένη χώρα του κόσμου δεν υπήρξε ούτε υπάρχει προεκλογική διαφήμιση για την πορεία των χρηματαγορών. Μόνο στη δήθεν ισχυρή Ελλάδα των κυβερνήσεων του ΠΑΣΟΚ έγινε αυτό. Και αυτό αποτελεί μια από τις μελανότερες σελίδες των χρόνων που άσκησε την εξουσία. 
    Αγαπητοί συνάδελφοι, η κρίση του 1999 παρουσιάζει μια μοναδικότητα δεδομένου ότι η στρέβλωση της χρηματιστηριακής αγοράς προήλθε όχι μόνο ως αποτέλεσμα χειραγώγησης από ιδιώτες, επιτήδειους επενδυτές, επιχειρηματίες, χρηματιστές αλλά και ποικιλόμορφων κυβερνητικών παρεμβάσεων στην ελεύθερη λειτουργία της κεφαλαιαγοράς. 
    Ο κυβερνητικός παρεμβατισμός εκδηλώθηκε με δυο τρόπους. Κατά πρώτον μέσω δηλώσεων σημαινόντων κυβερνητικών παραγόντων και εν συνεχεία μέσω της χρησιμοποίησης των κρατικών χαρτοφυλακίων για τη διαμόρφωση της εκάστοτε επιθυμητής πλην όμως πλασματικής εικόνας σχετικά με την πορεία της χρηματιστηριακής αγοράς. 
    Η τότε κυβέρνηση ωθούσε όλους τους Έλληνες πολίτες σε μια διαφανή και ήδη εκτός ελέγχου αγορά. Με άλλα   λόγια προκειμένου να εξυπηρετήσει στενούς πολιτικούς σκοπούς η κυβερνητική παρέμβαση απέβλεπε συνειδητά ή ασυνείδητα, άμεσα ή έμμεσα στο να πείσει τους επενδυτές ότι χάρη στη κυβερνητική πολιτική το ελληνικό χρηματιστήριο έχει μετατραπεί σε ένα σύγχρονο Ελντοράντο όπου όλοι κερδίζουν και κανείς δεν χάνει. 
    Θα σας ενθυμήσω τις αναφορές κορυφαίων στελεχών και Υπουργών. Το 1999 ο τότε Υπουργός Εθνικής Οικονομίας εμφανιζόταν σίγουρος ότι η πορεία του χρηματιστηρίου με βάση τις εξελίξεις στην οικονομία θα είναι ανοδική, εφημερίδα «ΤΑ ΝΕΑ» στις 21.5.99. Λίγες μέρες αργότερα ο ίδιος Υπουργός δήλωνε ότι το κόμμα του χρηματιστηρίου πάει κανόνι και ότι και να λένε ψηφίζει ΠΑΣΟΚ, «ΕΛΕΥΘΕΡΟΤΥΠΙΑ» και «ΤΑ ΝΕΑ» στις 3.6.1999. 
    Από την πλευρά του ο τότε Υπουργός Περιβάλλοντος και Δημοσίων Έργων τόνιζε ότι ένα εκατομμύριο επενδυτές όπως και όλοι οι Έλληνες ξέρουν ότι οι μετοχές έχουν αξία γι’ αυτό και δεν θέλουν πειράματα και παιχνίδια, εφημερίδα «ΤΑ ΝΕΑ» 9.6.1999. Μετά τον τραγικό σεισμό του Σεπτεμβρίου του 1999 επανήλθε ο τότε Υπουργός Εθνικής Οικονομίας μιλώντας με βεβαιότητα ότι σε καμιά περίπτωση δεν πρόκειται να πληγεί το ελληνικό χρηματιστήριο, αφού αυτό αντανακλά τις δυναμικές επιδόσεις της ελληνικής οικονομίας, εφημερίδα «ΕΛΕΥΘΕΡΟΤΥΠΙΑ» 9.9.1999. Ενώ και ο ίδιος ο Πρωθυπουργός διαβεβαίωνε ότι το ελληνικό χρηματιστήριο έχει θετική και σίγουρη προοπτική, γιατί αυτή είναι η πραγματικότητα και η προοπτική της ελληνικής οικονομίας, εφημερίδα «ΤΟ ΕΘΝΟΣ» 16.3.2000.
    Κυρίες και κύριοι συνάδελφοι, ποια είναι εν συντομία τα διδάγματα της χρηματιστηριακής κρίσης του 1999;
      Κατ’ αρχήν κατέστη φανερό ότι ο κυβερνητικός και γενικότερα πολιτικός παρεμβατισμός στην ελεύθερη λειτουργία της κεφαλαιαγοράς μόνο στρεβλώσεις μπορεί να δημιουργήσει, βλάπτοντας την αξιοπιστία της και υπονομεύοντας το θεσμικό της ρόλο.
      Δεύτερον, ανεδείχθησαν οι αδυναμίες του εποπτικού συστήματος της ελληνικής κεφαλαιαγοράς.
      Η τότε κυβέρνηση αφού προσπάθησε να χειραγωγήσει την αγορά με όλα τα πρόσφορα μέσα, εν συνεχεία, όταν διαπίστωσε ότι η κατάσταση ξέφυγε από τον έλεγχό της και ότι η αγορά ακολουθούσε τη δική της πορεία, άρχισε να φαντάζεται υπονομευτές και να αναζητεί εξιλαστήρια θύματα, προσπαθώντας να μεταθέσει τις ευθύνες. Η κυβερνητική ανευθυνότητα έφθασε στο αποκορύφωμά της με δηλώσεις κυβερνητικών στελεχών, τα οποία απευθυνόμενα στο επενδυτικό κοινό δήλωναν ότι καθένας είναι υπεύθυνος για τις επενδυτικές του επιλογές και ότι το χρηματιστηριακό παιγνίδι έχει τα πάνω και τα κάτω του.
      Αυτή ήταν η επίσημη απάντηση μιας πολιτικής ηγεσίας απέναντι στις χιλιάδες των επενδυτών που έχασαν τις αποταμιεύσεις μιας ζωής και εκείνων που περιμένουν ακόμη εγκλωβισμένοι. Αυτή ήταν η επίσημη απάντηση μιας πολιτικής ηγεσίας, που όσο αυτό εξυπηρετούσε τις πολιτικές της σκοπιμότητες, παρουσίαζε κάθε χρηματιστηριακή επένδυση ως σίγουρα κερδοφόρα. Αυτή ήταν η επίσημη απάντηση μιας πολιτικής ηγεσίας, που αφού χρησιμοποίησε τα πλήθη των νεοεπενδυτών για να δημιουργήσει το περίφημο «κόμμα του χρηματιστηρίου» ως εφαλτήριο της προεκλογικής της εκστρατείας, στη συνέχεια τους εγκατέλειψε σφυρίζοντας αδιάφορα και δηλώνοντας ότι δεν γνωρίζει τίποτα για το έγκλημα. Αυτή ήταν η επίσημη θέση μιας πολιτικής ηγεσίας που υποδυόταν το ρόλο εγγυητή της «χρηματιστηριακής άνοιξης» αλλά αδιαφόρησε τελικώς για το χρηματιστηριακό χειμώνα.
      Κυρίες και κύριοι συνάδελφοι, συζητάμε ένα νόμο. Αν ένας τέτοιος νόμος ίσχυε την περίοδο 1999-2000 και εφαρμοζόταν σωστά, δεν θα υπήρχε καμιά περίπτωση να είχαμε τα κρούσματα που είχαμε εκείνη την περίοδο. Δεν θα είχαμε κρούσματα τα οποία έχουν συνέχεια στη σημερινή επιχειρηματική ζωή και επιβαρύνουν όχι μόνο το δημόσιο προϋπολογισμό αλλά και τους ισολογισμούς των τραπεζών και οδηγούν ακόμη σε αυτοκτονίες, σε πτωχεύσεις αλλά και στη φυλακή πολλούς ανθρώπους. 
      Δεν θα είχαμε την περίπτωση της περιβόητης ΔΕΚΑ, όπου μέσα σε ελάχιστο χρονικό διάστημα ξόδεψε 250.000.000.000 για να στηρίξει το δείκτη του χρηματιστηρίου και στήριξε ορισμένες μετοχές.
      Εμείς, κυρίες και κύριοι συνάδελφοι, με αυτό το νομοσχέδιο που φέρνουμε σήμερα στην Ολομέλεια στοχεύουμε στην ενίσχυση της αξιοπιστίας της κεφαλαιαγοράς και στη δημιουργία ενός σύγχρονου, αποτελεσματικού και λειτουργικού πλαισίου για την κεφαλαιαγορά, που θα ενσωματώνει βεβαίως το εσωτερικό δίκαιο στις ρυθμίσεις της κοινοτικής οδηγίας.
      Βέβαια μπορεί να ακουστεί ότι το νομοσχέδιο αυτό ήταν έτοιμο αλλά δυστυχώς θα σας θυμίσω την εισηγητική έκθεση του Δεκεμβρίου του 2003, όπου αναφέρει  ότι «το σχέδιο της οδηγίας προέβλεπε υποχρεώσεις των κρατών-μελών για τη θέσπιση των ποινικών διατάξεων για την καταστολή της κατάχρησης της αγοράς». Η σχετική πρόβλεψη, όμως, απαλείφθηκε για τις ποινικές διατάξεις κατά τη συζήτηση και ψήφιση του τελικού κειμένου της οδηγίας, γι’ αυτό και αποσύρατε το νομοσχέδιο. 
      Κυρίες και κύριοι συνάδελφοι, φέρνουμε το παρόν νομοσχέδιο εισάγοντας παράλληλα μια ολοκληρωμένη σειρά πλεονεκτικών μέτρων που στόχο έχουν την ενίσχυση της ορθής, έγκαιρης και επαρκούς πληροφόρησης του επενδυτικού κοινού. Αυτό θα συμβάλει στην ενίσχυση της διαφάνειας της αγοράς και θα συμβάλει στην αποτροπή φαινομένων κατάχρησης προνομιακών πληροφοριών και βεβαίως χειραγώγησης της αγοράς. 
      Προσδιορίζονται με σαφήνεια οι έννοιες της χειραγώγησης της αγοράς, όπως χειραγώγηση μέσω συναλλαγών ή εντολών για διενέργεια συναλλαγών, χειραγώγηση μέσω της διάδοσης ψευδών ή παραπλανητικών πληροφοριών, εντολές για συναλλαγές που χρησιμοποιούνται παραπλανητικές μεθοδεύσεις ή τεχνάσματα. Έτσι ορίζεται με πολύ μεγάλη ακρίβεια η έννοια της χειραγώγησης της αγοράς.
      Με το νέο θεσμικό πλαίσιο δεν απαιτείται η ύπαρξη πρόθεσης από τον παραβάτη σε περίπτωση χειραγώγησης μέσω συναλλαγών ή σχετικών εντολών.
    Η πρόθεση δεν είναι πια προαπαιτούμενο αλλά δίνεται βέβαια η δυνατότητα άμυνας στον παραβάτη να αποδείξει ότι οι συναλλαγές που διενεργήθησαν, έγιναν για θεμιτούς λόγους. Στην περίπτωση που έχουμε χειραγώγηση μέσω της διάδοσης ψευδών ή παραπλανητικών πληροφοριών, απαιτείται απόδειξη ότι ο διαδίδων γνώριζε ή όφειλε να γνωρίζει τον ψευδή ή παραπλανητικό χαρακτήρα των πληροφοριών. 
    Προληπτικό χαρακτήρα έχουν εξάλλου και οι προβλεπόμενες αναλυτικές ρυθμίσεις για την καταγραφή αλλά και την αρχειοθέτηση των εντολών που λαμβάνουν τα πρόσωπα που διαμεσολαβούν κατ’ επάγγελμα στη διενέργεια συναλλαγών. Αναφορικά με την κατάχρηση προνομιακών πληροφοριών, το νομοσχέδιο αναφέρεται σε προνομιακές και όχι εμπιστευτικές πληροφορίες. Έτσι διευρύνεται το πεδίο εφαρμογής της απαγόρευσης και ως προς τα πρόσωπα και ως προς τις πληροφορίες που καλύπτονται από την απαγόρευση. 
    Παράλληλα, θεσπίζεται η υποχρέωση κατάρτισης καταλόγου με τα πρόσωπα που απασχολούνται από εισηγμένες επιχειρήσεις και τα οποία έχουν πρόσβαση σε προνομιακές πληροφορίες.
    Επίσης, θεσπίζεται η υποχρέωση δημοσιοποίησης όλων ανεξαιρέτως των συναλλαγών που πραγματοποιούνται από πρόσωπα ασκούντα διευθυντικά καθήκοντα ή διευθυντικά καθήκοντα σε εισηγμένες επιχειρήσεις, καθώς και από πρόσωπα που έχουν στενό δεσμό με τις τελευταίες.
    Εξορθολογίζονται οι διοικητικές κυρώσεις που προβλέπονταν από την υφιστάμενη νομοθεσία. Στην προσπάθεια που κάνουμε για να προστατεύσουμε όσο το δυνατόν αποτελεσματικότερα το επενδυτικό κοινό από φαινόμενα κατάχρησης αγοράς και να ενισχύσουμε τη διαφάνεια της κεφαλαιαγοράς, προσαρμόζουμε και κωδικοποιούμε τις υφιστάμενες ποινικές διατάξεις για τα αδικήματα της κατάχρησης προνομιακών πληροφοριών και χειραγώγησης της αγοράς και προβλέπουμε την εξέταση των σχετικών υποθέσεων από εισαγγελέα εφετών.
    Το νομοσχέδιο, όπως παρουσιάζεται σήμερα, είναι αποτέλεσμα της διαβούλευσης που κάναμε με τους κοινωνικούς φορείς. Έχουν ληφθεί υπ΄ όψιν οι παρατηρήσεις τους. Ακούσαμε όλες τις απόψεις και σε σχέση με το αρχικό σχέδιο έχουν γίνει τροποποιήσεις, προκειμένου να ληφθούν υπ΄όψιν οι παρατηρήσεις των φορέων.
    Επίσης έχει προβλεφθεί αναλυτική διαδικασία για τις κατασχέσεις και τη λήψη καταθέσεων. Και αναφορικά με τη μαγνητοφώνηση των εντολών, υπογραμμίζεται ότι προβλέπεται η εξασφάλιση των προσωπικών δεδομένων των εντολέων. 
    Στις διοικητικές κυρώσεις έχει γίνει ορθολογίκευση των ανωτάτων ορίων, ενώ το ποινικό αδίκημα για τη χειραγώγηση έχει επαναδιατυπωθεί, ώστε να υπάρχει διαφοροποίηση από τη διοικητική παράβαση.
    Θεωρούμε ότι με το νομοσχέδιο αυτό αλλά και με το επόμενο νομοσχέδιο που θα φέρουμε, ολοκληρώνουμε αυτόν τον κύκλο των θεσμικών παρεμβάσεων στην κεφαλαιαγορά, ώστε να ενισχυθεί η αξιοπιστία της και η προστασία των επενδυτών και να μπορέσει η κεφαλαιαγορά να λειτουργήσει με τους όρους και τις προϋποθέσεις που λειτουργούν όλες οι αναπτυγμένες κεφαλαιαγορές. Να μπορέσει η κεφαλαιαγορά να λειτουργήσει όχι μέσα σε ένα αυστηρό νομικό πλαίσιο ελέγχου από την Επιτροπή Κεφαλαιαγοράς, γιατί αυτός δεν είναι ο στόχος μας. Ο στόχος μας είναι να υπάρξει, όπου είναι δυνατόν, μεγαλύτερη ελευθερία στις συναλλαγές. Θέλουμε η ρύθμιση να είναι λογική, να είναι αποτελεσματική, να λειτουργεί η αγορά όπως πρέπει, ώστε να παίζει το ρόλο της, να κάνει την κατανομή κεφαλαίων στις καλύτερες επιχειρήσεις και παράλληλα να προστατεύονται οι μικροεπενδυτές και να μην υπάρχει αυτή η διαφοροποίηση μεταξύ επενδυτών που έχουν πρόσβαση σε εμπιστευτικές πληροφορίες και των υπολοίπων. 
    Κυρίες και κύριοι συνάδελφοι, προσπαθούμε να δημιουργήσουμε μια καλά λειτουργούσα αγορά με τον άριστο βαθμό εποπτείας, με έγκαιρη και έγκυρη πληροφόρηση στον επενδυτή. Εμείς γνωρίζουμε ότι απαιτείται χρόνος. Όμως η νέα διακυβέρνηση διασφαλίζει τη διαφάνεια στη χρηματαγορά και παίρνει τα απαιτούμενα μέτρα, ούτως ώστε να αποκαταστήσει την εμπιστοσύνη του επενδυτικού κοινού. Προχωρούμε με αποφασιστικότητα, αταλάντευτα, χωρίς συμβιβασμούς. 
    Κύριοι συνάδελφοι, πρέπει όλοι μας να αντιληφθούμε ότι στις 7 του Μάρτη έκλεισε οριστικά ο χρονικός κύκλος των συστηματικών παρακάμψεων της αλήθειας, της ανέμελης διαχείρισης των δημοσίων πόρων, των εύκολων δανεισμών, των θολών ιδεολογημάτων και της καλλιέργειας φαντασιώσεων στους κόλπους της κοινωνίας. Προχωρούμε σταθερά, αταλάντευτα στα πεδία της πραγματικής πολιτικής, στην ουσία της πολιτικής προς όφελος όλων των πολιτών. Σας ευχαριστώ. 
    (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Αγοραστέ.
     Το λόγο έχει ο κ. Μακρυπίδης.
     Κυρίες και κύριοι συνάδελφοι, μετά τον κ. Μακρυπίδη, θα αρχίσει η ονομαστική ψηφοφορία.
     Ορίστε, κύριε Μακρυπίδη.
     ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, με καθυστέρηση ενός χρόνου και χωρίς να έχει θεσπιστεί το παραμικρό στον ευαίσθητο χώρο της κεφαλαιαγοράς και του χρηματιστηρίου η Κυβέρνηση της Νέας Δημοκρατίας φέρνει προς ψήφιση το συγκεκριμένο νομοσχέδιο, που αποτελεί υποχρέωση τελικά για ενσωμάτωση του κοινοτικού δικαίου στο εθνικό μας δίκαιο. Μέσα από τις διατάξεις του νομοσχεδίου ενσωματώνεται η ελληνική έννομη τάξη, η οδηγία 2003/6 του Ευρωπαϊκού Κοινοβουλίου και του Συμβουλίου 28.1.2003, προκειμένου να αντιμετωπιστούν μία σειρά από προβλήματα της κεφαλαιαγοράς που σχετίζονται με την προνομιακή πληροφόρηση και τη χειραγώγηση της αγοράς προσβλέποντας όντως στην ενίσχυση της Επιτροπής Κεφαλαιαγοράς με την υιοθέτηση προληπτικών αλλά και κατασταλτικών μέτρων μέσω της επιβολής διοικητικών και ποινικών κυρώσεων. Η οδηγία αυτή είναι απόρροια ενός ουσιαστικού διαλόγου, σε ευρωπαϊκό όμως επίπεδο, για την υιοθέτηση ενός αποτελεσματικού θεσμικού πλαισίου προστασίας των επενδυτών και αποκατάστασης της αξιοπιστίας των χρηματιστηριακών αγορών με τα προβλήματα που είχαν δημιουργηθεί το 1999 και 2001 τόσο σε επίπεδο ευρωπαϊκό και διεθνές όσο και στη χώρα μας. 
     Σήμερα όλοι γινόμαστε μάρτυρες μιας δυσλειτουργίας των χρηματαγορών και κεφαλαιαγορών με κύριο χαρακτηριστικό –και σήμερα επαναλαμβάνω- τα απότομα σκαμπανεβάσματα του χρηματιστηρίου και με μια μεγάλη αποχή, με μια μεγάλη διστακτικότητα των μικροεπενδυτών από το χρηματιστήριο. Η Κυβέρνηση της Νέας Δημοκρατίας παρ΄ότι τόσο πολύ προεκλογικά αλλά και μετεκλογικά αναφερόταν στις αδυναμίες του υφιστάμενου θεσμικού πλαισίου, καθυστέρησε σημαντικά να προχωρήσει στη θέσπιση ρυθμίσεων και για την κεφαλαιαγορά και για το χρηματιστήριο και φέρνει σήμερα μετά από δεκατέσσερις μήνες διακυβέρνησης ένα νομοσχέδιο που είναι ενσωμάτωση και αποδοχή μιας οδηγίας της Ευρωπαϊκής Ένωσης. Και ενώ οι υπηρεσίες του Υπουργείου Οικονομίας ήταν έτοιμες από τον Οκτώβρη του 2004, φέρνει για κύρωση τη συγκεκριμένη οδηγία τον Απρίλιο του 2005, όταν στο τελευταίο άρθρο προβλέπεται ότι θα μπει σε εφαρμογή δύο μήνες μετά την ψήφιση, που σημαίνει ένα δεκάμηνο και πλέον νεκρό. Γιατί, κύριοι της Νέας Δημοκρατίας, θα υπάρχει αυτό το κενό, θα υπάρχει αυτό το χρονικό διάστημα των δέκα μηνών, που αυτό το νομοσχέδιο –που επαναλαμβάνω ότι είναι κύρωση, αποδοχή συμφωνίας της Ευρωπαϊκής Ένωσης- δεν θα είναι σε ισχύ; Μήπως για να διαιωνίζεται μία κατάσταση όπως προηγουμένως περιέγραψα, αποχής και επιφυλακτικότητας κυρίως των μικροεπενδυτών με ό,τι αρνητικό συνεπάγεται; 
     Ήδη έχει χαθεί πολύτιμος χρόνος. Και θα ήθελα να πω ότι αναγνωρίζουμε την αναγκαιότητα θωράκισης της κεφαλαιαγοράς, της ενίσχυσης του υφιστάμενου θεσμικού πλαισίου, στο οποίο στοχεύει η συγκεκριμένη οδηγία. Το νομοθέτημα όμως αυτό, κυρίως και κύριοι, χαρακτηρίζεται από μια σειρά από αδυναμίες, από ελλείψεις αλλά και από αποκλίσεις απ’ ό,τι προβλέπεται και απ’ ό,τι στοχεύει η συγκεκριμένη οδηγία της Ευρωπαϊκής Ένωσης γιατί μεταξύ των άλλων δεν υπήρξε και ο απαιτούμενος διάλογος σε εθνικό επίπεδο με τους εμπλεκόμενους φορείς, κάτι που έγινε σε ευρωπαϊκό επίπεδο. Και για το λόγο αυτόν εμείς και στην επιτροπή και στην Ολομέλεια έχουμε καταγράψει σοβαρές αδυναμίες, έχουμε επισημάνει τις παραλείψεις και έχουμε καταθέσει και τροπολογίες, ούτως ώστε αυτό που όλοι θέλουμε, αυτό που και εσείς φραστικά υπερασπίζεστε, η ολοκλήρωση του θεσμικού πλαισίου που θα έχει στόχο τη διαφάνεια, την εύρυθμη λειτουργία της αγοράς, την ίση μεταχείριση των εμπλεκόμενων φορέων στο χρηματιστήριο, να γίνει πράξη. 
    Η οδηγία της Ευρωπαϊκής Ένωσης προσβλέπει στην καταπολέμηση και κατάχρηση των αγορών κεφαλαίου. Προσβλέπει στην εναρμόνιση των πρακτικών και μεθόδων που χρησιμοποιούν τα κράτη-μέλη της Ευρωπαϊκής Ένωσης για τον παραπάνω σκοπό. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, ησυχία. Δείξτε σεβασμό στον ομιλούντα, παρακαλώ. 
     ΑΝΔΡΕΑΣ ΜΑΚΡΥΠΙΔΗΣ: Η συγκεκριμένη οδηγία στοχεύει στη θωράκιση της κεφαλαιαγοράς και στην κάλυψη των όποιων κενών υπάρχουν στο υφιστάμενο θεσμικό πλαίσιο. Επίσης καταργούνται παλιές διατάξεις του π.δ. 53/1992, ορίζεται για πρώτη φορά η έννοια της χειραγώγησης στις συναλλαγές που συνιστούν παραπλανητικές μεθοδεύσεις όπως είναι η διάδοση ψευδών πληροφοριών και εισάγονται και ειδικές ρυθμίσεις για τις απαγορεύσεις. Ορίζεται το αδίκημα της κατάχρησης προνομιακών πληροφοριών, όπως είναι η εκμετάλλευση των πληροφοριών για επιχειρηματικές αποφάσεις με σκοπό την κατάκτηση και τη διάθεση χρηματοπιστωτικών μέσων, μετοχών κλπ. 
     Άκουσα όμως, κυρίες και κύριοι, προηγουμένως τον ομιλητή να αναφέρεται και σε γενικότερα ζητήματα οικονομικής πολιτικής. Σήμερα με την ευκαιρία του συγκεκριμένου νομοσχεδίου -το οποίο, επαναλαμβάνω, είναι ενσωμάτωση συγκεκριμένης οδηγίας της Ευρωπαϊκής Ένωσης και όχι νομοσχέδιο της Νέας Δημοκρατίας- άκουσα τον εισηγητή της Νέας Δημοκρατίας να αναφέρεται στα επιτεύγματα –άκουσον, άκουσον- της Νέας Δημοκρατίας στον τομέα της οικονομίας. Και επειδή οι λέξεις έχουν χάσει το νόημά τους, εγώ θα περιοριστώ όχι σ’ αυτά που λέει το ΠΑΣΟΚ, όχι σ’ αυτά στα οποία επικεντρώνεται η Αντιπολίτευση από τη μεριά του ΠΑΣΟΚ αλλά σ’ αυτά που σήμερα πρεσβεύει ο ελληνικός λαός. Σ’ αυτά που ζει ο ελληνικός λαός επί δεκατέσσερις μήνες. Στα αποτελέσματα της συγκεκριμένης οικονομικής σας πολιτικής. 
      Κυρίες και κύριοι συνάδελφοι, όπως η Νέα Δημοκρατία δεν είχε οικονομική πολιτική, όσον αφορά στην ανάπτυξη της χώρας, όσον αφορά στη δημιουργία προϋποθέσεων για βελτίωση της ανταγωνιστικότητας, όσον αφορά στον αγροτικό τομέα, όσον αφορά στην εισοδηματική πολιτική για τα αδύνατα κοινωνικά στρώματα. Έτσι δεν είχε και συγκεκριμένη πολιτική για να δημιουργήσει το απαιτούμενο θεσμικό πλαίσιο για την κεφαλαιαγορά και το χρηματιστήριο. 
      ΜΙΛΤΙΑΔΗΣ ΕΒΕΡΤ: Διαλύσατε το χρηματιστήριο και δίνετε και μαθήματα;
      ΑΝΔΡΕΑΣ ΜΑΚΡΥΠΙΔΗΣ: Και σήμερα ζούμε όλοι τα μέτρα αυτά που ήδη έχετε ξεκινήσει. Η πρώτη δέσμη μέτρων έχει να κάνει με το εισόδημα των μισθωτών, των αυτοαπασχολούμενων, των μικρομεσαίων, μέσα από τα συγκεκριμένα μέτρα που πήρατε με την αύξηση της έμμεσης φορολογίας και με τη φοροεπιδρομή. 
      Με επίκληση δήθεν τη μείωση των ελλειμμάτων θεωρήσατε επίτευγμα το ότι εξασφαλίσατε από την Ευρωπαϊκή Επιτροπή τη διετία για τη μείωση του ελλείμματος κάτω από το όριο του 3%. Αν αυτό είναι επίτευγμά σας, περιμένουμε να δούμε και άλλα τέτοια επιτεύγματα. Και είμαστε βέβαιοι ότι έτσι θα πράξετε γιατί σιγά-σιγά αρχίζετε να ξεδιπλώνετε την πολιτική που επίμονα κρύψατε προεκλογικά από τον ελληνικό λαό και σκόπιμα δεν εφαρμόζετε δέκα μήνες τώρα. 
Όμως είστε υποχρεωμένοι να ασκήσετε την πολιτική σας. Και αυτή σήμερα την έκρινε ο ελληνικός λαός. 
     Δεν θα ήθελα να κάνω χρήση και κατάχρηση του βήματος, αλλά δεν μπορώ, κυρίες και κύριοι συνάδελφοι, να μην απαντήσω στον  προηγούμενο εισηγητή να μην του πω ότι η πρόσφατη δημοσκόπηση επιβεβαιώνει του λόγου το αληθές. Έρχεται να επιβεβαιώσει ότι είστε σε λάθος δρόμο. Ότι δεν είναι στραβός ο γιαλός, απλώς η Κυβέρνηση της Νέας Δημοκρατίας αρμενίζει στραβά. Και ήδη εκφράζει έντονα τη δυσφορία του. Και δεν θα επικεντρωθώ στη μείωση, όσον αφορά στην πρόθεση ψήφου, που έφτασε στο οριακό ποσοστό του 1% που είναι το όριο στατιστικού σφάλματος. 
    Θα πω ότι για πρώτη φορά μετά από δεκατέσσερις μήνες ο λαός, οι Έλληνες πολίτες έχουν άποψη για την οικονομική σας πολιτική και με ποσοστό πάνω από 60% αποφαίνονται και λένε ότι τα προηγούμενα χρόνια -και το 2003 και το 2002- το βιοτικό τους επίπεδο, η οικονομική τους κατάσταση ήταν πολύ καλύτερα από αυτήν που ζουν σήμερα.
    Ο ελληνικός λαός σε μεγάλο ποσοστό έρχεται και συσπειρώνεται σήμερα γύρω από το ΠΑΣΟΚ. Και για πρώτη φορά μετά από πάρα πολλά χρόνια σε ποσοστό 83% συσπειρώνεται γύρω από το ΠΑΣΟΚ, από τις θέσεις και από τη στάση που ασκεί υπεύθυνα και σε επίπεδο Αντιπολίτευσης και σε επίπεδο θέσεων και προτάσεων.
    Θα ήθελα, κυρίες και κύριοι, να επικεντρωθώ σε δύο, τρεις σοβαρές, κατά τη γνώμη μου, παρατηρήσεις, που διαφαίνονται μέσα από το συγκεκριμένο σχέδιο νόμου.
    Υπάρχει διάταξη σχετικά με την υποχρέωση της μαγνητοφώνησης των εντολών. Είναι ένα γεγονός, το οποίο είχαμε επισημάνει και στο παρελθόν, δηλαδή ότι οι μεγάλες χρηματιστηριακές εταιρείες εφήρμοζαν τη μαγνητοφώνηση σε σχέση με την αποδοχή και την εκτέλεση των εντολών. 
    Μέσα από τη συγκεκριμένη ρύθμιση εξυπηρετείται αυτή η ανάγκη και σήμερα από το σύνολο των χρηματιστηριακών εταιρειών. Και όντως μπορεί στο τέλος του χρόνου της διάρκειας λειτουργίας σε ημερήσια βάση του χρηματιστηρίου να γίνεται επαλήθευση αυτών των εντολών. Παρά τα όποια λειτουργικά προβλήματα μπορεί να παρουσιάζονται στις μικρές χρηματιστηριακές εταιρείες, μπορεί να γίνει πρόβλεψη με έγγραφη βεβαίωση της εντολής ή με ηχογράφηση - επιβεβαίωση της εντολής στο τέλος της ημέρας. Με αυτόν τον τρόπο αποφεύγονται πλέον μια σειρά παρατράγουδα που είχαμε διαπιστώσει στο παρελθόν.
    Θα ήθελα, όμως, κυρίες και κύριοι, να αναφερθώ και στο θέμα που έχει να κάνει με το τραπεζικό απόρρητο. 
    Προβλέπονται αναφορικά με τις αρμοδιότητες της Επιτροπής Κεφαλαιαγοράς ότι τα εντεταλμένα όργανα μπορούν να έχουν πρόσβαση σε έγγραφα, βιβλία και οποιαδήποτε άλλα στοιχεία των προσώπων που διαμεσολαβούν κατ’ επάγγελμα στην κατάρτιση συναλλαγών και τα οποία δεν μπορούν να επικαλεστούν επαγγελματικό ή άλλο απόρρητο με εξαίρεση το τραπεζικό απόρρητο.
    Το επισημάναμε με έμφαση κατά τη συζήτηση στην επιτροπή. Και αποδέχθηκε την πρότασή μας ο κύριος Υπουργός καταθέτοντας τροπολογία, αντιμετωπίζοντας, όμως, το πρόβλημα εν μέρει. Και αυτό γιατί αποδέχεται να υπάρχει δυνατότητα άρσης τραπεζικού απορρήτου και για τις χρηματιστηριακές εταιρείες των τραπεζών, γιατί για τις άλλες χρηματιστηριακές εταιρείες ισχύει η άρση του τραπεζικού απορρήτου. Δεν ίσχυε για τις χρηματιστηριακές εταιρείες των τραπεζών.
    Επισημάναμε την ανισότητα και την αδικία, ότι αυτό ενδέχεται να παρουσιάζει στρέβλωση στην αγορά. Επαναλαμβάνω ότι αποδέχθηκε την πρόταση ο Υπουργός και με τροπολογία το έλυσε εν μέρει. Διότι με την τροπολογία αυτή υπάρχει δυνατότητα άρσης τραπεζικού απορρήτου και στις χρηματιστηριακές εταιρείες των τραπεζών μόνο μετά από έγκριση της Τράπεζας της Ελλάδος. Γιατί, κύριοι, αυτή η ανισότητα; Αν θέλετε πραγματικά να δώσετε μία λύση-μιας και κατ’ επανάληψη έχετε μιλήσει για διαφάνεια όσον αφορά το θεσμικό πλαίσιο- «ιδού η Ρόδος ιδού και το πήδημα». Να ένα μέτρο σε αυτήν την κατεύθυνση. Είσαστε, όμως, άτολμοι, όπως και σε μια σειρά από άλλα ζητήματα.
    Θα αναφέρω, κυρίες και κύριοι, ένα δεύτερο σοβαρό θέμα, το οποίο εάν και το αναφέραμε κατ’ επανάληψη κατά τη συζήτηση στην επιτροπή, ο Υπουργός αποδέχθηκε ότι είναι σωστό μέτρο, αλλά «θα το εφαρμόσω, θα το υλοποιήσω, θα το θεσμοθετήσω στο εγγύς μέλλον, εν καιρώ». 
    Και ρωτάω, κύριε Υπουργέ: Γιατί δεν προχωράτε τώρα στη δημιουργία της υπηρεσίας εσωτερικού ελέγχου της Επιτροπής Κεφαλαιαγοράς; Είπατε στην επιτροπή ότι είναι σωστό. Κατά τη συζήτηση με όλους τους εμπλεκόμενους φορείς, με τον ΣΜΕΧΑ αλλά και με την Επιτροπή Κεφαλαιαγοράς, με τον πρόεδρο του Χρηματιστηρίου, όλοι αποδέχθηκαν ότι επιτέλους θα πρέπει να συσταθεί ανεξάρτητη υπηρεσία εσωτερικού ελέγχου όπου θα έχει τη δυνατότητα η Επιτροπή Κεφαλαιαγοράς να προχωράει σε αυτόν τον έλεγχο, γιατί ο έλεγχος, ο αυτοέλεγχος και ο επανέλεγχος είναι το συστατικό της δημοκρατίας.
Αν θέλουμε να φέρουμε δημοκρατία και διαφάνεια στις χρηματιστηριακές συναλλαγές, θα πρέπει άμεσα –και γι’ αυτό το ΠΑΣΟΚ έχει καταθέσει συγκεκριμένη τροπολογία- να υιοθετήσετε την τροπολογία αυτή.
      Θα μπορούσα να αναφερθώ και σε μια σειρά άλλες αδυναμίες που, όπως σας είπα και στην αρχή, έχουμε καταγράψει όσον αφορά το συγκεκριμένο νομοσχέδιο, το οποίο –επαναλαμβάνω- κινείται στην κατεύθυνση της υλοποίησης της κοινοτικής οδηγίας. Όμως δεν καλύπτει τις ανάγκες του σημερινού θεσμικού πλαισίου για την κεφαλαιαγορά.
      Ψηφίζουμε ως ΠΑΣΟΚ το συγκεκριμένο σχέδιο νόμου, ακριβώς γιατί είναι υλοποίηση απόφασης της Ευρωπαϊκής Επιτροπής είναι αποδοχή μιας οδηγίας της Ευρωπαϊκής Ένωσης, κρατάμε όμως επιφυλάξεις για την ατολμία σας να δημιουργήσετε το αναγκαίο θεσμικό περιβάλλον για μια σύγχρονη κεφαλαιαγορά, για ένα σύγχρονο χρηματιστήριο.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, θα ήθελα να κάνω μία σύντομη παρατήρηση.
      Ο εισηγητής της Μειοψηφίας ξέρει ότι αμέσως μετά το Πάσχα θα έρθει στη Βουλή ειδικό σχέδιο νόμου για την ανεξαρτητοποίηση της Επιτροπής Κεφαλαιαγοράς. Εκεί ρυθμίζονται όλα τα θέματα που έχουν να κάνουν με την Επιτροπή Κεφαλαιαγοράς, όπως και κάποια άλλα ζητήματα που έχουν να κάνουν με τη λειτουργία του χρηματιστηρίου. Για μας είναι εκπεφρασμένη βούληση και σταθερή πολιτική να αποκαταστήσουμε την αξιοπιστία του χρηματιστηρίου, η οποία τρώθηκε με πάρα πολύ βαρύ τρόπο από τη διαχείριση των προηγούμενων κυβερνήσεων.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, στο σημείο αυτό θα διακόψουμε τη συζήτηση του σχεδίου νόμου του Υπουργείου Οικονομίας και Οικονομικών: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στη 
      ΣΥΜΠΛΗΡΩΜΑΤΙΚΗ ΗΜΕΡΗΣΙΑ ΔΙΑΤΑΞΗ
      Ονομαστική ψηφοφορία επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Κύρωση της Συνθήκης για τη θέσπιση Συντάγματος της Ευρώπης».
      Οι αποδεχόμενοι το σχέδιο νόμου κατ’ αρχήν, κατ’ άρθρο, όπως αναδιατυπώθηκε από τον Υπουργό Εξωτερικών στη Διαρκή Επιτροπή, καθώς και στο σύνολο, λέγουν «ΝΑΙ».
      Οι μη αποδεχόμενοι λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Στο Προεδρείο έχουν έλθει επίσης, σύμφωνα με το άρθρο 70Α του Κανονισμού της Βουλής, επιστολές συναδέλφων, οι οποίες γνωστοποιούν την ψήφο τους. Οι ψήφοι αυτές θα συνυπολογιστούν στην καταμέτρηση που θα ακολουθήσει.
      Καλούνται επί του καταλόγου ο κ. Γεώργιος Καλαντζής από τη Νέα Δημοκρατία και ο κ. Κωνσταντίνος Σπηλιόπουλος από το ΠΑΣΟΚ. 
      Παρακαλώ να αρχίσει η ανάγνωση του καταλόγου.
      (ΨΗΦΟΦΟΡΙΑ)
      (Kατά τη διάρκεια της ψηφοφορίας εισέρχεται στην Αίθουσα ο Πρωθυπουργός και Πρόεδρος της Νέας Δημοκρατίας κ. Κωνσταντίνος Καραμανλής, χειροκροτούμενος από τους Βουλευτές του κόμματός του)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Σωτήρης Χατζηγάκης): Υπάρχει κάποιος κύριος συνάδελφος, ο οποίος δεν άκουσε το όνομά του; Κανείς.
      Κυρίες και κύριοι συνάδελφοι, σας ενημερώνω επίσης ότι οι συνάδελφοι οι οποίοι λόγω σοβαρού κωλύματος δεν μπόρεσαν να παραστούν στη σημερινή συνεδρίαση, έχουν αποστείλει στο Προεδρείο σχετικές επιστολές. 
      Οι συνάδελφοι είναι οι κυρίες Αθηνά Κόρκα – Κώνστα και Χρυσάνθη Μανωλιά και οι κύριοι Θεόφιλος Βασιλείου, Κωνσταντίνος Μαρκόπουλος, Ευγένιος Χαϊτίδης, Κωνσταντίνος Τσίμας και Απόστολος – Αθανάσιος Τσοχατζόπουλος, οι οποίοι γνωστοποιούν ότι ψηφίζουν «υπέρ» της κύρωσης της Συνθήκης για τη θέσπιση Συντάγματος της Ευρώπης και η συνάδελφος κ. Ασημίνα Ξηροτύρη – Αικατερινάρη η οποία γνωστοποιεί ότι ψηφίζει «κατά» της κύρωσης της Συνθήκης για τη θέσπιση Συντάγματος της Ευρώπης. 
      Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω ότι η Βουλευτής κ. Άννα Διαμαντοπούλου και η Βουλευτής κ. Αικατερίνη Περλεπέ-Σηφουνάκη έχουν ζητήσει και έχει εγκριθεί άδεια απουσίας από τις εργασίες της Βουλής στο εξωτερικό, από 19 έως 20 Απριλίου η κ. Διαμαντοπούλου και από 19 έως 22 Απριλίου η κ. Σηφουνάκη, γι’ αυτό και απουσιάζουν από τη σημερινή συνεδρίαση. 
      Κυρίες και κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 285 Βουλευτές. 
      Υπέρ της κυρώσεως της Συνθήκης, δηλαδή «ΝΑΙ», ψήφισαν 268 Βουλευτές. 
      (Όρθιοι οι Βουλευτές της Νέας Δημοκρατίας και του ΠΑΣΟΚ χειροκροτούν ζωηρά και παρατεταμένα)
      Κατά της  κυρώσεως της Συνθήκης, δηλαδή «ΟΧΙ», ψήφισαν 17 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
      
      «Ονομαστική ψηφοφορία
 							               NAI                OXI
«ΕΠΙΚΡΑΤΕΙΑΣΈβερτ Μιλτιάδης+Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή+Διαμαντοπούλου Άννα-Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)+Ανδριανόπουλος Ανδρέας+Κοσμίδης Σωκράτης+Α΄ ΑΘΗΝΩΝ Αβραμόπουλος Δημήτριος+Κακλαμάνης Νικήτας+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα +Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Σκανδαλίδης Κωνσταντίνος+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος+Ράπτη Αναστασία-Συλβάνα+Παπαντωνίου Ιωάννης (Γιάννος)+Κανέλλη Γαρυφαλλιά (Λιάνα)+Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)+Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης+Κασσίμης Θεόδωρος+Ανδρεουλάκος Απόστολος+Καρράς Κώστας+Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης +Παπανδρέου Βασιλική (Βάσω)+Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων-Γείτονας Κωνσταντίνος+Κούρκουλα Ελένη+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Παπαρήγα Αλεξάνδρα+Κολοζώφ Ορέστης+Σκυλλάκος Αντώνιος+Αλαβάνος Αλέξανδρος+Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)+Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος+Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)+Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος-Μπεκίρης Μιχαήλ+Φούρας Ανδρέας+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Κοσιώνης Παναγιώτης+ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος+Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος+Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης+Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος-Περλεπέ-Σηφουνάκη Αικατερίνη-Παπαγεωργίου Γεώργιος+Πιπεργιάς Δημήτριος-ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης+Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Σχοιναράκη-Ηλιάκη Ευαγγελία+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+ΝΟΜΟΣ ΘΕΣΠΡΩΤιΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος+Γκιουλέκας Κωνσταντίνος+Ιωαννίδης Ιωάννης+Ορφανός Γεώργιος+Παπαθεμελής Στυλιανός- Άγγελος+Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος+Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος-Μαγκριώτης Ιωάννης+Χουρμουζιάδης Γεώργιος+Ξηροτύρη-Αικατερινάρη Ασημίνα-Β΄ ΘΕΣΣΑΛΟΝΙΚΗΣΡεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Ζαχαράκης Κωνσταντίνος+Γερανίδης Βασίλειος+Τζέκης Άγγελος+ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Τσίμας Κωνσταντίνος-ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος+Δένδιας Νικόλαος-Γεώργιος+Γκερέκου Αγγελική (Άντζελα)-ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά-Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος+ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος +ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος+ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος-Παντελάκη Ελπίδα+Β΄ ΠΕΙΡΑΙΩΣΝεράντζης Αναστάσιος+Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Πατσιλινάκος Ιωάννης+ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Τζάκρη Θεοδώρα+Πασχαλίδης Γεώργιος+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης+Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη-ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος-Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Μουσιώνης Αριστείδης+Μπόλαρης Μάρκος-Κουτμερίδης Ευστάθιος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα+
      ΓΕΝΙΚΟ ΣΥΝΟΛΟ:        «ΝΑΙ»: 268
             ¨             ¨               «ΟΧΙ»:  17
      ΣΥΝΟΛΟ ΨΗΦΙΣΑΝΤΩΝ: 285
      
      Ο ΠΡΟΕΔΡΟΣ                                                      ΟΙ ΓΡΑΜΜΑΤΕΙΣ»
      
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εξωτερικών «Κύρωση της Συνθήκης για τη θέσπιση Συντάγματος της Ευρώπης» έγινε δεκτό κατά πλειοψηφία επί της αρχής, των άρθρων και του συνόλου, όπως αναδιατυπώθηκε από τον Υπουργό Εξωτερικών στη Διαρκή Επιτροπή, και έχει ως εξής:
     
     
(Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
     
     
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως ως προς την ψήφιση στο σύνολο του παραπάνω νομοσχεδίου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση.
     Κυρίες και κύριοι συνάδελφοι, επανερχόμαστε στη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς».
     Κατά τη συζήτηση του σχεδίου νόμου ορίζεται Κοινοβουλευτικός Εκπρόσωπος του ΠΑΣΟΚ ο Βουλευτής κ. Γεώργιος Φλωρίδης.
     Επίσης για το ίδιο νομοσχέδιο ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει ως ειδική αγορήτρια την κ. Ελπίδα Παντελάκη. 
      Τέλος, με απόφαση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου ορίζεται Κοινοβουλευτικός Εκπρόσωπος ο κ. Ιωάννης Δραγασάκης. 
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, δεκαεννιά μαθητές και μαθήτριες και τρεις συνοδοί -καθηγητές από το Γυμνάσιο Εχίνου Ξάνθης.
     Η Βουλή τους καλωσορίζει.
     (Χειροκροτήματα απ’ όλες τις πτέρυγες της Βουλής)
     Το λόγο έχει η συνάδελφος κ. Παντελάκη.
     ΕΛΠΙΔΑ ΠΑΝΤΕΛΑΚΗ: Κυρίες και κύριοι Βουλευτές, μετά την πανηγυρική ψήφιση από την Κυβέρνηση και από την Αξιωματική Αντιπολίτευση της Ευρωσυνθήκης, έχει και ουσιαστική και συμβολική σημασία το ότι το νομοσχέδιο που συζητάμε τώρα –το πρώτο νομοσχέδιο μετά από αυτήν την ψήφιση της Συνθήκης- ασχολείται μ’ αυτούς τους όρους ακριβώς που εξυπηρετεί η Ευρωσυνθήκη, με τις πολυεθνικές, με το μονοπωλιακό κεφάλαιο και τους τραπεζίτες. Γι’ αυτό συζητάμε, λοιπόν.
     Είναι ένα νομοσχέδιο που έρχεται να βάλει περιορισμούς στον κατεξοχήν θεσμό του συστήματος, που από τη φύση του δεν δέχεται κανόνες διαφάνειας και περιορισμούς και στηρίζεται στον ανταγωνιστικό χρηματιστηριακό τζόγο. Αλλά μήπως δεν έχουν ψηφιστεί τα προηγούμενα χρόνια νόμοι και νόμοι; Τι αποτέλεσμα είχαν και τι απέτρεψαν αλήθεια; 
     Έχει σημασία, όμως, και πώς έρχεται στην Ολομέλεια της Βουλής το νομοσχέδιο. Η Κυβέρνηση και η Αξιωματική Αντιπολίτευση το ψήφισαν μαζί στην επιτροπή, μαζί θα το ψηφίσουν και στην Ολομέλεια. Όλα τα άλλα είναι λόγια.
      Εξάλλου η κριτική που γίνεται από το ΠΑΣΟΚ εστιάζεται στο ότι έχει χαθεί πολύτιμος χρόνος, διότι καθυστέρησε να το φέρει η Κυβέρνηση. Η σκληρή προεκλογική αντιπαράθεση για το χρηματιστήριο αντικαταστάθηκε από την εκκωφαντική σιωπή	από τη Νέα Δημοκρατία επί της ουσίας και για το διά ταύτα, δηλαδή για το πώς καταληστεύτηκαν οι μικροεπενδυτές, οι μικρομεσαίοι, οι μισθωτοί και για το πώς δημιουργήθηκαν οικογενειακά ναυάγια με τις γνωστές τραγικές συνέπειες. Την ίδια στιγμή, όμως, είχαμε αποθέωση υπερκερδών για τους γνωστούς-αγνώστους κερδοσκόπους, που ξέρουν πολύ καλά το παιχνίδι του χρηματιστηρίου. 
      Η δέσμευση της Κυβέρνησης, που προεκλογικά την είχε κάνει σημαία ότι θα ρίξει άπλετο φως και ότι θα πληρώσουν οι υπεύθυνοι, βρίσκεται πια στη σκιά των δικαιολογιών της παραγραφής των αδικημάτων. Η αμαρτωλή ΔΕΚΑ εξαγνίστηκε και ξεχάστηκε από το χρόνο. Αυτή είναι η αλήθεια. 
      Έχουμε, λοιπόν, αυτό το νομοσχέδιο που προσαρμόζεται στα δεδομένα των οδηγιών της Ευρωπαϊκής Ένωσης. Όμως, αποτελεί δέσμευση της Κυβέρνησης και στην εαρινή Σύνοδο. Και με βάση το εισηγητικό, που μας είχε φέρει στην αρμόδια επιτροπή, έθετε τις αρμοδιότητες της χώρας στη δημοσιονομική πολιτική, στη σταθερή και βιώσιμη ανάπτυξη και στην εκπαίδευση. Στα ζητήματα της δεύτερης προτεραιότητας, της σταθερής και βιώσιμης ανάπτυξης, τα πράγματα ήταν καθαρά, χωρίς προσχήματα. Ήταν μέτρα που βελτιώνουν το επιχειρηματικό περιβάλλον. Είπε ότι αυτά τα μέτρα τα προχωρά και γι’ αυτό πήρε συγχαρητήρια από τον κ. Μπαρόζο. Φορολογικό, αναπτυξιακός νόμος, αδειοδότηση επιχειρήσεων. Διαβάζω από το κείμενο που πήγε στην εαρινή Σύνοδο. Νομοσχέδιο για την εύρυθμη λειτουργία του χρηματιστηρίου. Εκκρεμότητες που υπάρχουν τις προχωρεί με ταχύτατους ρυθμούς. Αφορούν το χωροταξικό σχεδιασμό. Αυτό σημαίνει ότι με βάση την Ευρωσυνθήκη, που μόλις ψηφίστηκε, με βάση το άρθρο 233, θα υπάρχει μόνιμη παρέκκλιση στα χωροταξικά θέματα και στα θέματα χρήσεων γης. Αυτά θα αποφασίζονται στην Ευρωπαϊκή Ένωση με βάση τα επιχειρηματικά σχέδια στο κάθε κράτος-μέλος. 
      Μετά, βεβαίως, έχουμε τα μέτρα για την ολοκλήρωση της εσωτερικής αγοράς και την κλιμάκωση της επίθεσης, που βρίσκεται σε εξέλιξη με στόχο το υπ’ αριθμόν ένα αίτημα των μονοπωλιακών ομίλων, τη χαριστική βολή στο ασφαλιστικό, που θα γίνεται σε βάθος χρόνου. Θα έχουμε και τη διευθέτηση του χρόνου εργασίας. Το άρθρο 99 παράγραφος 2 που ψηφίσατε, πριν από λίγο, ουσιαστικά λέει ότι οι εργαζόμενοι θα δουλεύουν με βάση τις ανάγκες των εργοδοτών. Εδώ είναι το ψαχνό που έχει να κάνει με τη μείωση του μισθολογικού κόστους. Όλα τα άλλα είναι αντιπαράθεση για τον κόσμο. 
      Το νομοσχέδιο θέτει περιοριστικούς κανόνες για την κατάχρηση των προνομιακών πληροφοριών και για τη χειραγώγηση της αγοράς, προκειμένου να ανακτήσει το χρηματιστήριο τη χαμένη του αξιοπιστία απέναντι στους μικρούς επενδυτές. Αυτό δεν ισχύει και θα το αποδείξουμε στην πορεία. Κατ’ αρχάς, σε ποια ανάγκη έρχεται να απαντήσει; Είναι μέρος μιας γενικότερης προσπάθειας σε επίπεδο Ευρωπαϊκής Ένωσης, καθορισμένων κριτηρίων, κανόνων λειτουργίας χρηματαγορών με στόχο το 2005 την ενιαία αγορά κεφαλαίων από πλευράς θεσμικού πλαισίου για τη συγκέντρωση των χρηματιστηριακών συναλλαγών σε λίγες αγορές. Εξάλλου, το 90% των συναλλαγών στον κόσμο πραγματοποιείται σε τέσσερα χρηματιστήρια. Για το σκοπό αυτό προωθήθηκε η απελευθέρωση των χρηματαγορών μέσα από την οποία παρέχεται η δυνατότητα τόσο της διείσδυσης ενός χρηματιστηρίου στην αγορά μιας άλλης χώρας όσο και της λειτουργίας και άλλων ιδιωτικών χρηματαγορών. 
      Ποιον εξυπηρετεί αυτό το νομοσχέδιο; Από τη μια πλευρά εξυπηρετεί τη χρηματιστηριακή ολιγαρχία, τους μεγάλους θεσμικούς επενδυτές, ντόπιους και ξένους, με την προστασία από τα ακραία κερδοσκοπικά φαινόμενα στο μεταξύ τους ανταγωνισμό, με τη συγκέντρωση και την ανασύνθεση του κεφαλαίου με σκοπό την επιτάχυνση των αναδιαρθρώσεων, των συγχωνεύσεων και των εξαγορών. Βλέπε ξεπούλημα μέσω της μετοχοποίησης της λαϊκής περιουσίας επί χρόνια τώρα από την προηγούμενη κυβέρνηση, που το συνεχίζει ακάθεκτα η τωρινή. Τώρα ακούμε πολλά και για την πιο κερδοφόρα επιχείρηση του χρηματιστηρίου, του ΟΠΑΠ, ο οποίος το 2004 είχε συνολικά κέρδη 738.500.000 ευρώ. Με την τόνωση, λοιπόν, της κεφαλαιαγοράς θέλουν να αντλήσουν χρήματα από τις τσέπες των πολλών για τις τσέπες των λίγων. 
      Από την άλλη πλευρά, σκορπάει αυταπάτες στον πολύ κόσμο, στους μικρούς επενδυτές, για το ότι μπορεί να ελιχθεί το χρηματιστήριο, να υπάρχει φερεγγυότητα και διαφάνεια. Μεγάλη κουβέντα γίνεται με αυτό το τρίπτυχο επενδύσεις-ανάπτυξη- απασχόληση.
      Βεβαίως η Κυβέρνηση έκανε «κράχτη» το χρηματιστήριο, μέσω  του αναπτυξιακού νόμου με το άρθρο 2 παράγραφος 3, που εκπιπτόμενη δαπάνη έχει μέχρι του ποσού  των 3.000.000 ευρώ. 
      Η επιδίωξη είναι σαφής: Στήνεται η παγίδα, νέα παγίδα, και ανοίγεται ο δρόμος για νέες περιπέτειες στις πλάτες των μικροεπενδυτών ή για όσους έχουν κάποιες αποταμιεύσεις, τέλος πάντων, και βρίσκουν λογικό, αφού δεν αποδίδουν οι τράπεζες, να βρουν διέξοδο στο χρηματιστήριο. Εμείς λέμε καθαρά να μην τους πιστεύει ο κόσμος και να προφυλαχθεί. Το χρηματιστήριο είναι γι’ αυτούς που κέρδιζαν και κερδίζουν πάντα.
      Γίνεται, λοιπόν, συζήτηση για την αναπτυξιακή διαδικασία, το χρηματιστήριο και τη σχέση που έχουν αυτά. Ακούστηκαν και από τον εισηγητή και έγινε μεγάλη συζήτηση πάνω σ’ αυτό το θέμα και στην επιτροπή. 
      Εμείς είμαστε σε αυτό καθαροί, συγκεκριμένοι και σαφείς. Στην καλύτερη περίπτωση, αποτελεί πλάνη η άμεση συσχέτιση της πορείας του χρηματιστηρίου με την αναπτυξιακή διαδικασία, όσον αφορά τον κόσμο που μπορεί να σκέφτεται έτσι. Αλλά όσον αφορά τις πολιτικές δυνάμεις, που κάνουν μία τέτοια τοποθέτηση, είναι καθαρό ότι πρόκειται περί στρατηγικής που ακολουθούν και είναι υπέρ του κεφαλαίου. Γιατί η αγοραπωλησία μετοχών έχει να κάνει περισσότερο με μία κερδοσκοπική διαδικασία, σε μια διαδικασία ανακατανομής περιουσιών ή συσσώρευσης κεφαλαίων. Τα παραδείγματα είναι γνωστά. Το χρήμα, τα ιλιγγιώδη ποσά που μαζεύτηκαν εκείνα τα μαύρα χρόνια έγιναν καπνός. 
      Η Νέα Δημοκρατία το καλοκαίρι, τον Ιούλιο μήνα, έφερε νόμο για επαναπατρισμό αυτών των κεφαλαίων με το συμβολικό ποσό του 3%. Τους επιβραβεύει κιόλας! 
      Στη μόνη περίπτωση που σχετίζεται είναι στη διαπραγμάτευση νεοεκδιδόμενων μετοχών με επενδυτικά σχέδια, αρκεί να μην αφορούν εξαγορές ή συγχωνεύσεις, οι οποίες οδηγούν και σε ανατροπή στις εργασιακές σχέσεις ή και σε απολύσεις. Αλλά και η όποια «αναπτυξιακή διαδικασία» στον καπιταλισμό αναπαράγει τις εκμεταλλευτικές σχέσεις, οδηγεί σε χειροτέρευση σχετική ή και απόλυτη, την εργατική τάξη.
      Όσον αφορά την απογείωση κερδών, που έλεγα πριν, και τους υψηλούς ρυθμούς ανάπτυξης, θυμόμαστε καλά τι γινόταν. Ας δούμε, λοιπόν, πού έγιναν επενδύσεις και τι απέγιναν οι εργαζόμενοι που ήταν στα εργοστάσια, τι έγινε σε όλη την Ελλάδα. Τα εργοστάσια το ένα μετά το άλλο, για παράδειγμα στη βόρειο Ελλάδα, έκλεισαν, και επιχειρήσεις τύπου «ΛΑΝΑΡΑ» πήγαν στη Βουλγαρία και επιχορηγούνται από «ζεστό» χρήμα του ελληνικού λαού για να βγουν έξω και οι εργάτες μένουν στην ανεργία. 
      Βεβαίως, και οι άλλες επενδύσεις που έγιναν στη σύγχρονη τεχνολογία –γιατί λέει ότι εκεί πρέπει να κάνουμε επενδύσεις- αποδείχθηκε ότι οι επιχειρηματίες έκαναν θυγατρικές εταιρείες, τις οποίες στη συνέχεια πτωχεύουν –και τώρα γίνεται αυτό- με τη διαδικασία υπαγωγής στο άρθρο 46 του ν.1892/1990 και ο κόσμος πετιέται στο δρόμο. Αυτή είναι η προστασία, από τη μια, των επιχειρηματιών και αυτή είναι η προστασία, από την άλλη, του εργαζόμενου κόσμου. Ποιος έχει ελεγχθεί και ποιος τιμωρήθηκε; Κανείς! 
      Το νομοσχέδιο προσπαθεί να πείσει ότι απαγορεύεται η κατάχρηση προνομιακών πληροφοριών και για τη χειραγώγηση της αγοράς. Εμείς λέμε ότι αυτή η διαδικασία είναι αναξιόπιστη πρωτίστως, γιατί και στα ίδια τα άρθρα -ένα-ένα ξεχωριστά- υπάρχει η αυτοαναίρεση, οι αντιφάσεις, η ασάφεια, και οι δίοδοι διαφυγής μέσα από αόριστες νομικές έννοιες. 
      Θα αναφέρω κάποια ενδεικτικά παραδείγματα, γιατί στη συζήτηση επί των άρθρων δεν θα προσθέσω τίποτα άλλο, παρά θα κάνω ανάγνωση σε αυτές τις παραγράφους, που χωρίς τελεία έρχονται οι πρώτες σειρές και οι δεύτερες αναιρούν τις πρώτες. 
      Πρώτο παράδειγμα αποτελεί η κατάχρηση προνομιακών πληροφοριών στα άρθρα 3 έως 6. Ακούστε, λοιπόν, τι γράφει το νομοσχέδιο στο άρθρο 3. Απαγορεύει σε πρόσωπα, που λόγω της ιδιότητάς τους –μέλη διοικητικών συμβουλίων εταιρειών, διευθυντικά στελέχη- να κάνουν χρήση πληροφοριών είτε για λογαριασμό τους είτε για λογαριασμό τρίτων. Έχει καλώς! Έρχεται αμέσως μετά το άρθρο 4 και το αναιρεί. Ακούστε, λοιπόν, τι γράφει: «Προνομιακή πληροφορία σε άλλο πρόσωπο, είναι επιτρεπτή, εφόσον ενεργείται στο σύνηθες πλαίσιο άσκησης της εργασίας, του επαγγέλματος ή των καθηκόντων του». Τι άλλο θα μπορούσε να κάνει; Ιδού η κοροϊδία και η υποκρισία, δηλαδή! 
      Στο άρθρο 6 για να θεωρηθεί κάποια πρακτική ως προνομιακή πληροφόρηση, πρέπει σωρευτικά να συντρέχουν τόσες προϋποθέσεις –παράγραφος 1, 2 και 3- οι οποίες επί της ουσίας ακυρώνουν κάθε τυχόν «καλή προσπάθεια» και «καλή πρόθεση» της Κυβέρνησης. 
      Ποιος εν τέλει καθορίζει τα επιμέρους κριτήρια; Το λέει το νομοσχέδιο στην παράγραφο 10 του άρθρου 102. Το Διοικητικό Συμβούλιο της Επιτροπής Κεφαλαιαγοράς, η οποία κόβει και ράβει!
     Έγινε πολλή συζήτηση στην επιτροπή για το ζήτημα του τραπεζικού απορρήτου. Επειδή θα κάνουμε αναλυτική κουβέντα στην επιτροπή, εγώ ένα θέλω να πω ότι και αυτό που έφερε η Κυβέρνηση, το πρώτο είναι ότι θα γίνει έλεγχος χωρίς να μπορεί να γίνει άρση του απορρήτου. Έφερε, λοιπόν, την παράγραφο 17 του άρθρου 22 για να πει ότι μπορεί να γίνει άρση του απορρήτου. Το αμφισβητούμε και αυτό είναι σαφέστατο ότι η δυνατότητα που δίνεται στην Επιτροπή Κεφαλαιαγοράς είναι να μην προχωρήσει και σ’ αυτό. Γιατί λέει «η Επιτροπή Κεφαλαιαγοράς με αιτιολογημένη απόφαση του Διοικητικού της Συμβουλίου δύναται να ζητά από την Τράπεζα της Ελλάδος». Με τα ελληνικά που γνωρίζουμε όλοι το «δύναται» δεν σημαίνει ότι την υποχρεώνει. Δεν είναι ούτε και αυτό σαφές. Δεν κρατάτε ούτε τα προσχήματα. 
     Ποιοι είναι, όμως, στο Διοικητικό Συμβούλιο της Κεφαλαιαγοράς; Είναι οι άνθρωποι των τραπεζών, ο ΣΕΒ, η Ένωση Θεσμικών Επενδυτών, η Τράπεζα της Ελλάδος, το διοικητικό συμβούλιο του χρηματιστηρίου, η Ένωση Ελλήνων Τραπεζών, η Ένωση Εισηγμένων στο Χρηματιστήριο Ανωνύμων Εταιρειών. Να, γιατί λέμε, λοιπόν, ότι δεν έχουν καμιά δουλειά οι μισθωτοί, οι εργαζόμενοι, οι μικροεπενδυτές, όσοι δηλαδή έχουν μια μικρή, ελάχιστη καβάτζα, που δεν έχουν ξεζουμιστεί εντελώς να πιαστούν για άλλη μια φορά κορόιδα. Ποιος τους διορίζει; Ο Υπουργός τους διορίζει, αφού επιλέγει το έναν από τους τρεις που προτείνουν για κάθε θέση. Εδώ ταιριάζει γάντι αυτό που λένε «Γιάννης κερνάει και Γιάννης πίνει». Ποιος έχει τον έλεγχο και το κουμάντο είναι σαφέστατο. Στα χέρια τους συγκεντρώνεται ο έλεγχος της οικονομίας, αυτοί επιβάλλουν τους όρους του πολιτικού παιχνιδιού, οι μεγάλοι θεσμικοί επενδυτές, ντόπιοι και ξένοι. Οι τραπεζίτες είναι αυτοί, οι οποίοι είναι κράτος εν κράτει. Και ακολουθούν τοκογλυφική πολιτική σε βάρος των λαϊκών στρωμάτων, με τις πλάτες της Κυβέρνησης, η οποία κάνει νόμους για να ακολουθούν τοκογλυφική πολιτική, οι τράπεζες και να ξεζουμίζουν τον κόσμο. Οι τράπεζες, λοιπόν, κατέχουν την προνομιακή πληροφόρηση και γνωρίζουν τα πάντα. Βεβαίως είναι και θεωρητικό ζήτημα, αλλά έχει και πρακτικό αντίκρισμα. Η καπιταλιστική οικονομία από το χαρακτήρα της, βασίζεται στην ατομική ιδιοκτησία στα μέσα παραγωγής. Ως εκ τούτου είναι αδύνατον να υπάρξει ομοιόμορφη και ταυτόχρονη διανομή πληροφοριών. Αντιθέτως η ασυμμετρία πληροφόρησης συνάδει με την ουσία του χρηματιστηριακού ανταγωνισμού. Οι σχέσεις ιδιοκτησίας και ισχύος της καπιταλιστικής κοινωνίας συνεπάγονται απαραιτήτως την ύπαρξη ομάδων επενδυτών, τα γνωστά λόμπι, με προνομιακή πρόσβαση στην πληροφόρηση. Ακόμη και το πλέον ακραίο μέτρο, που το έλεγα και στην επιτροπή, όταν κουβεντιάζαμε, της ονομαστικοποίησης του συνόλου των μετοχών, που έρχεται σε αντίθεση με το χαρακτήρα της κεφαλαιαγοράς και την ελεύθερη κίνηση των κεφαλαίων, δεν μπορεί να αλλάξει τον κερδοσκοπικό του χαρακτήρα. Τα όποια μέτρα προστασίας προσπαθούν να αντιμετωπίσουν κάποια ακραία φαινόμενα δεν μπορούν, όμως, να αλλάξουν τον έντονα κερδοσκοπικό και παρασιτικό χαρακτήρα του κεφαλαίου. Τα παραδείγματα που είχαμε και που ζήσαμε τόσο στη χώρα μας, αλλά και διεθνώς βοούν και αποδεικνύουν τελικώς ότι είναι μύθος η κατοχύρωση της διαφάνειας και του δικαιώματος του μικρού επενδυτή. 
     Η εμπειρία, λοιπόν, βοά από τα λογιστικά μαγειρέματα και τα εταιρικά σκάνδαλα, τα οποία αποκαλύπτουν το ρόλο των αναλυτών και όχι μόνο στο φούσκωμα των μετοχών και στη χειραγώγηση της αγοράς από μεγάλα οικονομικά μεγαθήρια. Η λίστα, και ο κατάλογος, είναι πολύ μακρύς. 
     Στη μητρόπολη του καπιταλισμού με τους πιο αυστηρούς κανόνες, λέγεται η «ENRON» ότι τάχα ήταν αυτή, που το 2001 κατέρρευσε και έχασαν τις δουλειές τους και τις συντάξεις τους. Αλλά οι ιδιοκτήτες της «ENRON» δεν κατέρρευσαν. Οι ιδιοκτήτες και οι μεγαλομέτοχοι πάντα επιβιώνουν. 
     Στην Ιαπωνία, η δεύτερη οικονομία παγκόσμια –οι Κυριακάτικες εφημερίδες το έγραφαν- η μεγαλύτερη εταιρεία φαρμάκων, που έχει, και τροφίμων με 148.000.000.000 γιεν έκανε παραποίηση αποτελεσμάτων. Δηλαδή, οι φούσκες δεν έχουν τελειωμό! Τι συζητάμε τώρα; 
     Επειδή γίνεται πολλή κουβέντα με τα ασφαλιστικά ταμεία και το χρηματιστήριο -έγινε και στην επιτροπή -νομίζουμε ότι είναι πάρα πολύ σοβαρό αυτό το ζήτημα. Δηλαδή, σε μια περίοδο χτυπήματος των ασφαλιστικών δικαιωμάτων των εργαζομένων και ανατροπών στο δημόσιο χαρακτήρα της κοινωνικής ασφάλισης, τα αποθεματικά των ταμείων, αλλά και τα κεφάλαια των νεοϊδρυμένων επαγγελματικών ταμείων επιδιώκουν να χρησιμοποιηθούν ως αναπτυξιακό εργαλείο για την ενίσχυση της επιχειρηματικότητας και της αναγκαιότητας των επιχειρήσεων για τη διασφάλιση ουσιαστικά της κερδοφορίας τους. Δηλαδή, από τη μια θα μειώνονται οι συντάξεις, οι ασφαλιστικές παροχές θα υποβαθμίζονται και θα εμπορευματοποιούνται οι υπηρεσίες υγείας και πρόνοιας και από την άλλη επιδιώκουν την ενίσχυση της επιχειρηματικής δραστηριότητας. 
     Τα παραδείγματα είναι σαφέστατα. Σε παγκόσμιο επίπεδο μόνο το 2002 χάθηκαν από τα επαγγελματικά ταμεία 1,4 τρισεκατομμύρια δολάρια. Μόνο στη Μεγάλη Βρετανία το διάστημα του 2000 – 2002 είχαν χαθεί από τα επαγγελματικά ταμεία 69.000.000.000 λίρες. Και να πούμε και για τη χώρα μας, τα αποθεματικά των ταμείων το 2001, που είχαν τοποθετηθεί στο Χρηματιστήριο Αξιών Αθηνών, είχαν απώλειες 906,62 εκατομμύρια ευρώ. 
    Να που είναι τα λεφτά! Και το λέω αυτό επειδή γίνεται συζήτηση για το  πού θα βρεθούν τα λεφτά και πώς θα σωθεί το σύστημα, τι έγινε με τη βιωσιμότητα και έτσι  αρχίζουν οι προτάσεις. Έρχεται από το ΠΑΣΟΚ ο Πρόεδρος της ΓΣΕΕ και λέει για να προκαλέσει δημόσια συζήτηση, να δώσουν οι μισθωτοί από τον οβολό τους. Έρχεται στέλεχος του Συνασπισμού και λέει να δώσει η Κυβέρνηση και να πάρει έσοδα από τα μερίσματα. Αυτά δεν είναι λεφτά; Η λύση είναι να πληρώσουν αυτοί που τα έχουν κλέψει, να φορολογηθούν τα υπερκέρδη και να πληρώσει η εργοδοσία στο ΙΚΑ. Οι εργαζόμενοι προπληρώνουν πάντα τα λεφτά στα ασφαλιστικά τους ταμεία. 
    Κυρίες και κύριοι Βουλευτές, είναι φανερό ότι ανάλογα από ποια οπτική γωνία βλέπει το κάθε κόμμα τα πράγματα, βλέπει και τους δείκτες της οικονομίας. Εμείς το δείκτη, που μετράμε, είναι το βιοτικό επίπεδο των εργαζομένων και αυτό βουλιάζει σήμερα από την πολιτική που συνεχίζεται και είναι ανάγκη οι εργαζόμενοι να βγάλουν συμπεράσματα γι’ αυτήν την κατάσταση. Όμως, οι δείκτες της οικονομίας που αυτήν τη στιγμή στηρίζουν το Χρηματιστήριο και ειδικότερα ο δείκτης κερδοφορίας των μονοπωλιακών ομίλων έρχεται κάθε φορά και δοκιμάζεται και όχι μόνο σε αυτό το νομοσχέδιο, αλλά και σε όλα τα άλλα και πάντα την κρίσιμη στιγμή συμφωνείτε όταν είναι να εξυπηρετήσετε τα μεγάλα συμφέροντα. 
    Για τους παραπάνω λόγους γίνεται φανερό ότι εμείς καταψηφίζουμε επί της αρχής το νομοσχέδιο. 
    ΠΡΟΕΔΡΕΥΩΝ (Σωτήρης Χατζηγάκης): Ο κ. Δραγασάκης έχει το λόγο. 
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε και κύριοι συνάδελφοι, πριν μπω στο νομοσχέδιο άκουσα με έκπληξη τη συνάδελφο από το ΚΚΕ να κάνει κάποιο σχόλιο, που δεν αντιλήφθηκα καλά, για κάποιο στέλεχος του Συνασπισμού, σχετικά με τον ΟΠΑΠ. 
    ΕΛΠΙΔΑ ΠΑΝΤΕΛΑΚΗ: Στην τηλεόραση μιλήσατε. 
    ΙΩΑΝΝΗΣ ΔΡΑΓΑΣΑΚΗΣ: Ακριβώς. Πρέπει να σας πω ότι μέχρι σήμερα έχει ιδιωτικοποιηθεί το 49% του ΟΠΑΠ. Κέρδισε τίποτε ο ελληνικός λαός; Σε δύο εβδομάδες η Κυβέρνηση ετοιμάζεται, παρά τη διαφωνία μας και τη δική σας και άλλων, να πουλήσει ένα ακόμα πακέτο μετοχών του ΟΠΑΠ. Θα περιμένουμε να πουληθεί και αυτό για να καταγγείλουμε την Κυβέρνηση για μία ακόμα φορά; 
    Η δική μου σκέψη ήταν και είναι σε αντιπαράθεση με αυτό που άκουσα να λέει ο κ. Πολυζωγόπουλος, να πληρώσουν οι μισθωτοί. Ας δώσει η Κυβέρνηση το πακέτο αυτό στο ΙΚΑ ή σε κάποιο άλλο ασφαλιστικό ταμείο που χρωστάει. Η κυβέρνηση, το κράτος, χρωστάει στα ταμεία. Το κράτος έχει δεσμευτεί με προηγούμενο νόμο να δίνει το 1% του ΑΕΠ στο ΙΚΑ, δηλαδή 1,7 δισεκατομμύρια πρέπει να δώσει. Αυτή είναι η σκέψη που έκανα και νομίζω πως έχει μια βάση, μια λογική. Γιατί τα παχυλά μερίσματα να τα παίρνουν οι ιδιώτες; Ο ΟΠΑΠ είναι μονοπώλιο, είναι σχετικά εγγυημένα τα κέρδη, κάτι που δεν συμβαίνει με όλες τις επιχειρήσεις. Τα τελευταία χρόνια, όποιος είχε μετοχές στον ΟΠΑΠ είχε μερισματική απόδοση 7% έως 8%. Πουλώντας τον ΟΠΑΠ είναι σαν να πουλάει η Κυβέρνηση μια κότα που κάνει χρυσά αυγά. Με αυτήν την έννοια το είπα, και θα περίμενα να θεωρηθεί μια λογική απαίτηση των εργαζομένων να διεκδικήσουν μέρος της περιουσίας τους. Ο ΟΠΑΠ αποτελεί συλλογική περιουσία του ελληνικού λαού, όπως ο ΟΤΕ, η ΔΕΗ, οι τράπεζες κλπ. Σε άλλη ευκαιρία θα συζητήσουμε εκτενέστερα, γιατί το θέμα των ασφαλιστικών ταμείων δεν πρόκειται να κλείσει εύκολα. 
    Έρχομαι τώρα στο νομοσχέδιο με το οποίο ασχοληθήκαμε αρκετά στην επιτροπή. Εμείς το μελετήσαμε, συζητήσαμε και με ειδήμονες και προσπαθούμε να δούμε αν πράγματι μπορεί να γίνει κάτι με αυτό το τεράστιο πρόβλημα από το οποίο δεινοπάθησε ένα μεγάλο τμήμα της κοινωνίας το 1999. Ποια είναι η σημασία του νομοσχεδίου; 
      Η σημασία του είναι ότι αναφέρεται στον πυρήνα των προβλημάτων που απασχολούν κάθε χρηματιστήριο. Τα προβλήματα αυτά είναι η κατάχρηση της αγοράς, η κατάχρηση προνομιακών πληροφοριών, που δεν τις ξέρουμε όλοι, αλλά κάποιοι, η χειραγώγηση μετοχών. Αυτή είναι η σημασία του θέματος. 
      Η Ευρωπαϊκή Ένωση, μετά τα σκάνδαλα που έγιναν και τη φούσκα που έσκασε σε όλα τα χρηματιστήρια, διαμόρφωσε δύο οδηγίες. Προσπαθεί να κάνει κάτι γύρω απ’ αυτά τα θέματα. Το νομοσχέδιο αυτό απλώς ενσωματώνει αυτές τις οδηγίες. Περί αυτού πρόκειται. 
      Ποια είναι η αξία του νομοσχεδίου; Λύνει το πρόβλημα; Το αντιμετωπίζει έστω έως ένα βαθμό; Κατά τη γνώμη μας, η αξία αυτού του νομοσχεδίου κυρίως βρίσκεται στην ομολογία που περιέχει. Το νομοσχέδιο ομολογεί, αναγνωρίζει δηλαδή, ότι αυτό που ορισμένοι ονομάζουν «ελεύθερο ανταγωνισμό», «τέλειο ανταγωνισμό» κλπ δεν  υπάρχει. Είναι πλάσμα της φαντασίας τους, γιατί το νομοσχέδιο αναγνωρίζει ότι δεν υπάρχει ελεύθερη πληροφόρηση εξ αντικειμένου. Δεν μπορεί δηλαδή ο κάθε συναλλασσόμενος στην αγορά να έχει ελεύθερη πρόσβαση σε όλες εκείνες τις πληροφορίες από τις οποίες εξαρτάται η επιλογή του. Να αγοράσω μια μετοχή, να πουλήσω μια μετοχή κλπ. Αυτό είναι σημαντικό. Για κάποιους ήταν γνωστό. Δεν περιμέναμε το νομοσχέδιο να μας το πει. 
      Όμως, έχει την αξία του το γεγονός ότι αναγνωρίζεται με τον πλέον κατηγορηματικό τρόπο, ότι δηλαδή η αγορά κεφαλαίων και γενικότερα οι αγορές χαρακτηρίζονται από μια ενδογενή ανισότητα, όχι μόνο σε σχέση με τη δύναμη των συμμετεχόντων –άλλος έχει πολλά λεφτά, ενώ άλλος έχει λίγα, άλλος μπορεί να ελέγξει, ενώ άλλος όχι- αλλά και σε ό,τι αφορά την πληροφόρηση. Εδώ, η πληροφορία –ειδικά σε αυτήν την αγορά, βεβαίως, αλλά ως ένα βαθμό και σε όλες τις αγορές- αποτελεί βασικό παράγοντα για τη λειτουργία των αγορών. Αυτή είναι η σημασία, που εμείς αποδίδουμε. 
      Τώρα, στο πεδίο της εφαρμογής τι αποτελέσματα μπορούμε να περιμένουμε; Διότι γίνεται μια προσπάθεια, αφού αναγνωρίζεται το πρόβλημα, να ελεγχθεί. Να μπουν εμπόδια. Αυτοί που έχουν προνομιακές πληροφορίες να δηλώνονται. Να γίνονται διάφοροι έλεγχοι είτε προληπτικά είτε κατασταλτικά. Μπορούμε δηλαδή, όπως ελέχθη και στην επιτροπή, να πούμε ότι, αν υπήρχε αυτός ο νόμος, δεν θα είχαμε τα φαινόμενα που είχαμε το 1999; Μπορούμε να πούμε ότι με την ψήφιση αυτού του νόμου στο μέλλον δεν θα έχουμε νέο 1999; 
      Δυστυχώς, η απάντηση –τουλάχιστον η δική μας- είναι αρνητική. Διότι το νομοσχέδιο, και αν ακόμη εφαρμοστούν πολλά άρθρα του, που είναι αμφιλεγόμενα, η δύναμη που κρύβεται πίσω από την προνομιακή πληροφόρηση και την κατάκτηση της αγοράς είναι τέτοια που δεν τιθασεύεται με τους τρόπους που προβλέπονται εδώ. Επίσης αφήνει απέξω τους κύριους παράγοντες του προβλήματος. Άρα δεν χρειάζεται να καλλιεργούμε αυταπάτες. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Γιατί, λοιπόν, το νομοσχέδιο αυτό δεν μπορεί να έχει την αποτελεσματικότητα, που ορισμένοι του αποδίδουν; 
      Πρώτον, διότι η προνομιακή πληροφορία είναι ενδογενές χαρακτηριστικό της κεφαλαιαγοράς. Δεν είναι κομπίνα κάποιου. Εάν μια επιχείρηση έχει στο μυαλό της, σχεδιάζει και συζητάει να κάνει μια εξαγορά μιας άλλη επιχείρησης, αυτό το γεγονός παράγει μια προνομιακή πληροφορία. Αυτοί που την ξέρουν μπορούν να την εκμεταλλευτούν. Όταν ένα αμοιβαίο κεφάλαιο προγραμματίζει να αγοράσει μετοχές μιας εταιρείας σε μεγάλη ποσότητα, αυτοί που το ξέρουν αυτό γνωρίζουν ότι μετά την αγορά η μετοχή θα ανέβει. Άρα μπορούν να πάνε πρώτοι και να αγοράσουν. Είναι το φαινόμενο του front running, όπως το λένε στα αγγλικά οι ειδήμονες. Έχει άπειρες εκδοχές. 
      Αυτοί που ήξεραν ότι ο επιχειρηματίας που με τραγικό τρόπο έδωσε τέλος στη ζωή του πρόσφατα, αυτοί που ήξεραν, λοιπόν, ότι οι λογιστικές του καταστάσεις είναι πλαστές, μπορούσαν να είχαν ξεφορτωθεί τις μετοχές της συγκεκριμένης εταιρείας. Άρα το πρόβλημα είναι ενδογενές και μόνο ως ένα βαθμό σε κάποιες περιπτώσεις μπορεί κανείς να το αμβλύνει, όχι να το εξαλείψει.
      Δεύτερον, αφού η προνομιακή πληροφορία βγάζει λεφτά, πρέπει να υποθέσουμε ότι διαμορφώνεται ντε φάκτο και μία ιδιότυπη αγορά προνομιακών πληροφοριών. Δηλαδή, πουλιούνται και αγοράζονται πληροφορίες. Αυτό το νομοσχέδιο ούτε καν το λαμβάνει υπόψη του. Και ακόμα και στα μέσα ενημέρωσης και στους δημοσιογράφους, που είναι διακινητές των πληροφοριών –δεν λέω ότι αγοράζουν και πουλούν πληροφορίες αυτοί- ακόμα και εκεί το νομοσχέδιο είναι εντελώς χλωμό σε ό,τι αφορά τα μέτρα που προβλέπει. 
      Υπάρχει επίσης και μία, ας την πω γκρίζα, αγορά πληροφοριών, που λόγω της αδιαφάνειας, το τι είναι πληροφορία και το τι είναι φήμη, δεν μπορεί να ελεγχθεί από τον απλό συναλλασσόμενο. Και εδώ υπάρχουν κυκλώματα, που σε μερικές περιπτώσεις παίρνουν και εγκληματικές μορφές αυτά τα κυκλώματα, που είτε αξιοποιούν πληροφορίες, είτε διαδίδουν σκόπιμα φήμες ως πληροφορίες για να παρασύρουν αφελείς. Και αυτό το παιχνίδι δεν το παίζουν μόνο κάποιοι περιθωριακοί τύποι της οδού Σοφοκλέους. Σ’ αυτό το παιχνίδι είναι μέσα αξιοπρεπέστατοι οίκοι, μεγάλοι επενδυτικοί κλπ. Ούτε σ’ αυτά τα θέματα το νομοσχέδιο δείχνει μία εγρήγορση. 
      Αυτόν τον καιρό στην Αμερική συζητείται το θέμα, ποιος αξιολογεί τους αξιολογητές. Βγαίνει ο οίκος «Μούντις» και λέει ότι ο κλάδος του αυτοκινήτου έχει λαμπρό μέλλον. Ποιος αξιολογεί τον οίκο «Μούντις»; Τον οίκο «Μούντις» τον αναφέρω παραδειγματικά και εντός εισαγωγικών. Εμείς εδώ, λοιπόν, είναι σαν να αγνοούμε αυτά τα προβλήματα. 
      Η τρίτη αδυναμία του νομοσχεδίου είναι ότι δεν αναδεικνύει, δεν αναγνωρίζει και βεβαίως δεν αντιμετωπίζει τον κεντρικό ρόλο που παίζουν στο σύστημα αυτό οι τράπεζες, οι χρηματοπιστωτικοί όμιλοι και οι εταιρείες αξιολογήσεων, που ήδη ενδεικτικά ανέφερα.
      Η τράπεζα, εκ των πραγμάτων λόγω της δουλειάς της, είναι χώρος προνομιακών πληροφοριών, με την έννοια την εξής: Ότι υπάρχουν στην τράπεζα κομμάτια πληροφόρησης, που το κάθε κομμάτι μπορεί να μην λέει τίποτα. Για παράδειγμα η πληροφορία ότι η τάδε εταιρεία πήρε ένα δάνειο και είναι καταχρεωμένη, από μόνη της μπορεί να μην λέει τίποτα. Σε συνδυασμό, όμως,  με άλλες πληροφορίες που υπάρχουν σε άλλα τμήματα της τράπεζας, το τι επενδυτικά σχέδια ετοιμάζει η άλφα εταιρεία, το ποιες εταιρείες ζητά να αξιολογηθούν μήπως τις εξαγοράσει, το τι αγορές κάνει το αμοιβαίο κεφάλαιο κλπ., συνδυασμένες αυτές οι πληροφορίες αποτελούν προνομιακή πληροφόρηση. 
      Το πρόβλημα υπάρχει παντού και το καπιταλιστικό σύστημα είναι από τη φύση του τραπεζοκεντρικό. Να σημειώσουμε, όμως, ότι στη χώρα μας το πρόβλημα αυτό του τραπεζοκεντρισμού εμφανίζεται σε μία οξύτητα. Δηλαδή, οι τράπεζες ελέγχουν όλα τα αμοιβαία κεφάλαια ή σχεδόν όλα. Στο εξωτερικό μπορεί να βρει κανείς και ισχυρά αμοιβαία κεφάλαια εκτός τραπεζικού συστήματος. Οι τράπεζες ελέγχουν τα venture capitals. Αλλού μπορεί να βρει κανείς venture capitals που να είναι ανταγωνιστικά των τραπεζών. Οι τράπεζες ελέγχουν το ίδιο το χρηματιστήριο, έχουν την πλειοψηφία των μετοχών της ΕΧΑΕ. Οι τράπεζες μέσω εκπροσώπων τους ελέγχουν την Επιτροπή Κεφαλαιαγοράς. Δηλαδή, οι εποπτευόμενοι είναι και εποπτεύοντες. 
      Τα αναφέρω αυτά γιατί κάποτε θα «σκάσουν» αυτά τα προβλήματα, όχι ότι και σήμερα δεν υπάρχουν προβλήματα. Υπάρχουν, κουκουλώνονται, αμβλύνονται, λόγω και της επιρροής που έχουν οι τράπεζες στα μέσα ενημέρωσης κλπ. Κάποια στιγμή, όμως,  θα σκάσουν αυτά. 
      Για όλους, λοιπόν, αυτούς τους λόγους ανεξάρτητα από τις προθέσεις των συντακτών του νομοσχεδίου, θεωρούμε ότι το νομοσχέδιο αυτό δεν μπορεί να απαντήσει αποτελεσματικά στο πρόβλημα που το ίδιο αναγνωρίζει. 
      Έρχομαι τώρα σε ορισμένες προτάσεις, να τις πούμε, ιδέες, που έχουν διατυπώσει και οι φορείς της αγοράς. 
      Πρέπει να πω ότι εμείς εκτιμήσαμε το γεγονός ότι ο ΣΜΕΧΑ, ο Σύνδεσμος των Χρηματιστηριακών Εταιρειών, έδειξε μία κινητικότητα, μία δραστηριότητα και μας τροφοδότησε εμάς τους Βουλευτές με στοιχεία τα οποία δεν γνωρίζαμε και με προτάσεις, ορισμένες από τις οποίες θεωρούμε ότι είναι βάσιμες και θα έπρεπε να υιοθετηθούν.
      Το ένα αφορά, λοιπόν, το χώρο των τραπεζών. Είναι αυτή η ιδέα των «σινικών τειχών», που πρέπει να υπάρχουν ανάμεσα στα τμήματα. Προσωπικά δεν μπορώ να πω ότι με εμπνέει πάρα πολύ αυτή η ιδέα, φαίνεται όμως ότι υπάρχει μια πρακτική, η οποία θα μπορούσε να ενισχυθεί από το υπάρχον νομοσχέδιο περισσότερο απ’ όσο γίνεται σήμερα.
      Το δεύτερο –και για μένα πιο σημαντικό- είναι να ξέρουμε ποιος ελέγχει τους ελεγκτές. Ποιος ελέγχει την Επιτροπή Κεφαλαιαγοράς, όχι στο αν κάνει τη δουλειά της γενικώς, αλλά στο μεγάλο πρόβλημα που υπάρχει –και δεν αφορά τα πρόσωπα που είναι εκεί σήμερα, είναι γενικότερο- δηλαδή στην ισότιμη εφαρμογή των κανόνων του παιχνιδιού;
      Λόγω της δύναμης και της επιρροής που έχουν οι τράπεζες –πάλι θα το πω εδώ- είναι πολύ πιθανό μια επιτροπή κεφαλαιαγοράς να φερθεί με άλλα κριτήρια σε μια μεγάλη τράπεζα και με άλλα κριτήρια σ΄ ένα φουκαρά, που έχει ένα χρηματιστηριακό γραφείο –και συγγνώμη για τη λέξη «φουκαράς»- ή σε μια μικρή, εν πάση περιπτώσει, εταιρεία.
      Εδώ, λοιπόν, έπρεπε να υπάρξει υπηρεσία εσωτερικού ελέγχου, σαν αυτή –να το πω σχηματικά- που έχει η Αστυνομία, η ΕΛΑΣ ή και ακόμα πιο ισχυρή. Αυτό που προβλέπεται τώρα ως εσωτερικός έλεγχος, δεν αρκεί. Και επίσης, έπρεπε να είναι «ενισχυμένη» η αναφορά της Επιτροπής Κεφαλαιαγοράς στο Κοινοβούλιο για έλεγχό της.
      Το τρίτο θέμα είναι η άρση του απορρήτου. Κύριε Υπουργέ, δεν ήσασταν στην επιτροπή και μάλλον δεν ξέρετε τη συζήτηση που έγινε. Θέσαμε ένα ερώτημα και το επαναλαμβάνουμε. Ο ρόλος της Επιτροπής Κεφαλαιαγοράς γενικά ενισχύεται. Αφού ενισχύεται, λοιπόν, γενικά, γιατί να μην έχει η Επιτροπή Κεφαλαιαγοράς το δικαίωμα να ζητήσει…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα δευτερολογήσω, κύριε Πρόεδρε. Αν μπορείτε, να μου δώσετε ένα-δυο λεπτά.
      Γιατί, λοιπόν, η Επιτροπή Κεφαλαιαγοράς να μην μπορεί μόνη της να ζητήσει άρση του τραπεζικού απορρήτου; Δεν την εμπιστεύεστε; Δεν την εμπιστευόμαστε; Είναι νομικό πρόσωπο δημοσίου δικαίου, εποπτευόμενη από την Κυβέρνηση, από τον Υπουργό. Γιατί πρέπει να κάνει αίτηση στην Τράπεζα της Ελλάδος, η Τράπεζα της Ελλάδος να ζητήσει την άρση και έτσι να γίνει το «τρίγωνο»;
      Εγώ σας θέτω το εξής απλό ερώτημα: Ας υποθέσουμε ότι η Επιτροπή Κεφαλαιαγοράς ζητάει άρση του τραπεζικού απορρήτου σε μια περίπτωση και η Τράπεζα της Ελλάδος αρνείται. Μπορώ να έρθω εγώ ως Βουλευτής και να ασκήσω έλεγχο στην κυβέρνηση; Θα μου πείτε ότι η Τράπεζα της Ελλάδος είναι ανεξάρτητη αρχή και δεν μπορούμε να την ελέγξουμε, αφού έτσι αποφάσισε. Εάν, όμως, το δικαίωμα το έχει η Επιτροπή Κεφαλαιαγοράς, μπορώ να σας ελέγξω, κύριε Υπουργέ και να σας ρωτήσω, αφού εσείς εποπτεύετε, γιατί δεν γίνεται άρση του απορρήτου.
      Επομένως, δώστε μια εξήγηση: Ποιοι πίεσαν, για να γίνει αυτή η «τρίπλα»; Ποιες δυνάμεις δεν θέλουν η Επιτροπή Κεφαλαιαγοράς, που εσείς διορίσατε, να έχει αυτήν τη δυνατότητα για άρση του απορρήτου;
      Συμπέρασμα: Εμείς έχουμε και φόβους σχετικά με το θέμα. Όχι μόνο εκτιμούμε ότι το πρόβλημα δεν θα λυθεί, αλλά μπορεί να έχουμε και παρενέργειες. Διότι το νομοσχέδιο επιβάλλει πλήθος υποχρεώσεων προς τις επιχειρήσεις που είναι εισηγμένες και κάνει πιο ακριβή την εισαγωγή και την παρουσία στο χρηματιστήριο. Το κάνει πιο ολιγαρχικό επομένως. Σε επιχειρήσεις που πρόκειται να εισαχθούν, καθώς και σε χρηματιστηριακές εταιρείες, επιβάλλει κόστη, διαδικασίες κλπ..
      Επομένως, υπάρχει κίνδυνος να κάνει πιο δύσκολη τη ζωή όλων, χωρίς να έχει πρακτικό αποτέλεσμα και άρα το νομοσχέδιο αυτό να λειτουργήσει ως μέσο συγκέντρωσης του ελέγχου τόσο σε πολύ μικρότερο αριθμό επιχειρήσεων του χρηματιστηρίου όσο και σχετικά με τις διαδικασίες περί το χρηματιστήριο.
      ΠΡΟΕΔΡΕΥΩΝ (Ιωάννης Τραγάκης): Τα δύο λεπτά που ζητήσατε, πέρασαν, κύριε συνάδελφε.
      ΙΩΑΝΝΗΣ ΔΡΑΓΑΣΑΚΗΣ: Τελειώνω, κύριε Πρόεδρε.
      Το δεύτερο είναι ότι υπάρχει κίνδυνος το νομοσχέδιο αυτό, με τις διατάξεις που έχει και με τις ασάφειές του, να εφαρμοστεί άδικα και άνισα. Και αυτό είναι ένα θέμα, που θέλει μεγάλη προσοχή.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πάρα πολύ, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Κοινοβουλευτικής Ομάδας του Πανελλήνιου Σοσιαλιστικού Κινήματος κ. Γεώργιος Παπανδρέου, η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκα Παπαρήγα, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος και οι Βουλευτές των κομμάτων τους, καθώς και οι Ανεξάρτητοι Βουλευτές κύριοι Ανδρέας Ανδριανόπουλος και Στέφανος Μάνος κατέθεσαν πρόταση, με την οποία ζητείται, σύμφωνα με το άρθρο 44, παράγραφος 2, εδάφιο β΄ του Συντάγματος και το άρθρο 116 του Κανονισμού της Βουλής, η διεξαγωγή δημοψηφίσματος επί του ψηφισθέντος από την Ολομέλεια της Βουλής σχεδίου νόμου: «Κύρωση της Συνθήκης για τη θέσπιση Συντάγματος της Ευρώπης».
   Η πρόταση θα τυπωθεί, θα διανεμηθεί στους κυρίους Βουλευτές, θα καταχωρισθεί στα Πρακτικά και θα εγγραφεί στην ημερήσια διάταξη μετά τις διακοπές του Πάσχα.
Ο συνάδελφος κ. Καλλιώρας έχει το λόγο για οκτώ λεπτά.
ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε.
   Αγαπητοί συνάδελφοι, το σχέδιο νόμου που συζητάμε σήμερα για την προστασία της κεφαλαιαγοράς, κατά τη δική μου ανάγνωση, έχει μία φιλοσοφία, η οποία έχει σαν θέμα της: «Τέρμα στη χειραγώγηση και τέρμα σε καταστάσεις τύπου 1999-2000».
   Αγαπητοί συνάδελφοι, άκουσα τον εισηγητή της Αξιωματικής Αντιπολίτευσης να λέει διάφορα πράγματα. Μάλιστα, ανάμεσα στα άλλα, είπε ότι αργήσαμε ένα χρόνο, είπε και κάποια άλλα συναφή και άρα αναρωτιέμαι: Ποιοι μιλούν; Ποιοι έχουν το δικαίωμα να μιλούν;  Αυτοί που κάποτε εφηύραν το κόμμα του χρηματιστηρίου; Αυτοί που γέμισαν, αν θυμάστε, με αφίσες την πόλη των Αθηνών και όχι μόνο -με ενάμισι εκατομμύριο αφίσες- πουλώντας το προϊόν τους, «Ψηφίστε μας, για να κάνετε περισσότερα χρήματα» και στη συνέχεια ήλθαν πριν τις εκλογές να ζητήσουν άφεση αμαρτιών; Αυτοί οι οποίοι πριν λίγες εβδομάδες έφεραν τα «απόνερα» του χρηματιστηρίου με δύο νεκρούς στο χώρο της χρηματαγοράς; Αυτοί που έλεγαν τότε «Ας πρόσεχαν»; Αυτοί που έκαναν πάμπλουτους κάποιους διαπλεκόμενους και εξαιτίας τους φτώχυναν οι φτωχοί πολύ περισσότερο, για να πλουτίσουν κάποιοι άλλοι; Και σήμερα πλέον –για να έλθω και στο σήμερα- παρ’ όλο που εδώ και δεκατρείς μήνες έπαιρναν γραμμή από κάποια εκδοτικά συγκροτήματα -και τώρα προς έκπληξή μου βλέπω ένα μικτό σύστημα, όπου κάποια εφημερίδα της Κυριακής μεγάλης κυκλοφορίας είχε έξι συγκεκριμένα άρθρα- και οδηγίες, βλέπω πρώην Υπουργούς και Βουλευτές του ΠΑΣΟΚ να δίνουν οδηγίες στους συναδέλφους τους μέσα από τα συγκροτήματα; Αυτοί που ανέχθηκαν σήμερα ή αν θέλετε και πριν λίγα χρόνια τη διαπλοκή να φέρνει κάποιον στην εξουσία τον Ιανουάριο του 1996 και να τον διώχνουν άρον- άρον –να μου επιτραπεί η φράση- τον Ιανουάριο του 2004; Ξέχασαν αυτοί, που μιλάνε σήμερα για το «Βασικό Μέτοχο», ότι η σύνθετη αυτή λέξη είναι δική τους εφεύρεση; 
   Ξεχνούν  ότι οι ίδιοι ψήφισαν το ασυμβίβαστο στο Σύνταγμα και έχοντας τότε τις πολιτικές ενοχές, τον Απρίλιο του 2001,  διαλαλούσαν και διατυμπάνιζαν  ότι πωλούν ένα προϊόν, το οποίο είναι το ασυμβίβαστο και το οποίο θα έφερνε την άνοιξη στη δημοκρατία της χώρας και ότι θα έβαζαν τα διαπλεκόμενα στην άκρη;
   Αγαπητοί συνάδελφοι,  ξέχασαν πολλά. Πρόσφατα είχαμε τη ΔΕΚΑ ΑΕ όπου πριν λίγες εβδομάδες ο Εισαγγελέας Εφετών με δικογραφία έστειλε κάποιο λογαριασμό στον ελληνικό λαό για 700.000.000 ευρώ ή πάνω από 200.000.000.000 δραχμές, για όσους θυμούνται τη δραχμή;  Με τεχνική και τεχνητή ρευστότητα κατάφεραν τότε μέσα σ΄ ένα μήνα, από το Μάρτιο μέχρι τον Απρίλιο του 2000, να υφαρπάξουν την ψήφο στις εκλογές του 2000. Και αναρωτιέμαι: Πώς είναι δυνατόν σήμερα να λέγονται τέτοια πράγματα από το Βήμα, όταν κάποιοι έχουν φροντίσει να υπάρχουν πέντε πλούσιες οικογένειες και πέντε εκατομμύρια να είναι στην πολιτική γωνία, δηλαδή οι μη έχοντες και κατέχοντες;
   Κύριε Πρόεδρε, η προστασία της κεφαλαιαγοράς, κάτι που κάνει το συγκεκριμένο νομοσχέδιο, έχει ιδιαίτερη αξία, γιατί πρώτον, εφαρμόζουμε μία οδηγία του Ιανουαρίου του 2003, για να αυξήσουμε αυτό που έχει σήμερα ανάγκη η αγορά: την εμπιστοσύνη των επενδυτών.
      Αυτός είναι ο στόχος για να σταματήσει κάτι που ζήσαμε το 1999-2000, το «όργιο» τότε, από ό,τι θυμάστε όλοι –και συγγνώμη για τη λέξη αυτή- με προνομιακές πληροφορίες, πράξεις χειραγώγησης και κατάχρηση των αγορών, κάτι που δεν θα ξαναζήσει ο τόπος, με την ψήφιση αυτού του νομοσχεδίου, όπως και μ΄ ένα που έπεται, όπως είπε και ο κύριος Υπουργός, σε περίπου ενάμιση μήνα. 
      Τι γίνεται, λοιπόν, μ΄ αυτήν τη διαδικασία, με το νέο αυτό σχέδιο νόμου; Δημιουργούμε ένα νέο πλαίσιο διοικητικής φύσης, για να μην είναι δυνατόν, με τις συγκεκριμένες διατάξεις, τις συγκεκριμένες απαγορεύσεις, να γίνονται πραγματικότητα ζητήματα εξαιτίας των οποίων δεν πρέπει πολίτες να χάνουν τα χρήματά τους. Εισάγει ένα σύστημα και ένα νέο πλαίσιο ποινικών κυρώσεων, όπως επίσης πολλά προληπτικά μέτρα και προστατεύει, ναι, προστατεύει τους επενδυτές!
      Μέσα στα έντεκα κεφάλαια υπάρχουν ορισμένα πράγματα, τα οποία είναι κρυμμένα. Και θα ήθελα να σας πω, κύριε Υπουργέ, ότι έξω οι πολίτες -και σήμερα που μιλάμε- μας κατηγορούν και λένε ότι οι τράπεζες έγιναν από μέτριες έως μεγάλες ή πάρα πολύ μεγάλες χάρη στο χρηματιστήριο. Οι πολίτες παραπονιούνται ότι σήμερα, με τα παράγωγα, οι τράπεζες ελέγχουν το δείκτη, δηλαδή ελέγχουν το χρηματιστήριο. Εδώ ερχόμαστε να απαντήσουμε. 
      Θέλω να σημειώσω δύο πράγματα, ανάμεσα στα άλλα, για τα οποία η Κυβέρνηση λαμβάνει πρόνοια, πρώτον, με την άρση του τραπεζικού απορρήτου, το οποίο έχει εξαιρετική σημασία. Είναι εξαιρετικό μέτρο, κύριε Υπουργέ, που θα βοηθήσει αυτούς που σκέπτονται να παίξουν παιχνίδια. Θα μπορούμε πλέον να τους ψάξουμε, άσχετα αν περνάμε από την Τράπεζα της Ελλάδος. Και αυτή ανεξάρτητη αρχή είναι και προσπαθεί για το καλό της χώρας. 
      Κύριε Πρόεδρε, θα ήθελα να τονίσω εδώ ότι η Επιτροπή Κεφαλαιαγοράς, μ΄ ένα εξίσου σημαντικό μέτρο, δίνει τη δυνατότητα σε κάποιον παραβάτη να έχει το δικαίωμα να διαβάσει την έκθεση ελέγχου, να λάβει γνώση πριν ληφθούν μέτρα, πριν μπουν κάποιες κυρώσεις, οι οποίες θα αφορούν τον ίδιο. 
      Επί τη ευκαιρία, ήθελα να πω ότι αύριο η Ειδική Μόνιμη Επιτροπή Θεσμών και Διαφάνειας έχει μια ακρόαση, για να κάνει διορισμό για τη θέση του Διευθυντή της Υπηρεσίας Εσωτερικών Υποθέσεων της Ελληνικής Αστυνομίας. Θα ήθελα να υπάρχει κάτι αντίστοιχο –και το περιμένουμε από την Κυβέρνηση- δηλαδή μια διεύθυνση εσωτερικού ελέγχου, όπως μας έχει πει και ο κύριος Υπουργός. Η Ελληνική Αστυνομία το έχει πάει πιο πέρα. Απλά το δίνω προοπτικά, γιατί αυτό που προέχει, κύριε Πρόεδρε και γι΄ αυτό δουλεύουμε όλοι εδώ, γι΄ αυτό πασχίζουμε όλοι μας, είναι να προστατεύσουμε τους Έλληνες πολίτες, τους επενδυτές.   
      Τελειώνω με το εξής: Μας ζητούν κάποιοι να μην ισχύσει η υποχρέωση της μαγνητοφώνησης των προφορικών εντολών. Ούτε συζήτηση! Αν, κύριε Υπουργέ, είχε συμβεί αυτό στο παρελθόν –με τη μαγνητοφώνηση- δεν θα είχαμε περιπτώσεις του τύπου «ΑΣΤΡΕΑ», «ΤΕΤΡΑΚΤΙΣ» και όλα αυτά που ξέρουμε ούτε την περίπτωση της «ALPHA FINANCE» σε μια παράλληλη σχέση. Κύριε Υπουργέ, έτσι θα είχαμε προστατεύσει τους επενδυτές. Δεν θα είχαν πάει οι άνθρωποι στη φυλακή. 
      Κύριε Πρόεδρε, νομίζω ότι το οφείλουμε στους Έλληνες πολίτες να προχωρήσουμε στην εφαρμογή αυτού του μέτρου με τη μαγνητοφώνηση, όσο δύσκολο και αν είναι. Το κατανοούμε αυτό. Όμως από όλες τις δυσκολίες, όσο και να τις ζυγίσουμε, προέχει ο Έλληνας πολίτης. Και εμείς, κύριε Πρόεδρε και κύριε Υπουργέ, είμαστε υπέρ των πολιτών. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Εθνικής Παιδείας και Θρησκευμάτων και Δικαιοσύνης κατέθεσαν σχέδιο νόμου: «Τροποποίηση, αντικατάσταση και συμπλήρωση του Ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄).
      Παραπέμπεται στην αρμόδια Διαρκή Επιτροπή. 
      Το λόγο έχει ο κ. Ακριβάκης. 
      ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, κύριοι συνάδελφοι, πίστευα ότι, ανερχόμενος στο Βήμα, θα πρωτοτυπούσα, υπό την έννοια ότι δεν έχω την πρόθεση να ομιλήσω επί του νομοσχεδίου. Με πρόλαβε, όμως, ο αγαπητός φίλος, ο κ. Καλλιώρας, που και αυτός πολύ ολίγον ομίλησε επί του νομοσχεδίου. Ανεφέρθη στο Βασικό Μέτοχο, στο ασυμβίβαστο των Βουλευτών και πολύ ολίγα είπε για το νομοσχέδιο. 
	ΗΛΙΑΣ ΚΑΛΛΙΩΡΑΣ: Όχι στο ασυμβίβαστο των Βουλευτών.
	ΑΛΕΞΑΝΔΡΟΣ ΑΚΡΙΒΑΚΗΣ: Εντάξει. Εν πάση περιπτώσει, η ουσία είναι ότι ολίγα είπατε επί του νομοσχεδίου.
	Το κόμμα μας θα ψηφίσει το νομοσχέδιο. Θα το ψηφίσω κι εγώ το νομοσχέδιο, διότι πιστεύω ότι δεν θα βλάψει τη λειτουργία του χρηματιστηρίου. Αλλά σίγουρα και όποιος έχει εντρυφήσει ολίγον επί των διατάξεων αυτού του νομοσχεδίου, θα πρέπει να παραδεχθεί ότι ούτε καν θα ωφελήσει τη λειτουργία του χρηματιστηρίου. Είναι ένα νομοσχέδιο αδιάφορο, που μετά την ψήφισή του θα ξεχαστεί τελείως. Και το λέω αυτό, διότι δεν περιέχει κανένα, μα κανένα συγκεκριμένο μέτρο, που να διασφαλίζει την ομαλή λειτουργία του χρηματιστηρίου. Είναι ένα νομοσχέδιο με περιγραφικό περιεχόμενο, με γενικότητες, με ορισμούς κάποιων εννοιών που υπάρχουν σήμερα στη λειτουργία του χρηματιστηρίου. Νομίζω ότι η περαιτέρω ενασχόληση με το νομοσχέδιο είναι περιττή.
      Σπεύδω να πω, για να μην παρεξηγηθώ, ότι αυτά που είπα, δεν έχουν κανένα αντιπολιτευτικό τόνο κι ούτε θέλουν να υποβαθμίσουν την κυβερνητική αυτή πρωτοβουλία, δηλαδή της κατάθεσης αυτού του νομοσχεδίου. Και το λέω αυτό, γιατί αυτό το νομοσχέδιο θα το είχε καταθέσει και η προηγούμενη κυβέρνηση. Ίδιο και απαράλλαχτο είναι, όπως το είχε φτιάξει η προηγούμενη κυβέρνηση. Άρα αυτά που είπα, κρίνοντας γενικά το νομοσχέδιο, θα τα έλεγα και αν το είχε καταθέσει –που δεν πρόλαβε να το καταθέσει- η κυβέρνηση του ΠΑΣΟΚ. Το ξεκαθαρίζω.
      Θα μου πείτε: Τότε γιατί παίρνεις το λόγο; Παίρνω το λόγο –σας το λέω ευθέως- για να υποστηρίξω μία τροπολογία, την οποία έχω καταθέσει. 
      ΔΗΜΗΤΡΙΟΣ ΤΣΙΟΓΚΑΣ: Συμφωνείτε, όμως, με το νομοσχέδιο...
      ΑΛΕΞΑΝΔΡΟΣ ΑΚΡΙΒΑΚΗΣ: Είπα ότι ούτε κακό κάνει ούτε καλό. Θα περάσει έτσι. Είναι ένα νομοσχέδιο, που δεν έχει καμία αξία. 
      Θα αναφερθώ τώρα στην τροπολογία, την οποία έχω καταθέσει. Άποψή μου είναι ότι στο παρελθόν υπήρξαν νομοθετικές πρωτοβουλίες, που βελτίωσαν το νομοθετικό πλαίσιο της χρηματαγοράς. Όμως χρειάζονται περαιτέρω νομοθετικές πρωτοβουλίες, που θα διασφαλίσουν την ομαλή λειτουργία του χρηματιστηρίου. 
      Κάθε χρηματιστήριο έχει τα δικά του χαρακτηριστικά και τις δικές του αιτίες δυσλειτουργίας. Βεβαίως όλα τα χρηματιστήρια πρέπει να διέπονται από τις ίδιες αρχές. Όμως κάθε χρηματιστήριο έχει τις δικές του εστίες, από τις οποίες πηγάζουν προβλήματα, ιδιαίτερα για το επενδυτικό κοινό. Με την τροπολογία που κατέθεσα, εντοπίζονται κάποιες απ΄ αυτές τις εστίες και προχωρώ σε συγκεκριμένες προτάσεις για την αντιμετώπιση και, αν θέλετε, την εξουδετέρωση αυτών των προβλημάτων.
      Το πρώτο θέμα: Ξέρετε, αγαπητοί κύριοι συνάδελφοι, ότι η αγορά και η πώληση μεγάλου αριθμού μετοχών, ακόμη και μέσα στην ίδια ημέρα, δημιουργεί μια πλασματική εικόνα για κάποιες συγκεκριμένες μετοχές, υποβαθμίζει την αξιοπιστία του χρηματιστηρίου και σίγουρα προσπορίζει μεγάλα κέρδη σε κάποιους, που δεν δικαιούνται να κερδίζουν. Μιλάω για τους γνωστούς «traders». Μιλάω για τον «αέρα». Στην επιτροπή, όταν ρωτήθηκε ο Πρόεδρος της Επιτροπής Κεφαλαιαγοράς, είπε ότι ο «αέρας» έχει περιοριστεί για τον πάνω από τις τρεις ημέρες χρόνο. Ομολόγησε επομένως ότι και σήμερα που μιλάμε, επί τρεις μέρες παίζουν με τον «αέρα», δηλαδή αγοράζουν και πουλάνε μετοχές, χωρίς να καταβάλλεται το τίμημα. Αυτό κι αν είναι πλασματική εικόνα, που δημιουργείται για το τζίρο του χρηματιστηρίου! Το 30% περίπου του τζίρου του χρηματιστηρίου είναι πλασματικό, λόγω του ότι οφείλεται σ’ αυτούς τους «traders», οι οποίοι αγοράζουν και πουλάνε, χωρίς να καταβάλλουν χρήματα.
      Η πρότασή μου, λοιπόν, για την αντιμετώπιση του φαινομένου –γιατί αυτό είναι το μεγάλο πρόβλημα για τη λειτουργία και εξυγίανση του χρηματιστηρίου- είναι η εξής: Να υπάρχει αυτοτελής φορολόγηση των κερδών, που προέρχονται όταν οι αγορές και οι πωλήσεις δεν υπερβαίνουν τις τρεις ημέρες –δηλαδή η αγορά από την πώληση δεν υπερβαίνει τις τρεις ημέρες- με 50%. Αν είναι εντός δεκαημέρου η αγορά από την πώληση, η φορολόγηση να είναι 30% και αν είναι μέσα σε ένα μήνα, η φορολόγηση να είναι 10%. Αυτός είναι ο μόνος τρόπος αντιμετώπισης, ο οποίος ισχύει σε πάρα πολλά χρηματιστήρια και δεν ξέρω γιατί δεν το κάνουμε κι εμείς. Είναι τόσο απλό.
      Έρχομαι στο άλλο θέμα, το πλαφόν. Υπάρχει πλαφόν μέχρι και σήμερα. Έγιναν μεγάλες βελτιώσεις. Κάποτε το πλαφόν ήταν πολύ χαμηλό και υπήρχε σε όλες τις μετοχές. Σήμερα κατηργήθη το πλαφόν στις μετοχές μεγάλης κεφαλαιοποίησης, είκοσι τον αριθμό. Παραμένει, όμως, το πλαφόν και στις μετοχές μεσαίας κεφαλαιοποίησης και στις μετοχές μικρής κεφαλαιοποίησης. 
      Νομίζω ότι είναι γνωστό πώς δημιουργείται η πλασματική εικόνα μιας μετοχής με την ύπαρξη του πλαφόν. Όταν μια μετοχή είναι στο limit up, συσσωρεύονται εντολές πώλησης της μετοχής την τελευταία στιγμή, ούτως ώστε να δημιουργηθεί πλασματική εικόνα, οπότε την άλλη μέρα να αγοράσει φθηνά αυτός που σκέφτεται να αγοράσει. Ή το αντίθετο: Όταν είναι στο limit down η μετοχή, συσσωρεύονται εντολές αγοράς της μετοχής, ούτως ώστε να επιτευχθούν καλύτεροι όροι πώλησης την επόμενη μέρα. Να υπάρξει, λοιπόν –με μια λέξη- κατάργηση του πλαφόν.
      Τώρα, έχουμε το πρόβλημα των νεοεισαγόμενων εταιρειών στο Χρηματιστήριο –που το ζήσαμε στο παρελθόν και το ζούμε μέχρι σήμερα- όπου οι ανάδοχοι υπερτιμολογούν τη μετοχή –οι τράπεζες, συγκεκριμένα- δοθέντος ότι η σύμβασή τους με τις εταιρείες είναι για ποσοστό κέρδους, δηλαδή σε ποσοστό επί της αξίας της μετοχής. Έτσι, έχουμε σαν αποτέλεσμα οι μετοχές να μπαίνουν στο Χρηματιστήριο με υψηλή αξία και μετά από λίγο καιρό να καταρρέει η μετοχή και να βλάπτονται οι μικροεπενδυτές.
      Επομένως, κατά την άποψή μου, θα πρέπει να θεσπιστεί υποχρέωση εγγύησης της αναδόχου τράπεζας για την αξία εισαγωγής της μετοχής, με την τιμή της εισαγωγής της, τουλάχιστον για ένα εξάμηνο.
      Το νομοσχέδιο μιλά για προνομιακή πληροφόρηση και προβλέπει ποινικές κυρώσεις για τον ιδιοκτήτη, το διευθυντή, το διευθύνοντα σύμβουλο μιας εταιρείας, που έχει προνομιακή πληροφόρηση και μπορεί να τη διοχετεύει, ώστε να επωφελούνται κάποιοι. Όμως, δεν περιλαμβάνει τις χρηματιστηριακές εταιρείες, που έχουν προνομιακή πληροφόρηση και αυτό έχει σχέση με τους ξένους θεσμικούς επενδυτές.
      Έχετε παρατηρήσει, κύριοι συνάδελφοι, ότι τα τελευταία χρόνια –και μη γελιέστε από την πρόσκαιρη ανάκαμψη των τελευταίων ημερών- οι ξένοι θεσμικοί επενδυτές έφυγαν από το Χρηματιστήριο της Ελλάδας. Ξέρετε γιατί έφυγαν; Διότι απλούστατα έγιναν αντικείμενα εκμετάλλευσης από εμάς, τους έξυπνους τους Έλληνες. Να το πω πιο απλά: Δίνει ένας μεγάλος ξένος επενδυτής στην τάδε χρηματιστηριακή εταιρεία να αγοράσει δύο εκατομμύρια μετοχές της Εθνικής. Πριν αγοραστούν οι μετοχές της Εθνικής, μέσα σε δευτερόλεπτα, έχουν σπεύσει κάποιοι να αγοράσουν Εθνική, διότι με τη μεγάλη αγορά που θα γίνει από τον ξένο θεσμικό επενδυτή, θα ανέβει η μετοχή. Είναι ειδοποιημένοι, λοιπόν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, ολοκληρώστε. Ζητήσατε και το χρόνο της δευτερολογίας σας και σας τον έδωσα. 
      ΑΛΕΞΑΝΔΡΟΣ ΑΚΡΙΒΑΚΗΣ: Τελειώνω, κύριε Πρόεδρε.
      Το ίδιο γίνεται και δίδονται εντολές πωλήσεως. Ειδοποιούνται πρώτα πάντα κάποιοι άλλοι και πουλάνε επειδή θα πέσει η μετοχή από τις πωλήσεις, που θα κάνει ο ξένος θεσμικός επενδυτής. 
      Ζήτησαν οι ξένοι θεσμικοί επενδυτές να τους δοθεί αυτό το περίφημο remote control, το απομεμακρυσμένο τερματικό, για να κάνουν κατευθείαν τις συναλλαγές με το Χρηματιστήριο, συμβεβλημένοι δε με χρηματιστηριακή εταιρεία που θα συνεγγυάται τις χρηματιστηριακές πράξεις και θα παίρνει την προμήθεια –αλλά να το κάνουν κατευθείαν, για να μη διαρρέει η πληροφορία- και δεν τους το δίνουν. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΑΛΕΞΑΝΔΡΟΣ ΑΚΡΙΒΑΚΗΣ: Πάει και αυτό. Και ένα τελευταίο και τελείωσα… 
      ΠΡΟΕΔΡΕΥΩΝ (Ιωάννης Τραγάκης): Και άλλο; 
      ΑΛΕΞΑΝΔΡΟΣ ΑΚΡΙΒΑΚΗΣ: Ένα τελευταίο, τελειώνω με την τροπολογία μου. Νομίζω ότι λέω κάποια χρήσιμα πράγματα, κύριε Πρόεδρε, κατά την άποψή μου. 
      ΠΡΟΕΔΡΕΥΩΝ (Ιωάννης Τραγάκης): Όχι, είναι πολύ χρήσιμα και θα έλεγα μάλιστα κι εγώ, συνηγορώντας για την τροπολογία σας με αριθμό 306/79, η οποία είναι και εμπρόθεσμη, ότι πρέπει να τη δει ο κύριος Υπουργός.
      ΑΛΕΞΑΝΔΡΟΣ ΑΚΡΙΒΑΚΗΣ: Βεβαίως.
      Λοιπόν, το τελευταίο κομμάτι. Μιλάω για τους διαχειριστές των αμοιβαίων κεφαλαίων. Οι διαχειριστές των αμοιβαίων κεφαλαίων διαχειρίζονται τεράστια ποσά, τα οποία είναι από μικροεπενδυτές και κύριος σκοπός τους –αυτός θα πρέπει να είναι- είναι να κάνουν το καλύτερο δυνατόν, για να μεγιστοποιήσουν τα κέρδη προς όφελος των μικροεπενδυτών.
      Είχαμε στο παρελθόν, λοιπόν, κρούσματα, όπου διαχειριστές αμοιβαίων κεφαλαίων δεν είχαν αυτό σαν στόχο, αλλά συναλλασσόμενοι με κάποιες εταιρείες, αντί κέρδους –δεν μπορώ να το προσδιορίσω- σήκωναν τις μετοχές, τις έβαζαν στο πακέτο με τα αμοιβαία κεφάλαια που αγόραζαν, για να σηκωθεί η μετοχή –γι’ αυτό το λόγο μόνο- και είχαμε κάποια περίεργα πακέτα όπου βλέπατε, ας πούμε, κάποιες εταιρείες «φούσκες», ασήμαντες, να είναι μαζί με κάποιες μεγάλες εταιρείες.
      Προτείνω, λοιπόν, για τους διαχειριστές των αμοιβαίων κεφαλαίων να μπει το «πόθεν έσχες». Δεν βρίσκω κάτι άλλο, που θα μπορέσει να διασφαλίσει σ’ ένα  βαθμό την ορθολογική διαχείριση των αμοιβαίων κεφαλαίων.
      Τελείωσα και ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. Πήρατε όλο το χρόνο και της δευτερολογίας σας και της τροπολογίας σας και τα πάντα, αλλά είπατε ενδιαφέροντα πράγματα. 
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, κύριοι Βουλευτές, είναι γεγονός ότι τουλάχιστον η προσωπική μου εμπειρία λέει ότι πολλά νομοσχέδια για το Χρηματιστήριο Αθηνών και την κεφαλαιαγορά έχουν έρθει, συζητήθηκαν και έγιναν νόμοι του κράτους, με το επιχείρημα πάντοτε ότι αυτά βελτιώνουν τη διαφάνεια και προωθούν τη μη χειραγώγηση της κεφαλαιαγοράς, για την προστασία ιδίως των μικροεπενδυτών. 
      Το ζήτημα, όμως, είναι πόσο αντικειμενική είναι αυτή η επιχειρηματολογία. Δηλαδή, αν μπορεί με όλα αυτά τα μέτρα να χτυπηθεί η αδιαφάνεια, η χειραγώγηση ή η πληροφορία μέσα στην κεφαλαιαγορά.
      Εμείς θεωρούμε ότι δεν μπορεί να υπάρξει σε καμία περίπτωση προστασία, ιδίως των μικροεπενδυτών. Και δεν μπορεί να υπάρξει διαφάνεια, μη χειραγώγηση ή να ελεγχθεί η πληροφορία, γιατί θεωρούμε ότι το χρηματιστήριο είναι ένας μηχανισμός του υπάρχοντος κοινωνικού πολιτικού συστήματος, του καπιταλισμού. Επομένως, εκείνο που ενδιαφέρει αυτό το σύστημα, είναι να γίνει αναδιανομή του εισοδήματος, δηλαδή να μεταφερθούν χρήματα άτοκα και αφορολόγητα στις πολύ μεγάλες επιχειρήσεις από τους επενδυτές και ιδίως από τους μικροεπενδυτές, που εμάς μας ενδιαφέρει.
      Το επιχείρημα είναι ότι μέσω των χρηματικών ποσών που αντλούνται, γίνονται επενδύσεις και μέσω των επενδύσεων, δημιουργούνται θέσεις εργασίας. Εδώ βέβαια θα αναρωτηθεί κανείς, αφού αυτό είναι το βασικό επιχείρημα, γιατί δεν δημιουργήθηκαν ανάλογες θέσεις εργασίας στη δική μας τη χώρα ή μέσα στην Ευρώπη ή και παγκόσμια; Διότι γνωρίζουμε πολύ καλά ότι μεγάλα ποσά έχουν αποσπασθεί από τη δική μας χώρα μέσω του χρηματιστηρίου από τις επιχειρήσεις, αλλά ούτε επενδύσεις έγιναν και, πολύ περισσότερο, δεν δημιουργήθηκαν θέσεις εργασίας, απεναντίας είχαμε απολύσεις.
      Τι σημαίνει αυτό; Σημαίνει ότι σε καμία περίπτωση καμία κυβέρνηση, που κινείται στην κατεύθυνση της ενίσχυσης της κερδοφορίας του κεφαλαίου, δεν μπορεί να βάλει φραγμό στο κεφάλαιο. Διαφορετικά, δεν θα υπήρχε το χρηματιστήριο. Καθαρά πράγματα. Να πούμε την αλήθεια στον ελληνικό λαό. Καπιταλισμός και χρηματιστήριο σημαίνει ότι θα κατακλέψουν από τον κοσμάκη τα χρήματά του. Βέβαια, μέσα στα πλαίσια του ανταγωνισμού, είναι επόμενο μέσω των επιθετικών εξαγορών και των συγχωνεύσεων, το μεγάλο ψάρι να τρώει το μικρό, όσον αφορά το κεφάλαιο.
      Έτσι, λοιπόν, πιστεύουμε ότι και αυτό το νομοσχέδιο δεν κάνει τίποτα άλλο, παρά να αναφέρεται σε μία συγκεκριμένη οδηγία του 2003. Προσαρμόζεται δηλαδή και η δική μας νομοθεσία στο Ευρωπαϊκό Δίκαιο, γιατί και η Ευρωπαϊκή Ένωση έχει ένα κύριο στόχο, την ενοποίηση της κεφαλαιαγοράς. Δηλαδή σιγά-σιγά, μέσω των συγχωνεύσεων των χρηματιστηρίων, θα δημιουργηθεί ένα χρηματιστήριο στην Ευρωπαϊκή Ένωση, γιατί αυτό ωφελεί το ισχυρότερο ευρωπαϊκό κεφάλαιο. Αυτή είναι η πραγματικότητα!
      Παράλληλα, το νομοσχέδιο αναφέρεται και στις άλλες τράπεζες και μάλιστα, έχουμε και την άρση του απορρήτου των τραπεζών. Βέβαια, όπως είπε πολύ σωστά η εισηγήτριά μας, υπάρχει ένα πρόβλημα με την Τράπεζα της Ελλάδας. Τι θα πει «η κεφαλαιαγορά δύναται»; Εδώ πρέπει να υποχρεώνεται και η Τράπεζα της Ελλάδας να παρέχει τις πληροφορίες, που θα της ζητάει η κεφαλαιαγορά.
      Ωστόσο, υπάρχει ένα πολύ μεγαλύτερο θέμα, γιατί μέσω των συγχωνεύσεων είναι πλέον γνωστό ότι έχουν επικρατήσει στην κεφαλαιαγορά, στη χρηματιστηριακή αγορά, οι θυγατρικές εταιρείες των τραπεζών. Έχουν βγει από τη μέση πάρα πολλές χρηματιστηριακές εταιρείες. 
      Πείτε μου, λοιπόν, εσείς ως Κυβέρνηση, αλλά και οι προηγούμενες κυβερνήσεις, πόσο μπορούν να ελεγχθούν οι θυγατρικές των τραπεζών; Δεν είναι φυσικό ότι η θυγατρική μίας τράπεζας θα παίρνει και θα δίνει πληροφορίες στην τράπεζα για τα τεκταινόμενα μέσα στην κεφαλαιαγορά; Είναι φυσικό επακόλουθο να γίνεται αυτό, γιατί και η κάθε τράπεζα, με τη θυγατρική της, επιδιώκει την αύξηση των κερδών.
      Αυτό που ελέγχει απόλυτα την κεφαλαιαγορά, δεν είναι μόνο το τραπεζικό. Ακούστηκε και αυτό, δηλαδή ότι έχουμε τραπεζοκεντρικό σύστημα στην κεφαλαιαγορά, αλλά δεν ισχύει. Γνωρίζουμε όλοι ότι το βιομηχανικό, το εφοπλιστικό κεφάλαιο συνδέεται και διαπλέκεται με το τραπεζικό. Είναι αυτό, το οποίο ονομάζουμε «χρηματιστικό κεφάλαιο». Άρα, λοιπόν, αυτό συμβαίνει και στο διοικητικό συμβούλιο της κεφαλαιαγοράς, που ελέγχεται από τους τραπεζίτες και τους υπόλοιπους επιχειρηματίες, που τους διορίζει βέβαια η εκάστοτε κυβέρνηση, ο εκάστοτε Υπουργός. 
      Μα, είναι δυνατόν αυτοί, οι οποίοι θέλουν να αυξήσουν τα κέρδη τους, να μη χειραγωγήσουν και την αγορά στα μέτρα που αυτοί θέλουν; Αυτό είναι ένα πολύ σημαντικό ζήτημα. Ποιος έλεγχος μπορεί να γίνει μέσα στην κεφαλαιαγορά; Γιατί δεν έγινε τόσα χρόνια; Δεν πάσχει, δηλαδή, το νομικό πλαίσιο από νόμους και κανόνες. 
      Ποιος έλεγχος έχει γίνει για τα χρήματα, που έχουν χαθεί στην τριετία 1999-2002; Ποιος ήλεγξε τις εταιρείες για το αν τα λεφτά, που απέσπασαν από το χρηματιστήριο, τα πήγαν εκεί που έλεγε το ενημερωτικό δελτίο, που είχαν στα χέρια τους το χρηματιστήριο και η κεφαλαιαγορά και, κατ’ επέκταση, η εκάστοτε κυβέρνηση ή ο εκάστοτε Υπουργός; Έγινε ποτέ κανένας τέτοιος έλεγχος; Όχι.
      ΓΙΑΝΝΟΣ ΠΑΠΑΝΤΩΝΙΟΥ: Βεβαίως και έγινε. Διαβάστε το δελτίο της Επιτροπής Κεφαλαιαγοράς.
      ΑΓΓΕΛΟΣ ΤΖΕΚΗΣ: Δεν έγινε κανένας έλεγχος, κύριε Υπουργέ. Κανένας έλεγχος δεν έγινε! Απλούστατα, γινόταν ένας έλεγχος, όταν πλέον έσκαγε η «φούσκα» και βέβαια ερχόταν η κεφαλαιαγορά και έβαζε κάποια πρόστιμα. Βέβαια, το πρόστιμο των μερικών εκατοντάδων χιλιάδων ευρώ, μπροστά στα τρισεκατομμύρια που απέσπασε μία επιχείρηση, ήταν πραγματικά κοροϊδία και υποκρισία.
      Άρα, λοιπόν, λέμε ότι δεν μπορεί να υπάρξει έλεγχος. Εξάλλου, αυτό φαίνεται και από την πολιτική των προηγούμενων κυβερνήσεων, αλλά και της σημερινής Κυβέρνησης. 
      Εμείς λέμε, τουλάχιστον, ευθέως: «Φορολογήστε τις υπεραξίες που αποσπώνται μέσα από το χρηματιστήριο, δηλαδή τα κέρδη των επιχειρηματιών». Δεν λέμε να φορολογείται μ΄ ένα μηδαμινό φόρο ο τζίρος του χρηματιστηρίου. Τι κάνουμε μ’ αυτόν τον τρόπο; Δηλαδή και εκείνος που χάνει και εκείνος που κερδίζει, φορολογούνται μ’ αυτόν τον ενιαίο μικρό φόρο. 
      Γιατί να μη φορολογηθεί, λοιπόν, το κέρδος μέσω του χρηματιστηρίου; Έτσι, δεν θα ισχύει αυτό στο οποίο αναφέρεται και ο Συνασπισμός, δηλαδή ότι θα πρέπει να δώσουμε τον ΟΠΑΠ στα ταμεία, για να ισοσκελίσουμε αυτά τα οποία χάνει από τις κυβερνήσεις, που δεν έδιναν τα απαραίτητα κονδύλια μέσω του κρατικού προϋπολογισμού. Δεν μπορούμε, εμείς τουλάχιστον, να λέμε στον ελληνικό λαό: «Πήγαινε στον τζόγο, για να ενισχυθούν έτσι τα ταμεία». Όχι.
    Με αυτόν τον τρόπο λέμε λοιπόν, με τη φορολογία, μπορείς να ενισχύσεις τα ταμεία που έχουν πραγματική ανάγκη. Αυτό βέβαια, δηλαδή, η φορολογία ισχύει και για τις προηγούμενες κυβερνήσεις, αλλά και για τη σημερινή. 
    Κυρίες και κύριοι Βουλευτές, η Νέα Δημοκρατία, απ’ ό,τι άκουσα από τον εισηγητή της, έκανε αναφορά στο πολιτικό και οικονομικό, πράγματι, σκάνδαλο του χρηματιστηρίου του 1999-2001 και καταλογίζει αθρόα ευθύνες στο ΠΑΣΟΚ. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό, κύριε Πρόεδρε. 
    Είναι όμως ένα ζήτημα αυτό, κυρίες και κύριοι συνάδελφοι, γιατί το είχε κάνει και προεκλογική σημαία το ζήτημα του χρηματιστηρίου η Κυβέρνηση της Νέας Δημοκρατίας, ότι την έπιανε ο πόνος για τους ενάμισι εκατομμύριο μικροεπενδυτές, οι οποίοι μπήκαν στο χρηματιστήριο και έχασαν τις λαϊκές αποταμιεύσεις. Ως προς αυτό δεν μας λέει τι έκανε. Μας λέτε ότι έχουν παραγραφεί. Δεν έχουν παραγραφεί όλα τα ζητήματα του χρηματιστηρίου. 
    Ως προς τις πολιτικές ευθύνες, τι κάνατε; Είχατε φέρει εδώ μια πρόταση για να γίνει εξεταστική επιτροπή και βέβαια τότε η κυβέρνηση την απέρριψε. Εσείς τώρα ως Κυβέρνηση –ένα χρόνο έχετε τη διακυβέρνηση- δεν τολμάτε να ανοίξετε το ζήτημα του χρηματιστηρίου. Ποια, λοιπόν, πολιτική αξιοπιστία έχετε απέναντι στον ελληνικό λαό;
                      (Χειροκροτήματα από την πτέρυγα του ΠΑΣΟΚ)
    Εσείς μιλάτε για διαφάνεια και μάλιστα χθες ο Πρωθυπουργός, ο Πρόεδρος της Κυβέρνησης κ. Καραμανλής είπε «έχουμε πόλεμο». Πόλεμο με ποιον; Να πού είναι ο πόλεμος. Αν θες πραγματικά να ανοίξεις τον πόλεμο με τα μεγάλα συμφέροντα, ο πόλεμος είναι εδώ που αποσπάσανε δεκάδες τρισεκατομμύρια δραχμές του ελληνικού λαού, τον ιδρώτα του ελληνικού λαού. 
    Εμείς λέμε ότι πόλεμος υπάρχει, διαμάχη υπάρχει, αντιπαράθεση υπάρχει. Είναι μεταξύ του κεφαλαίου και της εργασίας. Καθαρά πράγματα. Γι’ αυτό λέμε εμείς προς τον εργαζόμενο λαό ότι πρέπει να δει την ουσία της πολιτικής του κάθε κόμματος και να μη μένει μόνο στις προεκλογικές εξαγγελίες. Το μετά πρέπει να τον ενδιαφέρει. Και σ΄ αυτό το ζήτημα το μετά δόθηκε με την καλύτερη εικόνα σήμερα, από το πώς χειροκρότησαν τα δυο κόμματα, δηλαδή η Κυβέρνηση και η Αξιωματική Αντιπολίτευση, το ΠΑΣΟΚ, την ψηφοφορία της Ευρωσυνθήκης, που αυτή βέβαια αναφέρεται σε όλα αυτά που σήμερα η Κυβέρνηση εξαγγέλλει, δηλαδή, αυτό που λέμε ότι οι επιχειρηματίες ζητάνε, όχι μόνο να μην παρθεί κανένα μέτρο στο χρηματιστήριο γιατί δεν παίρνονται στην ουσία, αλλά λένε ότι πρέπει ο 21ος αιώνας να πισωγυρίσει στον 19ο αιώνα, όπως είπε ο πρόεδρος του Συνδέσμου Ελληνικών Βιομηχανιών, όσον αφορά τα εργατικά και τα ασφαλιστικά ζητήματα. 
    ΠΡΟΕΔΡΕΥΩΝ (Ιωάννης Τραγάκης): Παρακαλώ ολοκληρώστε, κύριε συνάδελφε.
    ΑΓΓΕΛΟΣ ΤΖΕΚΗΣ: Όχι κύριοι. Το Κομμουνιστικό Κόμμα Ελλάδας όχι μόνο καταψηφίζει το παρόν νομοσχέδιο, αλλά λέει ότι θα μετρηθούμε έξω στο πεζοδρόμιο, εκεί που έμαθε ο εργατικός κόσμος και τα άλλα λαϊκά στρώματα να δίνουν τη μάχη τους και να αποσπούν δικαιώματα, αλλά και να βάζουν το κύριο θέμα που είναι η αλλαγή εξουσίας. Γιατί για να λέμε καθαρά τα πράγματα, εκεί παίζεται όλο το παιχνίδι. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
    Υπάρχει μια ανοχή από το Προεδρείο. Η ανοχή οφείλεται στο γεγονός ότι σχεδόν όλοι υποσχεθήκατε ότι δεν θα δευτερολογήσετε και στα άρθρα θα είστε πολύ φειδωλοί στο χρόνο σας. 
    Ο κ. Ανδριανόπουλος έχει το λόγο.
    ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, ως συνήθως όταν μπαίνουμε σε επιμέρους ειδικά πολιτικά θέματα που έχουν πολύ μεγάλη σημασία, αλλά δεν είναι και πολύ αβανταδόρικα, μένουμε εμείς και εμείς εδώ στο Κοινοβούλιο. Και θα σας έλεγα να περιορίσουμε και την ενέργεια, να χαμηλώσετε λιγάκι και τα φώτα, διότι περνάμε δύσκολες μέρες από πλευράς κόστους πετρελαίου. Εν πάση περιπτώσει. 
    Θα ήθελα να πω ότι κατ’ αρχάς η Κυβέρνηση μ΄ αυτό το νομοσχέδιο δείχνει να θέλει να κάνει μια κίνηση προς την κατεύθυνση μιας μάλλον σωστής πολιτικής που να θέλει κάπως να ελέγξει τα διάφορα παρατράγουδα που γίνονται σ΄ αυτό που λέγεται Χρηματιστήριο Αξιών Αθηνών.
    Το ερώτημα βέβαια είναι, κατά πόσο ακόμη και αυτές οι διατάξεις μπορούν να φέρουν ουσιαστικό αποτέλεσμα. Έχω πολλές επιφυλάξεις, γιατί χρειάζονται αρκετά βήματα ακόμη, που δεν ξέρω αν είστε έτοιμοι να τα κάνετε. Και θα ήθελα πάνω σ΄ αυτό να σχολιάσω και κάποια που ελέχθησαν προηγουμένως που έχουν σχέση με τη λειτουργία των χρηματαγορών και τη λειτουργία του χρηματιστηρίου. 
      Κύριοι συνάδελφοι, θα ήθελα να πω ότι το χρηματιστήριο, που είναι κατεξοχήν μία πράξη που εκφράζει την καπιταλιστική οικονομία, είναι ίσως το μόνο κομμάτι της καπιταλιστικής οικονομίας το οποίο δεν αντικατοπτρίζει σύγκρουση κεφαλαίου και εργασίας, διότι δεν βλέπω ποιον εκμεταλλεύεται κάποιος ο οποίος αγοράζει μετοχές. 
      ΑΓΓΕΛΟΣ ΤΖΕΚΗΣ: Κύριε Ανδριανόπουλε, μου επιτρέπετε μία διακοπή;
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Βεβαίως, αν ο κύριος Πρόεδρος μου κρατήσει το χρόνο.
      ΑΓΓΕΛΟΣ ΤΖΕΚΗΣ: Τα ασφαλιστικά ταμεία, δηλαδή, οι εισφορές που παίρνουν.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Αυτό, κύριε συνάδελφε, είναι κρατικός παρεμβατισμός, δεν είναι ελεύθερη οικονομία της αγοράς. Πρέπει να τα ξεκαθαρίσουμε.
      ΑΓΓΕΛΟΣ ΤΖΕΚΗΣ: Σε όλο τον κόσμο γίνεται αυτό.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Προσέξτε, άλλο είναι τα αμοιβαία κεφάλαια ή τα ιδιωτικά συνταξιοδοτικά ταμεία, τα private funds που υπάρχουν στο εξωτερικό, και άλλο είναι τα δικά μας τα δημοσίου δικαίου κρατικά ασφαλιστικά ταμεία τα οποία, με εντολή της εκάστοτε κυβέρνησης, τα βάζουν στο χρηματιστήριο. Αυτό είναι κρατικός παρεμβατισμός. Μην τα φορτώνετε όλα στην ελεύθερη οικονομία της αγοράς, διότι εδώ έχουμε βρει ένα γάιδαρο και τον βαράμε. Για ό,τι δεν πάει καλά ποιος φταίει; Ο καπιταλισμός. Όμως, δεν είναι έτσι. Εάν βιάζεται ο καπιταλισμός και γίνεται ένα μπάχαλο, τότε δεν φταίει ο  καπιταλισμός, αλλά αυτοί οι οποίοι τον βιάζουν.
      ΑΓΓΕΛΟΣ ΤΖΕΚΗΣ: Οι Ηνωμένες Πολιτείες ελεύθερη αγορά έχουν.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Όχι, εκεί είναι κάτι άλλο. Εκεί είναι τα καθαρά ιδιωτικά funds και είναι θέμα ρίσκου. 
      Ο κ. Δραγασάκης είπε πολύ σωστά ότι ενδεχομένως κάποιοι φορείς, οι οποίοι εμφανίζονται ότι έχουν πληροφορίες για τις χρηματαγορές, όπως για παράδειγμα είναι η «Moody’s», μπορούν να ανεβάζουν ή να κατεβάζουν στη διαβάθμιση εταιρείες.
      ΑΓΓΕΛΟΣ ΤΖΕΚΗΣ: Η «Andersen».
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Και ρώτησε: Ποιος ελέγχει τη «Moody’s» ή κάποια αντίστοιχη με τη «Moody’s» αξιολογική εταιρεία; Η απάντηση είναι απλή. Οι συνδρομητές της. Διότι από την ώρα που εσύ γίνεσαι συνδρομητής σ΄ έναν τέτοιον φορέα και αξιολογείς τις προβλέψεις του, αν οι προβλέψεις πέσουν έξω, παύεις να είσαι συνδρομητής και αυτός ο φορέας εντός ολίγου χρεοκοπεί. Αυτό έχει συμβεί με πάρα πολλούς τέτοιους αντίστοιχους φορείς.
      Κατά συνέπεια, εκεί λειτουργεί απόλυτα η έννοια της αγοράς, η ζήτηση με την προσφορά. Εάν δεν μπορείς να έχεις αποτέλεσμα στη δουλειά, την οποία κάνεις, σε τιμωρεί η αγορά. Τα πράγματα είναι σχετικώς απλά. Δεν υπάρχει εκμετάλλευση της εργασίας και θα σας έλεγα ότι το χρηματιστήριο σε σχέση με την οικονομία της γνώσης είναι μία κίνηση η οποία δημιουργεί εφιάλτες σ΄ αυτό που λέγεται παραδοσιακή βιομηχανική παραγωγή και κλασικές σχέσεις εργασίας και κεφαλαίου, διότι σε λίγο καιρό δεν θα έχετε το παραδοσιακό κεφάλαιο που να προσφέρει δουλειά σε χέρια εργατικά, αλλά θα δίνει δουλειά μόνο σε ανθρώπους της γνώσης που είναι πολύ λιγότεροι, με πολύ μεγαλύτερες αποδοχές και πολύ μεγαλύτερη ευχέρεια κινήσεως.
      Ένα δεύτερο ζήτημα, που τέθηκε εδώ, έχει να κάνει με την ισορροπία ή την ισονομία της πληροφορίας. Εύλογα είπε ο κ. Δραγασάκης, αν δεν κάνω λάθος, ότι «εντάξει, γίνεται μία προσπάθεια από την Κυβέρνηση κάπως να περιοριστεί το προνόμιο πληροφόρησης που κάποιοι έχουν, αλλά σίγουρα δεν θα υπάρχει ισονομία στην πληροφόρηση». Μα, το χρηματιστήριο είναι κατεξοχήν μηχανισμός που στηρίζεται στην ανισορροπία της πληροφόρησης. Αν έχετε ισορροπία πληροφόρησης στο χρηματιστήριο, τότε δεν έχετε χρηματιστήριο. Αν ξέρουμε όλοι τα ίδια και αγοράζουμε όλοι τις ίδιες μετοχές, τότε αυτομάτως δεν θα υπάρξει χρηματιστήριο, δεν θα υπάρξει εξέλιξη. 
      Άρα, όταν μπαίνουμε πλείστοι σε αυτό που λέγεται οικονομία της γνώσης, από τα πράγματα στηριζόμαστε όχι πια στο παραδοσιακό κεφάλαιο, αλλά στην εξασφάλιση πληροφορίας. Το πώς βρίσκεις πληροφορία, το πού βρίσκεις την πληροφορία, πώς την αξιολογείς, αν έχεις την ικανότητα να χρησιμοποιήσεις ένα βομβαρδισμό πληροφοριών που είναι γύρω σου, αυτό αναδεικνύει και την ικανότητά σου να επιβιώσεις ή να διακριθείς στη σύγχρονη οικονομία της νέας τεχνολογίας. Αυτό είναι αυτονόητο. Δεν μπορείς να εξασφαλίσεις ισονομία στην πληροφορία, δεν γίνεται αυτό. Τότε δεν θα έχεις χρηματιστήριο. 
      Αυτό, όμως, που μπορείς να εξασφαλίσεις και δεν υπάρχει στο νομοσχέδιο, αν και το είχα αναφέρει και στην επιτροπή, αλλά δεν είδα να κάνετε καμία ρύθμιση, κύριε Υπουργέ, είναι το να εξασφαλίσεις την ανιδιοτέλεια εκείνων οι οποίοι αξιολογούν, διακινούν, εμφανίζουν πληροφορίες και κάνουν προβλέψεις. Δηλαδή, όσοι από εσάς θέλετε να δείτε πως γίνεται αυτή η δουλειά στα διεθνή χρηματιστήρια, δεν έχετε παρά να μπείτε σε μία από τις μηχανές αναζήτησης του Internet, να πάτε εκεί που λέει finance ή χρηματιστήριο ή μετοχές, να χτυπήσετε τα αρχικά κάποιων μετοχών και να δείτε αυτομάτως τις αξιολογήσεις. Πηγαίνετε, λοιπόν, εκεί που λέει estimates, δηλαδή, προβλέψεις ή αντιλήψεις, και θα δείτε πως όποιες εταιρείες κάνουν το οποιοδήποτε σχόλιο για μετοχές ή πολλών ή λίγων εταιρειών ο υπογράφων το σχετικό σχόλιο εξειδικεύει ότι ο υπογράφων, για παράδειγμα Ανδριανόπουλος ή Βεργίνης, έχει μετοχές στις εταιρείες που αναφέρονται παραπάνω ή δεν έχει μετοχές ή δεν προτίθεται να έχει μετοχές για τους επόμενους πέντε μήνες. Αν τυχόν κατά τη διάρκεια αυτή παραβιάσει αυτήν την υπογραφή, τότε τον ρίχνουν κάπου σ΄ ένα μπουντρούμι και τον ξεχνούν, ενώ εδώ είναι γνωστό πως τα βαποράκια και τα παπαγαλάκια ουσιαστικά θησαυρίζουν από το να διακινούν πληροφορίες ανύπαρκτες. Εκεί είναι το ζήτημα.
	ΒΥΡΩΝ ΠΟΛΥΔΩΡΑΣ: Ατιμωρητί.
	ΑΝΔΡΕΑΣ ΑΝΔΡΙΑΝΟΠΟΥΛΟΣ: Ατιμωρητί, βεβαίως. Αυτό πρέπει να ελεγχθεί. 
      Και κάτι άλλο: Δεν είναι μόνο τα «παπαγαλάκια». Προσέξτε κάτι άλλο. Θυμηθείτε την περίφημη ιστορία του ελληνικού χρηματιστηρίου. Για θυμηθείτε πώς κατέρρευσε. Δεν κατέρρευσε όταν βγήκαν οι διοικητές της Εθνικής και της Τράπεζας Ελλάδος και είπαν ότι υπάρχουν «φούσκες» στο ελληνικό χρηματιστήριο; Όμως, κύριοι συνάδελφοι, ξεχνάτε πως τα ιδρύματα των οποίων προΐσταντο αυτοί οι δύο κύριοι διοικητές, είχαν τα ίδια μετοχές στο χρηματιστήριο; Αν το είχαν κάνει αυτό στην Αμερική, θα ήταν στο Γκουαντάναμο και οι δύο τώρα. Εδώ το έκαναν, κατέρρευσε το χρηματιστήριο και δεν συνέβη τίποτα. Μάλιστα ο ένας είναι και αντιπρόεδρος της Ευρωπαϊκής Τράπεζας προς επιβράβευση του μεγάλου έργου που επιτέλεσε!
	Θέλω να σας πω, λοιπόν, ότι υπάρχουν ζητήματα τα οποία εδώ τα αντιμετωπίζουμε επιφανειακά! Είναι πολλά αυτά που μπορούμε να πούμε, αλλά δυστυχώς δεν έχουμε χρόνο. 
	Θα ήθελα απλώς να κάνω δύο-τρεις αναφορές και στις τροπολογίες για τις οποίες δεν μιλάει κανείς. Δεν ξέρω αν τις είδατε και δεν μας δίνετε και το χρόνο να κουβεντιάσουμε τις τροπολογίες ειδικά. 
      Έχει φτιαχτεί ένας πολύ περίεργος Κανονισμός, κύριε Πρόεδρε. Εγώ ομολογώ ότι δεν ήμουν στη Βουλή όταν αλλάξατε τους κανονισμούς. Αυτός είναι Κανονισμός καθαρά βαλκανικής υφής.
	ΠΡΟΕΔΡΕΥΩΝ (Ιωάννης Τραγάκης): Κύριε Ανδριανόπουλε, όπως ξέρετε από τον Κανονισμό, οι τροπολογίες συζητούνται μετά τα άρθρα, δηλαδή, θα συζητηθούν αύριο. 
	ΑΝΔΡΕΑΣ ΑΝΔΡΙΑΝΟΠΟΥΛΟΣ: Ναι, αλλά θίγονται πολύ σοβαρά θέματα στις τροπολογίες, κύριε Πρόεδρε.
	ΠΡΟΕΔΡΕΥΩΝ (Ιωάννης Τραγάκης): Επειδή έχετε ένα-δύο λεπτά, αναπτύξτε τις τροπολογίες.
	ΑΝΔΡΕΑΣ ΑΝΔΡΙΑΝΟΠΟΥΛΟΣ: Δε θα τις αναπτύξω, απλώς θα κάνω μερικές αναφορές. Παραδείγματος χάρη, έχουμε εδώ δύο τροπολογίες που έχουν να κάνουν με την καταχώρηση ισολογισμών σε εφημερίδες.
	Κύριε Πρόεδρε, μπορείτε να μου πείτε άλλη ευρωπαϊκή χώρα που να είναι υποχρεωτικό να δημοσιεύονται ισολογισμοί σε εφημερίδες πλην της Ελλάδας; Γιατί; Στη σημερινή εποχή  υπάρχει το Internet, υπάρχουν οι ιστοσελίδες της Εφημερίδας της Κυβερνήσεως, όπου θα μπορεί ο καθένας να δημοσιεύει εκεί χωρίς κανένα πρόβλημα.
	Άρα, πώς εσείς που υποτίθεται ότι έχετε κηρύξει τον πόλεμο στη διαπλοκή, στα συμφέροντα κι εγώ δεν ξέρω πού αλλού, εδώ μας φέρνετε δύο τροπολογίες οι οποίες δείχνουν δούναι και λαβείν με Μέσα Ενημέρωσης; Μη μου πείτε τώρα ότι κάποιος Υπουργός σηκώθηκε ένα πρωί και είπε ότι πρέπει να εξυγιάνουμε το σύστημα. Έχετε κουβεντιάσει, έχετε συζητήσει, «θα βοηθήσουμε τις εβδομαδιαίες ή τις ημερήσιες» ή δεν ξέρω ποιες άλλες. Δεν μπαίνω στην ουσία. Μπαίνω στο θέμα ότι αυτά αντικατοπτρίζουν συναλλαγές με Μέσα Μαζικής Ενημέρωσης. Πού είναι η διαφάνεια, πού είναι η σεμνότης, η ταπεινότης και όλα αυτά; 
	Υπάρχει και ένα άλλο θέμα. Δείχνετε σ’ αυτές τις τροπολογίες και μία έκδηλη νομοθετική προχειρότητα. Παραδείγματος χάρη, πριν από λίγες εβδομάδες μας φέρατε εδώ νομοσχέδιο που αφορούσε τη φορολογία των καυσίμων. Βλέπω εδώ σε μία τροπολογία προσθήκη κάποιων άλλων κατηγοριών καυσίμων που φαίνεται ότι κάποιος «λεβέντης» από την Κυβέρνηση ξέχασε να τις βάλει στο προηγούμενο νομοσχέδιο. Τώρα, με συγχωρείτε, είναι σοβαρά πράγματα αυτά;
	Επίσης, το ίδιο πράγμα βλέπω εδώ και στο ΥΠΕΧΩΔΕ, όπου φέρνουμε αναβολές στις αναβολές για να μην εφαρμόσουμε τον ένα νόμο που ψηφίσαμε εδώ, στη Βουλή και μάλιστα μετά βαΐων και κλάδων και με διατυμπανισμούς περί μεγάλων αλλαγών κλπ.. Τι γίνεται; Δηλαδή, αν δεν είσαστε έτοιμοι, τα φέρνετε. Αν τα φέρνετε, ψάξτε τα και φέρτε τα σωστά. Μη μας φέρνετε να βάζουμε «μπαλώματα» σε νόμους που «περάσατε» μόλις λίγες εβδομάδες πριν. 
	Κλείνω λέγοντας στους συναδέλφους, κυρίως στους νεότερους εξ υμών – το «υμών» με ύψιλον γιατί εγώ δυστυχώς είμαι στο ήτα, είμαι μεγαλύτερος- ότι υπάρχει ένα ζήτημα. Όταν είχα πρωτομπεί στη Βουλή το 1974, μου έλεγαν μερικοί από τους παλαιούς Βουλευτές με τα άσπρα μαλλιά τότε: «Όταν βλέπεις νομοσχέδια, να κοιτάς πρώτα την έκθεση του Γενικού Λογιστηρίου και μετά το νομοσχέδιο». Εδώ έχουμε μία Κυβέρνηση η οποία δεν έχει έσοδα, απ’ ό,τι λέει. Προσπαθεί να καλύψει ελλείμματα, βάζει φόρους, ΦΠΑ και υπάρχουν ελλείμματα. Μα, δείτε εδώ. Σ’ αυτές τις τροπολογίες η κάθε τροπολογία έχει έκθεση του Γενικού Λογιστηρίου που επιβαρύνει τα έξοδα, που έχει διαρροή εσόδων. 
	Ποια είναι η λογική; Εξηγήστε μου. Πώς γίνεται από τη μία να θέλετε να μαζέψετε λεφτά, να μειώσετε τα ελλείμματα και κάθε τι που φέρνετε, ακόμα και η τροπολογία, να έχει διόγκωση των εξόδων και μείωση των εσόδων; Πείτε μου πώς γίνεται αυτό. Ομολογώ ότι αυτό αποτελεί μία «μαγική εικόνα».
	Σας ευχαριστώ.
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο συνάδελφο.
	Ο κ. Χρύσης έχει το λόγο.
    ΒΑΣΙΛΕΙΟΣ ΧΡΥΣΗΣ: Η μάχαιρα της κάθαρσης και της διαφάνειας μετά το «Bασικό Mέτοχο», την κατάργηση του ΔΙΚΑΤΣΑ, έφθασε σήμερα και στην κεφαλαιαγορά. Το νομοσχέδιο «για την προστασία της κεφαλαιαγοράς από πράξεις προσώπων που κατέχουν προνομιακές πληροφορίες, πράξεις χειραγώγησης της αγοράς» του Υπουργείου Οικονομίας και Οικονομικών, σύμφωνα με την εισηγητική έκθεση ψηφίζεται κατ’ αρχήν, κατ’ άρθρο και στο σύνολό του και από την Αξιωματική Αντιπολίτευση. Αυτό περίτρανα και παράλληλα υποδηλώνει μια ομολογία «τη σήψη» στην οποία κατήντησε επί των ημερών του ΠΑΣΟΚ ο αναπτυξιακός αυτός θεσμός. 
    Είχε χάσει την αξιοπιστία του και έγινε μέσο εύκολου πλουτισμού των πληροφορημένων αετονύχηδων εις βάρος του καλόπιστου και έντιμου πολίτη-επενδυτή. 
    Τα κεφάλαια του νομοσχεδίου με τα 33 άρθρα του, είναι νομοτεχνικά δομημένα κατά τέτοιο τρόπο που να υπάρχει αλληλουχία και αλληλοσυμπλήρωση. Η προσαρμογή της νομοθεσίας μας στις διατάξεις του Ευρωπαϊκού Κοινοβουλίου για πράξεις προσώπων που κατέχουν προνομιακές πληροφορίες και μπορούν με κατάλληλους τρόπους και μηχανισμούς να χειραγωγούν την αγορά, θεωρείται και είναι επιτακτική ανάγκη να γίνει. 
    Οι ορισμοί εξαντλητικά και περιεκτικά περιέχονται στο δεύτερο άρθρο. Ιδιαίτερη όμως μνεία και αναφορά πρέπει να γίνει στα άρθρα του κεφαλαίου Β΄ ήτοι το 3, 4, 5, 6 όπου τίθεται φραγμός στην ανεξέλεγκτη σπορά πληροφοριών και ειδήσεων από πρόσωπα που ευρίσκονται πλησίον του πυρήνα λήψης επιχειρηματικών αποφάσεων και δράσεων, οι οποίες επηρεάζουν τις συναλλαγές.
    Αυτά τα πρόσωπα έπαιξαν ύποπτο ρόλο την περίοδο 1999 μέχρι το 2001 στο Χρηματιστήριο Αθηνών. Δημιούργησαν μετοχές φούσκες, μπαλόνια που πέταξαν για λίγο και κατόπιν έσκασαν για να συμπαρασύρουν τις οικονομίες αθώων και ανυποψίαστων και ευκολόπιστων πολιτών-επενδυτών. 
    Οι επιτήδειοι πλούτισαν εύκολα. Η αφαίμαξη ενός εκατομμυρίου διακοσίων χιλιάδων επενδυτών έγινε έντεχνα και προμελετημένα. Έχασε τη ζωτικότητά της η ελληνική οικονομία και η επενδυτική άπνοια ήταν αποτέλεσμα της έλλειψης ασφαλιστικών δικλείδων για την προστασία των επενδυτών. Σ’ αυτό το μεγαλύτερο μεταπολεμικό σκάνδαλο υπάρχουν και ηθικοί και φυσικοί αυτουργοί που πρέπει να λογοδοτήσουν, άλλοι πολιτικά και άλλοι δικαστικά. 
    Στο νομοσχέδιο, η προνομιακή πληροφορία εξειδικεύεται στο άρθρο 6. Για να θεωρηθεί προνομιακή απαιτείται να συντρέχουν σωρευτικά οι εξής προϋποθέσεις: Πρώτον, να είναι συγκεκριμένη, δεύτερον να μην έχει δημοσιοποιηθεί, τρίτον να αφορά άμεσα ή έμμεσα έναν ή περισσότερους εκδότες και ένα ή περισσότερα χρηματοπιστωτικά μέσα και τέταρτον η δημοσιοποίησή της θα μπορούσε να επηρεάσει σημαντικά την τιμή των χρηματοπιστωτικών μέσων. Ήτοι θα ήταν μια πληροφορία που θα επηρέαζε το μέσο συνετό επενδυτή στη λήψη των αποφάσεων. 
    Αυτές οι προνομιακές πληροφορίες ανεξέλεγκτα διαδίδονταν κάποτε και οδήγησαν πολλά νοικοκυριά σε πτώχευση. Εξανέμισαν οικονομίες πολλών ετών και υπήρξαν αιτίες τραπεζικών σκανδάλων που ήρθαν στο φως ή μερικά απ’ αυτά παρέμειναν για πάντα στο σκοτάδι. 
    Χαιρόμαστε όμως σήμερα που η Αξιωματική Αντιπολίτευση ψηφίζει το παρόν νομοσχέδιο. Συμπλέει με μια Κυβέρνηση που βασικός της στόχος είναι η εξυγίανση και η διαφάνεια παντού. Τη σημαία της κάθαρσης κρατάει ψηλά ο Πρωθυπουργός  Κώστας Καραμανλής και δεν θα υποσταλεί ποτέ σε άνομα συμφέροντα.
    Το υπό ψήφιση νομοσχέδιο στο Γ’ κεφάλαιο υπεισέρχεται και στις μεθοδεύσεις χειραγώγησης της αγοράς από πρόσωπα που με επαγγελματισμό, μεθοδικότητα και σκοπιμότητα εμπλέκονται καθ’ οιονδήποτε τρόπο στη διαμόρφωση τιμών με συναλλαγές, εντολές, προσφορά, ζήτηση και αθεμίτως κατευθύνουν την τιμή των χρηματοπιστωτικών μέσων.
     Και αυτό το έζησε και το πλήρωσε ο ελληνικός λαός. Η απάντηση κάποιων τότε ήταν «ας πρόσεχαν». Έτσι ξόφλησαν. 
     Επανέρχομαι και πάλι στο νομοσχέδιο. Αφού στα προηγούμενα κεφάλαια και τα σχετικά άρθρα έγινε ο εντοπισμός της παράνομης συμπεριφοράς και δραστηριότητας, τόσο σε υποκειμενική όσο και αντικειμενική υπόσταση, στο τέταρτο κεφάλαιο και ειδικά στο άρθρο 10 ως προληπτικό μέτρο κατά των φαινομένων κατάχρησης της αγοράς, αποτελεί η έγκυρη και έγκαιρη πληροφόρηση του επενδυτικού κοινού. Αυτή  η βασική αρχή εξειδικεύεται μέχρι το άρθρο 19.
     Εμείς στεκόμαστε με σεβασμό και προστατεύουμε αποτελεσματικά τον πολίτη - επενδυτή με το παρόν νομοσχέδιο. Στο άρθρο 21 ρητώς αναφέρεται ως αρμόδια αρχή για την εφαρμογή του παρόντος νομοσχεδίου η Επιτροπή Κεφαλαιαγοράς. Ως κατασταλτικό μέσο των ενδεχομένων παραβάσεων του παρόντος νομοσχεδίου, αποτελούν οι διοικητικές κυρώσεις και μέτρα που προβλέπονται στα άρθρα 23 – 28 και οι ποινικές κυρώσεις που προβλέπονται ειδικά στα άρθρα 29 – 31.
     Υψηλά πρόστιμα επιβάλλει η Επιτροπή Κεφαλαιαγοράς που κυμαίνονται από 10.000 ευρώ μέχρι 2.000.000 ευρώ στην παράβαση της απαγόρευσης της κατάχρησης αγοράς, σύμφωνα με τα άρθρα 3, 5, 6 και 7. Το όριο προστίμου διπλασιάζεται σε περίπτωση υποτροπής. Στην παράβαση των υποχρεώσεων που προβλέπονται στα άρθρα 10 – 18, η Επιτροπή επιβάλλει έγγραφη επίπληξη ή πρόστιμο από 3.000 ευρώ μέχρι 500.000 ευρώ που σε υποτροπή τριπλασιάζεται. Πέραν των διοικητικών προστίμων και άλλα μέτρα διοικητικά που μπορεί να λαμβάνει η Επιτροπή Κεφαλαιαγοράς, όπως η αναστολή λειτουργίας νομικών προσώπων που αδειοδοτούνται ή εποπτεύονται από την ως άνω Επιτροπή ή η απαγόρευση άσκησης επαγγελματικής δραστηριότητας από πρόσωπα που πιστοποιούνται ή αδειοδοτούνται από την Επιτροπή Κεφαλαιαγοράς. Ανάλογες δυνατότητες ελέγχου έχει και η Τράπεζα της Ελλάδος, για τα πιστωτικά ιδρύματα που εποπτεύονται, σε παραβατικές περιπτώσεις. 
     Τέλος, ως έσχατο μέσο καταστολής για την κατάχρηση προνομιακών πληροφοριών και τη χειραγώγηση της αγοράς, είναι οι ποινικές κυρώσεις που προβλέπονται και εξειδικεύονται αντίστοιχα στα άρθρα 29 και 30 που προανέφερα. 
     Κρίσιμο στοιχείο για την εφαρμογή του άρθρου 29 είναι η γνώση του προνομιακού χαρακτήρα της προνομιακής πληροφορίας με την απόκτηση ή διάθεση άμεσα ή έμμεσα χρηματοπιστωτικών μέσων.
     Κάποτε οι μετοχές και οι πιστωτικοί τίτλοι έγιναν κουρελόχαρτα στα χέρια των μικροεπενδυτών από την πολιτική του ΠΑΣΟΚ, που έστω και καθυστερημένα σήμερα συμπράττει από αμηχανία και ενοχή στην ψήφιση του νομοσχεδίου.
     Ολοκληρώνοντας την αγόρευσή μου επί της αρχής, θεωρώ ότι η κεφαλαιαγορά θωρακίζεται με ένα νόμο, ο οποίος θα αποτρέπει τους επιτήδειους και καιροσκόπους να πλουτίζουν σε βάρος των εντίμων, όπως έκαναν ασύστολα και ανεξέλεγκτα στο παρελθόν. Όχι πια άλλα οικονομικά θύματα στο χρηματιστήριο. Με τους φραγμούς που τίθενται με την ψήφιση του παρόντος νομοσχεδίου, αποτρέπονται μελλοντικοί επίδοξοι εκμεταλλευτές του πολίτη.
     Η Νέα Δημοκρατία και ο Κώστας Καραμανλής και αυτή η Κυβέρνηση αποτελούν εγγύηση για τη διαφάνεια και την κάθαρση. Σ’ αυτόν το δρόμο πρέπει να γίνουμε όλοι συνοδοιπόροι. Παλεύουμε όλοι για μια Ελλάδα αξιόπιστη, έντιμη και προοδευτική. Και αυτό θα το αναγνωρίσει και θα το επικροτήσει ο ελληνικός λαός, δίνοντας απεριόριστη πίστωση χρόνου σε έναν Πρωθυπουργό που δημιουργεί σε νέες ηθικές βάσεις μια νέα Ελλάδα. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Παπαντωνίου.
     ΓΙΑΝΝΟΣ ΠΑΠΑΝΤΩΝΙΟΥ: Κυρίες και κύριοι συνάδελφοι, θα μου επιτρέψετε μια αρχική παρατήρηση, ότι οι υψηλοί τόνοι από ορισμένους συναδέλφους της Συμπολιτεύσεως, είναι αναντίστοιχοι με τη σημασία του προτεινόμενου νομοσχεδίου. Όχι ότι είναι κακό νομοσχέδιο. Εξάλλου, και εμείς θα το ψηφίσουμε. Αλλά, όπως σωστά είπε και ο κ. Ακριβάκης, δεν έχει καμία προστιθέμενη αξία σε ό,τι αφορά το θεσμικό οπλοστάσιο για την πάταξη παραβατικών φαινομένων στη χρηματαγορά. Καμία απολύτως προστιθέμενη αξία.
      Και ο λόγος είναι πολύ απλός, ότι στόχος του νομοσχεδίου αυτού είναι απλώς η εναρμόνιση εννοιών και διαδικασιών με τα ισχύοντα στην Ευρωπαϊκή Ένωση. Δεν υπάρχει τίποτε το καινούργιο σε ότι ίσχυε και ισχύει σήμερα στην εθνική νομοθεσία. Ό,τι υπάρχει, συνεχίζει να υπάρχει και δεκατρείς μήνες μετά την ανάληψη της εξουσίας από την Κυβέρνηση της Νέας Δημοκρατίας. 
      Ο εκσυγχρονισμός του θεσμικού πλαισίου του χρηματιστηρίου και της Κεφαλαιαγοράς αποτελεί έργο των κυβερνήσεων του ΠΑΣΟΚ. Αυτό κληρονομήσατε, αυτό διαχειρίζεσθε, και δεν το αλλάζετε ούτε κατά ένα «γιώτα» ούτε κατά ένα «κόμμα» με το παρόν νομοσχέδιο. 
      Η εποπτεία της Κεφαλαιαγοράς ήταν ανύπαρκτη μέχρι το 1995. Η Κυβέρνηση Μητσοτάκη είχε θεσμοθετήσει τη νομική μετατροπή της επιτροπής σε νομικό πρόσωπο δημοσίου δικαίου, αλλά την άφησε σε εμβρυακή κατάσταση. Το 1994, όταν ανέλαβα Υπουργός Εθνικής Οικονομίας και Οικονομικών, η Επιτροπή Κεφαλαιαγοράς διέθετε μόνο τρεις αποσπασμένους υπαλλήλους. Μόνο τρεις. Και ακολούθως έγινε μία πραγματική κοσμογονία με μία σειρά από νομοθετήματα τα οποία εισήγαγε και ψήφισε η Βουλή επί κυβερνήσεων του ΠΑΣΟΚ. Το 1995 νομοθετήθηκε ο νέος οργανισμός. Το 1996 νομοθετήθηκε το νέο πλαίσιο επενδυτικών υπηρεσιών με μεταφορά της σχετικής ευρωπαϊκής οδηγίας. Το 1997 άρχισαν οι προσλήψεις και το 2004 έχουμε ένα τελείως νέο θεσμικό πλαίσιο και με μία τελείως διαφορετική Επιτροπή Κεφαλαιαγοράς, η οποία από τρεις υπαλλήλους απέκτησε εκατόν σαράντα έξι στελέχη, ελεγκτικά και άλλα διοικητικά στελέχη, τα οποία είναι απόλυτα επαρκή για την άσκηση των σχετικών ελέγχων. Η οικοδόμηση, λοιπόν, της εποπτείας ήταν έργο του ΠΑΣΟΚ και το νομοθετικό έργο της περιόδου ήταν τεράστιο. Ενδεικτικά αναφέρω τα βασικά νομοθετήματα:
      Νόμος 2324/95 για την οργάνωση της επιτροπής. Νόμος 2296/96 για τις επενδυτικές υπηρεσίες. Νόμος 2533 για την αγορά παραγώγων. Νόμος 2651 για τις προϋποθέσεις εισαγωγής εταιρειών. Νόμος 2733 για τη νέα αγορά και τις μικρομεσαίες επιχειρήσεις. Νόμος 2843 για τις εταιρείες επενδύσεων ποντοπόρου ναυτιλίας. Νόμος 3016 για την εταιρική διακυβέρνηση των εισηγμένων εταιρειών. Και νόμος 2992 για τα διεθνή λογιστικά πρότυπα. 
      Η αποϋλοποίηση των τίτλων που ολοκληρώθηκε το 2000 συνέβαλε αποφασιστικά στην ασφάλεια και τη διαφάνεια των συναλλαγών. Παράλληλα υπήρξαν σημαντικές πρόσθετες νομοθετικές ρυθμίσεις για τη δημοσιοποίηση πληροφοριών σχετικά με τη χρήση των αντληθέντων κεφαλαίων, για μεταβολές στη μετοχική σύνθεση από τους βασικούς μετόχους, για κατάχρηση εμπιστευτικών πληροφοριών. 
      Επίσης, με ειδικές ρυθμίσεις προβλέφθηκε η δημιουργία εταιρειών επενδύσεων για τα ακίνητα και την ποντοπόρο ναυτιλία. Οι ρυθμίσεις της περιόδου αυτής ήταν άρτιες, ήταν πλήρεις, και το χρηματιστήριο που παραδώσαμε θεσμικά το 2004 είχε μία από τις αρτιότερες νομοθετικές βάσεις σε ολόκληρη την Ευρωπαϊκή Ένωση. 
      Παράλληλα υπήρξε ένα πλούσιο κανονιστικό έργο από την ίδια την Επιτροπή. Με αφορμή το 1999 οι μεταρρυθμίσεις επιταχύνθηκαν, θεσπίστηκαν νέα κριτήρια για παροχή αδειών, θεσπίστηκε η δημοσίευση τριμηνιαίων λογιστικών καταστάσεων, κώδικες δεοντολογίας, κανόνες διαφάνειας, κανονισμοί για εξαγορές και συγχωνεύσεις. Επίσης, αλλαγές σημαντικές στην εταιρική διακυβέρνηση. Το ερώτημα είναι: με βάση αυτό το θεσμικό οπλοστάσιο, τι έγινε για την επιβολή κυρώσεων για τις πολλές παραβάσεις που πράγματι διαπιστώθηκαν την περίοδο 1999-2001;
      Θέλω εδώ να σημειώσω ότι ο Επίτροπος Μπολκενστάιν, απαντώντας σε ερώτηση Ευρωβουλευτού της Νέας Δημοκρατίας στην Ευρωπαϊκή Επιτροπή, ανέφερε ότι η Επιτροπή Κεφαλαιαγοράς της Ελλάδας ήταν η αυστηρότερη σε ό,τι αφορά την επιβολή κυρώσεων. Και τα στοιχεία το αποδεικνύουν. Μέχρι το τέλος του 2003 η Επιτροπή Κεφαλαιαγοράς έχει εκδώσει οκτακόσιες κυρωτικές αποφάσεις σε βάρος ισάριθμων επιχειρηματιών ή χρηματιστών, για παραβάσεις της περιόδου 1999-2001. Καμία άλλη Επιτροπή Κεφαλαιαγοράς στην Ευρώπη δεν έχει προχωρήσει σε τέτοιες εκτεταμένες κυρώσεις. Το ύψος των προστίμων, και αυτό πάρα πολύ υψηλό σε ευρωπαϊκά επίπεδα: 70.000.000 ευρώ.
      Επιπλέον, έχει παραπέμψει δεκάδες υποθέσεων στη δικαιοσύνη. Βεβαίως, έχει καθυστερήσει η δικαιοσύνη. Προχθές, όμως, βγήκαν οι πρώτες αποφάσεις. Δεκατρείς χρηματιστές και επιχειρηματίες οδηγήθηκαν στον Κορυδαλλό με πολυετείς ποινές και πρόσθετα χρηματικά πρόστιμα ύψους πολλών εκατοντάδων χιλιάδων ευρώ.
      Το τι έγινε το 1999-2001 είναι γνωστό σε όλους. Θα σημειώσω όμως ότι η πτώση των τιμών στο ελληνικό χρηματιστήριο ήταν ακριβώς ανάλογη με αυτή που συνέβη σε εκατόν πενήντα χώρες-μέλη του Οργανισμού Ηνωμένων Εθνών. Σε καμία χώρα του κόσμου δεν υπήρξε εξαίρεση από την παγκόσμια χρηματιστηριακή κρίση. Ο δείκτης NASDAQ στην Αμερική, ο δείκτης της Γερμανίας, αυτά που συνέβησαν στην Ινδονησία, σε άλλες ευρωπαϊκές χώρες, όπως η Αυστρία, και η Σουηδία, παντού τεράστιες μειώσεις. Και οι τεράστιες αυτές μειώσεις και οι μεγάλες διακυμάνσεις των τιμών δυστυχώς διεγείρουν το ενδιαφέρον διαφόρων εγκληματιών, και γι’ αυτό πραγματικά υπάρχει μια έξαρση παραβατικότητας. 
      Το αίτημα, όμως, για το κράτος είναι διαφορετικό. Το κράτος δεν μπορεί να είναι υπεύθυνο για το ότι υπάρχουν κλοπές, όπως και ο Υπουργός Δημόσιας Τάξης δεν είναι υπεύθυνος για κάθε κλοπή που γίνεται στην Ελλάδα. Το κράτος είναι υπεύθυνο για δύο πράγματα: Το πρώτο είναι να υπάρχει το σωστό νομοθετικό πλαίσιο –και υπήρξε- και το δεύτερο είναι βάσει αυτού του νομοθετικού πλαισίου να επιβάλλονται κυρώσεις -και επεβλήθησαν κυρώσεις και επιβάλλονται κυρώσεις, όπως είπα- από τις αρμόδιες αρχές.
      Η οδηγία αυτή, όπως είπε και ο κ. Ακριβάκης, δεν έχει καμία απολύτως προστιθέμενη αξία σε σχέση με το σημερινό οπλοστάσιο που διαθέτει η Ελλάδα. Καμία απολύτως. Εναρμονίζει απλώς έννοιες και διαδικασίες. Σε κάθε, όμως, περίπτωση είναι μια σωστή νομοθετική πρωτοβουλία, η οποία και πάλι, όμως, οφείλεται στις κυβερνήσεις του ΠΑΣΟΚ. 
      Πρόεδρος της Επιτροπής στις Βρυξέλλες, ο οποίος μαζί με τους άλλους προέδρους των Επιτροπών Κεφαλαιαγοράς κατήρτισε την οδηγία αυτή, δεν είναι άλλος από τον Έλληνα Πρόεδρο κ. Σταύρο Θωμαδάκη. Αυτός είναι ο συντάκτης αυτού του νομοσχεδίου, ο Πρόεδρος της Ελληνικής Επιτροπής για οκτώ συνεχή χρόνια. Και ο Πρόεδρος αυτός της Ελληνικής Επιτροπής είναι αυτός που εξασφάλισε και τη μετάταξη του χρηματιστηρίου στα ευρωπαϊκά χρηματιστήρια, όταν η Ευρωπαϊκή Ένωση αντελήφθη και διαπίστωσε ότι οι θεσμοί, οι διαδικασίες, οι κυρώσεις, το πλαίσιο, το οπλοστάσιο που εφαρμόσαμε στην Ελλάδα  είναι ακριβώς το ίδιο με αυτό που ισχύει στις υπόλοιπες ευρωπαϊκές χώρες. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΙΩΡΓΟΣ ΣΟΥΡΛΑΣ)
      Τώρα, δυο τελευταία σημεία και τελειώνω, κύριε Πρόεδρε. Το πρώτο είναι ότι η Κυβέρνηση καθυστέρησε αδικαιολόγητα στην κατάθεση αυτού του νομοσχεδίου. Ήταν έτοιμο στις εκλογές και υπάρχει καθυστέρηση δεκατριών μηνών. Και το δεύτερο είναι ότι το επόμενο βήμα είναι η αναθεώρηση της ποινικής νομοθεσίας για το χρηματιστήριο. Διότι, αν προέκυψε κάτι από την εμπειρία των τελευταίων ετών, είναι ότι σε ό,τι αφορά μεν τις διοικητικές κυρώσεις υπήρξε εγρήγορση και μεγάλη αποτελεσματικότητα από τις διοικητικές αρχές –οκτακόσιες κυρωτικές αποφάσεις και 70.000.000 πρόστιμα- όμως, η δικαιοσύνη καθυστέρησε πολύ στην έκδοση των αποφάσεων, αλλά και σε ορισμένες περιπτώσεις, όπως όλοι γνωρίζουμε, δεν χειρίστηκε με επάρκεια τα ζητήματα.
      Άρα, υπάρχει μείζον θέμα προσαρμογής της ποινικής νομοθεσίας για το χρηματιστήριο με όσα νομοθετήματα εμείς νομοθετήσαμε σε ό,τι αφορά τη διοικητική υποδομή, η οποία θα έπρεπε να εξασφαλιστεί. Και αυτή είναι η μεγάλη πρόκληση για τη σημερινή Κυβέρνηση. Βεβαίως, συμφωνώ ότι εκεί δεν έχει χαθεί πολύς χρόνος, διότι τώρα αποκτήσαμε την αναγκαία εμπειρία, αλλά σίγουρα τώρα πρέπει να προχωρήσουμε σε μια πολύ αυστηρότερη ποινική νομοθεσία, ώστε ακόμη περισσότεροι, πέραν των δεκατριών οι οποίοι ήδη οδηγήθηκαν, να οδηγηθούν σύντομα στον Κορυδαλλό.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Θεόδωρος Σκρέκας.
      ΘΕΟΔΩΡΟΣ ΣΚΡΕΚΑΣ: Συζητείται σήμερα στην Ολομέλεια της Βουλής ένα σημαντικό νομοσχέδιο που έχει σχέση με την προστασία της κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς.
    Πριν μπω στο περιεχόμενο του νομοσχεδίου θα ήθελα κωδικοποιημένα να τοποθετηθώ σε ορισμένα σημεία τα οποία αναφέρθηκαν, κυρίως, από συναδέλφους της Αξιωματικής Αντιπολίτευσης οι οποίοι ψηφίζουν το νομοσχέδιο γιατί θεωρούν ότι είναι σωστό και έρχεται να θωρακίσει αυτό το σημαντικό οικονομικό κύτταρο της οικονομίας μας. Συμφωνούν επίσης και μ’ αυτό που είπε και ο εισηγητής της Πλειοψηφίας ότι αν αυτό το νομοσχέδιο είχε έρθει την περίοδο εκείνη που οι Έλληνες πολίτες ως επενδυτές μικροί ή μεγάλοι μπήκαν στη μεγάλη περιπέτεια και έχασαν τα χρήματά τους, ίσως να μην είχαμε τα θύματα που τελικά  υπήρξαν κατά την αμαρτωλή αυτήν περίοδο. 
    Ως επιχείρημα αντιτάσσει η Αντιπολίτευση για το νομοσχέδιο αυτό ότι καθυστερήσαμε. Και ότι ανησυχούν γιατί η καθυστέρηση αυτή εγκυμονεί κινδύνους για τους επενδυτές. Δεν ανησυχούν πλέον ούτε έχουν τέτοιες φοβίες οι επενδυτές, κύριοι συνάδελφοι της Αξιωματικής Αντιπολίτευσης, γιατί ήδη είναι συγκρατημένοι. Και είναι συγκρατημένοι γιατί εσείς ενθαρρύνοντας την αισιοδοξία τους με ένταση και με διαφήμιση ως κυβέρνηση, τους οδηγήσατε στο να επενδύσουν τα χρήματά τους στο χρηματιστήριο και στο τέλος να τα χάσουν. Δεν επαναλαμβάνουν το ίδιο λάθος. Είναι συγκρατημένοι. Παρακολουθούν τη πορεία του χρηματιστηρίου. Γι’ αυτό και η πορεία του χρηματιστηρίου παρουσιάζει εδώ και καιρό μια σταθερότητα η οποία έχει και μια ανοδική τάση που είναι προϊόν εμπιστοσύνης σε ένα οικονομικό περιβάλλον που εμείς ως Κυβέρνηση διασφαλίζουμε και που οι Έλληνες επενδυτές, αυτοί που τολμούν, έρχονται και επενδύουν τα χρήματά τους. 
    Ανέφερε ο εκλεκτός και σεβαστός πρώην Υπουργός Οικονομίας και Οικονομικών, κ. Παπαντωνίου ότι επί των ημερών του και επί των ημερών του κ. Χριστοδουλάκη σ’ αυτήν την Αίθουσα ψηφίστηκαν πολλά νομοσχέδια για το χρηματιστήριο. Ήμουν ένας εκ των Βουλευτών της τότε αξιωματικής αντιπολίτευσης ο οποίος είχε το προνόμιο να εισηγείται πολλά απ’ αυτά τα νομοσχέδια ως εισηγητής της αντιπολίτευσης. Και σε κάθε νομοσχέδιο ανέφερα συγκεκριμένα θέματα. Τα νομοσχέδια εκείνα που φέρνατε δεν θωράκιζαν το χρηματιστήριο και δεν προστάτευαν τους επενδυτές. Και ζητούσα κάθε νομοσχέδιο που ψηφιζόταν να παρακολουθείται στην εφαρμογή του για να διαπιστώνεται αν η εφαρμογή του ήταν αποτελεσματική ή όχι. Δεν το κάνατε. 
    Και βεβαίως ναι μεν φέρατε πολλά νομοσχέδια, αλλά οι Έλληνες πολίτες δεν απέφυγαν τη συμφορά. Και γι’ αυτό ευθύνεστε απόλυτα. Και ευθύνεστε γιατί εσείς, ως κυβέρνηση τότε, χειραγωγήσατε το χρηματιστήριο με τη διαφήμιση που του κάνατε και οδηγούσατε τους Έλληνες πολίτες σαν τα πρόβατα σε σφαγή να επενδύσουν τις μικρές τους οικονομίες στο χρηματιστήριο. 
    Βέβαια είπε, ο κ. Παπαντωνίου, ότι την περίοδο εκείνη και πολλά άλλα χρηματιστήρια του κόσμου είχαν αυτήν την πορεία. Όμως οι κυβερνήσεις σε εκείνα τα χρηματιστήρια δεν διαφήμιζαν τις καλές αποδόσεις των χρηματιστηρίων. 
    Το νομοσχέδιο αυτό έρχεται σε μία στιγμή που έχει ανάγκη το χρηματιστήριο και η αγορά. Είναι ένα νομοσχέδιο που αποτελείται από δέκα κεφάλαια και τριάντα τρία άρθρα. 
    Κάθε κεφάλαιο αναφέρεται σε συγκεκριμένα μέτρα, τα οποία έρχονται να προστατεύσουν πρώτον, τους επενδυτές και δεύτερον, να δώσουν τις προϋποθέσεις εκείνες –και τις δίνουν - που χρειάζεται το χρηματιστήριο για να λειτουργήσει απρόσκοπτα ώστε οι επενδυτές χωρίς φόβο να επενδύουν τα χρήματά τους, τα χρήματα αυτά στη συνέχεια να αξιοποιούνται από το επενδυτικό κοινό και μέσα από αυτό, τελικά, να πετύχουμε αυτό που έχει ανάγκη σήμερα η οικονομία μας: Την ανάπτυξη, τη δημιουργία πλούτου, την ενίσχυση των εισοδημάτων των Ελλήνων πολιτών, το χτύπημα, δηλαδή, της φτώχειας και την καταπολέμηση της ανεργίας, στοιχεία τα οποία εσάς όταν ήσασταν κυβέρνηση, κύριοι συνάδελφοι της Αξιωματικής Αντιπολίτευσης, δεν σας απασχολούσαν. 
    Σας απασχολούσαν οι λίγοι, οι συγκεκριμένοι, αυτοί οι οποίοι ήταν που, τελικά, διαφέντευαν στον τομέα της οικονομίας και δημιούργησαν τα προβλήματα που σήμερα αντιμετωπίζει η Κυβέρνησή μας, αλλά και η ελληνική οικονομία. Είναι αυτοί για τους οποίους κόπτεστε και αγωνιάτε με το νομοσχέδιο που φέραμε για το «Βασικό Μέτοχο», ένα νομοσχέδιο το οποίο απευθύνεται σε πέντε, έξι μεγάλους της οικονομίας μας. Δεν αφορά το πλήθος των επιχειρηματιών, αλλά δεν αποκλείει και αυτούς από τις υπόλοιπες δραστηριότητες, παρά μόνο από αυτές που έχουν σχέση με τα Μέσα Μαζικής Ενημέρωσης. 
    Εγώ με αυτές τις λίγες σκέψεις ολοκλήρωσα τη σύντομη πρωτολογία μου. Στην κατ’ άρθρον συζήτηση θα αναφερθώ στα δέκα κεφάλαια και στα τριάντα τρία άρθρα του νομοσχεδίου, τα οποία είναι σημαντικά. Και μέσα από αυτά φαίνεται το πώς η Κυβέρνησή μας αντιλαμβάνεται τα θέματα της οικονομίας και το πώς τα θέματα της οικονομίας προσπαθεί να τα βάλει σε μία τάξη, σε ένα νοικοκύρεμα για να μπορέσουν να δώσουν και τα ανάλογα αποτελέσματα τα οποία έχει ανάγκη ο ελληνικός λαός, έχει ανάγκη η οικονομία μας, έχει ανάγκη ο τόπος μας.
    Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκρέκα.
    Το λόγο έχει ο συνάδελφος κ. Κωνσταντίνος Καΐσερλης.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Σας ευχαριστώ, κύριε Πρόεδρε.
    Κυρίες και κύριοι συνάδελφοι, υπάρχουν στιγμές στη ζωή των ανθρώπων που ένα γεγονός είναι ικανό να σου θυμίσει πράξεις και παραλείψεις και να σε προβληματίσει για τις θέσεις που παλαιότερα πήρες για συναφή γεγονότα. 
    Το σημερινό σχέδιο νόμου, με θετικές εισηγήσεις των δύο μεγάλων πτερύγων της Βουλής, μας γυρνά πίσω στην περίοδο της ανόδου και της πτώσης του χρηματιστηρίου όπου εκατοντάδες χιλιάδες πολίτες αυτής της χώρας συμμετείχαν και έχασαν, όπου δισεκατομμύρια δραχμές αποταμιευτών άλλαξαν χέρια και μεταφέρθηκαν στα ταμεία ελαχίστων.
    Σήμερα θυμάμαι τι ειπώθηκε εκείνη την εποχή και αρκετά νηφάλιος προσπαθώ να εντοπίσω το μεγάλο λάθος ή και το έγκλημα που διαπράχθηκε σε βάρος του λαού και της οικονομίας της χώρας. 
    Το συμπέρασμα που έβγαινε από την τότε έντονη κριτική της αντιπολίτευσης ήταν ωμό και απόλυτο. Η τότε κυβέρνηση ήταν αποκλειστικά υπεύθυνη για την κατάρρευση και τα στελέχη της ή κάποια από τα στελέχη της, συμμετείχαν ενεργά στην κλοπή του χρήματος του λαού μας.
    Αυτό, δυστυχώς, ειπώθηκε σήμερα από αρκετούς συναδέλφους της Νέας Δημοκρατίας.
    Σήμερα, πέντε χρόνια μετά, με μία εναλλαγή των κομμάτων στη διακυβέρνηση της χώρας, τα συμπεράσματα στα οποία καταλήγω είναι, εντελώς, διαφορετικά και ακόμα πιο επώδυνα.
Είναι βέβαιο ότι κάποιοι άνθρωποι εξαπάτησαν και κάποιοι –οι περισσότεροι- πίστεψαν, χωρίς να εξετάσουν την αξιοπιστία των πληροφοριών και των εισηγμένων επιχειρήσεων εάν ο προγραμματισμός τους ήταν σωστός, εάν οι επενδύσεις από το χρήμα των πολιτών πραγματοποιούνται και εάν αυτό που επαγγέλλονται θα έχει κερδοφορία. Αυτή τη διάσταση του προβλήματος η τότε αντιπολίτευση ποτέ δεν την ανέδειξε με αποτελέσματα τραγικά για τον τόπο και για την πορεία της ανάπτυξής του, τα οποία θα σας αναφέρω. 
      Το πρώτο μεγάλο ερώτημα που μένει αναπάντητο αφορά τις επιπτώσεις που είχαν όσοι εξαπάτησαν τους πολίτες. Το δεύτερο μεγάλο ερώτημα αφορά τους ίδιους τους πολίτες και την ευθύνη που είχαν σ’ αυτήν τη συμμετοχή. Εξαιτίας της πολιτικής και κομματικής σκοπιμότητας η Νέα Δημοκρατία μετέθεσε τις αποκλειστικές ευθύνες στην τότε κυβέρνηση, αντί να απαιτήσει τον έλεγχο και την αυστηρή τιμωρία των εισηγμένων επιχειρήσεων που εξαπάτησαν, αντί να απαιτήσει την τιμωρία των εταιριών - φούσκες. Ίσως δεν το έκανε και το ΠΑΣΟΚ ή δεν φάνηκε ότι το έκανε και το ΠΑΣΟΚ. Δυστυχώς όμως δεν το κάνει, ένα χρόνο τώρα, ούτε η Νέα Δημοκρατία, για να μάθουμε απ’ αυτούς που τότε ήταν οι μεγάλοι κατήγοροι του εγκλήματος του αιώνα και που τώρα είναι Κυβέρνηση και που μπορούν να μάθουν, ποιοι έκλεψαν. Να μάθουμε, όχι φυσικά ποιοι έκλεψαν από τους πολιτικούς, αλλά αυτό που θέλει ο λαός: ποιοι έκλεψαν από τους επιχειρηματίες.
      Τα αποτελέσματα αυτής της αδράνειας, θα έλεγα, είναι τραγικά για τον τόπο αφού οι πολίτες καταλήγουν στο συμπέρασμα ότι όλοι - και οι από δω και οι από κει - είναι το ίδιο. Απαξιώνουμε την πολιτική με τις κομματικές μας σκοπιμότητες και κατακρεουργούμε, δυστυχώς, τους πολιτικούς με την αποφυγή άμεσης απόδοσης της δικαιοσύνης. 
      Μετέθεσε η τότε αντιπολίτευση στην κυβέρνηση του ΠΑΣΟΚ τις αποκλειστικές ευθύνες και δεν είπε λέξη για τις ευθύνες των πολιτών. Σήμερα μάλιστα άκουσα και τη λέξη «αθώοι». Τους χάιδεψε, όπως και για πολλά άλλα, τα αυτιά, τους εμπέδωσε την πεποίθηση ότι είναι ανεύθυνοι, ότι για όλα φταίει η Κυβέρνηση. Και σήμερα που η τότε αντιπολίτευση είναι Κυβέρνηση διερωτώμαι, εγώ, ένας πολίτης: Με ποιους τρόπους θα πείσει ότι και οι πολίτες έχουν μερίδιο ευθύνης για ό,τι συμβαίνει σ’ αυτόν τον τόπο, ότι οι καταναλωτές πρέπει να ερευνούν και να αντιστέκονται, ότι οι εργαζόμενοι πρέπει να μετεκπαιδεύονται για να κρατήσουν τη δουλειά τους, ότι οι επιχειρηματίες, οι γεωργοί, οι μεταποιητές, οι ξενοδόχοι, οι έμποροι, πρέπει να ανταγωνιστούν, με ό,τι αυτό συνεπάγεται; 
      Κυρίες και κύριοι συνάδελφοι, συζητάμε ένα σχέδιο νόμου που με τις διατάξεις του επιδιώκει να θέσει φραγμούς σε πράξεις χειραγώγησης της κεφαλαιαγοράς. Άλλωστε μας το επιβάλλει η Ευρωπαϊκή Ένωση με τις Οδηγίες της, που πρόσφατα μάλιστα ελήφθησαν, φανερώνοντας ότι παρόμοια φαινόμενα μ’ αυτά που συνέβησαν στη χώρα μας υπάρχουν και στις άλλες χώρες. Δεν σας κρύβω ότι δεν έχω αντίρρηση επί της αρχής του νομοσχεδίου, αλλά θέτω μια σοβαρή προϋπόθεση: 
      Έχει περάσει ένας χρόνος από τότε που η αντιπολίτευση έγινε Κυβέρνηση. Έχω δικαίωμα ως πολίτης να μάθω από τα στελέχη που σήμερα έχουν την κυβερνητική εξουσία και τα οποία δακρύβρεχτα μιλούσαν για το έγκλημα εναντίον του λαού, ποιος το διέπραξε, ποιες ήταν εκείνες οι επιχειρήσεις και εκείνοι οι επιχειρηματίες που εισέπραξαν δισεκατομμύρια και δεν τα επένδυσαν. Έχω δικαίωμα ως πολίτης να μάθω από εκείνους που μετέτρεψαν το οικονομικό έγκλημα σε πολιτική απάτη, ποιες επιχειρήσεις εξαπάτησαν και πόσες κάθισαν στο σκαμνί στον ένα χρόνο της διακυβέρνησης της Νέας Δημοκρατίας.
      Εάν αυτό δεν γίνει, τότε η μεν κομματική σκοπιμότητα αμαύρωσης ενός ολόκληρου πολιτικού χώρου συντηρείται –και συντηρείται με σκοπιμότητα- η δε αίσθηση των πολιτών –προσέξτε το αυτό, κυρίες και κύριοι συνάδελφοι- πως νομοθετούμε για να καλύπτουμε παρανομίες, δικαιολογείται.
      Σας ευχαριστώ θερμά.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη.
      Το λόγο έχει ο συνάδελφος κ. Κωνσταντίνος Γείτονας.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, την τελευταία δεκαετία έχω συμμετάσχει σε πολλές συζητήσεις για το χρηματιστήριο σε αυτήν την Αίθουσα και δεν σκοπεύω να τις ανακυκλώσω, αλλά θα έλεγα από την εμπειρία μου μία κουβέντα: Πιστεύω ότι όλη αυτή η δεκαετία θα έπρεπε να μας κάνει όλους, από όλες τις πτέρυγες, πιο προσεκτικούς.
      Η κεφαλαιαγορά είναι ένας υγιής τρόπος άντλησης κεφαλαίων για επενδύσεις. Στην Ελλάδα δεν υπήρχε και αναπτύχθηκε, ουσιαστικά, τα τελευταία δέκα χρόνια. Όμως δεν πρέπει να ξεχνάμε ότι η κεφαλαιαγορά είναι πάντα επιρρεπής στην κερδοσκοπία. Γι’ αυτό και η παγκόσμια ιστορία των χρηματιστηρίων είναι σημαδεμένη από κρίσεις, ανόδους και καθόδους.
      Όπως είχα την ευκαιρία να πω και στην επιτροπή και το επαναλαμβάνω και σήμερα, το χρηματιστήριο είναι φωτιά. Όταν είναι ελεγχόμενη, ζεσταίνει την οικονομία. Αν, όμως, βγει εκτός ελέγχου, καίει και την οικονομία και τους επενδυτές.
      Τα λέω αυτά, γιατί συζητούμε σήμερα την ενσωμάτωση κοινοτικών οδηγιών στο εθνικό δίκαιο, που στοχεύουν στην περαιτέρω ενίσχυση της κεφαλαιαγοράς και στην προστασία του επενδυτικού κοινού, ιδιαίτερα από πράξεις είτε χειραγώγησης της αγοράς, είτε κατάχρησης προνομιακών πληροφοριών. Είναι πανάκεια οι ρυθμίσεις; Όχι! Δεν έχουν υπεραξία; Έχουν! 
      Θέλω στο σημείο αυτό να πω στους συναδέλφους της κυβερνητικής πτέρυγας το εξής: Ρωτήσατε στην επιτροπή, ρωτήσατε και τους εκπροσώπους των φορέων που ακροαστήκαμε, διερωτηθήκατε και εδώ για το εάν θα είχε αποφευχθεί η κρίση, αν αυτά τα μέτρα των οδηγιών είχαν εφαρμοστεί το 1999. 
      Μα τίποτε δεν διδαχθήκαμε; Η κρίση στα χρηματιστήρια είναι γενικότερο ζήτημα. Είναι πολλοί οι παράγοντες που υπεισέρχονται. Και εν πάση περιπτώσει, εάν αρκούσε μόνο το θεσμικό πλαίσιο, για να αποφευχθούν οι κρίσεις στο χρηματιστήριο, αυτές δεν θα συνέβαιναν ούτε στην Αμερική – η Αμερική το έχει αυτό το πλαίσιο, αυτές οι ρυθμίσεις οδηγουν -που εμείς τώρα υιοθετούμε, ισχύουν στην Αμερική- και δεν θα υπήρχαν πουθενά κρίσεις. Δεν αρκεί απλά το θεσμικό πλαίσιο, για να αποτρέψει κρίσεις. Χρειάζεται και η ωριμότητα στις αγορές, η ωριμότητα στους επενδυτές και κυρίως ο επαρκής έλεγχος των φορέων που είναι αρμόδιοι για την εποπτεία του όλου συστήματος.
      Και εάν, εν πάση περιπτώσει, διερωτάστε ακόμη και μέσα από το ερώτημά σας αυτό υπονοείτε ότι θα είχαν αποφευχθεί φαινόμενα του 1999, τότε γιατί καθυστερήσατε δεκατρείς μήνες να φέρετε αυτήν την προσαρμογή; Διότι το νομοσχέδιο ήταν κατατεθειμένο από την εποχή της κυβέρνησης του ΠΑΣΟΚ. Δεν θα βρούμε, όμως, άκρη έτσι.
      Είπα αυτά για να αποκτήσουμε εδώ στην αίθουσα –γιατί θα συζητήσουμε και άλλες φορές για το χρηματιστήριο- μια κοινή βάση δεδομένων. Δεν μπορεί να κάνουμε πολιτική αντιπαράθεση για ένα θεσμό που έχει σχέση με την αγορά. Αλλά επειδή και η κυβερνητική πτέρυγα -και σωστό θα ήταν, δεν αμφισβητώ τις προθέσεις της- κόπτεται για την ανάπτυξη της Κεφαλαιαγοράς, θέλω να πω κάτι ακόμη. Η ανάπτυξη της κεφαλαιαγοράς, πέρα από το πλαίσιο κανόνων λειτουργίας της –για να αναπτυχθεί σωστά μια κεφαλαιαγορά θέλει ένα πλαίσιο κανόνων λειτουργίας και φορείς εποπτείας αυτών των κανόνων- κυρίως με τι έχει σχέση; Έχει σχέση με τη γενική κατάσταση της οικονομίας, με το κλίμα, με τα δρώμενα στην οικονομία, με τις εξελίξεις στην οικονομία. Και σήμερα που συζητάμε ποια είναι η κατάσταση στην ελληνική οικονομία; Το κλίμα είναι βαρύ, ασήκωτο. 
      Η πρόσφατη δημοσκόπηση καταγράφει την αβεβαιότητα αλλά και την απαισιοδοξία στο σύνολο των πολιτών και των εν δυνάμει επενδυτών για το χρηματιστήριο. Και το λέω αυτό στους κυρίους συναδέλφους της Νέας Δημοκρατίας γιατί με εξέπληξε η σύγχυση στην Κυβέρνηση από τη δημοσκόπηση. Τόσο πολύ ζούσατε με ψευδαισθήσεις; Τόσο πολύ σας είχε λείψει –παρά τις δικές μας επισημάνσεις- η αίσθηση της πραγματικότητας; Η πραγματικότητα είναι αμείλικτη για την οικονομία. Η οικονομική δραστηριότητα συρρικνώνεται, οι ρυθμοί ανάπτυξης υποχωρούν, επικρέμαται ο κίνδυνος ύφεσης και τα νέα φοροεισπρακτικά μέτρα κάνουν αφαίμαξη στα χαμηλά οικονομικά στρώματα, μισθωτούς και συνταξιούχους.
      Είπαν οι συνάδελφοι της Νέας Δημοκρατίας και στην επιτροπή ότι η λαϊκή αποταμίευση θα μπορέσει να επενδυθεί στο χρηματιστήριο. Θυμίζω ένα παλιό χρονογράφημα του Ψαθά. Για ποια λαϊκή αποταμίευση μετά από αυτά τα μέτρα και στην κατάσταση που βρίσκονται τα νοικοκυριά μιλάτε, για να μιλάμε, να προσδοκάμε λαϊκές επενδύσεις στο χρηματιστήριο; 
      Είπα για τη σύγχυση. Αλλά εκείνο που με εξέπληξε περισσότερο είναι ο πανικός της Κυβέρνησης με τη δημοσκόπηση. Ο Πρωθυπουργός μίλησε για πόλεμο: «Έχουμε εμπόλεμη κατάσταση». Δεν κατανοώ βέβαια ποιοι είναι οι εχθροί. Και το χειρότερο είναι ότι ο Υπουργός Επικρατείας μίλησε για «συνοδοιπόρους της διαπλοκής». Ακούστε, κύριοι συνάδελφοι της Νέας Δημοκρατίας: Αν αυτή είναι η εξέλιξη της Δεξιάς στην Ελλάδα, να τη χαίρεστε. Κάποτε, όταν αναφερόσασταν στους πολιτικούς αντιπάλους σας και στην κεντροαριστερά, μιλούσατε για «συνοδοιπόρους» του κομμουνισμού. Τώρα βρήκατε το καινούριο: «συνοδοιπόροι της διαπλοκής». Εδώ, λοιπόν, σε αυτόν τον τόπο είναι καιρός να αντιπαρατεθούμε επί της ουσίας. 
      Οι οδηγίες που υιοθετούμε είναι προϊόν -όπως ειπώθηκε- συλλογικής επεξεργασίας στην Ευρώπη. Και το τονίζω αυτό, για να πω ότι σε ένα παγκοσμιοποιημένο περιβάλλον που οι αγορές είναι ανοιχτές, τα μέτρα που υιοθετούνται κάθε φορά θα πρέπει να είναι δοκιμασμένα και να είναι ενταγμένα σε ένα συνολικό πλαίσιο. Δεν σηκώνουν σήμερα «μοναχικούς καβαλάρηδες» οι εποχές. Εξελίσσονται οι τεχνικές στις κεφαλαιαγορές. Πληθαίνει το πακέτο των προσφερομένων προϊόντων, το όλο σύστημα λειτουργίας γίνεται όλο και πιο πολύπλοκο και πιο διασυνδεδεμένο σε ευρωπαϊκό και παγκόσμιο επίπεδο. 
      Είναι σαφές ότι παράλληλα με αυτό θα εξελίσσονται και οι τεχνικές κατάχρησης της δεσπόζουσας θέσης, χειραγώγησης της αγοράς, οι τεχνικές  παραπλάνησης και εκμετάλλευσης του κοινού. Το έγκλημα προχωράει. Άρα πρέπει να είμαστε σε συνεχή εγρήγορση και ιδιαίτερα οι μηχανισμοί και οι φορείς εποπτείας που υιοθετούμε για να παίρνουμε κάθε φορά τα μέτρα που κρίνουμε αποτελεσματικά και να προστατεύουμε τους επενδυτές.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα τελειώσω σε λίγα δευτερόλεπτα.
      Στην επιτροπή έγινε μια καλή συζήτηση. Ακροαστήκαμε τους φορείς, ανεδείχθησαν όμως πολλές γκρίζες πλευρές του νομοσχεδίου. Θα αναφερθώ στα άρθρα σε αυτό, δεν έχω χρόνο.
      Αναφέρω όμως τις ασάφειες που υπάρχουν  και θα δυσκολέψουν την εφαρμογή του. Αναφέρω τις δαιδαλώδεις  διαδικασίες, τη συγκέντρωση πολλών αρμοδιοτήτων στις τράπεζες σε σχέση με χρηματαγορά, κεφαλαιαγορά και χρηματιστήριο. Αναφέρω ζητήματα όπως το θέμα της μαγνητοφώνησης των συναλλαγών. Αυτό το σημειώνει και η Επιστημονική Επιτροπή της Βουλής. Είχα κάνει και εγώ στην επιτροπή  τέτοια αναφορά γιατί έχει συνάφεια με το σχετικό άρθρο του Συντάγματος, το άρθρο 19 παράγραφος 1, περί προστασίας του απορρήτου. Υπάρχει και μια σειρά από άλλα ζητήματα τα οποία πρέπει να δούμε κατά τη συζήτηση των άρθρων. 
      Εγώ πιστεύω, λοιπόν, ότι η προστασία της κεφαλαιαγοράς προϋποθέτει συνεχή διαβούλευση, έλεγχο και παρακολούθηση. Ουδείς μονοπωλεί την αλήθεια. Συνεπώς με μια τέτοια προσέγγιση και με μια τέτοια κοινή βάση δεδομένων, εάν θέλουμε να είμαστε αποδοτικοί για την οικονομία, για το κοινωνικό σύνολο για το επενδυτικό κοινό, θα πρέπει να αξιολογήσουμε και τις παρούσες ρυθμίσεις. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Απόστολος Φωτιάδης. 
      ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κύριοι συνάδελφοι, θριαμβολόγησαν οι συνάδελφοι Βουλευτές της Νέας Δημοκρατίας από του Βήματος, ισχυριζόμενοι το πόσο σημαντικό είναι το συγκεκριμένο νομοσχέδιο το οποίο, μάλιστα, θα οδηγούσε στην αποτροπή των όσων συνέβησαν στο χρηματιστήριο εάν είχε ψηφιστεί νωρίτερα. 
      Θα θυμίσω όμως στους συναδέλφους μερικά πράγματα τα οποία πιθανόν να έχουν ξεχάσει. Σύμφωνα με την αιτιολογική έκθεση το παρόν νομοσχέδιο έρχεται να αντικαταστήσει τις εν ισχύ διατάξεις του π.δ. 53/1992, δηλαδή δική σας κυβέρνησης. Αυτό είναι το πρώτο. 
      Δεύτερον, να σας θυμίσω ότι αυτό που έκανε η Κυβέρνησή σας είναι να καθυστερήσει την επανακατάθεση του κατατεθέντος από την κυβέρνηση του ΠΑΣΟΚ νομοσχεδίου. Το συγκεκριμένο νομοσχέδιο είχε κατατεθεί ήδη από την προηγούμενη κυβέρνηση, αλλά λόγω των εκλογών δεν πρόλαβε να ψηφιστεί. 
      Αυτό το οποίο θέλω επίσης να σας θυμίσω είναι ότι το παρόν νομοσχέδιο έρχεται να ενσωματώσει οδηγία του 2003, οδηγία η οποία ψηφίστηκε επί Ελληνικής Προεδρίας και που κατά τύχη εισηγητής και συντάκτης της Οδηγίας υπήρξε ο ‘Ελληνας Πρόεδρος της Επιτροπής Κεφαλαιαγοράς ο κ. Σταύρος Θωμαδάκης. 
      Αλήθεια, χρειάστηκαν δεκατρείς μήνες για να φέρετε μία τόσο σημαντική Οδηγία και να την ενσωματώσετε στο εθνικό δίκαιο; Κάνατε σημαία σας το Χρηματιστήριο κύριοι συνάδελφοι προεκλογικά, αλλά και μετεκλογικά και όμως, επί δεκατρείς μήνες δεν έχετε φέρει ούτε μια αράδα νομοθετικής ρύθμισης, εθνικής ρύθμισης. Νομίζω ότι είναι το δεύτερο νομοθέτημα που έρχεται. Το πρώτο ήταν πάλι ενσωμάτωση ευρωπαϊκής οδηγίας στο εθνικό μας δίκαιο. 
      Αυτό ήταν το ενδιαφέρον σας και αυτό ήταν το επίπεδο της ευθύνης σας ως αντιπολίτευσης πριν από τις εκλογές ή ως Κυβέρνησης σήμερα; 
      Εάν υπήρχε κάτι το οποίο ήταν κακό, θα έπρεπε αμέσως να έλθετε να το διορθώσετε για να προστατεύσετε το συναλλασσόμενο κοινό. Όμως το ξανατονίζω μέχρι σήμερα δεκατρείς μήνες μετά, δεν φέρατε καμιά απολύτως αλλαγή στο υπάρχον θεσμικό πλαίσιο, πράγμα το οποίο αποδεικνύει για μια ακόμα φορά το μέγεθος της υποκρισίας σας. 
      Μιλήσατε για ευθύνες. Έτσι, λοιπόν, καλό θα είναι να θυμόμαστε, να θυμάται ο ελληνικός λαός κοντά στα υπόλοιπα, ότι το Σεπτέμβριο του 1999 όταν ο δείκτης του χρηματιστηρίου ήταν στις εξήμισι χιλιάδες μονάδες, ο Αρχηγός της τότε αξιωματικής Αντιπολίτευσης και νυν Πρωθυπουργός κ. Καραμανλής μιλώντας στη Διεθνή Έκθεση Θεσσαλονίκης, το μεγαλύτερο οικονομικό γεγονός κάθε χρονιάς, ανέφερε χαρακτηριστικά και με ξεκάθαρο τρόπο ότι το χρηματιστήριο θα πάει ακόμα πιο ψηλά.
      Όμως είναι ίδιο της πολιτικής σας η υποκρισία. Άλλα υπόσχεστε και άλλα κάνετε. Άλλα λέτε και άλλα υλοποιείτε. Μάλιστα θα έλεγα ότι βρισκόμαστε, κύριοι συνάδελφοι, σε εμπόλεμη κατάσταση, γιατί πανικόβλητος ο Πρωθυπουργός καλούμενος να σχολιάσει την αρνητική τροπή των γκάλοπ, κήρυξε πόλεμο. Η αλήθεια είναι βέβαια ότι ο πραγματικός πόλεμος είναι εναντίον του ελληνικού λαού, εναντίον των εργαζομένων, των συνταξιούχων, των αγροτών και των μικρομεσαίων. Είναι ένας πόλεμος που έχει απέναντί του το σύνολο σχεδόν του ελληνικού λαού. 
      Είναι άραγε τυχαίο το ότι σύμφωνα με τα γκάλοπ, τα οποία πολύ σας αρέσει να μνημονεύετε όταν είναι ευνοϊκά για εσάς, το 88% του ελληνικού λαού εκφράζει τη δυσαρέσκειά του απέναντι στην ασκούμενη από τη Νέα Δημοκρατία  οικονομική πολιτική και γενικότερα την πολιτική σας; Είναι τυχαίο το ότι πάνω από το 60% των ψηφοφόρων της Νέας Δημοκρατίας –αυτών που ψήφισαν Νέα Δημοκρατία στις τελευταίες εκλογές- συμμερίζονται την αποδοκιμασία του συνόλου σχεδόν του ελληνικού λαού και εκφράζουν τη δυσαρέσκειά τους απέναντι στις ασκούμενες πολιτικές; Απέναντι σε αυτόν τον ελληνικό λαό έχει κηρύξει τον πόλεμο ο κ. Καραμανλής.
      Βέβαια, καιρός είναι να ζωστείτε τα άρματα, να φορέσετε τις πανοπλίες σας και να βγείτε στους δρόμους και τα πεζοδρόμια, όπως συνηθίζατε να κάνετε προεκλογικά, για να έχετε απέναντί σας όμως το σύνολο του ελληνικού λαού. Γιατί άραγε, ο ελληνικός λαός είναι δυσαρεστημένος με την πολιτική σας; Γιατί ακριβώς μέχρι τώρα για να αποδείξετε του λόγου το αληθές, για να αποδείξετε το μέγεθος της υποκρισίας σας στον πόλεμο για παράδειγμα κατά της διαπλοκής, ξεκινήσατε με πρώτο νομοθέτημα το νόμο για το ξέπλυμα του βρώμικου χρήματος. Βιαστήκατε. Δεν ξέρω τι πολιτικές υποχρεώσεις υπήρχαν απέναντι σε αυτούς που είχαν καταθέσεις παράνομες σε ξένες τράπεζες και βιαστήκατε να φέρετε ένα νομοθέτημα, το οποίο βαπτίσατε ως εισαγωγή του ξένου συναλλάγματος.
      Αλήθεια, κύριοι συνάδελφοι, δεν γνωρίζατε ότι για να φέρει κανείς συνάλλαγμα από το εξωτερικό και χρήματα μπορεί να τα φέρει όποτε θέλει εάν αποδείξει το νόμιμο τρόπο κατοχής; Δεν γνωρίζετε ότι για να συστήσει κάποιος εταιρεία, να κάνει, δηλαδή, επενδύσεις ή να αγοράσει ομόλογα του δημοσίου ή ακόμη και μετοχές στο ελληνικό χρηματιστήριο δεν χρειάζεται το πόθεν έσχες; Αν εξαιρέσει κανείς αυτές τις νόμιμες δραστηριότητες, για ποιους άραγε ψηφίσθηκε ο συγκεκριμένος νόμος και για ποιο λόγο;
      Το δεύτερο πράγμα που κάνατε πάλι εδώ στη Βουλή είναι ότι νομιμοποιήσατε όλους αυτούς που συνελήφθησαν να εκδίδουν πλαστά και εικονικά τιμολόγια. Συνελήφθησαν από το ΣΔΟΕ, πήγαν στα δικαστήρια, έχασαν τα δικαστήρια και έρχεστε και εσείς τελικά και δίνετε άφεση αμαρτιών. Ταυτόχρονα προχωρήσατε ακόμα περισσότερα με την άρση των διοικητικών συνεπειών γι’ αυτούς που εκδίδουν πλαστά και εικονικά τιμολόγια. Είπατε, δεν πειράζει μέχρι 300.000 ευρώ, 100.000.000 δραχμές εάν εκδίδετε πλαστά και εικονικά τιμολόγια εμείς τα νομιμοποιούμε. 
      Αυτή είναι, η διάσταση των λόγων και των έργων, γιατί οδηγήσατε για πρώτη φορά μετά από δέκα και πλέον χρόνια τους συνταξιούχους και τους μισθωτούς σε μείωση των πραγματικών τους εισοδημάτων, γιατί οδηγήσατε στη συρρίκνωση το αγροτικό εισόδημα, γιατί οδηγήσατε όλη την αγορά σε καθίζηση οικονομική. Και αυτή η οικονομική καθίζηση οφείλεται στην καταστροφική πολιτική που ασκήσατε μέχρι τώρα. Και ο πόλεμος που κηρύξατε, πόλεμος εναντίων του συνόλου σχεδόν των Ελλήνων πολιτών, είναι ένας πόλεμος που θα έχει σίγουρα νικημένους εσάς.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φωτιάδη. 
      Το λόγο έχει ο Υφυπουργός κ. Δούκας.
      ΠΕΤΡΟΣ ΔΟΥΚΑΣ ( Υφυπουργός Οικονομίας και Οικονομικών): Κύριοι συνάδελφοι, στη σύντομη αγόρευσή μου δεν θα αναφερθώ στο παρελθόν, στο ποιος φταίει και γιατί, αν και έχω την εντύπωση πως ο πολύς κόσμος, η  μεγάλη πλειοψηφία όσων επένδυσαν στο χρηματιστήριο δεν είναι καθόλου ευχαριστημένοι από αυτήν την εμπειρία τους. Πρέπει, όμως, να διδαχθούμε από τα λάθη του παρελθόντος και να κοιτάξουμε μπροστά για να μην επαναλάβουμε τα ίδια λάθη. Θα ασχοληθώ μόνο με το νομοσχέδιο αν και σημείωσα ότι κάποιοι συνάδελφοι που μίλησαν πριν από μένα, από τα οκτώ λεπτά της αγόρευσής τους αφιέρωσαν τα επτά για να κατακρίνουν την Κυβέρνηση και μόνο για ένα λεπτό αναφέρθηκαν στο νομοσχέδιο λες και αυτό δεν αξίζει περισσότερης προσοχής, λες και δεν υπάρχει κάτι που θα μπορούσαμε να επισημάνουμε και να το βελτιώσουμε. 
      ΗΛΙΑΣ ΚΑΛΛΙΩΡΑΣ: Έχουν πολιτικές ενοχές. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριοι συνάδελφοι, η οικονομική ανάπτυξη απαιτεί την εύρυθμη και αξιόπιστη λειτουργία του χρηματιστηρίου και της κεφαλαιαγοράς, έτσι ώστε και οι επιχειρήσεις να βρίσκουν τα χρήματα που τους χρειάζονται ανάλογα με την αξιοσύνη τους και οι επενδυτές να έχουν έγκαιρη και σωστή πληροφόρηση ώστε να μπορούν να κρίνουν αν και πού θα βάλουν τα λεφτά τους χωρίς να αμφιβάλουν για το αν κινούνται σε μία αγορά που οι πιο επιτήδειοι έχουν ειδικά αβαντάζ και κινούν τα νήματα σε βάρος των πιο απονήρευτων επενδυτών. 
      Η συνολική κεφαλαιοποίηση του χρηματιστηρίου είναι της τάξης των 95.000.000.000 ευρώ, δηλαδή του ισόποσου του 55% του ΑΕΠ της χώρας. Ο καθημερινός όγκος συναλλαγών είναι περίπου 150.000.000 ευρώ ενώ το 30%-40% της κεφαλαιοποίησης ανήκει σε ξένους επενδυτές. Δηλαδή τα μεγέθη του χρηματιστηρίου και της κεφαλαιαγοράς είναι πολύ σημαντικά.
      Οι αγορές από τη φύση τους είναι μηχανισμοί, οι οποίοι για να λειτουργήσουν χρειάζονται ελευθερία μέσα σε συγκεκριμένα πλαίσια που να ισχύουν το ίδιο για όλους. Κάθε προσπάθεια ρύθμισης πρέπει να ισορροπήσει αφ’ ενός την ανάγκη της αγοράς να λειτουργήσει ανεμπόδιστα και αφ’ ετέρου την ανάγκη να υπάρξουν ξεκάθαροι κανόνες για την προστασία των επενδυτών. Αυτοί, όμως, οι κανόνες δεν πρέπει να στραγγαλίζουν την ίδια την αγορά.
      Το νομοσχέδιο είναι απόσταγμα της πανευρωπαϊκής εμπειρίας σε αυτά τα θέματα. Βέβαια η ένταξη νέων διατάξεων στο ήδη υφιστάμενο θεσμικό περιβάλλον δεν είναι απλή υπόθεση. Χρειάζεται πολλή δουλειά για να εξασφαλιστεί ότι αυτές οι διατάξεις δεν θα βρίσκονται σε δυσαρμονία με το υπάρχον θεσμικό περιβάλλον. Με το νομοσχέδιο καθορίζονται συμπεριφορές που κρίνονται ως χειραγώγηση και ως κατάχρηση εμπιστευτικών και προνομιακών πληροφοριών. Αντιμετωπίζονται αυτά τα φαινόμενα όχι μόνο εκ των υστέρων, αλλά και προληπτικά, αποτρεπτικά, έτσι ώστε κατά το δυνατόν να προλαμβάνονται κάποιες δυσάρεστες συμπεριφορές και καταστάσεις. Το νέο θεσμικό πλαίσιο στηρίζεται στην ενσωμάτωση της κοινοτικής Οδηγίας 2003/6 για την κατάχρηση της αγοράς, στην ελληνική νομοθεσία, καθώς και των σχετικών εκτελεστικών μέτρων αυτής. Ταυτόχρονα το νέο θεσμικό πλαίσιο αποκρυσταλλώνει σ’ νομοθετικό κείμενο τις περιπτώσεις της κατάχρησης της αγοράς και τις υποχρεώσεις των συμμετεχόντων στην αγορά που είχαν αναγκαστικά διαμορφωθεί από τα δικαστήρια, λόγω του ότι οι υφιστάμενες ρυθμίσεις ήταν πεπαλαιωμένες και δεν κάλυπταν αναλυτικά τις περιπτώσεις κατάχρησης της αγοράς που εμφανίστηκαν τα τελευταία χρόνια. Με αυτόν τον τρόπο προστατεύεται η λειτουργία της αγοράς και όσοι συμμετέχουν σε αυτήν, αφού όλοι θα γνωρίζουν τι επιτρέπεται και απαγορεύεται.
      Εδώ θέλω να αναφερθώ σε δύο - τρία σημεία που έθεσαν κάποιοι συνάδελφοι. Ρώτησαν γιατί υπάρχει καθυστέρηση στην ενσωμάτωση. Κατ’ αρχήν η πλειοψηφία των χωρών της Ευρώπης μέσα στο πρώτο εξάμηνο εισάγει αυτές τις ρυθμίσεις. Η Αγγλία θα τις εισαγάγει στο τέλος Ιουνίου. Στο παρελθόν υπήρξαν προσπάθειες τέτοιων ενσωματώσεων, αλλά προσέκρουσαν σε διαφωνίες όσον αφορά στην αποποινικοποίηση των θεμάτων που αφορούν τη χειραγώγηση. 
      Τέθηκε το θέμα της μαγνητοφώνησης. Οπωσδήποτε συνεπάγεται η μαγνητοφώνηση ένα μεγαλύτερο κόστος για τις χρηματιστηριακές εταιρείες, αλλά στο τέλος προστατεύει και τις ίδιες και τους επενδυτές από πιθανές αυθαιρεσίες ή λαθροχειρίες.
      Στο θέμα της δημιουργίας μιας διεύθυνσης εσωτερικού ελέγχου, στην πραγματικότητα η πρόταση αφορά την μετατροπή του γραφείου του τμήματος εσωτερικού ελέγχου σε διεύθυνση, αλλά όλα αυτά θα ρυθμιστούν με το νέο νομοσχέδιο που ετοιμάζεται για την πλήρη ανεξαρτησία της Επιτροπής Κεφαλαιαγοράς. 
      Το τέταρτο σημαντικό θέμα που έθεσαν οι συνάδελφοι είναι αυτό της άρσης του τραπεζικού απορρήτου. Η Κυβέρνηση προτείνει την άρση του απορρήτου υπό όρους και προϋποθέσεις ώστε να μην θίγεται υπέρμετρα το θέμα του απορρήτου των καταθέσεων στη χώρα μας και των επιπτώσεων που θα είχε ένα τέτοιο θέμα. Γι’ αυτό και έχουμε προτείνει στο νομοσχέδιο η άρση να γίνεται από τον κατεξοχήν αρμόδιο φορέα που είναι η Τράπεζα της Ελλάδος κατόπιν αιτιολογημένου αιτήματος της Επιτροπής Κεφαλαιαγοράς.
      Τώρα ανέφερε κάποιος συνάδελφος ότι δεκατρείς βρίσκονται στον Κορυδαλλό μετά από συγκεκριμένες ενέργειες της τότε Επιτροπής Κεφαλαιαγοράς. Αν μπορούσε, καλό θα ήταν, να μας έδινε τα ονόματα αυτών των δεκατριών που βρίσκονται στον Κορυδαλλό ύστερα από συγκεκριμένες ενέργειες της τότε Επιτροπής Κεφαλαιαγοράς. 
      Τα προληπτικά μέτρα επιβάλλουν πρόσθετες υποχρεώσεις στους επαγγελματίες της αγοράς και κάθε υποχρέωση αναγκαστικά αυξάνει το κόστος λειτουργίας. Όμως, η αμφισβήτηση, η καχυποψία, η δυσπιστία και κάθε φαινόμενο κατάχρησης της αγοράς έχουν ακόμα μεγαλύτερο κόστος για το σύνολο της αγοράς και για την ίδια την ελληνική οικονομία. 
      Αναφορικά με τις επιμέρους ρυθμίσεις του νομοσχεδίου θα ήθελα να παρατηρήσω ότι στο νομοσχέδιο ορίζεται για πρώτη φορά η έννοια  της χειραγώγησης της αγοράς και εισάγονται ειδικές ρυθμίσεις για την απαγόρευσή της και οι νέες διατάξεις απαγορεύουν μία σειρά από περιγραφόμενες στο νομοσχέδιο μορφές χειραγώγησης ρητά μέσω συναλλαγών, εντολών για διενέργεια συναλλαγών καθώς και τη χειραγώγηση μέσω της διάδοσης ψευδών ή παραπλανητικών πληροφοριών. Επιπροσθέτως προκειμένου να εξασφαλιστεί η νέα ευελιξία του καινούργιου θεσμικού πλαισίου εισάγεται ξεχωριστή κατηγορία χειραγώγησης η οποία περιλαμβάνει εντολές για συναλλαγές που χρησιμοποιούν παραπλανητικές μεθοδεύσεις ή τεχνάσματα. 
      Πρέπει να επισημάνω ότι το νέο θεσμικό πλαίσιο προσαρμοζόμενο προς την κοινοτική νομοθεσία δεν απαιτεί την ύπαρξη πρόθεσης από τον παραβάτη στην περίπτωση χειραγώγησης μέσω συναλλαγών ή εντολών για τη διενέργεια συναλλαγών. Το αν κάποια ενέργεια αποτελεί χειραγώγηση μπορεί να κριθεί και από το αντικειμενικό γεγονός του τελικού αποτελέσματος της ενέργειας ή της συναλλαγής ή της εντολής και όχι από την πρόθεση του υποτιθέμενου χειραγωγού. Για παράδειγμα έχουμε χειραγώγηση όταν το ίδιο πρόσωπο ή πρόσωπα που δρουν σε συνεργασία και συντονισμένα και διενεργούν ταυτόχρονα συναλλαγές αγοράς ή πώλησης είτε για να αυξηθεί πλασματικά η τιμή της μετοχής, είτε για να φαίνεται αυξημένη η εμπορευσιμότητά της. Δίνεται όμως η δυνατότητα άμυνας στον παραβάτη, αν αποδείξει ότι οι συναλλαγές αυτές καταρτίστηκαν ή  ότι οι εντολές δόθηκαν για νόμιμους λόγους, καθώς και ότι οι συναλλαγές ή εντολές συνάδουν προς τις αποδεκτές πρακτικές της αγοράς. Παρόμοια δυνατότητα άμυνας δεν παρέχεται στις περιπτώσεις χειραγώγησης μέσω συναλλαγών που χρησιμοποιούν παραπλανητικές μεθοδεύσεις και τεχνάσματα. Σύμφωνα με την Κοινοτική Οδηγία στην περίπτωση διάδοσης ψευδών ή παραπλανητικών πληροφοριών, για να θεωρηθεί ότι υπήρξε χειραγώγηση, πρέπει ο διαδίδων να γνώριζε ή να όφειλε να γνωρίζει τον ψευδή ή παραπλανητικό χαρακτήρα των πληροφοριών.
      Ως προς την τελευταία περίπτωση ωστόσο, εισάγεται ειδική πρόβλεψη για τους δημοσιογράφους, εφόσον αυτοί ενεργούν στο πλαίσιο της επαγγελματικής τους ιδιότητας, οπότε η διάδοση πληροφοριών κρίνεται λαμβάνοντας υπόψη τους κανόνες του επαγγέλματός τους, εκτός εάν οι δημοσιογράφοι αντλούν άμεσα ή έμμεσα οφέλη ή κέρδη από τη διάδοση τέτοιων πληροφοριών στην οποία περίπτωση εφαρμόζεται η διάταξη του παρόντος νομοσχεδίου για χειραγώγηση. 
      Το νέο Κοινοτικό Πλαίσιο δίνει μια σειρά παραδειγμάτων και ενδείξεων που μπορούν να χρησιμοποιηθούν για να αξιολογηθεί, εάν μία συμπεριφορά αποτελεί χειραγώγηση ή όχι. Συναφώς το νομοσχέδιο προβλέπει ότι αυτές οι κοινοτικά διαμορφωμένες ενδείξεις και παραδείγματα θα μεταφερθούν από την Επιτροπή Κεφαλαιαγοράς στην εσωτερική έννομη τάξη.
      Το νέο πλαίσιο προβλέπει επίσης ότι οι χρηματιστηριακές εταιρείες θα πρέπει να ειδοποιούν την Επιτροπή Κεφαλαιαγοράς, όταν οι συναλλαγές των πελατών τους στοιχειοθετούν καταχρηστική εκμετάλλευση προνομιακών πληροφοριών ή χειραγώγηση της αγοράς. Η διάταξη αυτή είναι σημαντική γιατί η προστασία της αγοράς είναι υποχρέωση όλων αλλά κυρίως είναι υποχρέωση αυτών που βγάζουν το ψωμί τους από το χρηματιστήριο. Οι χρηματιστές, λοιπόν, πρέπει να έχουν τους κατάλληλους μηχανισμούς, ώστε να διασφαλίζουν ότι οι πελάτες τους και οι υπάλληλοί τους συμμορφώνονται με τους κανόνες της αγοράς.
      Αυτά τα προληπτικής φύσεως μέτρα είναι σημαντικότατα για την ομαλή λειτουργία της αγοράς, δεδομένου ότι πρόθεση της κυβέρνησης δεν είναι ο αστυνομικού τύπου κατασταλτικός έλεγχος της αγοράς, αλλά η δημιουργία ξεκάθαρων κανόνων και διαδικασιών που προάγουν τη διαφάνεια και περιορίζουν τις ευκαιρίες για χειραγώγησή της.
      Τα δρακόντεια κατασταλτικά μέτρα, άλλωστε, δεν είναι από μόνα τους ικανά να αποτρέψουν μαζικά φαινόμενα κατάχρησης της αγοράς. Αντίθετα, όλοι οι συμμετέχοντες στο σύστημα πρέπει καθημερινά να εξασφαλίζουν ότι θα λειτουργεί με τρόπο που να διασφαλίζει τα συμφέροντα των επενδυτών. 
      Το νομοσχέδιο αναφέρεται σε προνομιακές, αντί για εμπιστευτικές πληροφορίες, διευρύνοντας το πεδίο εφαρμογής της απαγόρευσης ως προς τα πρόσωπα και ως προς τις πληροφορίες που καλύπτονται από αυτήν την απαγόρευση. 
      Μία ακόμα αλλαγή σε σχέση με το προηγούμενο πλαίσιο είναι, ότι όλες οι προνομιακές πληροφορίες θα πρέπει να δημοσιοποιούνται το ταχύτερο δυνατό από τις εταιρίες που έχουν εισαγάγει τις μετοχές τους στο χρηματιστήριο. 
      Η έμφαση του νομοσχεδίου και εδώ είναι στη δημιουργία μηχανισμών πρόληψης και όχι καταστολής. Δηλαδή, δεν απειλείται γενικά κάποια εξοντωτική διοικητική ποινή, αλλά προβλέπονται συγκεκριμένοι μηχανισμοί και υποχρεώσεις που οδηγούν στην πληροφόρηση του επενδυτικού κοινού, ώστε να μην δημιουργούνται ευκαιρίες καταχρηστικής εκμετάλλευσης προνομιακών πληροφοριών σε βάρος των επενδυτών και της αξιοπιστίας της αγοράς. 
      Σημαντικές είναι και οι ρυθμίσεις που αφορούν τους αναλυτές, οι αναλύσεις και οι εκτιμήσεις των οποίων επηρεάζουν άμεσα τις επενδυτικές αποφάσεις. Οι αναλυτές οφείλουν να εξασφαλίζουν την ορθή παρουσίαση των αναλύσεών τους και να γνωστοποιούν τυχόν συγκρούσεις συμφερόντων τους, όπως για παράδειγμα αν ο οργανισμός ή η τράπεζα, για τους οποίους εργάζονται, είναι συνδεδεμένοι με επιχείρηση που αναλύουν ή αν οι ίδιοι έχουν επενδύσει σε μετοχές που αναλύουν. 
      Το σχέδιο νόμου διατηρεί και εξορθολογικεύει τις διοικητικές κυρώσεις που προβλέπονται από την υφιστάμενη νομοθεσία. Ταυτόχρονα, και ενόψει της σοβαρότητας των περιπτώσεων κατάχρησης της αγοράς για την ομαλή λειτουργία του χρηματιστηρίου και ενόψει της αυστηρότητας των απειλούμενων διοικητικών κυρώσεων, προβλέπεται ειδική διαδικασία για την ταχεία και ουσιαστική δικαστική εξέταση των προσφυγών και αυτών των διοικητικών μέτρων. 
      Το μεγαλύτερο προσόν ενός χρηματιστηρίου και το πιο δύσκολο να επαναποκτηθεί, όταν χαθεί είναι η ακεραιότητα και η αξιοπιστία του. Το νομοσχέδιο στοχεύει στην αποτελεσματικότερη προστασία του επενδυτικού κοινού από φαινόμενα κατάχρησης της αγοράς, αλλά και στην ενίσχυση της διαφάνειας της κεφαλαιαγοράς.
      Με βάση αυτές τις επιδιώξεις, το σχέδιο νόμου που είναι και το απόσταγμα, όπως είπαμε, της πανευρωπαϊκής εμπειρίας σ’ αυτά τα ζητήματα, προσαρμόζει και κωδικοποιεί τις υφιστάμενες ποινικές διατάξεις για τα αδικήματα της κατάχρησης προνομιακών πληροφοριών και της χειραγώγησης. Όπως και με τις διοικητικές, έτσι και με τις ποινικές κυρώσεις, προβλέπεται λόγω της σοβαρότητας των αδικημάτων εξέταση των σχετικών υποθέσεων από Εισαγγελέα Εφετών.
      Έτσι, επιτυγχάνεται και η απαραίτητη ισορροπία ώστε να αποτραπούν φαινόμενα και υπερρρύθμισης και άκρατης ποινικοποίησης της αγοράς. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και εμείς ευχαριστούμε που ήσαστε πάρα πολύ σύντομος, εκτός από περιεκτικός -αυτό δεν θα το κρίνει το Προεδρείο. 
      Θα μιλήσουν ακόμα ο κ. Βεργίνης και η κ. Καλαντζάκου και μετά θα διακόψουμε για αύριο. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Απόψε συζητάμε ένα νομοσχέδιο που αναφέρεται στην προστασία κατά βάση των πολιτών, αλλά και των επιχειρήσεων που έχουν σχέση με το χρηματιστήριο, δηλαδή με την αγορά χρήματος. Αναφέρεται, ειδικότερα, στην προστασία της κεφαλαιαγοράς από πράξεις χειραγώγησης και από πράξεις κατάχρησης προνομιακών πληροφοριών.
      Η κυβέρνηση με αυτό το νομοσχέδιο θέλει, πράγματι, να κατοχυρώσει τους πολίτες που ενδιαφέρονται για την αγορά και πώληση χρήματος, κάθε μορφής χρήματος. Είναι μία αγορά, όπως οι άλλες αγορές, αγορά κεφαλαίου, όπως την λένε, αλλά έχουμε και την αγορά εργασίας και την αγορά προϊόντων.
    Όπως καθένας πρέπει να ενδιαφερθεί και ιδιαίτερα η Κυβέρνηση, να προστατεύσει τις αγορές της εργασίας και των προϊόντων -και από πλευράς θεσμικού πλαισίου αλλά και από πλευράς πραγματικής λειτουργίας- πολύ περισσότερο θα πρέπει να ενδιαφερθεί σαφέστατα να προστατεύσει την αγορά του κεφαλαίου, δηλαδή την κεφαλαιαγορά από τις παρεμβάσεις εκείνες οι οποίες όχι μονάχα δεν κατοχυρώνουν την ομαλή λειτουργία, αλλά αντιθέτως δημιουργούν τέτοιες συνθήκες, έτσι ώστε να έχουμε μια καταστρατήγηση των όρων λειτουργίας της χρηματιστηριακής αγοράς. Αυτό σημαίνει ότι καμία και από τις άλλες αγορές δεν μπορεί ομαλά να λειτουργήσει. Αυτό δεν το άκουσα από κανέναν. Διότι όταν δεν λειτουργεί  η ανοικτή αγορά σωστά, τότε μην περιμένετε να λειτουργήσουν και οι άλλες δύο αγορές, ούτε η αγορά προϊόντων, ούτε η αγορά εργασίας, δεδομένου ότι η κεφαλαιαγορά αποτελεί πηγή δυναμικής λειτουργίας των άλλων δύο αγορών σε μια ανοικτή οικονομία. Είναι δεδομένο ότι μέσα από τη χρηματαγορά-κεφαλαιαγορά επιχειρείται μέσω των επιχειρήσεων αλλά και των ατόμων μια αναδιανομή εισοδήματος και μια επενδυτική δραστηριότητα. Επομένως, λοιπόν, οι επενδύσεις έχουν τη βάση μέσα από τις επιχειρήσεις στην κεφαλαιαγορά. Αλλά εξίσου και τα άτομα τα οποία επενδύουν σε τίτλους και στη λειτουργία, επομένως, της κεφαλαιαγοράς μέσω μετοχών και λοιπών τίτλων έχουν να ενδιαφερθούν, διότι από εκεί ξεκινάει μια διαδικασία αναδιανομής εισοδήματος και επομένως ομαλής ή μη ομαλής λειτουργίας της αγοράς. Άρα, οι επενδύσεις οι οποίες πρέπει να γίνουν μέσα από την κεφαλαιαγορά στηρίζονται πράγματι στην ορθολογική λειτουργία της κεφαλαιαγοράς.
    Επομένως, πρώτον, πρέπει να εξεταστεί αν πράγματι οι επιχειρήσεις, οι οποίες εισάγονται στην κεφαλαιαγορά, εισάγονται με ορθολογικά κριτήρια. Εάν τα κριτήρια λοιπόν, αυτά είναι ορθολογικά, εάν τα κριτήρια είναι αξιολογικά, τότε βεβαίως και οι επιχειρήσεις, οι οποίες εισάγονται στο χρηματιστήριο, είναι δυνατόν να έχουν την ανάλογη αποδοτικότητα και αποτελεσματικότητα. Και μέσα από εκεί πρέπει κανείς να παρακολουθήσει, εάν πράγματι τα επενδυόμενα κεφάλαια πραγματοποιούνται στην πράξη ή όχι. 
    Τι έγινε τα προηγούμενα χρόνια και δεν μπορεί να επαίρεται η Αντιπολίτευση γι’ αυτό το θέμα; Άνοιξε το χρηματιστήριο και έβαλαν μέσα επιχειρήσεις οι οποίες ούτε καν διέθεταν τα κριτήρια εισόδου στο χρηματιστήριο. Δεύτερον, δεν υπήρχε ο στοιχειώδης έλεγχος κατά πόσο πράγματι οι συγκεκριμένες επενδύσεις γίνονταν από τις επιχειρήσεις, οι οποίες εισήγοντο στο χρηματιστήριο. Άρα, δεν υπήρχε ούτε ο έλεγχος εσωτερικής λειτουργίας του χρηματιστηρίου και της κεφαλαιαγοράς, αλλά ούτε και ο αναγκαίος έλεγχος, κατά πόσο πράγματι οι οικονομίες όλων των επενδυτών μέσα από το χρηματιστήριο γίνονταν πραγματικές επενδύσεις μέσα από την αναδιοργάνωση και λειτουργία των επιχειρήσεων. 
    Τα φαινόμενα, λοιπόν, τα οποία παρατηρήθηκαν δεν ήταν φαινόμενα μη αναμενόμενα. Ήταν φαινόμενα τα οποία κανείς έπρεπε να περιμένει, δεδομένου ότι εξασθένιζαν μεν την ρευστότητα της αγοράς, αφού πήγαιναν μέσα από το χρηματιστήριο με ανταλλαγή μετοχών ή άλλων τίτλων, αλλά παράλληλα δεν γίνονταν και οι αναγκαίες επιθεωρήσεις, αν θέλετε, οι αναγκαίοι έλεγχοι στις επιχειρήσεις οι οποίες εισήγοντο στο χρηματιστήριο. Άρα, λοιπόν, και οι επενδύσεις δεν μπορούσαν να ελεγχθούν και μέσω των επενδύσεων η καταπολέμηση της ανεργίας και βεβαίως η δημιουργία νέων θέσεων εργασίας. 
    Επομένως, λοιπόν, το πρόβλημα λειτουργίας της κεφαλαιαγοράς είναι πολυσύνθετο ώστε πράγματι να εξυγιαίνει το σύνολο λειτουργίας της αγοράς και όχι να δημιουργεί πρόσθετα προβλήματα διαπλοκής, αδιαφάνειας, αλλά και χειροτέρευσης της συνολικής λειτουργίας της οικονομίας.
    Πρόκειται για μια οικονομία, η οποία τελικά ετροφοδοτείτο μέσα από μία καταναλωτική και όχι μέσα από μία επενδυτική κοινωνία. Αποτέλεσμα ήταν ότι και οι ρυθμοί ανάπτυξης της οικονομίας των τελευταίων ετών, δηλαδή των τριών και τεσσάρων μονάδων, δεν ήταν τίποτε άλλο παρά μία πρόσκαιρη δυναμική ανάπτυξη μέσα από καταναλωτική ζήτηση. 
    Άρα, είχαμε μία ενδυνάμωση της ζήτησης μέσα από πλαστικό χρήμα και όχι μέσα από πραγματική ανάπτυξη της οικονομίας, που θα ερχόταν από πραγματικές επενδύσεις στην παραγωγή. Οι θέσεις εργασίας ήταν πλασματικές, πρόσκαιρες, προσωρινές, και γι’ αυτό το πρόβλημα της ανεργίας φούντωσε, όταν τελικά αποδυναμώθηκε η καταναλωτική δαπάνη. 
    Μέσα από το σωστό νομοθετικό πλαίσιο, το οποίο σήμερα προτείνει, η κυβέρνηση κάνει δύο πράγματα:
     Πρώτον, δίνει πραγματικό νόημα στους όρους που χρησιμοποιούνται στη χρηματαγορά, έτσι ώστε όλοι να γνωρίζουμε τι σημαίνουν ορισμένοι όροι, οι οποίοι χρησιμοποιούνται. Παράλληλα δίνει τους αναγκαίους εκείνους όρους με τους οποίους πρέπει να λειτουργήσει μέσα από προληπτικούς, αλλά και κατασταλτικούς ελέγχους. Οι προληπτικοί έλεγχοι είναι το νομοθετικό πλαίσιο και παράλληλα ο ορισμός των διαδικασιών λειτουργίας της κεφαλαιαγοράς, ενώ οι κατασταλτικοί έλεγχοι είναι οι ποινές.
    Παράλληλα, όμως με αυτά, ερχόμαστε να αποκαταστήσουμε αυτό που λέμε «πολιτική αξιοπιστία», διότι το πολιτικό σύστημα ή αναβαθμίζεται ή αντιθέτως υποβαθμίζεται μέσα από τη σωστή, ορθολογική λειτουργία της οικονομίας. Πρόκειται για μια οικονομία που πρέπει να στηριχθεί σε πραγματικές δυνάμεις και όχι καθαρά σε πλασματικές δυνάμεις, σε τεχνητά -εάν θέλετε- τερτίπια, τα οποία δημιουργεί η ίδια η πολιτική μέσα από πρόσκαιρες δυνάμεις της αγοράς.
    Υπ’ αυτήν την έννοια, θεωρώ ότι το νομοσχέδιο είναι στη σωστή κατεύθυνση, αρκεί μόνο να σημειώσω ότι και προηγουμένως είχαμε νομοθετικό πλαίσιο. Όμως, δεν εφαρμόζεται και δεν τηρείται, κύριε Υπουργέ. Επομένως, επισημαίνω αυτό το θέμα: Δεν αρκεί μονάχα να νομοθετούμε, αλλά και να εφαρμόζουμε τους νόμους και να τους επιτηρούμε και να τους ελέγχουμε κατά την εφαρμογή τους. Η αλλαγή τους να προέρχεται μετά από ελέγχους.
    Σας ευχαριστώ πολύ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη.
    Κύριε Υπουργέ, θέλετε να κάνετε καμία παρατήρηση ή τροποποίηση; 
    ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριοι συνάδελφοι, στο σχέδιο νόμου που συζητάμε η περίπτωση στ΄ της παραγράφου 1 του άρθρου 32 διαγράφεται. 
    ΠΡΟΕΔΡΕΥΩΝ (Γεώργιος Σούρλας): Καλά κάνατε και το είπατε απόψε, κύριε Υπουργέ, για να είμαστε αύριο στη συζήτηση επί των άρθρων έτοιμοι. 
    Σας παρακαλώ να διανεμηθεί η διόρθωση στους συναδέλφους και να κατατεθεί στα Πρακτικά.
    (Στο σημείο αυτό ο Υφυπουργός Οικονομίας και Οικονομικών κ. Πέτρος Δούκας καταθέτει για τα Πρακτικά την προαναφερθείσα διόρθωση, η οποία έχει ως εξής:
    «ΠΡΟΣΘΗΚΗ - ΔΙΟΡΘΩΣΗ
    Στο σ.ν. «Για την προστασία της Κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς»
    Η περίπτωση (στ) της παραγράφου 1 του άρθρου 32 διαγράφεται
    Αθήνα, 19 Απριλίου 2005
    Ο ΥΠΟΥΡΓΟΣ
    ΟΙΚΟΝΟΜΙΑΣ ΚΑΙ ΟΙΚΟΝΟΜΙΚΩΝ
    ΓΕΩΡΓΙΟΣ ΑΛΟΓΟΣΚΟΥΦΗΣ»)
    ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Σοφία Καλαντζάκου.
    ΣΟΦΙΑ ΚΑΛΑΝΤΖΑΚΟΥ: Κύριε Πρόεδρε, κύριοι συνάδελφοι, παρακολούθησα με ιδιαίτερη προσοχή την ομιλία του κ. Παπαντωνίου, ο οποίος αναφέρθηκε στα μέτρα που πήρε η κυβέρνηση του ΠΑΣΟΚ, για να θωρακιστεί το Χρηματιστήριο και η διαφάνεια. Νομίζω ότι αναφερόταν περισσότερο στο έργο του κυρίου Χριστοδουλάκη μετά από την επίμαχη περίοδο για την οποία όλοι συζητούσαμε. Διότι εγώ έγινα Βουλευτής το 2000 και θυμάμαι τις πρώτες συζητήσεις στη Βουλή κατόπιν εορτής, όπου ήρθαν τα πρώτα μέτρα για την εξυγίανση και τη θωράκιση του χρηματιστηρίου. Παρατήρησα ότι ανέφερε τους νόμους χωρίς τις ημερομηνίες. Δεν πιστεύω ότι υπήρχε δόλος, αλλά θέλω να αποκαταστήσω την αλήθεια, έτσι ώστε να ξέρουμε για τι συζητάμε.
      Το δεύτερο που μου έκανε εντύπωση είναι ότι απέδωσε την κατάρρευση των τιμών και των αξιών στο χρηματιστήριο Αθηνών στην παγκόσμια συγκυρία. Δηλαδή, τρόπον τινά, έγιναν διορθωτικές κινήσεις. Στην Ελλάδα δεν ανέκαμψε πραγματικά ποτέ το Χρηματιστήριο, ούτε στη συνείδηση του κόσμου ούτε σε τζίρους ούτε σε απόδοση. Τα υπόλοιπα χρηματιστήρια περνούν τώρα μια δύσκολη φάση, αλλά περνούν φάσεις, δεν περνούν μια πενταετή καθίζηση.
      Συνεπώς, επειδή όλοι έχουμε μια ενημέρωση του διεθνούς πλέον οικονομικού στερεώματος και μέσω του διαδικτύου, που τόσο αγαπούν οι νέοι Βουλευτές, θα ήθελα να είμαστε λίγο πιο προσεκτικοί, θα έλεγα, ως προς το πώς συνδέουμε τα ιδιαιτέρως ελληνικά γεγονότα με μια παγκόσμια πρακτική.
      Και θα σας πω από τη δική μου εμπειρία ότι το 1999, που ξεκίνησα την προετοιμασία μου για να πολιτευτώ και να διεκδικήσω μια έδρα στο νομό Μεσσηνίας, ερχόντουσαν άνθρωποι και με ρωτούσαν: «Μήπως ξέρεις κάποιο «χαρτί;» Μήπως ξέρεις κανέναν τίτλο να μου πεις; Έχεις ακούσει τίποτα;». Και όλοι από τις δημόσιες υπηρεσίες, τα μικρά γραφεία –ο κ. Κουσελάς ξέρει πολύ καλά- είχαν ανοιχτή την τηλεόραση στο κανάλι που έδειχνε την πορεία των μετοχών. Υπήρχε τέτοιος ζήλος και τέτοιος «πυρετός», που πραγματικά σας λέω ότι για ένα διάστημα ένιωθα ότι γυάλιζαν τα μάτια των πολιτών.
      Μετά, βεβαίως, ήρθε η κατάρρευση. Και στην επαρχία αυτό το πράγμα το νιώσαμε πολύ έντονα. Δηλαδή, πριν από την κατάρρευση βλέπαμε κάθε μέρα να ανοίγει μια νέα χρηματιστηριακή σε πόλεις, κωμοπόλεις και χωριά και μετά άνθρωποι πήραν δάνεια, έβαλαν όλες τους τις οικονομίες σε διάφορες επενδύσεις μέσα στο χρηματιστήριο, χωρίς να ξέρουν πραγματικά και τους κινδύνους.
      Πέρασαν τα χρόνια, αλλά οι άνθρωποι, οι οποίοι υπέστησαν την τρομερή οικονομική αφαίμαξη και την αναδιανομή του πλούτου, δεν ξεχνούν. Και δεν μπορούμε με μια γομολάστιχα να σβήσουμε αυτά που συνέβησαν. Διότι υπήρχαν οικογένειες που, πραγματικά, έχασαν τα πάντα.
      Και υπήρχε μια κυβέρνηση τότε, που ίσως ήταν ο μεγαλύτερος insider, θα έλεγα, ο μεγαλύτερος χειραγωγός του χρηματιστηρίου, ο οποίος έσπρωχνε τους πολίτες με δηλώσεις, που τις έχουν εκθέσει εδώ οι συνάδελφοι κατ’ επανάληψη, να βάλουν τα χρήματά τους εκεί.
      Διότι ένας επενδυτής, όταν έχει πέσει τόσο πολύ ο πληθωρισμός και έχουν πέσει τόσο πολύ τα επιτόκια, προβληματίζεται για το τι θα κάνει, για να αυγατίσουν τα χρήματά του. Η πρώτη περίπτωση είναι να τα βάλει στην τράπεζα, αλλά είναι μηδενικά τα επιτόκια. Η δεύτερη περίπτωση είναι να τα βάλει στο πάπλωμα, που δε γίνεται απολύτως τίποτα. Η τρίτη περίπτωση είναι να αγοράσει ακίνητη περιουσία, γη.
      Γι’ αυτό και βλέπουμε σήμερα τα ακίνητα στην Ελλάδα να έχουν ανέβει πάρα πολύ. Το κόστος των ακινήτων στην Ελλάδα σε σχέση με τους μισθούς μας, σε σχέση με το βιοτικό μας επίπεδο, σε σχέση με την αντιστοιχία ανάμεσα στις πραγματικές τιμές –δεν μιλάω για τις αντικειμενικές αξίες τώρα- και την πραγματική μας οικονομική δυνατότητα, είναι πολύ μεγάλο.
      ΕΛΠΙΔΑ ΠΑΝΤΕΛΑΚΗ: Ποιος τα αγοράζει;
      ΣΟΦΙΑ ΚΑΛΑΝΤΖΑΚΟΥ: Κινείται πάντως η αγορά και δεν τα αγοράζουν λίγοι. Σας μιλώ τώρα και από την επαφή…
      ΕΛΠΙΔΑ ΠΑΝΤΕΛΑΚΗ: Θα είναι φεσωμένοι στις τράπεζες για τριάντα πέντε χρόνια.
      ΣΟΦΙΑ ΚΑΛΑΝΤΖΑΚΟΥ: Ναι, εντάξει, αλλά εγώ θέλω να πω ότι ο κόσμος, επειδή υπάρχει φτηνό χρήμα και επειδή έχει και κάποιες οικονομίες και επειδή τα χρήματά του στην τράπεζα δεν μπορεί να κάνουν τίποτα, είναι νεκρά, έψαχνε γη, πάπλωμα, χρηματιστήριο στη συνέχεια. Έβλεπαν τα χρήματά τους να πολλαπλασιάζονται.
     Είναι πάρα πολύ σημαντικό –και υπάρχει μεγάλη καχυποψία παρόλα τα μέτρα που παίρνονται και έχουν παρθεί, ακόμη και σήμερα ο πολίτης προβληματίζεται για το τι θα κάνει- το ότι οι κυβερνήσεις και ειδικότερα η δική μας  κυβέρνηση  με αυτό το νόμο θωρακίζει τον επενδυτή από ανθρώπους, οι οποίοι χρησιμοποιούν την ειδική θέση που κατέχουν, την πληροφόρηση, για να πλουτίσουν σε βάρος του. 
     Στη συγκεκριμένη περίπτωση χαίρομαι που ηχογραφούνται οι συνομιλίες τους, χαίρομαι που ελέγχονται τα e-mail τους, διότι αλλιώς πώς θα αποδείξεις οτιδήποτε; Βλέπουμε στην Αμερική τώρα ότι θα βάλουν και μέσα στην αίθουσα του χρηματιστηρίου μικρόφωνα, για να μην προηγούνται οι παραγγελίες κάποιων πελατών έναντι κάποιων άλλων. Η αλήθεια είναι αυτή: εκεί υπάρχει μεγάλο περιθώριο εκμετάλλευσης της κατάστασης. 
     Η εκπαίδευση αυτών που χειρίζονται τα χρήματά μας, αν επιλέξουμε να επενδύσουμε στο χρηματιστήριο, πρέπει να είναι τέτοια –και οι ποινές είναι ικανοποιητικές, πολύ αυστηρές, έτσι πρέπει να είναι- ώστε να μπορούμε να έχουμε αποδείξεις για το αν κάποιος παραποίησε ή χρησιμοποίησε μία πληροφορία για να πλουτίσει. Στο χρηματιστήριο συμμετέχουν, όχι μόνοι οι πλούσιοι, αλλά και άνθρωποι που έχουν λίγα εισοδήματα και που ελπίζουν σε κάτι καλύτερο. Χρησιμοποιούν αυτό το σύστημα, για να μπορέσουν να αυξήσουν τα εισοδήματά τους και η αγορά ενισχύεται με το να μπορούν να έχουν πρόσβαση σε φθηνό χρήμα. 
     Επειδή προέχει η ενημέρωση των επενδυτών, πρέπει να δώσουμε μεγαλύτερη έμφαση εκεί. Δε νομίζω ότι έχει γίνει αρκετή δουλειά πάνω σ’ αυτόν τον τομέα. Και στο εξωτερικό που πολλοί επενδυτές χρησιμοποιούν το διαδίκτυο, για να κάνουν τις οικονομικές τους συναλλαγές –και αυτά τα πράγματα όλο και περισσότερο θα συμβαίνουν και στον ελλαδικό χώρο και στον ευρωπαϊκό σίγουρα- υπάρχουν πολλές πληροφορίες –δεν είναι μόνο κάποιοι που είναι κοντά σε μία εταιρεία ή που έχουν κάποια πληροφόρηση μέσα από το σύστημα- αντιφατικές που διακινούνται μέσω του διαδικτύου. Υπάρχει και η υπερπληροφόρηση ή και η παραπληροφόρηση. Υπάρχουν όλα αυτά, καινούριες παράμετροι, καινούρια στοιχεία, καινούρια δεδομένα, τα οποία πρέπει να μελετήσουν έγκαιρα τα κράτη, για να προσπαθήσουν να θωρακίσουν τους επενδυτές από αυτούς που θέλουν να εκμεταλλευτούν τη διάθεσή τους να επενδύσουν με τον τρόπο τους στην οικονομία, για να έχουν προφανώς και αυτοί ένα όφελος, από το να πέφτουν θύματα απατεώνων. Σας ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Η Κοινοβουλευτική Εκπρόσωπος του ΚΚΕ κ. Ελπίδα Παντελάκη έχει το λόγο.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Βέβαια, δεν θα σταθώ στα ζητήματα που έβαλα στην εισηγητική μου ομιλία που αφορούν την ουσία του νομοσχεδίου, γιατί και η συζήτηση που είχαμε το προηγούμενο διάστημα δεν είχε αντιπαράθεση πάνω στην ουσία του νομοσχεδίου, μιας και η Κυβέρνηση και η Αξιωματική Αντιπολίτευση συμφωνούν απολύτως. 
     Θα σταθώ, όμως,  σε δύο ζητήματα που κυριάρχησαν εδώ.
     Το πρώτο είναι πώς και γιατί έγινε αυτό που έγινε το 1999 – 2001. 
     Αποτελεί πρόκληση αυτό που έγινε σήμερα εδώ. Έρχεται η Αξιωματική Αντιπολίτευση, το ΠΑΣΟΚ και μας ρωτάει -δεν ξέρω αν ρωτάει εμάς ή προφανώς απευθύνεται εκτός Αιθούσης- ποιος εξαπάτησε ποιον; Έρχεται ο κ. Παπαντωνίου και μας αναλύει και μάλιστα με υπερηφάνεια όλο αυτό το νομικό και θεσμικό πλαίσιο που είχε η κυβέρνηση και ότι τελικά δεν έφταιξε τίποτε άλλο, παρά τα έριξε στη δικαιοσύνη. Αυτό είπε, τίποτε άλλο, ότι η δικαιοσύνη δεν έδειξε την αναγκαία επάρκεια να προχωρήσει τις αποφάσεις και συνδέθηκε γενικότερα, βεβαίως, από όλους τους κυρίους Βουλευτές που μίλησαν, ότι η χρηματιστηριακή κρίση ήταν γενική με την οικονομική κρίση που υπήρχε. Δεν είναι η ώρα, γιατί είναι περασμένη, να κάνουμε θεωρητική ανάλυση, ότι η πορεία του χρηματιστηρίου δεν συνδέεται άμεσα με την πορεία του οικονομικού κύκλου του καπιταλισμού.
      Όταν ξέσπασε η κρίση, όπου είχαμε τα γεγονότα του 1999 και μετά, είναι χαρακτηριστικό παράδειγμα ότι η οικονομία και οι ρυθμοί ανάπτυξης στην Ελλάδα είχαν φθάσει στο ζενίθ. Έτσι δεν είναι; Επομένως, ας το δικαιολογήσουν αυτό, αυτή την αντίφαση ας τη λύσουν. Νομίζω, όμως, ότι ο κόσμος βγάζει συμπεράσματα και αυτό που φαίνεται είναι ότι υπάρχει κουκούλωμα. Αυτή είναι η ιστορία. 
      Να σας πω και κάτι άλλο; Το ένα χέρι νίβει το άλλο και τα δυο το πρόσωπο. Επειδή συζητιέται πολύ ότι έχουν παραγραφεί τα σκάνδαλα -όλη αυτή η ιστορία- δεν το ήξερε η Νέα Δημοκρατία, όταν ήλθε στην Κυβέρνηση και έλεγε «θα ρίξω άπλετο φως και θα τιμωρηθούν οι ένοχοι»; Και λοιπόν; Ας κάνει νέους νόμους, ώστε να παραγραφούν οι προηγούμενοι και να προχωρήσει. Δεν είναι όμως νομικό το ζήτημα, είναι πολιτικό, το να πάρει δηλαδή μέτρα, για να ξέρει ακριβώς ο κόσμος τι έγινε. 
      Βεβαίως, στο ερώτημα ποιος χειραγώγησε, πρέπει να πούμε ότι πρωτίστως ήταν η κυβέρνηση, η οποία έλεγε ότι μπορεί κάποιος μαζικά να μπει στο χρηματιστήριο διότι πάει η οικονομία καλά. «Πολύ σωστά», λέει η Νέα Δημοκρατία γι’ αυτό το πράγμα. Μάλιστα, το παρακολούθησε και ο κόσμος που πήγαινε μαζικά. Μήπως, όμως, και η Νέα Δημοκρατία δεν έπαιζε σε αυτό; Μην κρυβόμαστε πίσω από το δάκτυλό μας. Δεν έλεγε ότι «αν εγώ βγω κυβέρνηση, θα πάει πιο ψηλά ο δείκτης της οικονομίας, θα πάμε καλύτερα»; 
      Το δεύτερο ζήτημα είναι το εξής. Έγινε πολλή συζήτηση για την κατάσταση στην οποία βρίσκονται οι εργαζόμενοι, για την κατάσταση στην οποία βρίσκεται ο κόσμος, για τους δείκτες της ακρίβειας, ότι δεν μπορεί να ζήσει κλπ. Και αυτό πάλι, με προκλητικότατο τρόπο θα πω, ήρθε από την Αξιωματική Αντιπολίτευση. 
      Βεβαίως, οπωσδήποτε και η Νέα Δημοκρατία και η Κυβέρνηση έβαλε αυτά τα ζητήματα. Λέει: «Τι θέλετε να κάνω; Εγώ αυτήν την κατάσταση βρήκα μετά από τόσα χρόνια. Ό,τι μπορώ κάνω». Το «ό,τι μπορώ κάνω» είναι και αυτό υποκριτικό, γιατί ακολουθεί μέτρα συνέχισης αυτής της πολιτικής και πολιτική οδοστρωτήρα.
      Θα τελειώσω, κύριε Πρόεδρε, με το να αναφέρω τους δείκτες της πραγματικής οικονομίας, γιατί επιτέλους δεν πάει άλλο να ακούγονται αυτά τα πράγματα. Δηλαδή, η πολιτική την οποία στηρίζει το ΠΑΣΟΚ και η Νέα Δημοκρατία και είναι η αιτία που έχει φέρει τον κόσμο σε αυτήν την κατάσταση, σε αυτήν την κατάντια, σε αυτήν την εξαθλίωση, να γίνεται και λόγος αντιπαράθεσης μεταξύ σας γι’ αυτό.
      Θα αναφέρω λοιπόν αυτούς τους δείκτες. Συντάξεις πείνας: Το 64% παίρνει μέχρι 499 ευρώ μισθό, το 84% συνολικά μέχρι 799 ευρώ. Αυτές είναι οι συντάξεις πείνας. Για όλο αυτό ποιος ευθύνεται; Ποιος ευθύνεται για όλα αυτά τα χρόνια; Τι κάνει όμως σήμερα και η Νέα Δημοκρατία; 
      Εργαζόμενοι: Το σύνολο των εργαζομένων, Ελλήνων και αλλοδαπών, είναι δύο εκατομμύρια τετρακόσιες πενήντα χιλιάδες πεντακόσια τρία άτομα. Το 45% είναι ασφαλισμένο με μισθούς μέχρι τα 500 ευρώ. Σχεδόν ένας στους δύο εργαζόμενους λοιπόν στην Ελλάδα, στη χώρα μας, παίρνει μέχρι 500 ευρώ. Το 35% παίρνει από 500 ευρώ έως 1.000 ευρώ. Το 80% λοιπόν, του ελληνικού λαού βρίσκεται σε αυτήν την εξαθλίωση. Το 11% παίρνει από 1.000 ευρώ έως 1.200 ευρώ, είναι το 91%.
      Ποιος παράγει τον πλούτο; Αυτός ο κόσμος τον παράγει αυτόν τον πλούτο, που πάει σε λίγες τσέπες και γεμίζει τους ραντιέρηδες και τα ταμεία της χρηματαγοράς για την οποία συζητάμε σήμερα. Αυτός ο κόσμος δουλεύει και παράγει αυτόν τον πλούτο. Οι άλλοι δίνουν εντολές και κάνουν το κουμάντο.
      Η Εθνική Στατιστική Υπηρεσία ανακοίνωσε προχθές, όπως γνωρίζετε 
–γράφτηκε σε όλες τις κυριακάτικες εφημερίδες- τα τελευταία της στοιχεία, τα οποία δεν αποτυπώνουν ακριβώς την κατάσταση. Αυτά τα στοιχεία λένε: Οι άνεργοι στην Ελλάδα είναι πεντακόσιες χιλιάδες τετρακόσιοι. Από δεκαπέντε έως είκοσι εννέα ετών η ανεργία σπάει κόκαλα, εκτός από τους άνεργους μακράς διάρκειας, εκτός από αυτούς που είναι μερικώς απασχολούμενοι κλπ..
      Ποιος την έκανε αυτήν την κατάσταση; Εμείς την κάναμε, το Κομμουνιστικό Κόμμα; Φταίνε οι εργαζόμενοι; Ποιος φταίει; Ποιοι ευθύνονται γι’ αυτό το πράγμα; Δεν είναι δυνατόν να συνεχισθεί αυτή η κατάσταση. Αυτό γίνεται για να προσπαθήσει ακριβώς το κάθε κόμμα να συσπειρώνει τον κόσμο του μέσα από αυτήν την αγωνία. Λένε: «Για να τα λέει με αυτόν τον τρόπο, μάλλον κάπου θα έχει δίκιο, αλλά εμείς δεν το καταλαβαίνουμε. Μάλλον εμείς είμαστε στην πείνα, κάποιοι άλλοι θα είναι καλύτερα».
      Κλείνοντας, θα πω το εξής: Έχετε πλάτες. Και αυτή η Κυβέρνηση στηρίζεται από ένα συνδικαλιστικό κίνημα το οποίο τα έχει κάνει πλακάκια με την εργοδοσία, για να το πούμε καλύτερα –με έναν κοινοβουλευτικό όρο- συνδιαλέγεται με την εργοδοσία. Με αυτούς λοιπόν τους συσχετισμούς προχωράει η κατάσταση. Γι’ αυτό είναι ανάγκη να βγάλουν συμπεράσματα οι εργαζόμενοι και να λύσουν αυτήν την αντίφαση, να μη στηρίζουν την πολιτική η οποία γεννά τα προβλήματα της ζωής τους.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη. 
      Οι συνάδελφοι κ.κ. Κωστόπουλος, Σγουρίδης και Γεωργακόπουλος θα μιλήσουν αύριο που θα γίνει η συζήτηση επί των άρθρων. 
    Κηρύσσεται περαιωμένη η συζήτηση επί της αρχής του νομοσχεδίου του Υπουργείου Οικονομίας και Οικονομικών: «Για την προστασία της κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς». 
    Ερωτάται το Σώμα: Γίνεται δεκτό το νομοσχέδιο επί της αρχής;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
    ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
    ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Για την προστασία της κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς» έγινε δεκτό επί της αρχής κατά πλειοψηφία. 
    Κύριοι συνάδελφοι, έχουν διανεμηθεί τα Πρακτικά της συνεδρίασης της Δευτέρας 11  Απριλίου 2005 και ερωτάται το Σώμα αν τα επικυρώνει.
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
    ΠΡΟΕΔΡΕΥΩΝ (Γεώργιος Σούρλας): Συνεπώς, τα Πρακτικά της συνεδρίασης της Δευτέρας 11  Απριλίου 2005 επικυρώθηκαν. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
    Με τη συναίνεση του Σώματος και ώρα 23.00΄ λύεται η συνεδρίαση για αύριο ημέρα Τετάρτη 20 Απριλίου 2005 και ώρα 10.30΄ με αντικείμενο εργασιών του Σώματος νομοθετική εργασία: συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Για την προστασία της κεφαλαιαγοράς από πράξεις προσώπων που κατέχουν προνομιακές πληροφορίες και πράξεις χειραγώγησης της αγοράς», σύμφωνα με την ημερήσια διάταξη που έχει διανεμηθεί. 
    
Η ΠΡΟΕΔΡΟΣ                                                    ΟΙ ΓΡΑΜΜΑΤΕΙΣ



1
Συνεδρίαση          19-4-05           σελ.   

