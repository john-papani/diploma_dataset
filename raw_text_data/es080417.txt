(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ A’ 
ΣΥΝΕΔΡΙΑΣΗ ΡΚΗ’
 Πέμπτη 17 Απριλίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο Επαγγελματικό Λύκειο Καματερού, το 3ο Δημοτικό Σχολείο Καματερού, το 2ο Γυμνάσιο Βριλησίων Αττικής, το Δημοτικό Σχολείο Λίνδου Ρόδου, το Γυμνάσιο Αρκαλοχωρίου Ηρακλείου Κρήτης, το Δημοτικό Σχολείο Ευξεινούπολης Μαγνησίας και το 5ο Γυμνάσιο Ιωαννίνων, σελ.
3. Ανακοινώνεται η καθιέρωση της 20ης Μαϊου εκάστου έτους ως Ευρωπαϊκή Ημέρα της Θάλασσας, σελ.
4. Ειδική ημερήσια Διάταξη
Συζήτηση προ Ημερησίας Διατάξεως, με πρωτοβουλία του Προέδρου της Κοινοβουλευτικής Ομάδας του Πανελληνίου Σοσιαλιστικού Κινήματος και Αρχηγού της Αξιωματικής Αντιπολίτευσης κ. Γεωργίου Παπανδρέου, σε επίπεδο Αρχηγών Κομμάτων, με θέμα την πορεία και τις προοπτικές της ελληνικής οικονομίας, σελ.
5. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 18 Απριλίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής.
Η Διαρκής Επιτροπή Εθνικής Άμυνας και Εξωτερικών Υποθέσεων  καταθέτει την έκθεσή της στο σχέδιο νόμου του Υπουργείου Εθνικής Άμυνας «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων», σελ.
2. Κατάθεση Σχεδίων Νόμων.
α) Οι Υπουργοί Ανάπτυξης, Εσωτερικών, Οικονομίας και Οικονομικών, Δικαιοσύνης, Αγροτικής Ανάπτυξης και Τροφίμων και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Αναθεώρηση των διατάξεων περί κυρώσεων του Ν.Δ 136/46 περί Αγορανομικού Κώδικα και άλλες διατάξεις». σελ.
β) Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών και Μεταφορών και Επικοινωνιών κατέθεσαν σχέδιο νόμου: «Κύρωση και εφαρμογή της Σύμβασης των Ηνωμένων Εθνών κατά της Διαφθοράς και αντικατάσταση συναφών διατάξεων του Ποινικού Κώδικα». σελ.

ΟΜΙΛΗΤΕΣ
Α. Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΟΓΟΣΚΟΥΦΗΣ Γ., σελ.
ΚΑΡΑΜΑΝΛΗΣ Κ., σελ.
ΚΑΡΑΤΖΑΦΕΡΗΣ Γ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΦΩΛΙΑΣ Χ., σελ.

Β. Επί του Διαδικαστικού θέματος:
ΑΛΑΒΑΝΟΣ Α., σελ.
ΣΟΥΡΛΑΣ Γ., σελ.





     ΠΡΑΚΤΙΚΑ ΒΟΥΛΗΣ
     Η΄ ΑΝΑΘΕΩΡΗΤΙΚΗ ΒΟΥΛΗ 
     ΙΒ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΚΗ΄
     Πέμπτη 17 Απριλίου 2008
     Αθήνα, σήμερα στις 17 Απριλίου 2008, ημέρα Πέμπτη και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
     (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16 Απριλίου 2008 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΡΚΖ΄ συνεδριάσεώς του, της Τετάρτης 16 Απριλίου 2008, σε ό,τι αφορά την ψήφιση στο σύνολό του σχεδίου νόμου: «Βελτίωση και επιτάχυνση των διαδικασιών της δίκης στα τακτικά διοικητικά δικαστήρια και άλλες διατάξεις».)
     Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Κωνσταντίνο Αγοραστό, Βουλευτή Λαρίσης, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  το Σωματείο Συμβασιούχων Χειριστών Ανυψωτικών Μηχανημάτων Ολυμπιακής Αεροπορίας ζητεί τη λήψη μέτρων για την αναβάθμιση και εύρυθμη λειτουργία των Ολυμπιακών Αερογραμμών
      2) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  εργαζόμενοι στο Εθνικό Ίδρυμα Αγροτικής Ανάπτυξης ζητούν την καταβολή  δεδουλευμένων αποδοχών τους. 
      3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η κ. Πετράτου Βασιλική, αναπληρώτρια εκπαιδευτικός του κλάδου κομμωτικής ζητεί το μόνιμο διορισμό της.
      4) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία   Ενώσεις και Σύλλογοι  Τεχνικών της Ολυμπιακής Αεροπορίας ζητούν τη διατήρηση και ανάπτυξη της Ολυμπιακής Αεροπορίας.
      5) Οι Βουλευτές Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ και Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσαν αναφορά με την οποία  το Επιμελητήριο Ηρακλείου ζητεί τη  χρηματοδότηση  της επανέκθεσης του Αρχαιολογικού Μουσείου Ηρακλείου.
      6) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  το Δημοτικό Συμβούλιο του Δήμου Στυλίδας  Φθιώτιδας διαμαρτύρεται για την περικοπή της χρηματοδότησης των σχολικών επιτροπών.
      7) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος Στυλίδας Νομού Φθιώτιδας ζητεί να του παραχωρηθεί έκταση του πρώην στρατοπέδου Ανδρόπουλος.
      8) Ο Βουλευτής Φθιώτιδος κ. ΗΛΙΑΣ  ΚΑΛΛΙΩΡΑΣ  κατέθεσε αναφορά με την οποία  ο Δήμος  Στυλίδας Φθιώτιδας ζητεί τη λήψη μέτρων για την αποτελεσματική αστυνόμευση της περιοχής του.
      9) Ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΑΝΑΣΤΑΣΙΟΣ  ΝΕΡΑΝΤΖΗΣ κατέθεσε αναφορά με την οποία  ο Εξωραϊστικός Σύλλογος Οικιστών Κανακίων Σαλαμίνος `Ο ΑΓΙΟΣ ΝΙΚΟΛΑΟΣ` ζητεί να μην επιτραπεί η εγγκατάσταση  μονάδας ιχθυοκαλλιέργειας, στην περιοχή των Κανακίων Σαλαμίνας.
      10) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε αναφορά με την οποία  το Κέντρο Πρόληψης Ναρκωτικών Νομού Βοιωτίας `ΠΡΟΤΑΣΗ ΖΩΗΣ` ζητεί την οικονομική και επιστημονική του υποστήριξη.
      11) Ο Βουλευτής Βοιωτίας κ. ΕΥΑΓΓΕΛΟΣ  ΜΠΑΣΙΑΚΟΣ  κατέθεσε αναφορά με την οποία  εκπαιδευτικοί, γονείς και  μαθητές της επαγγελματικής εκπαίδευσης Λιβαδειάς Βοιωτίας ζητούν την ανέγερση ενός σύγχρονου σχολικού συγκροτήματος, για τη στέγαση των σχολείων της επαγγελματικής εκπαίδευσης στην πόλη τους.
      12) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Δήμος Ελυμνίων Νομού Εύβοιας ζητεί από την αρμόδια λιμενική αρχή να επιτρέψει στους καταστηματάρχες του δήμου, την αποκατάσταση των ζημιών που προκλήθηκαν από τη θεομηνία.
      13) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  ο Δήμος Ιστιαίας Νομού Εύβοιας ζητεί έκτακτη οικονομική ενίσχυση, για την επισκευή του κτηρίου που στεγάζεται το Μουσείο Φυσικής Ιστορίας του Κυνηγετικού Συλλόγου Ιστιαίας.
      14) Ο Βουλευτής Ευβοίας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία  το Δημοτικό Συμβούλιο του Δήμου Ιστιαίας ζητεί την ίδρυση και λειτουργία νοσοκομείου στην Ιστιαία
      15) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε αναφορά με την οποία  ο Δήμος Ερινεού Νομού Αχαϊας ζητεί οικονομική ενίσχυση για την κατασκευή Δημαρχείου και για την πολιτική του προστασία.
      16) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην έλλειψη σχεδιασμού αντιπυρικής προστασίας στο Νομό Αχαίας.
      17) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  το Σωματείο Αλβανών Μεταναστών Νομού Ηλείας ζητεί τη θέσπιση ειδικής νομοθετικής ρύθμισης,για την ασφάλιση των οικονομικών μεταναστών από την Αλβανία στον ΟΓΑ.
      18) Ο Βουλευτής Κιλκίς κ. ΣΑΒΒΑΣ  ΤΣΙΤΟΥΡΙΔΗΣ  κατέθεσε αναφορά με την οποία  το Επιμελητήριο και οι Εμπορικοί Σύλλογοι Νομού Κιλκίς ζητούν να ενταχθούν οι μικρές και πολύ μικρές επιχειρήσεις της περιοχής Πολυκάστρου Κιλκίς στις επιχορηγήσεις του ΠΕΠ.
      19) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  το Κέντρο Ενημέρωσης, Ευαισθητοποίησης , Πρόληψης Εξαρτησιογόνων Ουσιών `Ελπίδα Ζωής` ζητεί τη θεσμική επίλυση του προβλήματος λειτουργίας των Κέντρων Πρόληψης ΟΚΑΝΑ και Αυτοδιοίκησης.
      20) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  το Σωματείο Συνταξιούχων Η.Σ.Α.Π. ζητεί τη διασφάλιση των ασφαλιστικών δικαιωμάτων των μελών του.
      21) Ο Βουλευτής Αργολίδος κ. ΙΩΑΝΝΗΣ  ΜΑΝΙΑΤΗΣ  κατέθεσε αναφορά με την οποία  Υπάλληλοι Αορίστου Χρόνου Ι.Δ. της Τ.Ε.Ο. Α.Ε. ζητούν τη διασφάλιση των θέσεων εργασίας τους.
      22) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε αναφορά με την οποία  ο Αγροτικός Συνεταιρισμός Βροχίτσας Ηλείας ζητεί να ληφθούν μέτρα καταπολέμησης άγνωστης φυτονόσου που πλήτει τις σταφιδοκαλλιέργειες της περιοχής του.
      23) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Παπαφλέσσα Μεσσηνίας ζητεί την άμεση εκτίμηση των ζημιών που προκάλεσε ο παγετός στις ελαιοκαλλιέργειες της περιοχής του.
      24) Ο Βουλευτής Μεσσηνίας κ. ΔΗΜΗΤΡΙΟΣ  ΚΟΥΣΕΛΑΣ  κατέθεσε αναφορά με την οποία  ο Δήμος Κυπαρισσίας Μεσσηνίας ζητεί τη συνέχιση της λειτουργίας του Γραφείου της Δ.Ε.Η. Κυπαρισσίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 3881/8-1-08 ερώτηση του Βουλευτού κ. Κωνσταντίνου Αϊβαλιώτη δόθηκε με το υπ’ αριθμ. 7017/4/7752/28-1-08 έγγραφο από την Υφυπουργό Εσωτερικών η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Κ. ΑΪΒΑΛΙΩΤΗΣ, σας γνωρίζουμε ότι από τις αρμόδιες Υπηρεσίες του Πυροσβεστικού Σώματος, υπό την καθοδήγηση και συντονισμό της Διεύθυνσης Αντιμετώπισης Εγκλημάτων Εμπρησμού του Αρχηγείου Πυροσβεστικού Σώματος, για δασικές-αγροτικές-αστικές πυρκαγιές σε όλη την επικράτεια, μέχρι 31-10-2007, οδηγήθηκαν στη Δικαιοσύνη συνολικά 115 άτομα, εκ των οποίων σε 68 ασκήθηκε ποινική δίωξη για εμπρησμό από πρόθεση και σε 47 για εμπρησμό από αμέλεια. Από τους δράστες αυτούς ορισμένοι προφυλακίσθηκαν με βαρύτατες κατηγορίες, όπως εμπρησμοί από πρόθεση σε ιδιαίτερα μεγάλη δασική έκταση, ανθρωποκτονία από πρόθεση κατ' εξακολούθηση κ.λπ.
     Πέραν αυτών πρέπει να επισημάνουμε ότι σε εξέλιξη βρίσκονται και άλλες υποθέσεις, για τις οποίες διενεργήθηκε προανάκριση και οι σχηματισθείσες δικογραφίες υπεβλήθησαν στους κατά τόπους αρμόδιους Εισαγγελείς. Με δεδομένο δε ότι υπάρχουν αποχρώσεις ενδείξεις, τουλάχιστον για ορισμένες εξ αυτών, αναμένεται να αποδοθούν, από τις εισαγγελικές Αρχές, κατηγορίες και σε άλλα πρόσωπα, για εμπρησμούς είτε από πρόθεση είτε από αμέλεια.
     Ο Υφυπουργός
     ΠΑΝΑΓΙΩΤΗΣ ΧΗΝΟΦΩΤΗΣ»
     2. Στην με αριθμό 4443/15-1-08 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-222/7-2-08 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 4443/15-1-2008 που κατέθεσε στη Βουλή ο Βουλευτής κ. Βασ. Οικονόμου, θέτουμε υπόψη σας τα εξής:
     1. Σύμφωνα με το υπάρχον θεσμικό πλαίσιο (άρθρο 12 του ν. 3431/2006), αρμόδια για την έκδοση, τροποποίηση, ανάκληση των αδειών κεραιών στην ξηρά, καθώς και για τον έλεγχο ραδιοεκπομπών, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.). Επίσης η Ε.Ε.Τ.Τ., ως Εθνική Ρυθμιστική Αρχή στον τομέα των τηλεπικοινωνιών, έχει το αρχείο των αδειοδοτημένων κατασκευών κεραιών, όπου μπορούν να απευθυνθούν οι ενδιαφερόμενοι σε περίπτωση που αμφισβητείται η νομιμότητα της κεραιοεγκατάστασης.
     2. Για τα μέτρα προφύλαξης του κοινού από τη λειτουργία κεραιών εγκατεστημένων στη ξηρά, αρμόδια είναι η Ελληνική Επιτροπή Ατομικής Ενέργειας (Ε.Ε.Α.Ε.) σύμφωνα, με τη σχετική ΚΥΑ 53571/3839/00 άρθρο 5, όπως ισχύει Σύμφωνα δε με τις παρ. 2 και 4 του άρθρου 31 του ν. 3431/06 η Ελληνική Επιτροπή Ατομικής Ενέργειας (ΕΕΑΕ) υποχρεούται να ελέγχει την τήρηση των ορίων ασφαλούς έκθεσης του κοινού σε ηλεκτρομαγνητική ακτινοβολία από κάθε αδειοδοτημένη κεραία είτε αυτεπαγγέλτως είτε κατόπιν καταγγελίας και σε περίπτωση διαπίστωσης υπέρβασης των επιτρεπόμενων ορίων ηλεκτρομαγνητικής ακτινοβολίας επιβάλλονται οι κυρώσεις που προβλέπονται στην ως άνω σχετική Κ.Υ.Α.
     3. Σημειωτέον ότι ο Νόμος 3431/2006 καθορίζει ότι τα όρια ασφαλούς έκθεσης του Γενικού Πληθυσμού πρέπει να είναι κατά 30% πιο αυστηρά από αυτά που ορίζονται στην υπ' αρ. 1999/519/ΕΚ Σύσταση του Ευρωπαϊκού Συμβουλίου, ενώ πριν ήταν αυστηρότερα κατά 20% (10% περαιτέρω μείωση), και καθορίζει ότι μέχρι απόστασης 300 μέτρων το πολύ από χώρους συγκέντρωσης ευπαθών ομάδων (σχολεία, γηροκομεία κλπ) τα όρια ασφαλούς έκθεσης ορίζονται ακόμα πιο αυστηρά από την οικεία Σύσταση του Ευρωπαϊκού Συμβουλίου κατά 40%.
     4. Το νέο θεσμικό πλαίσιο έρχεται να συμπληρώσει το προγενέστερο θεσμικό πλαίσιο, θέτοντας ως απόλυτη προτεραιότητα την προφύλαξη της υγείας του κοινού από την ηλεκτρομαγνητική ακτινοβολία των κεραιών κινητής τηλεφωνίας.
     5. Τέλος, πληροφορούμε ότι η Ε.Ε.Τ.Τ., στο πλαίσιο των ως άνω αρμοδιοτήτων της, απέστειλε το αριθμ.5324/Φ.506/28-1-2008 έγγραφο που αφορά στην κατασκευή κεραίας που έχει εκδοθεί στη θέση «Σφενδάμη Μαλακάσας» του Δήμου Μαλακάσας, επί της οποίας και η παρούσα Ερώτηση (επισυνάπτεται).
     Ο Υπουργός
     ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 1452/1-11-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ900α/5605/9328/19-11-07 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ’ αριθμ. 1452/1-11-07 ερώτησης της Βουλής των Ελλήνων, που κατέθεσε ο Βουλευτής κ. Μανόλης Στρατάκης, με θέμα «Ίδρυση και λειτουργία Περιφερειακού Μετεωρολογικού Κέντρου στην Κρήτη», σας γνωρίζουμε τα ακόλουθα:
      Η Εθνική Μετεωρολογική Υπηρεσία (ΕΜΥ) του Υπουργείου Εθνικής Άμυνας έχει σαν κύριο σκοπό τον προσδιορισμό και την πρόβλεψη των μετεωρολογικών συνθηκών, υποστηρίζοντας με τον τρόπο αυτό αποτελεσματικά τις ανάγκες για παροχή μετεωρολογικής υποστήριξης στους τομείς της Εθνικής Άμυνας, της Εθνικής Οικονομίας και των γενικότερων δραστηριοτήτων του κοινωνικού συνόλου, η δε οργάνωση, διάρθρωση και στελέχωσή της προβλέπονται στο ΠΔ 161/1997 «Οργανισμός, Κανονισμός της Εθνικής Μετεωρολογικής Υπηρεσίας (ΕΜΥ) του Υπουργείου Εθνικής Άμυνας».
      Προκειμένου να επιτευχθούν οι στόχοι αυτοί και για την αρτιότερη κάλυψη του ελλαδικού χώρου, η ΕΜΥ έχει αναπτύξει σε ολόκληρη της επικράτεια ένα δίκτυο Μετεωρολογικών Κέντρων, Γραφείων και Σταθμών που αποτελείται από:
      α. Την Κεντρική Υπηρεσία (ΚΥ) στην οποία υπάγονται:
      1 ) Το Εθνικό Μετεωρολογικό Κέντρο (ΕΜΚ) και
      2) Το Ναυτικό Μετεωρολογικό Κέντρο (ΝΜΚ),
      β. Τα Περιφερειακά Μετεωρολογικά Κλιμάκια, στα οποία συμπεριλαμβάνoνται:
      1) Δύο περιφερειακά Μετεωρολογικά Κέντρα, της Μακεδονίας (ΠΜΚΜ) που εδρεύει στη Θεσσαλονίκη και του Αρχηγείου Τακτικής Αεροπορίας (ΠΜΚ/ΑΤΑ) που εδρεύει στη Λάρισα.
      2) Μετεωρολογικά γραφεία (ΜΓ) που εδρεύουν στις Πτέρυγες και Σμηναρχίες Μάχης για την υποστήριξη των πτήσεων της Πολεμικής Αεροπορίας.
      3) Μετεωρολογικά γραφεία των Αερολιμένων και Λιμένων για την υποστήριξη της Πολιτικής Αεροπορίας και της Ναυτιλίας.
      4) Μετεωρολογικά Radar που είναι εγκατεστημένα στη Θεσσαλονίκη, τη Λάρισα, την Ανδραβίδα και τον Υμηττό και τέλος
      5) Μετεωρολογικοί σταθμοί (ΜΣ) που είναι διασκορπισμένοι σε όλη την επικράτεια και περιλαμβάνει 88 στελεχωμένους και 32 Αυτόματους Μετεωρολογικούς Σταθμούς.
      Ειδικότερα στην περιοχή της Κρήτης το δίκτυο της EMΥ από πλευράς μετεωρολογικών παρατηρήσεων είναι επαρκής και συμπεριλαμβάνει :
      1) Δύο (2) Μετεωρολογικά Γραφεία, της 115 ΠΜ στα Χανιά και της 126 ΣΜ στο Ηράκλειο και
      2) Εννέα (9) στελεχωμένους Μετεωρολογικούς Σταθμούς που εδρεύουν, στο νομό Χανίων στην περιοχή της Σούδας, στο νομό Ρεθύμνου στην περιοχή της πόλεως του Ρεθύμνου, στο νομό Ηρακλείου στις περιοχές Ηρακλείου, Καστελίου, Τυμπακίου, Γορτύνου και Ζάρου, καθώς και στο νομό Λασιθίου στις περιοχές Ιεράπετρας και Σητείας.
      Η EMΥ δεν έχει γίνει αποδέκτης επιστημονικής ή άλλης τεκμηριωμένης μελέτης στην οποία να πιστοποιείται ότι οι περιοχές της νότιας Ελλάδος και συγκεκριμένα η Κρήτη παρουσιάζουν μεγαλύτερη συχνότητα εμφάνισης επικίνδυνων καιρικών φαινομένων, σε σχέση με άλλες περιοχές της χώρας, προκειμένου να ληφθεί ειδικότερη μέριμνα.
      Επιπρόσθετα τα Περιφερειακά Μετεωρολογικά Κέντρα της EMΥ δεν συμμετέχουν στην μετεωρολογική υποστήριξη περιπτώσεων επικράτησης επικίνδυνων καιρικών φαινομένων και προγνώσεων θαλασσών. Οι έκτακτες ανακοινώσεις και γενικά οι προγνώσεις καιρού για την προστασία του κοινωνικού συνόλου από επικίνδυνα καιρικά φαινόμενα, εκδίδονται από το Εθνικό Μετεωρολογικό Κέντρο και διαβιβάζονται στη Γενική Γραμματεία Πολιτικής Προστασίας για τις δικές της περαιτέρω ενέργειες.
      Επίσης τα τακτικά ή έκτακτα δελτία καιρού και θαλασσών για την περιοχή της Ανατολικής Μεσογείου και Μαύρης Θάλασσας εκδίδονται από το Ναυτικό Μετεωρολογικό Κέντρο, σε αναλογία με τη διεθνή πρακτική και τις σχετικές αποφάσεις του Παγκόσμιου Μετεωρολογικού Οργανισμού.
      Οι ανάγκες ενημέρωσης του κοινού σχετικά με τις επικρατούσες και αναμενόμενες καιρικές συνθήκες της περιοχής της νότιας Ελλάδος, καλύπτονται πλήρως από το Εθνικό Μετεωρολογικό Κέντρο, καθώς και τα Μετεωρολογικά Γραφεία της περιοχής της Κρήτης, στην αρμοδιότητα των οποίων είναι η πρόγνωση του καιρού.
      Πέραν αυτών η EΜΥ για την αποτελεσματική μετεωρολογική υποστήριξη των διαρκώς αυξανόμενων αναγκών, σχεδίασε ένα πρόγραμμα εκσυγχρονισμού σχεδόν του συνόλου των δραστηριοτήτων της, η υλοποίηση του οποίου είναι σε εξέλιξη.
      Συγκεκριμένα, με βάση τη σχετική Προγραμματική Συμφωνία (01/03) μεταξύ ΥΠΕΘΑ και Κοινωνίας της Πληροφορίας (ΚτΠ ΑΕ), έχει επιτύχει στα πλαίσια του Γ΄ ΚΠΣ την χρηματοδότηση τεσσάρων έργων και ειδικότερα τα έργα:
      α. Απόκτηση υπερυπολογιστικού συστήματος, έργο το οποίο έχει ολοκληρωθεί και εκμεταλλεύεται επιχειρησιακά,
      β. Ανάπτυξη Δικτύου Μετεωρολογικών Σταθμών, στο οποίο περιλαμβάνεται η εγκατάσταση δεκαεπτά (17) Αυτόματων Μετεωρολογικών Σταθμών (ΑΜΣ), τριάντα τριών (33) Ημιαυτόματων Μετεωρολογικών Σταθμών (ΗΜΣ), ενός (1) σταθμού Βάσης και διάφορες υπηρεσίες (εγκατάστασης και εγγύησης), έργο το οποίο αναμένεται να ολοκληρωθεί τους πρώτους μήνες του 2008,
      γ. Δίκτυο Μετεωρολογικών Σταθμών RADAR, που περιλαμβάνει τον εκσυγχρονισμό των τεσσάρων (4) υπαρχόντων, καθώς και εγκατάσταση τριών (3) νέων στις περιοχές της Αστυπάλαιας, Ακτίου και Χρυσουπόλεως, έργο το οποίο βρίσκεται στη φάση της ολοκλήρωσης και
      δ. Δίκτυο εντοπισμού ηλεκτρικών εκκενώσεων, που αφορά στον εντοπισμό μετεωρολογικών φαινομένων (αστραπών), έργο το οποίο αναμένεται να ολοκληρωθεί μέσα στους επόμενους οκτώ (8) μήνες.
      Στo έργο «Ανάπτυξη Δικτύου Μετεωρολογικών Σταθμών», περιλαμβάνεται για την περιοχή της Κρήτης ο εκσυγχρονισμός του Μετεωρολογικού Σταθμού της Σητείας και η εγκατάσταση και λειτουργία δύο νέων Αυτόματων Μετεωρολογικών Σταθμών στις θέσεις Παλαιοχώρα και Γαύδο, ούτος ώστε με τον τρόπο αυτό, το νέο δίκτυο των ΑΜΣ να εκτελεί μετεωρολογικές παρατηρήσεις ανά τακτά χρονικά διαστήματα, να τις κωδικοποιεί σε μορφή μετεωρολογικών μηνυμάτων και να τις αποστέλλει αυτόματα στο σταθμό βάσης που θα εγκατασταθεί στην Κεντρική Υπηρεσία της ΕΜΥ.
      Κατά συνέπεια, η σημερινή οργανωτική δομή της ΕΜΥ, καθώς και οι αρμοδιότητες έκδοσης των προγνώσεων είναι σύμφωνη με τη διεθνή πρακτική και οποιαδήποτε μεταβολή καιρικών φαινομένων στην Ελλάδα, αφού αποτελέσει αντικείμενο μελέτης και σχετικής προς τούτο εισηγήσεως, θα αντιμετωπισθεί στα πλαίσια της προστασίας του κοινωνικού συνόλου που αποτελεί προτεραιότητά μας. Άλλωστε, οι προαναφερόμενες ενέργειες κατατείνουν προς τον αυτό σκοπό.
      Ο Υφυπουργός
      ΙΩΑΝΝΗΣ Ι. ΠΛΑΚΙΩΤΑΚΗΣ»
	4. Στην με αριθμό 4736/18-1-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Φ.10035/3337/153/11.2.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
   «Απαντώντας στην παραπάνω σχετική ερώτηση που κατατέθηκε στη Βουλή από το Βουλευτή κ. Βασίλη Κεγκέρογλου, σχετικά με ασφαλιστικά θέματα που αφορούν τον Ο.Α.Ε.Ε., σας γνωρίζουμε τα εξής:
      Ι. Σχετικά με τα ελλείμματα του Ο.Α.Ε.Ε. αυτά αντιμετωπίζονται με την αύξηση της Χρηματοδότησης του Οργανισμού από τις πιστώσεις του κρατικού προϋπολογισμού έτους 2008. Συγκεκριμένα, το έτος 2008, ο ΟΑΕΕ θα επιχορηγηθεί από τον κρατικό προϋπολογισμό με το ποσό των 715 εκατ. € περίπου, έναντι 580 εκατ. € το έτος 2007. Προβλέπεται, δηλαδή, μια αύξηση της Χρηματοδότησης κατά 135 εκατ. ευρώ ή ποσοστό 23,28%.
      Επίσης, η Διοίκηση του Οργανισμού. θα προχωρήσει στη λήψη των αναγκαίων μέτρων για τον περιορισμό της εισφοροδιαφυγής, ώστε και από την αύξηση των εσόδων του, ο Οργανισμός να καλύψει τις ανάγκες του και να διασφαλίσει την ομαλή και έγκαιρη καταβολή των συντάξεων και των λοmών παροχών, για το έτος του 2008.
      ΙΙ. Σχετικά με το αίτημά σας για αιρετή διοίκηση στον Ο.Α.Ε.Ε, σας γνωρίζουμε ότι, σύμφωνα με τις διατάξεις του άρθρου 11 του ν. 2676/1999, ο Διοικητής του Ο.Α.Ε.Ε. και οι εκπρόσωποι των ασφαλισμένων, οι οποίοι θα μετέχουν στο Διοικητικό Συμβούλιο του Οργανισμού, είναι αιρετοί και η διαδικασία ανάδειξής τους θα καθορίζεται με Προεδρικό Διάταγμα.
      Η υπηρεσία μας, πριν προχωρήσει στην έκδοση του Π.Δ/τος, απευθύνθηκε εγγράφως στους Προέδρους της Κεντρικής Ένωσης Επιμελητηρίων (Κ.Ε.Ε.), της Εθνικής Συνομοσπονδίας Ελληνικού Εμπορίου (Ε.Σ.Ε.Ε.), της Γενικής Συνομοσπονδίας Επαγγελματιών Βιοτεχνών Εμπόρων Ελλάδας (Γ.Σ.Ε.Β.Ε.Ε.) και της Γενικής Συνομοσπονδίας Επαγγελματιών Αυτοκινητιστών Ελλάδος (Γ.Σ.Ε.Α.Ε.), προκειμένου να διατυπώσουν τις απόψεις τους αναφορικά με τη διαδικασία ανάδειξης του Διοικητή και των αιρετών μελών του Διοικητικού Συμβουλίου του Οργανισμού. Η αποστολή των σχετικών προτάσεων δεν έχει ακόμη ολοκληρωθεί.
   ΙΙΙ. Σε ότι αφορά το αίτημά σας για αναθεώρηση των όρων Διαδοχικής Ασφάλισης σας γνωρίζουμε ότι με το θεσμικό πλαίσιο που έθεσε ο ν. 3232/2004, σχετικά με τη συνταξιοδότηση των διαδοχικά ασφαλισμένων, προσπάθησε να ενισχύσει και να συμπληρώσει το προηγούμενο νομοθετικό καθεστώς, προωθώντας ρυθμίσεις οι οποίες είχαν σκοπό την απλούστευση της διοικητικής διαδικασίας, την άρση των αδικιών και ανισοτήτων και τη βελτίωση των καταβαλλομένων ποσών συντάξεων.
   Έτσι με τις σχετικές περί διαδοχικής ασφάλισης διατάξεις, θεσπίστηκε, ένας ενιαίος τρόπος υπολογισμού του ποσού της σύνταξης, που διενεργείται πλέον από τον απονέμοντα οργανισμό, χωρίς την εμπλοκή των συμμετεχόντων, καθιερώθηκαν ποσοστά αναπλήρωσης και επήλθε επικαιροποίηση των συντάξιμων αποδοχών προς εξασφάλιση ικανοποιητικών τμημάτων σύνταξης.
     Σήμερα και μετά την εφαρμογή των παραπάνω διατάξεων, έχει διαπιστωθεί ότι το πρόβλημα εξακολουθεί να παραμένει δίχως ουσιαστική βελτίωση του θεσμού. Στο σημερινό κρίσιμο σημείο που βρίσκεται όλο το ασφαλιστικό σύστημα, απαιτείται βαθιά μελέτη του προβλήματος για εξεύρεση νομοθετικής λύσης, με χρονική διάρκεια, και με γνώμονα την απλούστευση των διαδικασιών και την καλύτερη εξυπηρέτηση ασφαλισμένων και συνταξιούχων. Προς τον σκοπό αυτό το Υπουργείο έχει ήδη συγκεντρώσει τις απόψεις των Ασφαλιστικών Οργανισμών.
     IV. Σχετικά με το αίτημά σας για έλεγχο της συνταγογραφίας και της φαρμακευτικής δαπάνης που αφορούν τον ΟΑΕΕ, σας γνωρίζουμε τα ακόλουθα:
   Κύριο μέλημα του Υπουργείου, ως εποπτεύουσας τους ασφαλιστικούς Οργανισμούς αρχής, είναι η καλύτερη εξυπηρέτηση τ(\)ν πολιτών μέσω της βελτίωσης της ποιότητας των παρεχομένων υπηρεσιών υγείας σε συνδυασμό με τη διενέργεια αποτελεσματικών ελέγχων για τον εξορθολογισμό των δαπανών, οι οποίες είναι γεγονός ότι τα τελευταία έτη είναι ιδιαίτερα αυξημένες.
      Στο πλαίσιο χάραξης μιας πολιτικής με κατευθυντήριους άξονες που θα οδηγήσουν στην επίτευξη των ως άνω στόχων, συστάθηκε με το άρθρο 32 του ν. 2676/99 η Υπηρεσία Ελέγχου Δαπανών Υγείας Φορέων Κοινωνικής Ασφάλισης (ΥΠ.Ε.Δ.Υ.Φ.Κ.Α.) , η οποία έχει ως αρμοδιότητα μεταξύ άλλων τον έλεγχο όλων των υπηρεσιών υγείας που παρέχονται προς τους ασφαλισμένους και συνταξιούχους. Ο έλεγχος διενεργείται σε φαρμακεία, νοσοκομεία, ιδιωτικές κλινικές, εργαστήρια και κάθε άλλο φορέα παροχής υπηρεσιών υγείας.
      Ήδη, μετά τη στελέχωση της ΥΠ.Ε.Δ.Υ.Φ.Κ.Α. με φαρμακοποιούς και διοικητικούς υπαλλήλους, από τα τέλη του 2003, διενεργούνται ενδελεχείς και ουσιαστικοί έλεγχοι, τόσο στην Αττική όσο και στην υπόλοιπη χώρα.
      Επιδίωξή μας είναι όχι μόνο η διαπίστωση των αιτίων που οδηγούν στην αλόγιστη αύξηση των δαπανών υγείας αλλά και η υποβολή ουσιαστικών προτάσεων και υποδείξεων προς τους ασφαλιστικούς Οργανισμούς για την εξάλειψη των νοσηρών φαινομένων και τη βελτίωση των παροχών περίθαλψης.
      Ειδικότερα, κατά τη διάρκεια των ελέγχων, που ολοκληρώθηκαν το προηγούμενο έτος από την Υπηρεσία μας, στα Ταμεία (μεταξύ των οποίων και ο ΟΑΕΕ-ΤΑΕ) διαπιστώθηκαν ουσιαστικές ελλείψεις τόσο στον προληπτικό όσο και στον κατασταλτικό έλεγχο δαπανών υγείας από τις αρμόδιες Υπηρεσίες των ασφαλιστικών Οργανισμών.
      Οι αιτίες μη επαρκούς ελέγχου, εντοπίζονται κυρίως στην έλλειψη προσωπικού, στον ανεπαρκή μηχανογραφικό εξοπλισμό και στη μη ορθολογική οργάνωση των ειδικών τμημάτων επιθεώρησης και ελέγχου των ασφαλ. Οργανισμών.
      Στα πορίσματα ελέγχου που συντάσσονται από την Υπηρεσία μας, γίνονται συγκεκριμένες προτάσεις για την αντιμετώπιση των ως άνω προβλημάτων, τα οποία θα πρέπει να αντιμετωπισθούν από τις Διοικήσεις των ασφαλιστικών Οργανισμών με στόχο τον έλεγχο της αλόγιστης αύξησης των δαπανών υγείας.
   Τέλος, επισημαίνουμε ότι με τα άρθρα ένατο, δέκατο και ενδέκατο του ν. 3607/07, επιδιώκεται η αναβάθμιση και αναδιάρθρωση της ΥΠ.Ε.Δ.Υ.Φ.Κ.Α. με τη δημιουργία θέσης Γενικού Επιθεωρητή Υγείας, τη σύσταση Διεύθυνσης στην Περιφέρεια Αττικής, τη περαιτέρω στελέχωσή της με προσωπικό και τη δημιουργία μικτών κλιμακίων ελέγχου αποτελουμένων από υπαλλήλους της ΥΠ.Ε.Δ.Υ.Φ.Κ.Α. και των ασφαλιστικών Οργανισμών, κάτι που θα οδηγήσει στην εντατικοποίηση του ελέγχου των δαπανών υγείας σε όλη την Επικράτεια.
      V. Σχετικά με τη μηχανοργάνωση του ΟΑΕΕ, θέτουμε υπόψη σας τα ακόλουθα:
      - Όλα τα Περιφερειακά Τμήματα του ΟΑΕΕ είναι διασυνδεδεμένα σε Πανελλαδικό Δίκτυο.
         - Μετά την λειτουργία του ΟΑΕΕ πραγματοποιήθηκε ανακατανομή εξοπλισμού των τριών Ταμείων (ο οποίος ανήκε κυρίως στο ΤΕΒΕ) για κάλυψη αναγκών που δημιουργήθηκαν με την ενοποίηση. Έγιναν μεταφορές - εγκατάσταση και μετεγκατάσταση εξοπλισμού ώστε να καλυφθούν οι απαραίτητες ανάγκες των υπηρεσιών με τον υπάρχοντα εξοπλισμό ο οποίος οπωσδήποτε δεν είναι επαρκής. Ήδη ολοκληρώθηκε η αξιολόγηση έργου προμήθειας μηχανογραφικού εξοπλισμού προϋπολογιζόμενης δαπάνης 830.000 €.
		- Η Είσπραξη των Εσόδων του ΟΑΕΕ γίνεται για όλους τους Ασφαλισμένους μέσω Ταχυπληρωμής. Η εφαρμογή είναι εγκατεστημένη στην Η.ΔΙ.Κ.Α. Α.Ε.
		- Το ΤΕΒΕ διέθετε μηχανογραφικό σύστημα Συντάξεων το οποίο συνεχίζει να λειτουργεί μετά την ενοποίηση.
      - Οι Αποφάσεις των πρώην ΤΑΕ και ΤΣΑ εκδίδονται χειρόγραφα και την τήρηση του Μητρώου Συν/χων και Πληρωμές έχει αναλάβει η Η.ΔΙ.ΚΑ. Α.Ε.
      - Ο ΟΑΕΕ σκοπεύει στον εκσυγχρονισμό του Πληροφοριακού Συστήματός του και ειδικότερα στην υλοποίηση συστήματος συντάξεων.
      	- Αρχίζει η Πιλοτική λειτουργία εφαρμογής που προμηθεύτηκε πρόσφατα ο Οργανισμός για την καταχώρηση των παραπεμπτικών μέσω Internet από τα 	Εργαστήρια της Αττικής (πέντε Δ/νσεις) από την 01-04-2008.
      - Ο Οργανισμός συμμετέχει στο έργο της Διαλειτουργικότητας που υλοποιεί το Υπουργείο στα πλαίσια του Γ' Κ.Π.Σ..
      - Ο Οργανισμός ήδη από το 2003 καταχωρεί σε πέντε (5) Περιφερειακές Δ/νσεις τις συνταγές των φαρμακείων που υποβάλλονται μηνιαίως.
      VI. Με την ισχύ του ν.2084Ι 1992, το ασφαλιστικό καθεστώς που διέπει όσους ασφαλίστηκαν για πρώτη φορά σε φορέα κύριας ασφάλισης μετά την 01-01-1993 (νέοι ασφαλισμένοι) είναι ενιαίο για το σύνολο των ασφαλισμένων, ανεξάρτητα από το φορέα ασφάλισης, τόσο ως προς τις εισφορές όσο και ως προς τις παροχές.
      Τονίζουμε, ωστόσο, ότι πρόθεση του Υπουργείου μας είναι όχι μόνο η διατήρηση του Δημόσιου, υποχρεωτικού και αναδιανεμητικού χαρακτήρα του συστήματος κοινωνικής ασφάλισης αλλά και η περαιτέρω ενίσχυσή του, για τη βελτίωση των προσφερομένων υπηρεσιών και παροχών προς τους ασφαλισμένους και συνταξιoύχoυς. Σε καμία περίπτωση δεν εξετάζεται περιορισμός ασφαλιστικών δικαιωμάτων.
   Οι θέσεις της Κυβέρνησης για τα θέματα της κοινωνικής ασφάλισης αποτυπώνονται στις δημόσιες δηλώσεις του Πρωθυπουργού, του Υπουργού Απασχόλησης & Κοινωνικής Προστασίας και του Υπουργού Οικονομίας & Οικονομικών.
     Επαναλαμβάνουμε τη διαβεβαίωση του κ. Πρωθυπουργού και των αρμοδίων μελών της Κυβέρνησης, ότι οι αλλαγές που εξετάζoνται δεν θα προκαλέσουν μεταβολές στους όρους και τις προϋποθέσεις του ύψους και του είδους των παροχών για τους ασφαλισμένους και τους συνταξιoύχoυς και ότι σε καμία περίπτωση δεν πρόκειται να μειωθεί η σύνταξη κανενός συνταξιoύχου.
      Ειδικότερα, σε ότι αφορά τον Ο.Α.Ε.Ε. τονίζουμε ότι η ενοποίηση των τριών Ταμείων (Τ.Ε.Β.Ε., Τ.Α.Ε., Τ.Σ.Α.), η θέση σε λειτουργία του Ο.Α.Ε.Ε. με παράλληλη κατάργηση των τριών φορέων ήταν και παραμένει ένα εγχείρημα ιδιαίτερα δύσκολο, δεδομένου τόσο του μεγέθους και των ιδιαιτεροτήτων των τριών Ταμείων, όσο και της πολύπλοκης περιπτωσιολογικής αλλά και διάσπαρτης ειδικής και γενικής κοινωνικοασφαλιστικής νομοθεσίας που τα διέπει.
      Επίσης, ο ανομοιόμορφος τρόπος οργανωτικής διάρθρωσης των Υπηρεσιών των καταργούμενων φορέων και η ανάγκη αναζήτησης και εξεύρεσης των καλύτερων λύσεων ενοποίησης για την οργάνωση του νέου φορέα, απαίτησαν χρόνο, προκειμένου να συγκεραστούν οι αντικρουόμενες, πολλές φορές, απόψεις τόσο μεταξύ των Υπηρεσιών των τριών Ταμείων όσο και μεταξύ αυτών και των Υπηρεσιών των τριών συναρμόδιων Υπουργείων.
     Ωστόσο, οι Υπηρεσίες του Υπουργείου μας, μελετούν συνεχώς τα προβλήματα που ανακύπτουν προκειμένου να κάνουν σχετικές προτάσεις για τη νομοθετική αντιμετώπισή τους και να προχωρήσουν σε όλες τις ενδεικνυόμενες ενέργειες.
     Η Υπουργός
     ΦΑΝΗ ΠΕΤΡΑΛΙΑ-ΠΑΛΛΗ »
     5. Στην με αριθμό 7440/27-2-2008 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 26747-ΙΗ/16-3-2008 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 7440/27.2.2008, την οποία κατέθεσε η Βουλευτής κ. Σούλα Μερεντίτη σχετικά με την πρόληψη και αντιμετώπιση της νευρικής ανορεξίας και στα θέματα της αρμοδιότητάς μας, σας γνωρίζουμε τα ακόλουθα:
    Το Παιδαγωγικό Ινστιτούτο (Π.Ι.), ιδιαίτερα ευαισθητοποιημένο σε ζητήματα που αφορούν την πρόληψη και προαγωγή της υγείας των μαθητών, έχει εντάξει τα θέματα της διατροφής στο πλαίσιο των προγραμμάτων της Αγωγής Υγείας, στο βασικό άξονα «Κατανάλωση και Υγεία». Στον άξονα αυτόν εμπεριέχονται θέματα διατροφής, διατροφικών συνηθειών κ.ά..
    Στο εκπαιδευτικό πακέτο «Διατροφή - Διατροφικές συνήθειες» του γραφείου Αγωγής Υγείας του ΥΠ.Ε.Π.Θ., το οποίο έχει εγκρίνει με την Πράξη 12/2.6.2000 του Σ.Σ. το Π.Ι., περιλαμβάνεται η θεματική ενότητα νευρική ανορεξία. Το εκπαιδευτικό αυτό πακέτο βρίσκεται στις σχολικές βιβλιοθήκες ως βοηθητικό και υποστηρικτικό υλικό των εκπαιδευτικών που υλοποιούν προγράμματα διατροφής στα σχολεία, στο πλαίσιο της Αγωγής Υγείας.
    Σκοπός των προγραμμάτων της Αγωγής Υγείας είναι η ανάπτυξη προσωπικών και κοινωνικών δεξιοτήτων για επιλογές που προασπίζουν και προάγουν την ψυχική, σωματική και κοινωνική υγεία των μαθητών, με την υιοθέτηση θετικών στάσεων και συμπεριφορών.
    Τα προγράμματα αυτά υλοποιούνται σε όλες τις βαθμίδες της Εκπαίδευσης,
Πρωτοβάθμιας και Δευτεροβάθμιας (Νηπιαγωγείο, Δημοτικό, Γυμνάσιο, Λύκειο), έχουν εγκριθεί από το Π.Ι. με τις Πράξεις 17/4.12.2001 του Τμήματος Πρωτοβάθμιας 21/24.9.2001 του Τμήματος Δευτεροβάθμιας και 24/6.9.2001 του Τμήματος Τ.Ε.Ε. και έχουν διαβιβαστεί στα σχολεία μέσω του ΥΠ.Ε.Π.Θ. με τα αριθμ. Φ.11.2/818/8436/Γ/25.7.2002, Γ2/6006/7.11.2001, Γ2/43520/25.4.2002 (ΦΕΚ 543/τ.Β΄/1.5.2002). Επίσης, έχουν ενταχθεί στο Διαθεματικό Ενιαίο Πλαίσιο Σπουδών (ΦΕΚ 304/τ.Β' /13.3.2003) και στην Ευέλικτη Ζώνη.
    Το ΥΠΕΠΘ συμμετέχει στην ενημερωτική εκστρατεία με θέμα την παιδική παχυσαρκία και μήνυμα: «Ρίξε το βάρος στο παιδί», σε συνεργασία με τρία ακόμη Υπουργεία, με στόχο την ενημέρωση της σχολικής κοινότητας για την αξία της εφαρμογής κανόνων υγιεινής διατροφής.
     Τέλος, αντιμετωπίζει θετικά κάθε πρόταση η οποία μπορεί να αποδειχθεί χρήσιμη στην εφαρμογή ενημερωτικών προγραμμάτων και κανόνων προς όφελος της υγείας της ελληνικής νεολαίας και στην κατεύθυνση αυτή αναμένουμε και τις δικές σας προτάσεις.
     Ο Υφυπουργός
     ΑΝΔΡΕΑΣ ΛΥΚΟΥΡΕΝΤΖΟΣ»
      6. Στην με αριθμό 7190/26-2-2008 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. Β-791/20-3-2008 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 7190/26-2-2008 που κατέθεσε στη Βουλή ο Βουλευτής κ. Γιάννης Σκουλάς, και αφορά τη λειτουργία των εξουσιοδοτημένων συνεργείων επισκευής και συντήρησης αυτοκινήτων, παρακαλούμε να λάβετε υπόψη σας:
      1. Με την έκδοση του Ν. 3185/2003 (ΦΕΚ 229/Α'/26-9-2003), όπως ισχύει, οι άδειες άσκησης επαγγέλματος τεχνιτών αυτοκινήτων, μοτοσικλετών και μοτοποδηλάτων της παρ. 2 του άρθρου 2 του Ν. 1575/85, όπως ισχύει, εκδίδονται από τις Υπηρεσίες Συγκοινωνιών κάθε Νομού της χώρας, χωρίς τη προφορική και πρακτική εξέταση των υποψηφίων που προέβλεπε ο Ν. 1575/85, η οποία έχει υποκατασταθεί από αυξημένη προϋπηρεσία και εμπειρία στις εργασίες του συνεργείου, καθώς και επιτυχή παρακολούθηση ειδικευμένων Κέντρων Επαγγελματικής Κατάρτισης (ΚΕΚ) στις περιπτώσεις των εμπειροτεχνών.
      2. Αναφορικά με το τρίτο ερώτημα σας γνωρίζουμε ότι αρμόδιες για την ανάκληση (είτε προσωρινά είτε οριστικά) χορηγηθείσας άδειας λειτουργίας συνεργείου επισκευής και συντήρησης αυτοκινήτων, μοτοσικλετών και μοτοποδηλάτων, για πλημμελή έλεγχο άσκησης εργασιών, είναι οι Υπηρεσίες Μεταφορών και Επικοινωνιών των Ν.Α. της χώρας. Αυτές χορηγούν και τις άδειες ίδρυσης και λειτουργίας των συνεργείων επισκευής και συντήρησης αυτοκινήτων, μοτοσικλετών και μοτοποδηλάτων, διενεργούν σχετικούς ελέγχους και τηρούν τα στοιχεία που τους αφορούν .
      3. Αναφορικά με το τέταρτο ερώτημά σας, σας ενημερώνουμε ότι οι κυρώσεις που μπορούν να επιβληθούν από τις Υπηρεσίες Μεταφορών και Επικοινωνιών των Ν .Α. της χώρας είναι οι εξής:
      α) Σύμφωνα με την παρ. 1γ του άρθρου 8 του Ν. 1575/85, όπως ισχύει, όσοι εκτελούν τις εργασίες συντήρησης και επισκευής αυτοκινήτων, μοτοσικλετών και μοτοποδηλάτων κατά παράβαση των κανόνων της τεχνικής, εφόσον έτσι δημιουργείται κίνδυνος για τη ζωή ή υγεία ανθρώπου, τιμωρούνται με τις ποινές του άρθρου 458 του Ποινικού Κώδικα.
      β) Επίσης, οι κυρώσεις προς τους εκμεταλλευτές των συνεργείων συντήρησης και επισκευής αυτοκινήτων, μοτοσικλετών και μοτοποδηλάτων, οι οποίοι είτε εκτέλεσαν είτε επέβλεψαν μία	εργασία συντήρησης ή επισκευής σε ένα αυτοκινούμενο όχημα, κατά παράβαση των κανόνων της τεχνικής, αναγράφονται στην παρ. 2 του άρθρου 17 του Π.Δ. 78/1988, όπως ισχύει.
      γ) Τέλος, προβλέπεται και η διαδικασία σφράγισης συνεργείου συντήρησης και επισκευής οχημάτων, όταν διαπιστωθεί ότι αυτό λειτουργεί χωρίς τη σχετική άδεια λειτουργίας (άρθρο 16 του Π.Δ. 78/88, όπως ισχύει). Η διαδικασία σφράγισης συνεργείου πραγματοποιείται σύμφωνα με τις διατάξεις του άρθρου 18 του Π.Δ. 78/88, όπως ισχύει.
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
     7. Στην με αριθμό 3493/19.12.07 ερώτηση της Βουλευτού κ. Θεοδώρας Τζακρή δόθηκε με το υπ’ αριθμ. Φ90022/1732/29 συσχ. με 2245/31/4.2.08 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της με αριθμ.πρωτ.3493/19-12-07 ερώτησης που κατατέθηκε στη Βουλή από τη Βουλευτή κ. Θεοδώρα Τζάκρη και μας διαβιβάστηκε από το Υπουργείο Υγείας & Κοινωνικής Αλληλεγγύης με το αριθμ.πρωτ.163632/11-1-08 έγγραφο, σας γνωρίζουμε τα ακόλουθα σχετικά με το αναφερόμενο θέμα αρμοδιότητας του Υπουργείου μας:
      Σύμφωνα με τις διατάξεις του άρθρ.42, παραγρ.1 του ν.1140/1981, ασφαλισμένοι φορέων Κοινωνικής Ασφάλισης, αρμοδιότητας Υπουργείου Υγείας, Πρόνοιας & Κοινωνικών Ασφαλίσεων, κρινόμενοι από ειδική Επιτροπή, ως πάσχοντες από τετραπληγία-παραπληγία με ποσοστό αναπηρίας 67% και άνω, δικαιούνται εξωιδρυματικό επίδομα. Το αυτό δικαιούνται και τα μέλη οικογένειας των ασφαλισμένων που πάσχουν από τετραπάρεση, παραπάρεση, διπληγία και τριπληγία, σύμφωνα με Απόφαση του ΚΕΣΥ.
      Κατ΄εφαρμογή του νόμου αυτού με την Απόφαση υπ΄αριθμ. Φ34α/280/1989(ΦΕΚ 418Β/31-5-1989) του Υπουργείου Υγείας Πρόνοιας & Κοινωνικών Ασφαλίσεων, το μηνιαίο εξωιδρυματικό επίδομα χορηγείται σε ασφαλισμένους - συνταξιούχους και μέλη οικογενειών του Ο.Γ.Α που πάσχουν από τις αναφερόμενες παθήσεις εφόσον συντρέχουν οι ακόλουθες προϋποθέσεις:
      α) κριθούν από την ειδική Υγειονομική Επιτροπή, ότι πάσχουν από παραπληγία-τετραπληγία και είναι ανίκανοι για κάθε βιοποριστική εργασία, έστω και προσωρινά
      β) έχουν απασχοληθεί κατά κύριο βιοποριστικό επάγγελμα, σε εργασίες για τις οποίες τα πρόσωπα που τις ασκούν, υπάγονται στην ασφάλιση του Ο.Γ.Α όλο το δωδεκάμηνο πριν από την ημερομηνία που έγιναν παραπληγικοί-τετραπληγικοί, ή ήσαν συνταξιούχοι του Ο.Γ.Α, όταν έπαθαν την αναπηρία τους αυτή.
      Για τους ασφαλισμένους, οι οποίοι έγιναν ανάπηροι από εργατικό ατύχημα, αρκεί απασχόληση και υπαγωγή στην ασφάλιση του Ο.Γ.Α, έστω μίας ημέρας.
      γ) δεν λαμβάνουν σύνταξη από οποιαδήποτε άλλη πηγή εκτός του Ο.Γ.Α ή παρόμοιο επίδομα ή προσαύξηση της σύνταξης τους, λόγω απόλυτης αναπηρίας ή παραπληγίας από οποιαδήποτε πηγή, στην οποία περιλαμβάνεται και ο Ο.Γ Α.
      δ) δεν περιθάλπτονται σε άσυλο ανιάτων ή ίδρυμα προνοιακού χαρακτήρα ή νοσηλεύονται σε ψυχιατρείο με δαπάνες του Ο.Γ.Α ή του Δημοσίου ή Ν.Π.Δ.Δ.
      Με τις διατάξεις της παραγρ.2 του άρθρ.5 του ν.3232/2004 υπήχθησαν στις διατάξεις των παραγρ.1 & 2 του άρθρ.42, του ν.1140/1981 και οι ασφαλισμένοι και συνταξιούχοι των ασφαλιστικών Οργανισμών, καθώς και τα μέλη των οικογενειών τους που πάσχουν:
      α) από μυασθένεια-μυοπάθεια με Π.Α. 67% και άνω
      β) έχουν ακρωτηριασμό κατά τα τέσσερα άκρα, από τον αστράγαλο και πάνω για τα δύο κάτω άκρα και από τον καρπό και πάνω για τα δύο άνω άκρα ή έχουν υψηλό μηριαίο ακρωτηριασμό των δύο κάτω άκρων ή πλήρη ακρωτηριασμό των δύο άνω άκρων ή αντίστοιχο ακρωτηριασμό του ενός κάτω άκρου και του ενός άνω άκρου, που δεν επιδέχονται εφαρμογής τεχνητού μέλους,
      γ) έχουν φωκομέλεια που επιφέρει τον ίδιο βαθμό κινητικής αναπηρίας με την παραπάνω περίπτωση β της παραγράφου αυτής,
      δ) πάσχουν από σκλήρυνση κατά πλάκας που επιφέρει παραπληγία-τετραπληγία με Π.Α.67% και άνω,
      ε) έχουν πλήρη ακρωτηριασμό του ενός άνω ή κάτω άκρου με Π.Α. 67% και άνω, που δεν επιδέχεται εφαρμογής τεχνητού μέλους.
      Επίσης, με τις διατάξεις της παραγρ.5 του άρθρ.61 του πρόσφατου νόμου 3518/2006, στις διατάξεις των παραγρ.1 & 2 του άρθρου 42 του ν.1140/1981 για τη χορήγηση του εξωιδρυματικού επιδόματος, υπήχθησαν και οι ασφαλισμένοι και συνταξιούχοι καθώς και τα μέλη της οικογένειάς τους που πάσχουν:
      α) από το σύνδρομο κλάματος γαλής
      β) ατελή οστεογένεση με Π.Α 80% και άνω και 
      γ) οστεοψαθύρωση με Π.Α 80% και άνω
      Ως συνάγεται από τα ανωτέρω, οι κατηγορίες των παθήσεων, στις οποίες χορηγείται το εξωιδρυματικό επίδομα, έχουν διευρυνθεί σημαντικά με αποτέλεσμα η περαιτέρω επέκτασή του να μην καθίσταται εφικτή επί του παρόντος.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
    8. Στην με αριθμό  3843/7.1.08 ερώτηση της Βουλευτού κ. Άννας Διαμαντοπούλου δόθηκε με το υπ’ αριθμ. 5807/4.2.08 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.3843/7.1.2008 ερώτηση, που κατατέθηκε στη Βουλή από τη Βουλευτή κα Διαμαντοπούλου Α., αναφορικά με τη λήψη μέτρων κατά των ναρκωτικών, σας γνωρίζoυμε ότι το εν λόγω θέμα έχει αναπτυχθεί στη Βουλή των Ελλήνων, κατά τη συζήτηση της Επίκαιρης Ερώτησης 439/15.1.2008.
      Συμπληρωματικά σας γνωρίζoυμε τα κάτωθι:
      Η αποσυμφόρηση της Μονάδας Θεραπείας του Οργανισμού κατά των Ναρκωτικών (ΟΚΑΝΑ) στην οδό Σοφοκλέους θα επιτευχθεί:
      α) με την ίδρυση νέων μονάδων και μεταφορά σε αυτές αριθμού θεραπευομένων της Σοφοκλέους και
      β) με την εντατικότερη αστυνόμευση της περιοχής που ήδη αρχίζει να αποδίδει.
      Ήδη βρισκόμαστε στο στάδιο της επεξεργασίας - ανάπτυξης - επέκτασης των προγραμμάτων Υποκατάστασης του ΟΚΑΝΑ.
      Η προστασία των χρηστών γίνεται καθημερινώς μέσω της παρεχόμενης σε κάθε μονάδα θεραπείας ιατροφαρμακευτικής περίθαλψης.
      Για τους χρήστες που δεν ανήκουν σε Μονάδα Θεραπείας του ΟΚΑΝΑ, υπάρχει φροντίδα μέσω των ομάδων WORK STREET όπου δίδονται συμβουλές και παρότρυνση για προστασία της υγείας των χρηστών και κατ' επέκταση της Δημόσιας Υγείας, ενώ από την «Μονάδα SOS» παρέχεται φροντίδα σε έκτακτες περιπτώσεις.
      Παράλληλα μελετάται η χρησιμότητα ίδρυσης μονάδων μείωσης της βλάβης ώστε να καλυφθεί ιατρικά το σύνολο των χρηστών εξαρτησιογόνων ουσιών πέρα των ήδη μελών στις Μονάδες Θεραπείας.
      Ο Εθνικός Σχεδιασμός για την καταπολέμηση των Ναρκωτικών περιγράφεται και περιλαμβάνεται στο Νέο Σχέδιο Δράσης του Υπουργείου Υγείας και Κοινωνικής Αλληλεγγύης και του ΟΚΑΝΑ, που βρίσκεται ήδη σε δημόσια διαβoύλευση και πρoβλέπει τα εξής:
      α) Μετεξέλιξη του ΟΚΑΝΑ σε Εθνικό Κέντρο Κατά Εξαρτησιογόνων Ουσιών (ΕΚΚΕΟ),
      β) Ενσωμάτωση των μονάδων του ΟΚΑΝΑ σε επιλεγμένα νοσοκομεία για να επιτευχθεί η κατάργηση της Λίστας Αναμονής
      γ) Ο συνδυασμός προγραμμάτων χορήγησης μεθαδόνης με την χορήγηση σύγχρονων φαρμάκων
      δ) Ενίσχυση των προγραμμάτων δρόμου με σκοπό την πρόληψη και την ενημέρωση και
      ε) Δημιουργία προγραμμάτων Κοινωνικής Επανένταξης, όπως του Κέντρου Καλλιέργειας Βιολογικών Προϊόντων από απεξαρτημένα άτομα.
      Ο Προϋπολογισμός του ΟΚΑΝΑ για το έτος 2008 ανέρχεται στο ποσό των (29.000.000 €).
      Ο Υφυπουργός
      Γ.ΚΩΝΣΤΑΝΤΟΠΟΥΛΟΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δέκα επτά μαθητές και μαθήτριες και τρεις συνοδοί καθηγητές από το 1o Επαγγελματικό Λύκειο Καματερού. 
      Η Βουλή των Ελλήνων τους καλωσορίζει.
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 18 Απριλίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 829/14-4-2008 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τον Υπουργό Εθνικής Παιδείας και Θρησκευμάτων, σχετικά με την κατασκευή νέου κτηρίου στέγασης του Μουσικού Σχολείου Βαρθολομιού Νομού Ηλείας κ.λπ..
      2. Η με αριθμό 845/51/15-4-2008 επίκαιρη ερώτηση του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου προς τον Πρωθυπουργό, σχετικά με την πολιτική ανάπτυξης του αγροτικού τομέα κ.λπ..
      3. Η με αριθμό 847/53/15-4-2008 επίκαιρη ερώτηση της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας κ. Αλέκας Παπαρήγα προς τον Πρωθυπουργό, σχετικά με την αντιπυρική προστασία της χώρας κ.λπ.. 
      4. Η με αριθμό 846/52/15-4-2008 επίκαιρη ερώτηση του Προέδρου της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με τα κρούσματα ντόπινγκ στον αθλητισμό κ.λπ.. 
      5. Η με αριθμό 838/50/14-4-2008 επίκαιρη ερώτηση του Προέδρου του Λαϊκού Ορθόδοξου Συναγερμού κ. Γεώργιου Καρατζαφέρη προς τον Πρωθυπουργό, σχετικά με τη σχέση Μέσων Μαζικής Ενημέρωσης και πολιτικής κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 834/14-4-2008 επίκαιρη ερώτηση του Βουλευτή της Νέας Δημοκρατίας κ. Σπήλιου Λιβανού προς τον Υπουργό Αγροτικής Ανάπτυξης και Τροφίμων, σχετικά με την ορθολογική χρήση των υδάτινων πόρων στη γεωργία κ.λπ.. 
      2. Η με αριθμό 840/15-4-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Λεωνίδα Γρηγοράκου προς τον Υπουργό Εθνικής Παιδείας και Θρησκευμάτων, σχετικά με τα προβλήματα του τμήματος Τεχνολογίας Πληροφορικής και Τηλεπικοινωνιών του Τ.Ε.Ι. Καλαμάτας- Παράρτημα Σπάρτης. 
      3. Η με αριθμό 853/15-4-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Υπουργό Πολιτισμού, σχετικά με τα κρούσματα ντόπινγκ στον αθλητισμό κ.λπ.. 
      4. Η με αριθμό 851/15-4-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τον Υπουργό Οικονομίας και Οικονομικών, σχετικά με την πώληση του Ο.Τ.Ε. στην Deutsche Telecom κ.λπ.. 
      5. Η με αριθμό 849/15-4-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τους Υπουργούς Εσωτερικών και Εξωτερικών, σχετικά με την προστασία της Ελληνικής Μειονότητας στην Βόρειο Ήπειρο κ.λπ.. 
      Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι στη χθεσινή συνεδρίαση, στις 16-4-2008, η Διάσκεψη των Προέδρων, ύστερα από εισήγησή μου, αποφάσισε ομοφώνως την καθιέρωση της 20ης Μαΐου  κάθε χρόνου ως Ευρωπαϊκής Ημέρας της Θάλασσας, στη συνέχεια της πρωτοβουλίας που ανέλαβε η Ευρωπαϊκή Επιτροπή, το Ευρωπαϊκό Κοινοβούλιο και το Συμβούλιο της Ευρωπαϊκής Ένωσης. 
      Τα τρία ευρωπαϊκά όργανα απεφάσισαν ότι η 20η Μαΐου κάθε χρόνου, θα είναι η Ευρωπαϊκή Ημέρα για τη Θάλασσα και αυτό αποτελεί αναπόσπαστο μέρος της νέας ευρωπαϊκής στρατηγικής για την ναυτιλία. Για την Ελλάδα, αυτό αποτελεί ιδιαίτερης σημασίας γεγονός. Βλέπω, άλλωστε, ότι βρίσκονται στην Αίθουσα και ο σημερινός Υπουργός Εμπορικής Ναυτιλίας, αλλά και ο πρώην Υπουργός Εμπορικής Ναυτιλίας και Κοινοβουλευτικός Εκπρόσωπος του ΠΑ.ΣΟ.Κ.. 
      Σας ενημερώνω επίσης, υπενθυμίζοντάς σας ότι στις 17 Δεκεμβρίου 2007, όταν έγινε γνωστή αυτή η απόφαση των ευρωπαϊκών οργάνων, ως Πρόεδρος του Σώματος έκανα την ακόλουθη δήλωση: «Δύο χρόνια μετά την υποβολή αντιστοίχου αιτήματος από την Ελληνίδα Ευρωβουλευτή και Αντιπρόεδρο του Ευρωπαϊκού Κοινοβουλίου Ρόδη Κράτσα, η 20η Μαΐου, επιλέχτηκε από την Ευρωπαϊκή Επιτροπή ως Ημέρα Ναυτιλίας, ως Ημέρα της Θάλασσας. Ο ετήσιος εορτασμός, αφορά το σύνολο του κλάδου της ναυτιλίας, στον οποίο η χώρα μας κατέχει πρωταγωνιστική θέση σε παγκόσμιο επίπεδο. 
      Η συμβολική αυτή κίνηση, τονίζει την ιδιαίτερη σημασία που προσδίδει η Ευρωπαϊκή Επιτροπή στη ναυτιλία και στη μελλοντική της ανάπτυξη. Μέσα από την πρωτοβουλία, μπορεί να αναδειχθεί η στρατηγική θέση της χώρας στον τομέα της ναυτιλίας και να τονιστεί η ιδιαιτερότητα και ο ρόλος του θαλάσσιου περιβάλλοντος για τις παράκτιες και νησιωτικές περιοχές της. Είναι παράλληλα μια εξαιρετική ευκαιρία, για περαιτέρω ανάπτυξη υψηλών προδιαγραφών τουρισμού, συμβατού με τις προσπάθειες απορρύπανσης της Μεσογείου, αλλά και προώθησης της προοπτικής για τη Μεσογειακή Ένωση». 
      Αυτό ήταν ένα μέρος από τις δηλώσεις που έκανα στις 17 Δεκεμβρίου για τη σημαντική αυτή πρωτοβουλία των τριών οργάνων της ευρωπαϊκής οικογένειας. Και στη συνέχεια συνεχάρην την κ. Κράτσα, την Ευρωπαϊκή Επιτροπή, το Ευρωπαϊκό Κοινοβούλιο και το Ευρωπαϊκό Συμβούλιο γι’ αυτήν την απόφαση. 
      Εκτιμώ ότι το Σώμα συμφωνεί ομοφώνως για την ανακήρυξη της 20ης Μαΐου ως «Ημέρας της Θάλασσας και τιμής προς τη Ναυτιλία».
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Δημήτριος Σιούφας): Χαίρομαι, κυρίες και κύριοι συνάδελφοι, που το Σώμα συμφωνεί γι’ αυτήν την απόφαση και φέτος, στις 20 Μαΐου, θα γίνει ειδική συνεδρίαση της Βουλής αφιερωμένη στη Θάλασσα και τη Ναυτιλία. Σας ευχαριστώ πολύ για το ομόφωνο της απόφασης που παίρνεται.
      (Χειροκροτήματα)
      (Στο σημείο αυτό εισέρχεται στην Αίθουσα ο Πρόεδρος της Κυβέρνησης κ. Κωνσταντίνος Καραμανλής)
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      Συζήτηση προ ημερησίας διατάξεως, σύμφωνα με  το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγού της Αξιωματικής Αντιπολίτευσης κ. Γεωργίου Παπανδρέου, σε επίπεδο Αρχηγών κομμάτων, με θέμα την πορεία και τις προοπτικές της ελληνικής οικονομίας. 
      Σύμφωνα με το άρθρο 143 παράγραφος 4 του Κανονισμού της Βουλής, η διάρκεια της αγόρευσης του Πρωθυπουργού είναι τριάντα λεπτά της ώρας, του Προέδρου της Κοινοβουλευτικής Ομάδας του Πανελλήνιου Σοσιαλιστικού Κινήματος, με πρωτοβουλία του οποίου πραγματοποιείται η σημερινή συζήτηση, είναι επίσης τριάντα λεπτά της ώρας, των Προέδρων των τριών άλλων Κοινοβουλευτικών Ομάδων είκοσι πέντε λεπτά της ώρας και των Υπουργών δεκαπέντε λεπτά της ώρας. 
      Δικαίωμα δευτερολογίας έχουν για δεκαπέντε λεπτά της ώρας ο Πρωθυπουργός και για δέκα λεπτά της ώρας οι Πρόεδροι των Κοινοβουλευτικών Ομάδων και οι Υπουργοί. Στη συζήτηση συμμετέχουν έως δύο Υπουργοί. Ο Πρωθυπουργός μπορεί να τριτολογήσει για πέντε λεπτά της ώρας. Ο χρόνος της ομιλίας του Υπουργού που παρεμβαίνει στο στάδιο των κυρίων αγορεύσεων ή των δευτερολογιών, πριν ολοκληρωθούν οι αγορεύσεις ή οι δευτερολογίες των Προέδρων των Κοινοβουλευτικών Ομάδων, περιορίζεται στο ήμισυ του χρόνου που δικαιούται.
      Ο Πρόεδρος της Κυβερνήσεως και Πρωθυπουργός κ. Κωνσταντίνος Καραμανλής έχει το λόγο. 
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, μέσα από την επιστολή του Αρχηγού της για τη σημερινή συζήτηση, η Αξιωματική Αντιπολίτευση αναδεικνύει ένα κρίσιμο πολιτικό ζήτημα: την άρνησή της να αναγνωρίσει τα πραγματικά προβλήματα της οικονομίας· την αδυναμία της να προσεγγίσει τις ανάγκες των καιρών· την απροθυμία της να δει πόσο επηρεάζουν τις εθνικές οικονομίες τα νέα δεδομένα. Και εφόσον δεν τα βλέπει, εφόσον δεν τα αναγνωρίζει, δεν μπορεί να διατυπώσει καμιά δική της πρόταση. Καταγγέλλει τα πάντα και εύχεται για όλα.
      Φαίνεται, πάντως, ότι πρώτη έγνοια της είναι ο κομματικός ανταγωνισμός στο χώρο της Αντιπολίτευσης. Αυτός ο ανταγωνισμός έφερε και τη σημερινή συζήτηση -καλοδεχούμενη είναι! Έφερε, όμως, και τον Αρχηγό της Αξιωματικής Αντιπολίτευσης σε μια τοποθέτηση χωρίς αρχή και τέλος. 
      Στην επιστολή του για τη σημερινή συζήτηση, καταγγέλλει έμμεσα τις κυβερνήσεις στις οποίες κι ο ίδιος συμμετείχε, κατηγορεί αβάσιμα τη σημερινή Κυβέρνηση, αυτοδιαψεύδεται στο τέλος και καταστροφολογεί. Λέει, ανάμεσα στ’ άλλα, ότι «το δημόσιο χρέος παραμένει υψηλό» και ότι «δεν έχει επιτευχθεί δημοσιονομική εξυγίανση». Ομολογεί δηλαδή ότι, κυβερνώντας τον Τόπο, προκάλεσαν δημοσιονομική εκτροπή και παρέδωσαν ένα τεράστιο χρέος. 
      (Χειροκροτήματα από την πτέρυγα της Νέας Δημοκρατίας.)
      Από το 23% του ΑΕΠ, που ήταν το 1980, το έφτασαν κοντά στο 100% το 2004. Μέμφεται την Κυβέρνηση ότι δεν μπορεί να λύσει, σε σύντομο χρόνο, τα προβλήματα που οι ίδιοι δημιούργησαν.
      Κυρίες και κύριοι συνάδελφοι, να είμαστε ειλικρινείς: Πράγματι, υπάρχουν ακόμη σοβαρά προβλήματα και στην οικονομία και στο κράτος· δεν τα αρνούμαστε, δεν τα κρύβουμε, δεν ωραιοποιούμε καταστάσεις! Δεν το κάναμε ποτέ. Όμως, δεν λύνονται τα προβλήματα αυτά από τη μια μέρα στην άλλη. 
Πράγματι, υπάρχει ακόμα δύσκολος δρόμος μπροστά μας. Δεν είπαμε ποτέ το αντίθετο. Λέμε την αλήθεια και τολμούμε τις λύσεις που χρειάζονται! 
      Τα έως τώρα αποτελέσματα δείχνουν ότι είμαστε στο σωστό δρόμο: είμαστε σε δρόμο ουσιαστικού αποτελέσματος. Ήδη, το δημόσιο χρέος μειώθηκε στο 94,5% του ΑΕΠ, ενώ το έλλειμμα, από το 7,4% το 2004, περιορίστηκε κάτω από το 3%. Ρωτώ όμως: Πόσο συνέβαλε η Αξιωματική Αντιπολίτευση, ώστε να λυθούν αυτά που χτες ηρνείτο και σήμερα καταγγέλλει; Υποστήριξε έστω και ένα από τα μέτρα που χρειάζονται;
      Θέτω ένα ευρύτερο ζήτημα: Η οικονομία ενός τόπου είναι μείζονος σημασίας υπόθεση. Είναι εθνικό και κοινωνικό ζήτημα. Αφορά την πορεία της χώρας μας, την κοινωνική συνοχή, την ποιότητα ζωής όλων. Γιατί, λοιπόν, αφού συμφωνούμε στους ίδιους στόχους, αρνούνται κάθε συνεννόηση; Γιατί, ενώ ομολογούν, έστω και τώρα, την αναγκαιότητα της δημοσιονομικής εξυγίανσης, αρνούνται τη συναίνεση σε κοινές πολιτικές; Γιατί, εάν και εφόσον έχουν κάτι να πουν, δεν τολμούν να το πουν; Τι επιτέλους προτείνουν;
      Λέει, στην ίδια επιστολή του προς τον Πρόεδρο της Βουλής, ο Αρχηγός της Αξιωματικής Αντιπολίτευσης ότι υπάρχει «απουσία πολιτικής για την ενίσχυση των επενδύσεων»! Προσποιείται ότι δεν άκουσε τίποτε για τη φορολογική μεταρρύθμιση, τον αναπτυξιακό νόμο, το πλαίσιο για τις ΣΔΙΤ, τα μέτρα στήριξης των μικρομεσαίων επιχειρήσεων, την απλοποίηση των διαδικασιών στην ίδρυσή τους, την αναβάθμιση των παλαιών και τη δημιουργία νέων Βιομηχανικών Περιοχών, την αναμόρφωση του Πτωχευτικού Δικαίου.
      Σχεδόν σε όλα εναντιώθηκε το κόμμα του! Σχεδόν σε όλα έχει αντιτάξει καταγγελίες και αντιδράσεις. Έφτασαν, πρόσφατα, ακόμη και στο ακραίο σημείο να αποτρέπουν ενδιαφερόμενους επενδυτές από κάθε σκέψη προσέγγισης της χώρας μας: Τους ζητούν να μην εμπλακούν σε μεγάλες υποδομές και ΔΕΚΟ! Τους απειλούν ότι θα βρουν απέναντί τους το ΠΑΣΟΚ! Έφτασαν στο σημείο να επιστρατεύουν τριτοκοσμικές απόψεις, που δεν χωρούν σε ευρωπαϊκές χώρες και δεν έχουν καμία απολύτως αξία. 
      (Χειροκροτήματα από την πτέρυγα της Νέας Δημοκρατίας.)
      Λένε πράγματα που δεν γίνονται «με καμία κυβέρνηση»! Είναι ξέσπασμα ανευθυνότητας, είναι υποκρισία, είναι διαστρέβλωση των πραγμάτων! 
      Και όμως, την αλήθεια για τις επενδύσεις την ξέρουν· τη σύγκριση μπορούν να την κάνουν. Θυμίζω μόνο δύο στοιχεία:
      Πρώτον, από το 2000 έως το 2003 οι ξένες επενδύσεις ήταν 3,6 δισεκατομμύρια ευρώ, ενώ από το 2004 έως το 2007 πλησίασαν τα 8 δισεκατομμύρια ευρώ, δηλαδή είναι υπερδιπλάσιες. 
      Δεύτερον, οι νέες επιχειρήσεις που δημιουργήθηκαν πέρυσι ήταν, σχεδόν, διπλάσιες σε σχέση με εκείνες που δημιουργήθηκαν το 2004. Η καθαρή είσοδος νέων επιχειρήσεων (ενάρξεις μείον διακοπές) την περασμένη χρονιά ξεπέρασε τις 17,5 χιλιάδες. Οι επενδύσεις στη χώρα μας αυξήθηκαν σημαντικά τα τελευταία χρόνια, και το ενδιαφέρον αυξάνεται ακόμη περισσότερο τώρα. Αυτή είναι η πραγματικότητα. Και η πραγματικότητα αυτή διαψεύδει την Αντιπολίτευση.
      Εργαζόμαστε σταθερά, εντατικά και υπεύθυνα για την αύξηση των επενδύσεων -ελληνικών και ξένων-, την ενίσχυση της επιχειρηματικότητας του Έλληνα, τη στήριξη των μικρομεσαίων επιχειρήσεων. 
      Οι στόχοι αυτοί δίνουν δύναμη στην οικονομία και παράγουν όφελος για ολόκληρη την κοινωνία. Πάνω απ’ όλα, σημαίνουν βιώσιμη ανάπτυξη, νέες θέσεις εργασίας, αυξημένα εισοδήματα. Εάν, λοιπόν, συμφωνούν στην προσέλκυση επενδύσεων και στην ενθάρρυνση της νέας επιχειρηματικότητας, τους καλούμε σ’ ένα κοινό σύμφωνο στοχευμένων μεταρρυθμίσεων. Η πρόσκληση είναι ανοιχτή!
      Φτάνει, όμως, στο σημείο ο Αρχηγός της Αξιωματικής Αντιπολίτευσης να ισχυρίζεται ότι «η Κυβέρνηση κινδυνεύει να σπαταλήσει τους πόρους του ΕΣΠΑ, ενώ οι ευκαιρίες για διεύρυνση της απασχόλησης εξανεμίζονται»· είναι προφανές ότι εξ ιδίων κρίνει!
      Σε ό, τι αφορά την απασχόληση, είναι, πρώτ’ απ’ όλα, γνωστό σε όλους ότι οι αντιλήψεις του κυβερνητικού παρελθόντος τους -παρά τους μαζικούς διορισμούς που γίνονταν- όχι μόνο δεν μείωσαν την ανεργία, αλλά έφεραν και το ακριβώς αντίθετο αποτέλεσμα: την εκτίναξαν, από το 3% το 1980, στο 11,3% το 2004. Εξίσου γνωστό είναι και το γεγονός ότι η ανεργία άρχισε να μειώνεται τα τελευταία τέσσερα χρόνια, και περιορίστηκε τον Ιανουάριο στο 8%.
      Σε ό,τι αφορά τους κοινοτικούς πόρους, η σπατάλη, κυρίες και κύριοι συνάδελφοι, έχει επώνυμο. Ξέχασαν άραγε πόσοι πόροι χάθηκαν στην περίοδο που κυβερνούσαν; Ξέχασαν τα κοινοτικά πρόστιμα για αδιαφανείς διαδικασίες; Ξέχασαν το φιάσκο του Κτηματολογίου; Ξεχνούν και την παραπομπή των «εκλεκτών» τους στη Δικαιοσύνη;
      Ένα μόνο προσθέτω: Η απορρόφηση πόρων του Γ΄ Κοινοτικού Πλαισίου, σε πολλές περιπτώσεις το 2004, ήταν στο 5% και στο 10%. Σήμερα, ξεπέρασε το 77% και, με την παράταση που εξασφαλίσαμε, δεν πρόκειται να χαθεί τίποτε!
      Σε ό,τι αφορά το Εθνικό Στρατηγικό Πλαίσιο για τη νέα προγραμματική περίοδο, θεσπίσαμε νέους μηχανισμούς, που εγγυώνται αυξημένη αποτελεσματικότητα και απόλυτη διαφάνεια. Εγκρίθηκαν όλα τα προγράμματα, και το πρώτο έργο -οδικό έργο στην Περιφέρεια Ηπείρου- έχει ήδη προκηρυχθεί.
      Ισχυρίζεται ακόμη ο Αρχηγός της Αξιωματικής Αντιπολίτευσης ότι «παραπέμφθηκε στις καλένδες η ανάπτυξη της περιφέρειας» και ότι «δεν λήφθηκε καμία πρωτοβουλία για το πέρασμα της Χώρας σε ένα νέο αναπτυξιακό πρότυπο».
      Είναι θετικό που υιοθετεί τη θέση μας για «νέο αναπτυξιακό πρότυπο». Είναι, όμως, τουλάχιστον περίεργο να μη βλέπει ούτε τα στέρεα βήματα που γίνονται ούτε τους καρπούς που αποδίδουν. Είναι θετικό να μιλά για το «νέο», αλλά αρνητικό να ψάχνει στο «παλιό». Τελικά, ποιο είναι το αναπτυξιακό πρότυπο που προτείνουν; Ποιο είναι το στίγμα τους; Πώς βλέπουν να διασφαλίζεται η ανάπτυξη; Ας δώσουν, επιτέλους, ξεκάθαρες απαντήσεις· συγκεκριμένα πράγματα· όμως, όχι γενικά και αόριστα.
      Σε ό,τι αφορά την Περιφέρεια, ο καθένας έχει την ταυτότητά του. Η δική τους θέση συνοψιζόταν στη διακηρυγμένη αντίληψή τους για τη «μια» και την «άλλη» Ελλάδα!
      Η δική μας πολιτική γίνεται πράξη μέσα από συγκροτημένη Εθνική Στρατηγική για την ανάπτυξη ολόκληρης της Περιφέρειας. Κατευθύνουμε το 82% των πόρων της νέας προγραμματικής περιόδου εκτός Αττικής. Ξεκινήσαμε το μεγαλύτερο πρόγραμμα δημοσίων έργων που γνώρισε ποτέ ο Τόπος, ύψους 18 δις ευρώ. Κατασκευάζονται οι «δρόμοι της Ανάπτυξης», που τριπλασιάζουν τους μεγάλους αυτοκινητόδρομους, μικραίνουν τις αποστάσεις και «πηγαίνουν» την ανάπτυξη παντού!
      Επιπλέον, στη νέα προγραμματική περίοδο διατίθενται περίπου 4 δισεκατομμύρια ευρώ για την προστασία του περιβάλλοντος. Κατευθύνονται σημαντικοί πόροι στην προστασία των υδάτινων πόρων. Εξασφαλίστηκαν περισσότερα από 22 δισεκατομμύρια ευρώ για δράσεις αγροτικής ανάπτυξης (προγράμματα υποδομών και επιδοτήσεις αγροτών).
      Με μια φράση: Οι ισχυρισμοί της Αντιπολίτευσης διαψεύδονται από το έργο μας! Οι θέσεις της περιορίζονται σε κοινές και κοινότοπες ευχές. Και αυτό, κυρίες και κύριοι συνάδελφοι, δεν είναι πολιτική. Πολιτική με ευχές δεν γίνεται! Απαιτούνται συγκεκριμένες, ρεαλιστικές προτάσεις. Απαιτούνται ξεκάθαρες και σταθερές θέσεις.
      Κυρίες και κύριοι συνάδελφοι, φτάνει όμως στο σημείο ο Αρχηγός της Αξιωματικής Αντιπολίτευσης να ισχυρίζεται ότι οι αναφορές στην αρνητική διεθνή συγκυρία «δεν είναι τίποτε άλλο παρά άλλοθι» της Κυβέρνησης.
      Απαντώ λοιπόν ευθέως: Με τέτοιους ισχυρισμούς δεν εκθέτει την Κυβέρνηση· εκθέτει το κόμμα του και αδικεί τον εαυτό του.
(Χειροκροτήματα από την πτέρυγα της Νέας Δημοκρατίας.)
      Είναι αδιανόητο να αγνοούν τη διεθνή συγκυρία. Είναι επικίνδυνο να θεωρούν ότι οι σύγχρονες οικονομίες αναπτύσσονται στο κενό. Είναι ανεύθυνο να ισχυρίζονται ότι η διεθνής συγκυρία δεν είναι τίποτε άλλο παρά μόνο ένα «άλλοθι της Κυβέρνησης»!
      Η Κυβέρνηση, κυρίες και κύριοι συνάδελφοι, δεν χρειάζεται άλλοθι. Άλλοι είναι εκείνοι που αλλού βρίσκονται, και αλλού λένε πως είναι.
      Οι πολίτες πληροφορούνται, μαθαίνουν και αντιλαμβάνονται πολύ καλά ότι ο κόσμος αντιμετωπίζει σήμερα σοβαρές προκλήσεις: επιβάρυνση του περιβάλλοντος και κλιματική αλλαγή· είσοδο μεγάλων χωρών στην παγκοσμιότητα και ένταση του διεθνούς ανταγωνισμού· έκρηξη της διεθνούς τιμής του πετρελαίου -από τα 26 δολάρια το 2003, πάνω από τα 110 δολάρια σήμερα· κρίση στο χρηματοπιστωτικό σύστημα των Ηνωμένων Πολιτειών, που μεταφέρει προς τα έξω τους κραδασμούς της· αλλαγή στις διατροφικές συνήθειες ολόκληρων λαών και έκρηξη στις διεθνείς τιμές βασικών τροφίμων, που μέσα σ’ έναν χρόνο ξεπέρασε το 40%.
      Όλα αυτά, κυρίες και κύριοι συνάδελφοι, προκαλούν αρνητικές επιπτώσεις στις οικονομίες όλου του κόσμου. Οι ρυθμοί ανάπτυξης υποχωρούν παντού και ο εισαγόμενος πληθωρισμός γίνεται έντονα αισθητός σε ολόκληρη την Ευρώπη. 
      Η Ευρωπαϊκή Επιτροπή και ο ΟΟΣΑ αναθεωρούν, για τη χρονιά που διανύουμε, ακόμα και τις πιο πρόσφατες εκτιμήσεις τους. Ο πληθωρισμός στην Ευρωζώνη, που, σύμφωνα με τη φθινοπωρινή πρόβλεψη, θα ήταν στο 2,1%, θα φτάσει τελικά στο 2,6%. Ο ρυθμός ανάπτυξης που πέρυσι ήταν στο 2,6% και το φθινόπωρο προβλεπόταν στο 2,2%, θα πέσει τελικά στο 1,8%, θα περιοριστεί δηλαδή πιο κάτω από τον προηγούμενο χρόνο, αλλά και πιο κάτω απ’ ό,τι προέβλεπαν έως πρόσφατα. 
      Είναι αυτονόητο ότι η Ελλάδα δεν μπορούσε να μείνει ανεπηρέαστη. Το ερώτημα είναι σε ποιον βαθμό επηρεάζεται, δηλαδή λιγότερο ή περισσότερο από τους άλλους. Οι επίσημες εκτιμήσεις είναι γνωστές. Ο πληθωρισμός, που πράγματι ήταν γύρω στο 4% τους δύο προηγούμενους μήνες, εκτιμάται ότι σε ετήσια βάση θα διαμορφωθεί στο 3,5%.
      Οφείλω, όμως, να προσθέσω κάτι ακόμη: Ο εισαγόμενος πληθωρισμός επηρεάζει άμεσα τις τιμές βασικών αγαθών, και αυτό είναι το πιο κρίσιμο ζήτημα. Αντιλαμβανόμαστε ως επιτακτική υποχρέωση τη μετωπική σύγκρουση με κάθε φαινόμενο νοθείας, αισχροκέρδειας, αθέμιτης κερδοσκοπίας. Εντείνουμε τις πολιτικές που αναπτύχθηκαν τα προηγούμενα χρόνια και προωθούμε πρόσθετα μέτρα για την ενίσχυση του υγιούς ανταγωνισμού, την πληροφόρηση του καταναλωτή, τη συγκράτηση της ακρίβειας. Οι έλεγχοι εντείνονται. Απόπειρες εναρμονισμένων πρακτικών δεν συγχωρούνται. Η εφαρμογή των νόμων παίρνει χαρακτήρα αμείλικτο και τα πρόστιμα αυξάνονται.
      Οφείλουμε, όμως, σ’ αυτόν τον τόπο να επιδεικνύουμε όλοι στοιχειώδη κοινωνική ευθύνη, να επιδεικνύουμε συναίσθηση δικαιωμάτων και υποχρεώσεων. Κυβέρνηση και καταναλωτές είμαστε απέναντι στο ίδιο πρόβλημα. Θέλουμε ο πολίτης να έχει περισσότερες επιλογές, αλλά και να αξιοποιεί τη δύναμη της επιλογής, ώστε να επιβραβεύονται η ποιότητα και οι χαμηλές τιμές. Η μάχη αυτή απαιτεί μια κοινή συμμαχία αδιάκοπης δράσης. 
      Έρχομαι στις επιπτώσεις της διεθνούς συγκυρίας, σ’ ό,τι αφορά τους ρυθμούς ανάπτυξης. Ο ισχυρισμός ότι η οικονομική επιβράδυνση αφορά μόνο τη χώρα μας και ότι η ευθύνη ανήκει, δήθεν, στην Κυβέρνηση, μόνον ως υπόθεση άγνοιας και διαστρέβλωσης μπορεί να ερμηνεύεται. Οι εκτιμήσεις για τη χώρα μας αναφέρουν ότι η ανάπτυξη θα φτάσει στο 3,6%, τη στιγμή κατά την οποία στην Ευρωζώνη θα έχει περιοριστεί στο 1,8%. Θα έχουμε δηλαδή ανάπτυξη διπλάσια της Ευρωζώνης!
      Ακόμη πιο σημαντικό, όμως, είναι το γεγονός ότι η ανάπτυξη στη χώρα μας διαθέτει σήμερα σημαντικά ποιοτικά χαρακτηριστικά: δεν βασίζεται πλέον στα ελλείμματα, αλλά τροφοδοτείται -και μάλιστα σε ποσοστό μεγαλύτερο του 50%- από ιδιωτικές επενδύσεις και εξαγωγές. 
      Όλα αυτά σημαίνουν ότι η ελληνική οικονομία απέκτησε ισχυρές αντοχές, σημαίνουν ότι οι μεταρρυθμίσεις θωράκισαν αποτελεσματικά την οικονομία μας.
    Συνοψίζω: Οι επιπτώσεις της δυσμενούς διεθνούς συγκυρίας φτάνουν και στην Ελλάδα. Είναι όμως ηπιότερες σε σχέση με την Ευρωζώνη. Και θα ήταν ακόμη ηπιότερες, εάν δεν αντιμετωπίζαμε τα ελλείμματα, τα χρέη, τις αδυναμίες που άφησε πίσω του το χτες.
    (Χειροκροτήματα από την πτέρυγα της Νέας Δημοκρατίας.)
    Θα ήταν δε πολύ δυσμενέστερες, εάν δεν είχαμε ακολουθήσει το δρόμο των αλλαγών.
    Κυρίες και κύριοι συνάδελφοι, το συμπέρασμα είναι ξεκάθαρο. Το μέρισμα των μεταρρυθμίσεων είναι ήδη ορατό και πολύ σημαντικό: είναι η αντοχή απέναντι στη διεθνή οικονομική πίεση· είναι η μείωση της ανεργίας· είναι η ενδυνάμωση του Κοινωνικού Κράτους. 
    Η πολιτική της δημοσιονομικής εξυγίανσης –πολιτική που κατηγορήθηκε και διαστρεβλώθηκε ως αντιλαϊκή και βλαπτική για το κύρος της Χώρας- όπλισε την Οικονομία με ισχυρές αντιστάσεις απέναντι στη διεθνή πίεση. Τα νέα αναπτυξιακά εργαλεία που δημιουργήσαμε, παρά τις έντονες αντιδράσεις της Αντιπολίτευσης, κράτησαν ψηλά την αναπτυξιακή δυναμική. Η δημοσιονομική εξυγίανση και η αυτοτροφοδοτούμενη ανάπτυξη είναι επιτυχίες που διασφαλίζουν ισχυρές βάσεις για ένα κράτος πραγματικά κοινωνικό. 
    Κυρίες και κύριοι συνάδελφοι, οι κοινωνικές μεταβιβάσεις το 2004 ήταν 29 δισεκατομμύρια ευρώ. Το 2007 έφτασαν στα 40 δισεκατομμύρια ευρώ. Από το 15,6% του ΑΕΠ, έφτασαν στο 17,3% και ξεπέρασαν αρκετά το μέσο όρο της Ευρωζώνης, που είναι 16%. 
    Στο διάστημα 2005-2007, ο πραγματικός κατώτατος μισθός αυξήθηκε κατά 7,7%, ενώ στην Ευρωζώνη παρέμεινε στάσιμος. Ο μέσος πραγματικός μισθός αυξανόταν κατά 3% το χρόνο, έναντι 0,3% στην Ευρωζώνη. Το πραγματικό διαθέσιμο εισόδημα των ελληνικών νοικοκυριών αυξανόταν με ρυθμό 4,1% το χρόνο, ενώ στην Ευρωζώνη μόνο κατά 1%. Το κατά κεφαλήν διαθέσιμο εισόδημα, σε σταθερή αγοραστική δύναμη ως προς το αντίστοιχο της Ευρωζώνης, αυξήθηκε από το 90,8%, που ήταν το 2004, στο 99,4% το 2007. Υπάρχει σχεδόν πλήρης σύγκλιση με το μέσο όρο της Ευρωζώνης. 
    Οι μεταρρυθμίσεις παράγουν, ήδη, τα πρώτα κοινωνικά αποτελέσματα. Όμως, οι ανάγκες για τους οικονομικά ασθενέστερους είναι μεγάλες. Ακούμε τους πολίτες και μετρούμε σοβαρά τις απόψεις, τους προβληματισμούς, τα ζητούμενά τους. Οφείλουμε –και είναι απόφασή μας- να κάνουμε πολλά ακόμη, με έναν και μόνο προσανατολισμό: με σταθερό, με τελικό, με αδιαπραγμάτευτο σκοπό το κοινωνικό αποτέλεσμα, την καλυτέρευση της ζωής, τη βελτίωση της καθημερινότητας όλων των πολιτών.
    Κυρίες και κύριοι συνάδελφοι, δύο είναι οι βασικές πολιτικές κατευθύνσεις στην οικονομία: Η μία παρακολουθεί και μελετά «πού πάει ο κόσμος»· εντοπίζει τους κινδύνους και θωρακίζει κατάλληλα την οικονομία· διακρίνει τις ευκαιρίες και δημιουργεί κατάλληλες συνθήκες για την αξιοποίησή τους· υπαγορεύει εξωστρέφεια και στρατηγική συμμαχιών, άνοιγμα με αυτοπεποίθηση στο σύγχρονο κόσμο, στοχευμένες αλλαγές και μεταρρυθμίσεις· είναι η επιλογή που οδηγεί σε στέρεο Κοινωνικό Κράτος, η επιλογή που οδηγεί σε δυναμική κοινωνία, με ισχυρούς πολίτες.
    Η άλλη αντίληψη προτιμά να αγνοεί τις παγκόσμιες εξελίξεις· είναι αιχμάλωτη σε αντιλήψεις περασμένων καιρών· εκφράζει την εσωστρέφεια και την απομόνωση· εκφράζει τη στασιμότητα και τη φοβία μπροστά στο καινούργιο· οδηγεί στην ανεργία, την κοινωνική καθήλωση, τη διόγκωση και τη μετάθεση των προβλημάτων. 
    Εμείς επιλέξαμε την πρώτη. Προχωρούμε με ξεκάθαρες θέσεις και στέρεα βήματα σε ανοιχτούς, σε ελπιδοφόρους ορίζοντες.
    Κυρίες και κύριοι συνάδελφοι, όταν στα βόρεια σύνορά μας ολόκληρη η Νοτιοανατολική Ευρώπη μετεξελίσσεται σε μια δυναμικά αναπτυσσόμενη περιοχή, η Ελλάδα έχει τη δυνατότητα να μην περιορίζεται σε μια αγορά των 11 εκατομμυρίων πολιτών, αλλά να απευθύνεται με αξιώσεις σ’ ένα χώρο 140 εκατομμυρίων ανθρώπων. 
    Όταν μεγάλες χώρες της Ασίας βγαίνουν δυναμικά στην παγκόσμια αγορά, η Ελλάδα μπορεί να λειτουργήσει ως γέφυρα Ανατολής και Δύσης. 
      Όταν η ενεργειακή κρίση αναγκάζει την Ευρώπη να αναζητεί εναλλακτικούς δρόμους ενεργειακής τροφοδοσίας, η Ελλάδα δεν μπορεί παρά να μετεξελιχθεί σε διεθνή ενεργειακό δίαυλο. 
      Όταν ο κόσμος αλλάζει, η Ελλάδα έχει τη δυνατότητα να μεταβάλει τη διεθνή πρόκληση σε εθνική ευκαιρία, με στόχο το συλλογικό, το κοινωνικό όφελος. Αυτή είναι η επιλογή μας: η Ελλάδα που αξιοποιεί τη γεωπολιτική της θέση, τα παραδοσιακά της πλεονεκτήματα, το φυσικό και πολιτισμικό της πλούτο, τις δεξιότητες του ανθρώπινου δυναμικού της· η Ελλάδα που λειτουργεί ως διεθνής ενεργειακός δίαυλος, ως διαμετακομιστικός κόμβος Ανατολής-Δύσης, ως ελκυστικός τουριστικός προορισμός, ως οικονομικό, εμπορικό και τραπεζικό κέντρο στη δυναμικά αναπτυσσόμενη γειτονιά μας. 
      Υπηρετούμε την επιλογή αυτή με σχέδιο και πρόγραμμα, υπεύθυνα, αποφασιστικά και τολμηρά. Με τις συμφωνίες που πετύχαμε τα προηγούμενα χρόνια, χτίζουμε ισχυρούς διακρατικούς δεσμούς, που μετατρέπουν τη χώρα μας σε διεθνή ενεργειακό δίαυλο, συμβάλλουν στην ειρήνη και τη σταθερότητα και ενισχύουν το γεωπολιτικό μας ρόλο. Συγκεκριμένα, αναφέρω τον ελληνοτουρκικό αγωγό φυσικού αερίου, τον υποθαλάσσιο ελληνοϊταλικό αγωγό, τον νότιο ευρωπαϊκό δακτύλιο, τον πετρελαιαγωγό Μπουργκάς-Αλεξανδρούπολης. Τώρα, μετά τις αρχικές διαβουλεύσεις του περασμένου Ιουνίου, μπαίνουμε σε νέο, ουσιαστικό κύκλο συνεννοήσεων για το σύστημα των αγωγών Σάουθ Στριμ. 
      Όταν η Αξιωματική Αντιπολίτευση μιλούσε για «χαστούκια στην Ελλάδα», εμείς ανοίγαμε καινούργιους δρόμους για το αύριο!
      (Χειροκροτήματα από την πτέρυγα της Νέας Δημοκρατίας.)
      Η χώρα μας, μετά τον πρωταγωνιστικό ρόλο που ανέπτυξε στη δημιουργία της Ενεργειακής Κοινότητας της Νοτιοανατολικής Ευρώπης, ξεκίνησε συντονισμένες πρωτοβουλίες για την Ευρωμεσογειακή Ενεργειακή Κοινότητα. Η Ελλάδα διεκδικεί και κερδίζει ρόλο κομβικό, κύρος, έσοδα, θέσεις εργασίας. 
      Κυρίες και κύριοι συνάδελφοι, οι στόχοι της πολιτικής μας είναι δεδομένοι: θέλουμε η οικονομία να δημιουργεί ευκαιρίες για όλους, η ανάπτυξη να φτάνει παντού, οι πολίτες να μοιράζονται δικαιότερα το μέρισμά της, οι μεταρρυθμίσεις να παράγουν όφελος για όλους. Τα «κλειδιά», στην πορεία αυτή, τα ξέρουμε. Εξωστρέφεια της οικονομίας και ελκυστικότητα της Χώρας, κράτος αποτελεσματικό και υπεύθυνο, ποιοτική εκπαίδευση, προσανατολισμένη στο νέο επαγγελματικό χάρτη. Αυτό κάναμε μέχρι σήμερα και αυτό συνεχίζουμε να κάνουμε.
      Προτεραιότητές μας στην κατεύθυνση αυτή είναι η προστασία του περιβάλλοντος και των υδάτινων πόρων, η ενθάρρυνση της επιχειρηματικότητας και η βελτίωση της ανταγωνιστικότητας, η ανάπτυξη σύγχρονων υποδομών στις μεταφορές -λιμάνια, αεροδρόμια, οδικούς άξονες-, η προσαρμογή της γεωργίας στην περιβαλλοντική πρόκληση και τις σύγχρονες καταναλωτικές ανάγκες. 
      Αναγκαία προϋπόθεση για όλα αυτά είναι η φυγή από τη στασιμότητα, την αδράνεια, το συντηρητισμό. Είναι οι μεταρρυθμίσεις πέρα από δόγματα και αγκυλώσεις. Είναι οι στρατηγικές συμμαχίες και οι Συμπράξεις Δημόσιου και Ιδιωτικού Τομέα. 
      Στον πλαίσιο αυτό εντάσσεται και η διακηρυγμένη θέση της Κυβέρνησης για τη σύναψη στρατηγικής συμμαχίας του ΟΤΕ με μεγάλο ευρωπαϊκό οργανισμό. Σκοπός είναι να ενισχύσει ο Οργανισμός -ακόμη περισσότερο- την αποτελεσματικότητα και την ανταγωνιστικότητά του, να αποκτήσει στρατηγικό ρόλο στην ευρύτερη περιοχή μας, να πρωταγωνιστήσει στην Κοινωνία της Πληροφορίας.
      Ιδιαίτερη σημασία αποδίδουμε στην ανάπτυξη στρατηγικών συμμαχιών με παγκόσμιους διαχειριστές, για την αναβάθμιση και την αξιοποίηση των τερματικών σταθμών των μεγάλων λιμανιών μας. 
      Σκοπός είναι να μεγιστοποιήσουμε την κερδοφορία τους, να προσελκύσουμε μεγάλες επενδύσεις (κεφάλαια και τεχνογνωσία), να γίνει η Ελλάδα κόμβος θαλάσσιου διαμετακομιστικού εμπορίου.
      Προσπαθούμε να βρούμε λύση σ’ ένα από τα πιο σύνθετα προβλήματα που μας κληροδοτήσατε, αυτό της Ολυμπιακής. Εργαζόμαστε, σε συνεννόηση τόσο με την Ευρωπαϊκή Επιτροπή όσο και με τους εργαζόμενους, για μιαν «άλλη» Ολυμπιακή, που δεν θα φορτώνει ελλείμματα στους φορολογούμενους. 
      Όμως, σε καμία περίπτωση δεν πρόκειται να παραγνωρίσουμε τα συμφέροντα των εργαζομένων. Δεν πρόκειται να ευνοήσουμε μονοπωλιακές καταστάσεις.  Δεν πρόκειται να ξεχάσουμε τα νησιά μας. Αυτό είναι το πλαίσιο στο οποίο κινούμαστε.
      Η εξυγίανση του ευρύτερου δημόσιου τομέα, η ανάπτυξη στρατηγικών συμμαχιών, η συνεργασία δημόσιου και ιδιωτικού τομέα συμβάλλουν σ’ ένα νέο δυναμισμό της ελληνικής οικονομίας. 
      Και η οικονομία ενός τόπου είναι όρος και προϋπόθεση για μια δυναμική κοινωνία, με ισχυρούς πολίτες. Αυξάνοντας την οικονομική δραστηριότητα, αυξάνουμε την απασχόληση. Αυξάνοντας τον παραγόμενο πλούτο, αυξάνουμε το κοινωνικό μέρισμα. Αυτός είναι ο απώτερος στόχος της πολιτικής μας. 
	Κυρίες και κύριοι συνάδελφοι, καίριας σημασίας για μια ισχυρή οικονομία είναι η μετάβαση σ’ ένα κράτος αποτελεσματικό, νοικοκυρεμένο και υπεύθυνο. Στον 21ο αιώνα, το κράτος δεν μπορεί να λειτουργεί ως επιχειρηματίας, να παράγει ελλείμματα και να τα φορτώνει στους φορολογούμενους. Δεν μπορεί να περισσεύει εκεί όπου δεν έχει λόγο ύπαρξης, και να λείπει από ’κεί όπου πραγματικά χρειάζεται. 
      Επιλογή μας είναι η εξυγίανση των ΔΕΚΟ και η απελευθέρωση του ευρύτερου δημόσιου τομέα από τις πελατειακές σχέσεις, την παραγωγή ελλειμμάτων, τις χαμηλές προσδοκίες. Είναι μια πραγματική μεταρρύθμιση, που εγγυάται μεγάλα οφέλη τόσο για την οικονομία, όσο και για ολόκληρη την κοινωνία. Επιλογή μας είναι να ενδυναμώσουμε το κράτος στην εκπλήρωση της αποστολής του, για να στηρίζει τον πολίτη στις αναπτυξιακές του δραστηριότητες και να είναι κοντά του την ώρα που το χρειάζεται. 
	Για το σκοπό αυτό, αναβαθμίζουμε την Πολιτική Προστασία, εφαρμόζουμε σύγχρονη μεταναστευτική πολιτική, περιορίζουμε τη γραφειοκρατία. Βάλαμε σε εφαρμογή ειδικό Επιχειρησιακό Πρόγραμμα Διοικητικής Μεταρρύθμισης, με στόχο την ολοκλήρωση της Ηλεκτρονικής Διακυβέρνησης, τη μείωση του διοικητικού κόστους για τις επιχειρήσεις, τη συντόμευση του χρόνου έκδοσης πιστοποιητικών και αδειών, την ταχύτερη απονομή της Δικαιοσύνης. 
	Παράλληλα, προετοιμάζουμε τη μεγάλη μεταρρύθμιση στη διοικητική δομή της Χώρας, ώστε να δημιουργηθούν ισχυρότερες και, άρα, αποτελεσματικότερες μονάδες αυτοδιοίκησης και αποκέντρωσης. Συνδυάσαμε την αλλαγή αυτή με την ενίσχυση των πόρων της Αυτοδιοίκησης, αλλά και την ενδυνάμωση του ρόλου της Περιφερειακής Διοίκησης στην αξιοποίηση των κοινοτικών πόρων. Επιλογή μας είναι να συμμετέχουν οι τοπικές κοινωνίες ολοένα και πιο ενεργά, ολοένα και πιο ουσιαστικά στην ανάπτυξη και στη βελτίωση της καθημερινότητας. 
	Κυρίες και κύριοι συνάδελφοι, σπάσαμε το φαύλο κύκλο της μετάθεσης και της διόγκωσης των προβλημάτων και τολμούμε δύσκολες λύσεις. Σπάσαμε τον αδιέξοδο κύκλο της φοβίας στο πρόσκαιρο πολιτικό κόστος και ανοίξαμε το δρόμο σε μια διαρκή μεταρρυθμιστική διαδικασία, με αλληλουχία και σχέδιο. 
	Συνεχίζουμε την Εκπαιδευτική Μεταρρύθμιση, ως απαραίτητη προϋπόθεση για τη μετάβαση στην οικονομία της γνώσης, στην ανάπτυξη, στην προκοπή, στη συλλογική πρόοδο. 
	Προωθούνται μεταρρυθμίσεις για τη στήριξη της επιχειρηματικότητας του Έλληνα και τη διαρκή βελτίωση της ανταγωνιστικότητας της οικονομίας. Βάζουμε σε εφαρμογή νέο πρόγραμμα «Επιχειρηματικότητα – Ανταγωνιστικότητα». 
      Εφαρμόζουμε Εθνική Ψηφιακή Στρατηγική, που καλύπτει όλο το φάσμα της Διοίκησης, της οικονομίας, της κοινωνίας. Δίνουμε έμφαση στην έρευνα και την καινοτομία. Δημιουργούμε οικονομία ευκαιριών, οικονομία που δίνει σε κάθε πολίτη τη δυνατότητα να δημιουργεί και να προοδεύει, οικονομία που φέρνει περισσότερες και καλύτερες θέσεις εργασίας, οικονομία που διασφαλίζει αυξανόμενο κοινωνικό μέρισμα. 
	Προωθούνται μεταρρυθμίσεις επιτακτικά αναγκαίες, καθώς δίνουν λύσεις σε προβλήματα που δεν θα μπορούσε να αντέξει η κοινωνία. Η εξυγίανση του Ασφαλιστικού Συστήματος και η διασφάλιση της βιωσιμότητάς του είναι υπόθεση που δεν θα θέλαμε να βρούμε μπροστά μας. Όμως, θα ήταν ανεύθυνο να την αγνοήσουμε· 
(Χειροκροτήματα από την πτέρυγα της Νέας Δημοκρατίας.)
	θα σήμαινε συνέχιση των αδικιών, διόγκωση των προβλημάτων, ανασφάλεια για τις νέες γενιές· θα ήταν επικίνδυνο για την οικονομία και άδικο για ολόκληρη την κοινωνία· θα σήμαινε μέγιστη πολιτική και κοινωνική ανευθυνότητα. 
	Προωθούνται μεταρρυθμίσεις που καλύπτουν μεγάλα κενά του παρελθόντος, αντιμετωπίζουν προκλήσεις των καιρών και δημιουργούν τις συνθήκες που απαιτούνται για την ενδυνάμωση της ανάπτυξης και την προστασία του περιβάλλοντος. 
	Το Εθνικό Χωροταξικό Σχέδιο, που ήδη κατατέθηκε στη Βουλή, καθώς και τα Ειδικά Χωροταξικά Πλαίσια, καλύπτουν ένα τεράστιο κενό· είναι μια μεγάλη μεταρρύθμιση, με ιδιαίτερη βαρύτητα. 
     Προωθούνται μεταρρυθμίσεις και δημιουργούνται νέοι θεσμοί, που οδηγούν με στέρεα  βήματα σε βασικούς κοινωνικούς στόχους. 
     Η δημιουργία του Ειδικού Ταμείου Κοινωνικής Αλληλεγγύης για τη στήριξη ανέργων μεγαλύτερης ηλικίας, σε περιοχές με αυξημένα προβλήματα, είναι βασικός θεσμός κοινωνικής ευθύνης. 
     Η δημιουργία του Εθνικού Ταμείου Κοινωνικής Συνοχής δρομολογεί ουσιαστική μεταρρύθμιση στο Κοινωνικό Κράτος. Πόροι που, σε τέσσερα χρόνια, θα φτάνουν τα 2 δις ευρώ κατευθύνονται σ’ εκείνους που έχουν τη μεγαλύτερη ανάγκη. Ο τελικός σκοπός της μεταρρυθμιστικής στρατηγικής μας είναι αυτός: είναι ο άνθρωπος, οι ανάγκες, οι προσδοκίες του! 
     Κυρίες και κύριοι συνάδελφοι, οι αντιδράσεις στις μεταρρυθμίσεις εκφράζουν εύκολο και ανέξοδο λαϊκισμό· εκφράζουν χρόνιες φοβίες και παθογένειες· εκφράζουν την ισοπέδωση προς τα κάτω. Δεν πρόκειται, λοιπόν, να συμπλεύσουμε με τη μιζέρια! Δεν πρόκειται να υποταχθούμε στο συντηρητισμό των βολεμένων. 
      (Χειροκροτήματα από την πτέρυγα της Νέας Δημοκρατίας.)
      Δεν πρόκειται να συμβιβαστούμε με την αδράνεια, τη στασιμότητα, την καθήλωση της κοινωνίας, την περιθωριοποίηση της Χώρας. 
     Στην πολιτική, κυρίες και κύριοι συνάδελφοι, δεν αρκούν οι ευχές· τα πραγματικά προβλήματα απαιτούν αποτελεσματικές λύσεις, απαιτούν γενναίες πολιτικές, απαιτούν ουσιαστικές απαντήσεις σε κρίσιμα ερωτήματα. 
     Μόνη ουσιαστική απάντηση είναι οι μεταρρυθμίσεις. Αυτή είναι η διαδικασία που οδηγεί από την ευχή στο αποτέλεσμα, η διαδικασία που κάνει το ευκταίο εφικτό. Μόνον έτσι διασφαλίζεται βιώσιμη ανάπτυξη και δημιουργούνται νέες θέσεις εργασίας. Μόνον έτσι αυξάνεται το μέρισμα της ανάπτυξης  και ξεκινάει η δικαιότερη κατανομή του. Μόνον έτσι, σε τελική ανάλυση, μπορούμε να πετύχουμε αύξηση των εισοδημάτων, μείωση της φτώχειας, καλυτέρευση της ζωής για όλους τους πολίτες. Αυτός είναι ο τελικός σκοπός των μεταρρυθμίσεων. Αυτή είναι η μόνη αποτελεσματική πολιτική. Αυτή είναι και η διαφορά μας με το χτες και τους εκφραστές της αντίδρασης. 
     Έχουμε ξεκάθαρες θέσεις και προχωρούμε, με στέρεα βήματα, σε δρόμους που οδηγούν σε χειροπιαστά κοινωνικά αποτελέσματα. Εφαρμόζουμε συγκροτημένο σχέδιο μεταρρυθμίσεων. Ανταποκρινόμαστε -με ευθύνη και συνέπεια- στην απαίτηση των καιρών. Μπορούμε και αλλάζουμε τα πράγματα, μπορούμε και κερδίζουμε τις μάχες που δίνουμε, με έναν και μόνο γνώμονα: το πραγματικό συμφέρον της κοινωνίας, το πραγματικό συμφέρον όλων των πολιτών. 
     Ευχαριστώ. 
     (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και οκτώ συνοδοί δάσκαλοι  από το  3ο Δημοτικό Σχολείο Καματερού.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Το λόγο έχει ο Πρόεδρος της Κοινοβουλευτικής Ομάδας  του ΠΑ.ΣΟ.Κ. και Αρχηγός της Αξιωματικής Αντιπολίτευσης κ. Γεώργιος Παπανδρέου. 
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, ακούσαμε και πάλι έναν από τους γνωστούς λόγους, ομιλίες του κυρίου Πρωθυπουργού, να μας μιλάει και πάλι για τις μεγάλες μεταρρυθμίσεις που  υφίσταται η χώρα. Και λέω υφίσταται, διότι είπε ότι δεν θα παρασυρθεί, δεν θα συμπλεύσει με τη μιζέρια. 
     Μα, κύριε Καραμανλή, δεν κατανοείτε ότι εσείς δημιουργείτε σήμερα τη μιζέρια στη χώρα. Δημιουργείτε σήμερα τη φτώχεια και την ανέχεια στη χώρα. 
      (Χειροκροτήματα από την πτέρυγα του ΠΑ.ΣΟ.Κ.)
     Δεν ξέρω αν είδατε προχθές ένα τηλεοπτικό ρεπορτάζ, εικόνες ηλικιωμένων να μαζεύουν σε μία λαϊκή, στο δρόμο, λαχανικά. Λαχανικά που είχαν πετάξει οι παραγωγοί, που διαμαρτύρονταν για τις τιμές και τα προϊόντά τους. 
     Εμένα τουλάχιστον με συγκλόνισε.  Δεν ξέρω εσάς, κύριοι συνάδελφοι,  που γελάτε, εμένα πάντως με συγκλόνισε. Στην ευρωπαϊκή Ελλάδα του 2008, στην Ελλάδα της Νέας Δημοκρατίας, ηλικιωμένοι συνταξιούχοι, που θα μπορούσαν να είναι του καθενός πατέρας ή μητέρα, μάζευαν, ξαναλέω, λαχανικά από το δρόμο. 
Τραγική εικόνα έσχατης φτώχειας. Εικόνα που μας πληγώνει, που μας προσβάλλει. Αυτή, όμως, η τραγική εικόνα, είναι δυστυχώς και μία πραγματική εικόνα.
      Καταθέτω στα Πρακτικά αυτή τη μαρτυρία για τη φτώχεια στη χώρα μας, σε ψηφιακή μορφή.
      (Στο σημείο αυτό ο Πρόεδρος του Πανελληνίου Σοσιαλιστικού Κινήματος κ. Γεώργιος Παπανδρέου καταθέτει για τα Πρακτικά το σχετικό φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Όταν ένας Πρωθυπουργός –όπως τον ακούσαμε- αναγκάζεται να δραπετεύσει, μετά από τέσσερα-πέντε χρόνια στην εξουσία, στο παρελθόν, για να δικαιολογήσει τα αδικαιολόγητα, τότε είναι ομολογία -και μάλιστα ηχηρή ομολογία- αποτυχίας της πολιτικής της Κυβέρνησης της Νέας Δημοκρατίας. 
      Φαίνεται, όμως, ότι ο κ. Καραμανλής νοσταλγεί την εποχή που, ως αντιπολίτευση, μπορούσε να καταγγέλλει τα πάντα ανεύθυνα και χωρίς κόστος και βεβαίως, χωρίς να έχει την ουσιαστική ευθύνη της διακυβέρνησης. Νοσταλγεί αυτήν την εποχή, διότι αδυνατεί σήμερα η Κυβέρνηση να αντικρίσει και να λύσει τα πραγματικά προβλήματα της χώρας. 
      Είναι όλα αυτά που βλέπουμε γύρω μας φυσιολογικά φαινόμενα; Αλήθεια, αυτό το κατάντημα, της μιζέριας και της φτώχειας, που αυξάνεται στη χώρα μας, είναι η μοίρα της σημερινής Ελλάδας; Εμείς λέμε κατηγορηματικά «όχι», όπως είπαμε και την προηγούμενη εβδομάδα για το Σκοπιανό, ότι η Ελλάδα μπορεί. Είπαμε πολύ συγκεκριμένα -και είπα προσωπικά- ότι καταπολεμήσαμε και καταπολεμούμε τη χειρότερη ασθένεια της σύγχρονης ελληνικής πολιτικής ζωής, που είναι η μοιρολατρία και ο κυνισμός, η απάθεια.
      Είμαστε πεπεισμένοι ότι ο Ελληνισμός και η Ελλάδα μπορούν. Και αυτή είναι μία βαθιά δημοκρατική, πατριωτική, ιδεολογική μας θέση.
      (Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Οι λαοί μπορούν. Απαιτούν, όμως, ηγεσίες που έχουν την πολιτική βούληση να εκφράσουν αυτήν τη θέση. Με καθαρούς στόχους, με συστηματικό σχέδιο, με οργανωμένη προσπάθεια και πάνω απ’ όλα με πολιτική βούληση. Αυτό, δηλαδή, ακριβώς που δεν έχει η σημερινή Κυβέρνηση.
      Θέλω να δώσω απάντηση στο μέσο Έλληνα, που αναρωτιέται σήμερα: «Είναι γραφτό μου να βλέπω το εισόδημά μου να συμπιέζεται, να μην τα βγάζω πέρα; Είναι γραφτό να ζούμε με μισθούς Ελλάδας και να πληρώνουμε τιμές Ευρώπης»; 
      Στα 100 ευρώ εισόδημα του μέσου Ευρωπαίου, ο Έλληνας έχει εισόδημα μόνο 78 ευρώ, κύριε Καραμανλή. Δεν ξέρω εσείς πού βλέπετε τη σύγκλιση. Έχουμε, όμως, όλο και περισσότερη απόκλιση, τα χρόνια της Νέας Δημοκρατίας. Η Αθήνα συγκαταλέγεται πια στις τριάντα πιο ακριβές πόλεις στον κόσμο, με πληθωρισμό που φτάνει το 4,5%. Ο τρίτος χειρότερος πληθωρισμός στην Ευρώπη!
      Ξέρετε από πότε είχαμε να δούμε τέτοιο πληθωρισμό; Από το Νοέμβριο του 1998. Δέκα χρόνια πίσω μας έχουν πάει οι πολιτικές της Νέας Δημοκρατίας. Στο ηλεκτρικό ρεύμα και μόνο, έχουμε αυξήσεις την τελευταία τετραετία που φτάνουν το 25%. Και είναι ένας πληθωρισμός, που χτυπά διπλά το φτωχότερο και το μισθωτό, διότι βασικά αγαθά, όπως το αλεύρι, τα αυγά, το ψωμί, τα ζυμαρικά, «τρέχουν» με αυξήσεις πάνω από 10%. 
      Μία μέση ελληνική οικογένεια, από το 2004 μέχρι σήμερα, βλέπει τις μηνιαίες δαπάνες της για έξοδα βασικής διαβίωσης, να έχουν αυξηθεί δύο φορές πιο πολύ από το εισόδημά της. Και αυτό, χωρίς να υπολογίζονται οι μεγάλες και αυξανόμενες δαπάνες γι’ αυτά τα οποία θα έπρεπε να είναι παροχές του δημοσίου, της υγείας και της παιδείας. Πολύ απλά, η μέση ελληνική οικογένεια δεν τα βγάζει πέρα σήμερα, επί Κυβέρνησης της Νέας Δημοκρατίας.
      Αναρωτιέται, επίσης, ο σημερινός Έλληνας, ο μέσος Έλληνας: «Είναι μοίρα μου να μην μπορώ να πληρώσω το νοίκι μου, να βουλιάζω όλο και περισσότερο στα δανεικά, να ζω με το άγχος της δόσης, της καθυστερημένης δόσης, της τράπεζας που πιέζει»; Ξέρετε ότι, σήμερα, οι περισσότεροι Έλληνες επιβιώνουν πλέον με δάνεια καταναλωτικά;
     Προσπαθούν να ανακυκλώσουν τα χρέη τους. Ένα χρέος των νοικοκυριών, που σήμερα έχει υπερδιπλασιαστεί, πάνω από 100.000.000.000 ευρώ μέσα σε τρία χρόνια.
     Ξέρετε ότι η Ελλάδα κατέχει ήδη το τρίτο υψηλότερο μερίδιο καταναλωτικών δανείων στην Ευρωπαϊκή Ένωση;
     Στα χρόνια σας, κύριοι της Νέας Δημοκρατίας, η μέση ελληνική οικογένεια έχει αυξήσει τα προσωπικά της δάνεια κατά 10.000 ευρώ. Έχει δε μειώσει τις καταθέσεις της κατά 1.000 ευρώ. Και όλα αυτά, με ποια προοπτική; Προοπτική δυσοίωνη, με την πολιτική της Νέας Δημοκρατίας. Ήδη, οι συνέπειες του υπερδανεισμού έχουν εμφανιστεί και είναι οδυνηρές. Έχουμε περισσότερες από εκατό χιλιάδες αιτήσεις για κατασχέσεις ακινήτων και αυτοκινήτων το 2007. Και το πρώτο δίμηνο του 2008, οι αιτήσεις πλειστηριασμών και κατασχέσεων, μόνο στην Αθήνα, ξεπέρασαν τις πέντε χιλιάδες.
     Αυτοί, βεβαίως, δεν είναι άψυχοι αριθμοί. Δεν είναι απλώς στατιστική. Είναι χιλιάδες τραγικές ιστορίες οικογενειών. Οικογένειες που πετιούνται στο δρόμο, που πολλές φορές διαλύονται. Δημιουργείται ουσιαστικά, ρήγμα στην κοινωνική συνοχή. Είναι δραματικό κοινωνικό πρόβλημα για τη χώρα μας, δραματικό πρόβλημα για την Ελλάδα.
     Όμως, κυρίες και κύριοι συνάδελφοι, απ’ αυτήν τη δυστυχία, κάποιοι κερδίζουν. Πόσα νομίζετε είναι τα καθαρά κέρδη των τραπεζών φέτος; Μιλάνε για αυξήσεις κερδών 70%, σε σχέση με το 2006. Και δικαίως, βεβαίως, αναρωτιέται ο Έλληνας: «Γιατί να πληρώνω εγώ τεράστια ποσά για να σπουδάσω τα παιδιά μου, με κατάληξη ένα πτυχίο χωρίς αντίκρισμα; Γιατί η υγεία και η ιατροφαρμακευτική περίθαλψη να γίνεται οικονομικό βάρος δυσβάσταχτο; Γιατί να μην υπάρχει ανταγωνιστικότητα στην οικονομία μας; Και γιατί, στο τέλος-τέλος, να επωμίζομαι εγώ το φορολογικό βάρος, όταν τα κέρδη των εταιρειών, των είκοσι εταιρειών μεγάλης κεφαλαιοποίησης, παρουσίασαν αλματώδη αύξηση και αυτό, κυρίως λόγω της μεγάλης κερδοφορίας των τραπεζών; Αναρωτιέται και ο μέσος Έλληνας, γιατί το ποσοστό της φτώχιας στην Ελλάδα να είναι το υψηλότερο στην Ευρώπη των δεκαπέντε.
     Και για όλα αυτά, η Κυβέρνηση, τι μας λέει; Μας λέει, «η πολιτική μας» –η πολιτική σας δηλαδή- «είναι μονόδρομος». Εμείς, λέμε καθαρά, όχι, δεν είναι μονόδρομος. Η Ελλάδα μπορεί και αξίζει πολύ καλύτερα. Υπάρχει άλλος δρόμος.
     (Χειροκροτήματα από την πτέρυγα του ΠΑ.ΣΟ.Κ.)
     Ξέρουμε ότι μπορούμε. Αλλά η αλήθεια τελικά είναι πολύ απλή. Είστε μια νέοσυντηρητική Κυβέρνηση, με σκληρές, ταξικές πολιτικές. Υποστηρίζετε συγκεκριμένα οικονομικά συμφέροντα. Ακούστε, μόνο τα πρόσθετα φορολογικά έσοδα που έχει αποκομίσει η Κυβέρνηση τα τελευταία τέσσερα χρόνια, από εργαζόμενους και συνταξιούχους, τους βαραίνουν αυτούς τους εργαζόμενους και συνταξιούχους, με 3.000.000.000 επιπλέον. Ποσό, που ξεπερνά όλα τα φορολογικά έσοδα από τις μεγάλες ανώνυμες επιχειρήσεις. Απαλλάσσετε τους πλουσιότερους και επιβαρύνετε τους μισθωτούς με τη φορολογική σας πολιτική.
     Οι δήθεν μεταρρυθμίσεις σας καλυτερεύουν τα πράγματα γι’ αυτά τα συγκεκριμένα συμφέροντα, όχι για το γενικό συμφέρον. Κρατάνε την Ελλάδα εγκλωβισμένη στον αναχρονισμό της συντεχνίας των ολίγων, των «ημετέρων», των ισχυρών. Αυτό είναι το νέο κατεστημένο: Η συντεχνία της παρέας της Νέας Δημοκρατίας. Και δεν το λέω εγώ, με τον υποκειμενισμό της αντιπολίτευσης. Το λένε δικοί σας πια Βουλευτές, φωναχτά, δυνατά για τις παρέες, για τον τρόπο που ασκείτε εσείς την εξουσία, για την πελατειακή σας λογική παντού. Κάνετε τους πλούσιους πλουσιότερους και τους φτωχούς φτωχότερους και διαλύετε, βεβαίως, τη συνοχή της κοινωνίας.
     Οι διαφορές μας είναι ξεκάθαρες. Έχουμε ένα διαφορετικό δρόμο από σας. 
     Εσείς, απορρυθμίσατε τα ασφαλιστικά δικαιώματα των εργαζομένων, ενώ θα έπρεπε να ενισχύσετε τον ανταποδοτικό χαρακτήρα του συστήματος και να πατάξετε αποτελεσματικά την εισφοροδιαφυγή. Αυτή θα ήταν μεταρρύθμιση υπέρ του Έλληνα πολίτη. 
     Επιβάλατε ρυθμίσεις, που οδηγούν σε περικοπή των συντάξεων και αύξηση των ορίων ηλικίας, ιδιαίτερα για τις μητέρες με ανήλικα παιδιά, ενώ η ανάγκη είναι να εγγυηθείτε μια βασική σύνταξη για τον πολίτη. Αυτή θα ήταν μεταρρύθμιση υπέρ του συνταξιούχου.
     Κάνετε εσπευσμένα ενοποιήσεις ελλειμματικών με πλεονασματικά ταμεία, ενώ θα έπρεπε να προχωρήσετε στη σταδιακή ενοποίηση ταμείων, μετά από εξυγίανση και ανάληψη του κόστους και από το κράτος, και από τις μεγάλες επιχειρήσεις, στις οποίες χαρίσατε σημαντικά χρέη. Αυτή θα ήταν πραγματική, σχεδιασμένη, αποτελεσματική και κοινωνικά δίκαιη μεταρρύθμιση.
     Αυξήσατε το Φ.Π.Α.. Καταργήσατε το φόρο μεγάλης ακίνητης περιουσίας, το φόρο μεγάλης κληρονομιάς και γονικών παροχών. Υπέρ ποίων; Των πλουσίων.
     Βιαστήκατε να μειώσετε μονομερώς τους φορολογικούς συντελεστές για τις τράπεζες και τους μεγαλομετόχους κατά δέκα ποσοστιαίες μονάδες, την ίδια στιγμή που επιβάλατε ενιαίο τέλος ακινήτων σε όλους τους ιδιοκτήτες ακινήτων. Ενώ θα έπρεπε να προωθήσετε την εφαρμογή μιας ενιαίας, προοδευτικής, κοινωνικά δίκαιης, τιμαριθμοποιημένης φορολογικής κλίμακας εισοδήματος, να ελαφρύνετε το φορολογικό βάρος στην εργασία. Να προωθήσετε στοχευμένα φορολογικά κίνητρα για παραγωγικές επενδύσεις, για την υγιή ανάπτυξη του ελληνικού Χρηματιστηρίου, που δυστυχώς έχει γίνει λεία των μεγάλων τραπεζών. Τότε θα είχαμε μια φορολογική πολιτική που δεν είναι ταξική, που δεν είναι αντιαναπτυξιακή. Τότε θα βλέπαμε και την αύξηση του πλούτου και την δίκαιη ανακατανομή του.
     Σήμερα, είμαστε στον Ο.Ο.Σ.Α., που επικαλεστήκατε, μετά την Ουγγαρία και την Τουρκία, η χώρα με το υψηλότερο φορολογικό βάρος στους μισθωτούς. Φοροαπαλλαγές, λοιπόν, στους πλουσίους, βάρη στους μισθωτούς. Πώς να μην βλέπει το εισόδημά του ο Έλληνας πολίτης, ο μέσος Έλληνας, να εξανεμίζεται καθημερινά; Αλλά υπάρχει διαφορετικός δρόμος και, εμείς, το Πανελλήνιο Σοσιαλιστικό Κίνημα αυτόν εκπροσωπούμε.
     Τώρα, μάς λέει η Κυβέρνηση ότι, βεβαίως, για όλα ευθύνεται –τα προβλήματα που δεν μπορεί να αντιμετωπίσει- η διεθνής κρίση και ειδικότερα, ο εισαγόμενος πληθωρισμός. Βρήκε νέο τρόπο να δραπετεύσει από τις ευθύνες της. Πράγματι, η τιμή του πετρελαίου σχεδόν διπλασιάστηκε σε δολάρια τον τελευταίο χρόνο. Αποκρύπτει, όμως, η Κυβέρνηση το γεγονός ότι, η αύξηση αυτή αντισταθμίζεται, κατά ένα μεγάλο ποσοστό, από την ανατίμηση, συγχρόνως, του ευρώ έναντι του δολαρίου. 
     Μπορεί, όμως, να μας εξηγήσει η Κυβέρνηση, γιατί η τιμή της βενζίνης στην Ελλάδα αυξάνεται πολύ περισσότερο απ’ ό,τι στην Ευρωζώνη; Γιατί έχουμε γίνει πρωταθλητές στην αύξηση των τιμών, σε σχέση με τις άλλες ευρωπαϊκές χώρες, που και εκείνες αντιμετωπίζουν τον εισαγόμενο πληθωρισμό, όπως και εμείς; 
     Γιατί, κύριε Πρωθυπουργέ, δεν θωρακίσατε την οικονομία μας εδώ και τέσσερα χρόνια; Όσο για τις ενεργειακές συμφωνίες και τους αγωγούς, χαίρομαι για το γεγονός ότι αναγνωρίζετε την εξωτερική πολιτική της χώρας μας, που άνοιξε το δρόμο για τους αγωγούς με την Τουρκία και άλλες χώρες, όταν εσείς καταγγέλλατε αυτές ειδικά τις πρωτοβουλίες που παίρναμε με τη γείτονα χώρα.
     Το επιχείρημα του εισαγόμενου πληθωρισμού, το επαναλαμβάνει μονότονα η Κυβέρνηση, τείνει να γίνει ανέκδοτο. Αποτελεί άλλοθι για την αδυναμία της, ακόμη και τα σαράντα ένα δήθεν μέτρα να τα εφαρμόσει. Δεν κτυπούν το πρόβλημα στη ρίζα του. Διότι κανένα μέτρο δεν ελέγχει αποτελεσματικά τα κυκλώματα αισχροκέρδειας και την ασυδοσία που επικρατεί στην αγορά. Αν θέλετε να αντιμετωπίσετε την ακρίβεια, τολμήστε να σπάσετε τα μικρά και μεγάλα καρτέλ. Τολμήστε να κάνετε αυτήν τη μεταρρύθμιση. Δεν την κάνετε, διότι βεβαίως εξυπηρετείτε τελικά κάποια συμφέροντα.
      Τολμήστε να έρθετε σε ρήξη με τα κυκλώματα που λυμαίνονται την αγορά στα τρόφιμα, στα είδη ευρείας λαϊκής κατανάλωσης, στο πετρέλαιο και στα φάρμακα. Δεν τολμάτε αυτήν τη μεταρρύθμιση, διότι εξυπηρετείτε συγκεκριμένα συμφέροντα. 
      Τολμήστε να σπάσετε το καρτέλ των τραπεζών, όπου οι τρεις μεγαλύτερες τράπεζες συγκεντρώνουν το 65% της τραπεζικής αγοράς, με βάση το ενεργητικό τους. Δεν το τολμάτε, γιατί υπηρετείτε κάποια συγκεκριμένα συμφέροντα. 
      Τολμήστε να μειώσετε την ασυνήθιστα υψηλή συγκέντρωση των χρηματιστηριακών συναλλαγών από λίγες εταιρείες. 
      Τολμήστε να θεσπίσετε ουσιαστικά ανεξάρτητη και ενιαία εποπτεία στον κλάδο των χρηματοοικονομικών υπηρεσιών. 
      Τολμήστε να παρακολουθήσετε συστηματικά την αγορά και να εισαγάγετε ένα αυστηρό πλαίσιο κυρώσεων. Δεν το κάνετε, δεν κάνετε μεταρρυθμίσεις υπέρ του δημόσιου συμφέροντος, διότι εξυπηρετείτε συγκεκριμένα ισχυρά συμφέροντα. 
      Εμείς, έστω και ως Αντιπολίτευση, δημιουργούμε και σήμερα τοπικά δίκτυα καταναλωτών σε όλους τους νομούς της χώρας και καλώ από τη Βουλή, τους Έλληνες πολίτες, να οργανωθούν στα δίκτυα καταναλωτών, να κάνουμε ισχυρή την φωνή του καταναλωτή σε όλη την Ελλάδα. Ως κυβέρνηση, αύριο, θα ενισχύσουμε την Επιτροπή Ανταγωνισμού, θα συστήσουμε μια ισχυρή και ανεξάρτητη επιτροπή μονοπωλίων, κατά τα πρότυπα της Αγγλίας και της Γερμανίας, που θα παρεμβαίνει προληπτικά στην αγορά. Θα προωθήσουμε, πάνω απ’ όλα, μία μακρόπνοη επενδυτική πολιτική, για τη μείωση του κόστους παραγωγής και διανομής, για την ουσιαστική συγκράτηση των τιμολογίων των Δ.Ε.Κ.Ο. και για την ενίσχυση του ανταγωνισμού σε όλους τους κλάδους της οικονομίας.
      Κυρίες και κύριοι συνάδελφοι, υπάρχει πράγματι η κόκκινη γραμμή στην οικονομία και την οικονομική πολιτική με τη Νέα Δημοκρατία. Μήπως εσείς εξυπηρετείτε, όπως μας λέτε, τις δυνάμεις της αγοράς, ενώ εμείς, τις δυνάμεις του κράτους; Μήπως είσαστε εσείς ακραιφνείς, νεοφιλελεύθεροι και εμείς κρατιστές; Τίποτα, όλα αυτά ιδεολογήματα, κύριε Καραμανλή. Η μεγάλη μας διαφορά, η κόκκινη διαχωριστική γραμμή μεταξύ μας, είναι μία στην οικονομία: πώς εννοεί η Κυβέρνησή σας και πώς εμείς εννοούμε να εξυπηρετήσουμε το δημόσιο συμφέρον. Για εμάς, το κράτος είναι εργαλείο υπέρ του δημόσιου συμφέροντος, για εσάς, είναι ένα εργαλείο εξουσίας, πολιτικής και οικονομικής ισχύος, δίαυλος για τη διευθέτηση πελατειακών εξυπηρετήσεων. Καμμία μεταρρύθμιση, απλώς, ρυθμίσεις για συγκεκριμένους. Γι’ αυτό και προωθείτε μία οικονομική πολιτική χωρίς αρχές, χωρίς κανόνες, με αποτέλεσμα να ωφελούνται συστηματικά και οικονομικά οι ισχυροί και οι εκλεκτοί. 
      Οι ιδιωτικές επενδύσεις αφήνονται σε μια ξεπερασμένη αντίληψη, σύμφωνα με την οποία, η μείωση των φορολογικών συντελεστών στις επιχειρήσεις, δίνει αυτόματα κίνητρα για επενδύσεις. Πού είναι οι επενδύσεις; Βλέπετε εσείς στην περιφέρειά σας επενδύσεις, κύριοι της Συμπολίτευσης; Εξαντλείτε την πολιτική κινήτρων στη μείωση των φορολογικών συντελεστών, ενώ θα έπρεπε να τολμήσετε σοβαρές τομές σε θεσμούς και πολιτικές, ώστε να μειωθεί το ρυθμιστικό βάρος, δηλαδή η γραφειοκρατία και η διαφθορά, ώστε να προσελκυστούν νέες παραγωγικές επενδύσεις. Ακόμη και τη μείωση των συντελεστών, την προωθείτε με λάθος τρόπο. Χαρίζετε, δηλαδή, 1,5 δισεκατομμύριο ευρώ το χρόνο στους μεγαλομετόχους και τις τράπεζες, ενώ θα έπρεπε να φορολογείτε με χαμηλό φορολογικό συντελεστή τα αδιανέμητα κέρδη των επιχειρήσεων, δηλαδή τα κέρδη που επανεπενδύονται, δημιουργώντας απασχόληση, δουλειές, εργασία για τον Έλληνα πολίτη. 
      Όσο για τον πολυδιαφημισμένο επενδυτικό νόμο, παρά τις αλλαγές που επιφέρατε, ο ρυθμός ανάπτυξης επιβραδύνεται, η ανταγωνιστικότητα της οικονομίας επιδεινώνεται, οι ευκαιρίες απασχόλησης μειώνονται και η περιφέρεια βογκά. Επικαλείται η Κυβέρνηση τις Σ.Δ.Ι.Τ., ότι γι’ αυτόν το λόγο, υποτίθεται, γίνονται επενδύσεις. Πείτε μας ένα έργο που να έχει γίνει με Σ.Δ.Ι.Τ.. Εσείς μετατρέπετε τις Σ.Δ.Ι.Τ. σ’ έναν ακόμη μηχανισμό παραγωγής αφανούς και πανάκριβου χρέους, που επιβαρύνει τους Έλληνες σε βάθος δεκαετιών. 
      Κανένα κίνητρο για την εξωστρέφεια των ελληνικών επιχειρήσεων. Αποτέλεσμα; Η ανταγωνιστικότητα της ελληνικής οικονομίας επιδεινώνεται διαρκώς. Το έλλειμμα του ισοζυγίου τρεχουσών συναλλαγών είναι σήμερα διπλάσιο, απ’ αυτό της πενταετίας 2001-2005. Αυτά είναι τα κατορθώματά σας. Προσεγγίζει, για πρώτη φορά στη μεταπολεμική ιστορία, το 15% του Α.Ε.Π.. Το ξεχάσατε αυτό στην ομιλία σας, κύριε Καραμανλή. Αν δεν είχαμε βάλει εμείς την Ελλάδα με αγώνες και δυσκολίες στο ευρώ, σήμερα, οι πολιτικές σας θα είχαν οδηγήσει στην τεράστια υποτίμηση του εθνικού νομίσματος.
	Η δική μας φιλοσοφία είναι συγκεκριμένη. Στο επίκεντρο της πολιτικής μας, είναι η μέση ελληνική οικογένεια, ο άνεργος, ο φτωχός, ο μετανάστης, ο συνταξιούχος, ο επιχειρηματίας, ο έμπορος και ο αγρότης που καινοτομεί και επενδύει, παρά το υψηλό κόστος και τα γραφειοκρατικά εμπόδια, ο επιστήμονας και ο καλλιτέχνης που δημιουργούν, παρά τις αντίξοες συνθήκες, τις χαμηλές απολαβές και ουσιαστικά, την ανύπαρκτη στήριξη και αναγνώριση. Η δική σας πολιτική ανακατανέμει πόρους, έσοδα και προνόμια προς λίγους και εκλεκτούς. 
      Το διακύβευμα της δικής μας οικονομικής πολιτικής είναι η στήριξη και η διεύρυνση της αγοραστικής δύναμης του ελληνικού νοικοκυριού, σε βιώσιμη και όχι επισφαλή βάση. Και όλα αυτά, μ’ ένα κράτος στρατηγικό «εργαλείο» σχεδιασμού, κράτος προστασίας δικαιωμάτων των πολιτών, κράτος εγγυητή της ισότητας και της αλληλεγγύης. Ένα κράτος, στρατηγικό «εργαλείο» συνεργασίας με τον ιδιωτικό τομέα, με αρχές, με διαφάνεια και με κανόνες, που προωθούν το γενικό συμφέρον της χώρας και αξιοποιούν την αγορά υπέρ αυτού του στόχου. Ένα κράτος, στρατηγικό, επιτελικό «εργαλείο» για την εξυπηρέτηση του πολίτη, για τη διεύρυνση της παραγωγής, για την ανάπτυξη, την απασχόληση, την παραγωγικότητα και την κοινωνική συνοχή. Γι’ αυτό και πιστεύουμε στην ανάγκη «εργαλείων» στρατηγικής σημασίας για το σχεδιασμό της οικονομίας μας, «εργαλείων» που μας επιτρέπουν να κάνουμε αυτόνομες εθνικές πολιτικές. 
      Εσείς κάνετε το αντίθετο. Σε μία διεθνή αγορά με τεράστια προβλήματα, με μεγάλη ανασφάλεια, με πολλά σκαμπανεβάσματα, εσείς πετάτε στρατηγικά «εργαλεία» σ’ αυτήν την αγορά, χάνοντας τον έλεγχο από τα χέρια της ελληνικής πολιτείας, χωρίς να γνωρίζετε το μέλλον αυτών των οργανισμών. 
	Είμαστε ριζικά αντίθετοι με την πολιτική της Κυβέρνησης, που πρώτα απ’ όλα κάνει καμπάνια ουσιαστικά απαξίωσης των Δ.Ε.Κ.Ο. και μετά, προχωρά στην εκποίησή τους σε τιμή ευκαιρίας, προς όφελος συγκεκριμένων ιδιωτικών συμφερόντων. Αυτή η πολιτική εκτινάσσει τα ελλείμματα των Δ.Ε.Κ.Ο., επί ημερών σας, στο 1,4 δισεκατομμύριο ευρώ το 2008. Κερδοφόρες δημόσιες επιχειρήσεις -το τονίζω- εισηγμένες στο Χρηματιστήριο, όπως η Δ.Ε.Η. και ο Ο.Τ.Ε., χάνουν την αναπτυξιακή τους δυναμική, είτε μετατρέπονται σε ζημιογόνες είτε υποβαθμίζουν το επίπεδο των υπηρεσιών τους.
	Για μας, η προώθηση του δημοσίου συμφέροντος αποτελεί «πυξίδα» της πολιτικής μας και για όλες τις δημόσιες επιχειρήσεις.
	Για τα λιμάνια: Γιατί δεν χρηματοδοτείτε τις μεγάλες και αναγκαίες επενδύσεις που απαιτούνται, μέσω σχημάτων συνεργασίας δημόσιου και ιδιωτικού τομέα; Γιατί, δηλαδή, χρειάζεται να ξεπουλήσετε σε κάποιους τρίτους αυτούς τους χώρους; Σ’ αυτήν την περίπτωση, εκχωρείτε ζωτικές λιμενικές λειτουργίες, για πάρα πολλά χρόνια, αποκλειστικά σε ιδιώτες επενδυτές-πελάτες των λιμανιών- χωρίς κατοχύρωση του δημοσίου συμφέροντος. 
	Γιατί εκχωρείτε σ’ έναν γερμανικό όμιλο τη διοίκηση του Ο.Τ.Ε., του μεγαλύτερου τηλεπικοινωνιακού ομίλου της χώρας μας; Αλήθεια, ο Ο.Τ.Ε. δεν είναι για σας εθνικής στρατηγικής σημασίας; Δεν έχουμε συμφέρον στα Βαλκάνια και όπου αλλού έχει πολύ σημαντικό έργο ο Ο.Τ.Ε.; Ποιος θα κερδίσει απ’ αυτήν την υπόθεση; Η Ελλάδα ή τα γερμανικά συμφέροντα; Δεν έχουμε συμφέρον να υπάρχει ισχυρή ελληνική επιχείρηση, με ελληνική διοίκηση, σε συνεργασία με τοπικούς επιχειρηματίες, σε όλη την περιοχή των Βαλκανίων; Δεν έχουμε συμφέρον να είναι ισχυρή η παρουσία μας στα Βαλκάνια; 
      Έχουμε ή όχι κερδοφορία από τις δραστηριότητες αυτές του Ο.Τ.Ε.; Δεν είναι για μας, για πολλούς μικρούς και μεσαίους Έλληνες επιχειρηματίες, για την τεχνολογική εξέλιξη της χώρας μας, σε έναν κρίσιμο τομέα της τηλεπικοινωνίας, ο Ο.Τ.Ε., καθοριστικής σημασίας; Πιστεύετε ειλικρινά, ότι κάτω από τη διοίκηση της «DEUTSCHE TELECOM», θα προωθηθούν με την ίδια ζέση, για να μην πούμε καθόλου, συνεργασίες με ελληνικές επιχειρήσεις, ελληνική τεχνογνωσία, Έλληνες επιστήμονες, ελληνικά συμφέροντα; 
      Γιατί δεν απαντάτε σ’ αυτά; Γιατί θεωρείτε ως δόγμα ότι, μια συνεργασία, όπου θα δώσουμε τη διοίκηση του Ο.Τ.Ε. σε κάποιον ξένο, δογματικά, θα είναι καλύτερο για την Ελλάδα; Ποιος το λέει αυτό; Ποιο δόγμα, ποια επιστήμη το λέει, κύριε Καραμανλή; Αυτά είναι δογματικές ανοησίες και είναι τελείως διαφορετική η συνεργασία του Ο.Τ.Ε. με ξένους οίκους -αυτό το οποίο εμείς προωθήσαμε- η μερική μετοχοποίηση, και άλλο η μεταφορά του Ο.Τ.Ε. σε ξένα χέρια. Είναι δύο διαφορετικές πολιτικές.
      (Χειροκροτήματα από την πτέρυγα του ΠΑ.ΣΟ.Κ.)
       Δηλαδή, αυτό που προωθείτε, είναι η μειοψηφική τελικά παρουσία της Ελλάδας στο δικό της εθνικό οργανισμό. Μετατρέπετε τον Ο.Τ.Ε. σε θυγατρική ενός ξένου ανταγωνιστή.
      Πού είναι η διαφάνεια στις αποφάσεις σας; Όπως πάντα, αδιαφανείς και κάτω από το τραπέζι συναλλαγές. Γιατί δεν αναθέσατε σε ένα αξιόπιστο διεθνή οίκο να εκτιμήσει την πραγματική αξία του Ο.Τ.Ε., που κατά πολλούς ξεπερνά τα 25.000.000.000 ευρώ; Γιατί, εάν θέλετε να προχωρήσετε σε στρατηγική συνεργασία μ’ ένα διεθνή τηλεπικοινωνιακό όμιλο, δεν προχωρήσατε σε διεθνή διαγωνισμό, όπως επιβάλλει ο νόμος περί αποκρατικοποιήσεων; Γιατί δεχθήκατε διαμεσολάβηση μιας εταιρείας, της «MIG», για την παραχώρηση της διοίκησης ενός δημόσιου οργανισμού, με αποτέλεσμα, διαφυγόντα έσοδα πάνω από 805.000.000 ευρώ; Πρόκειται για εμφανή περίπτωση απιστίας σε βάρος του δημοσίου.
      Σε ποια σύγχρονη δημοκρατική χώρα, κύριε Πρωθυπουργέ, θα μπορούσε ένας επιχειρηματίας να αξιώνει τη σιωπή των πολιτικών κομμάτων; Μόνο σε μια τριτοκοσμική μπανανία, κύριε Πρωθυπουργέ. Σε ποια σύγχρονη δημοκρατική χώρα μπορούν να απειλούνται αρχηγοί κομμάτων για τις απόψεις τους; Επιβεβαιώνεται αυτό το οποίο λέω, εδώ και καιρό: Η Κυβέρνηση είναι αιχμάλωτη συγκεκριμένων συμφερόντων. Άγεται και φέρεται από συμφέροντα που θέλησε να υπηρετήσει.
      Αυτό είναι και το ουσιαστικό πρόβλημα, για πολλές χώρες που ακολούθησαν αυτόν το δρόμο, της εύκολης εκποίησης των πάντων και της έλλειψης ρύθμισης της αγοράς, όπου τελικά αιχμαλωτίζεται η ίδια η πολιτική από τα μεγάλα συμφέροντα. Δεν είναι τελικά ο οποιοσδήποτε επιχειρηματίας το πρόβλημα. Είναι η Κυβέρνηση, διότι εσείς ανοίξατε τον ασκό του Αιόλου, διότι εσείς διαπαιδαγωγήσατε κάποιους επιχειρηματίες λέγοντάς τους ότι μπορούν να αποφασίζουν και να διατάζουν στη χώρα μας, διότι εσείς τους προσφέρατε κάθε προνόμιο για αθέμιτη συνεργασία, με αντάλλαγμα τη στήριξή τους. 
      Η σημερινή κρίση δεν είναι οικονομική. Είναι εξόχως πολιτική. Είναι αιχμαλωσία της πολιτικής ζωής στα ισχυρά συμφέροντα, ώστε να μην μπορεί να λειτουργήσει η δημοκρατία. Η νεοσυντήρηση στη χώρα μας είναι αιχμάλωτη, πολιτικά και ιδεολογικά, αυτού του κατεστημένου. Αδυνατεί να εκφράσει τα γνήσια συμφέροντα του ελληνικού λαού, γι’ αυτό και αφήνει έναν ιδιώτη επενδυτή να λειτουργεί ως σερίφης στη χώρα μας. 
      Εγώ είμαι έτοιμος, κύριοι συνάδελφοι, να παραιτηθώ από τη βουλευτική μου ασυλία, για να μην επικαλείται, ως άλλοθι, ο όποιος κ. Βγενόπουλος αυτά τα οποία επικαλείται. 
      (Χειροκροτήματα από την πτέρυγα του ΠΑ.ΣΟ.Κ.)
       Και είμαι βέβαιος ότι και άλλοι πολιτικοί αρχηγοί το ίδιο θα έπρατταν. 
      Εμείς, πάντως, προειδοποιούμε. Ο Ο.Τ.Ε. είναι εθνικής στρατηγικής σημασίας για το ελληνικό δημόσιο. Πρέπει το κράτος να εξακολουθήσει να διατηρεί τον έλεγχο και τη διοίκησή του, προς όφελος του δημοσίου συμφέροντος, προς όφελος του καταναλωτή, της ανάπτυξης, της εθνικής μας στρατηγικής θέσης στη Νοτιοανατολική Ευρώπη και στη Μεσόγειο. Για το ΠΑ.ΣΟ.Κ. η απόφαση αυτή και κάθε απόφαση που αντιστρατεύεται το δημόσιο συμφέρον θεωρείται αναστρέψιμη.
      Η κόκκινη γραμμή στην οικονομική πολιτική, σε επίπεδο αρχών και κανόνων, οριοθετεί και τις πολιτικές μας, πολιτικές για τη βιώσιμη ανάπτυξη του τόπου μας. Έχουμε καταθέσει το πρόγραμμά μας. Θέσεις έχουμε, πρόγραμμα έχουμε, αντίληψη για το πού πρέπει να πάει η ανάπτυξη έχουμε και είναι και πολύ συγκεκριμένη.
      Είναι πολιτικές για τη βιώσιμη ανάπτυξη, που θα εγγυάται δουλειές και ευκαιρίες. Μια «πράσινη» ανάπτυξη που θα επενδύει παραγωγικά στην Ελλάδα, στις νέες τεχνολογίες του περιβάλλοντος, στο ανθρώπινο δυναμικό της, με επένδυση στην παιδεία και την καινοτομία και στον ίδιο τον πολιτισμό μας. Πολιτικές που θα διασφαλίζουν την κοινωνική συνοχή, κοινωνική πολιτική που δεν εξαντλείται σε επιδοματικές παροχές, που δεν είναι αποτελεσματικές, αλλά που διαπνέει οριζόντια όλες τις άλλες πολιτικές για την παιδεία, την υγεία, την εργασία, την κοινωνική ασφάλιση, τις μεταφορές. Πολιτικές στήριξης της αγοραστικής δύναμης της κάθε οικογένειας και αναδιανομής πόρων και ευκαιριών. Πολιτικές για διαφάνεια και λογοδοσία στη λειτουργία του ίδιου του κράτους, στο σεβασμό των χρημάτων του ελληνικού λαού, στη λειτουργία της τοπικής αυτοδιοίκησης, αλλά και των θεσμών που ελέγχουν και ρυθμίζουν την οικονομία.
      Γι’ αυτές τις αρχές και γι’ αυτό το πρόγραμμα, έχω μιλήσει. Αλλά θέλω να κλείσω με μια συγκεκριμένη πρόταση, που απαντά σε ένα μεγάλο κοινωνικό πρόβλημα, το πρόβλημα της υπερχρέωσης των νοικοκυριών. Οι αιτήσεις για κατασχέσεις, μόνο το 2007, όπως σας είπα, έχουν ξεπεράσει τις 120.000. Ελάτε, λοιπόν, εσείς που ζητάτε συναίνεση να συμφωνήσουμε τουλάχιστον σε πέντε συγκεκριμένα, όχι γενικά και αόριστα μέτρα.
      Πρώτον, καταργήστε άμεσα τις προϋποθέσεις που ακυρώνουν στην πράξη τη διάταξη που προβλέπει την απαγόρευση των πλειστηριασμών της πρώτης κατοικίας για οφειλές μέχρι 10.000 ευρώ. Με τις προϋποθέσεις που εσείς έχετε βάλει, αυτές οι προβλέψεις έχουν γίνει κενό γράμμα. Ξεκαθαρίστε ότι δεν θα γίνεται κανένας πλειστηριασμός, για τραπεζικές οφειλές κάτω από 20.000 ευρώ, όταν πρόκειται για ακίνητα που αποτελούν την κατοικία δανειοληπτών, για κανέναν λόγο. Αλλιώς, εξαπατάτε συνειδητά τους πολίτες, αφού οι ρυθμίσεις που υιοθετήσατε, εν γνώσει σας, παραμένουν ανεφάρμοστες.
      Δεύτερον, προωθήστε άμεσα για ψήφιση ρυθμίσεις που θα επιβάλλουν ότι, σε καμμία περίπτωση, δεν θα βγαίνει σε πλειστηριασμό ακίνητο, σε αξία χαμηλότερη από την αντικειμενική, όσες φορές και αν χρειαστεί να επαναληφθεί ο πλειστηριασμός. Ο δανειολήπτης πρέπει να γνωρίζει ότι θα πάρει από την τράπεζα, σε περίπτωση πλειστηριασμού, τη διαφορά της οφειλής του τουλάχιστον από την αντικειμενική αξία του ακινήτου του. Τολμήστε να χτυπήσετε τα κυκλώματα, διότι υπάρχουν πια κυκλώματα, που κερδοσκοπούν σε βάρος χιλιάδων δανειοληπτών.
      Τρίτον, να επεκτείνουμε τη ρύθμιση που ισχύει σήμερα μόνο για τους αγρότες και στους άλλους δανειολήπτες. Να αποφασίσουμε ότι η συνολική οφειλή δεν μπορεί να υπερβαίνει το διπλάσιο ενός δανείου και όχι το τριπλάσιο, όπως είναι σήμερα.
      Τέταρτον, να βάλουμε τέλος στην ασύμμετρη προσαρμογή των επιτοκίων των καταναλωτικών δανείων και των πιστωτικών καρτών, έτσι ώστε, όταν ανακοινώνεται μείωση επιτοκίων από την Ευρωπαϊκή Κεντρική Τράπεζα, να μειώνονται αντίστοιχα και αυτόματα τα επιτόκια δανεισμού.
      Τέλος, ας τολμήσουμε να κάνουμε ένα ακόμα βήμα: να προβλεφθούν διαδικασίες, ώστε οι δανειολήπτες που αντιμετωπίζουν δυσκολίες – και είναι πολλοί που αντιμετωπίζουν δυσκολίες σήμερα – στην αποπληρωμή των στεγαστικών και καταναλωτικών δανείων, να μπορούν να επιμηκύνουν τη διάρκεια αποπληρωμής, χωρίς επιπρόσθετη επιβάρυνση.
      Αυτές είναι οι προτάσεις μας, συγκεκριμένες προτάσεις, προτάσεις για τις οποίες εμείς θα παλέψουμε να γίνουν και πράξη.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      Αυτές οι πολιτικές, κυρίες και κύριοι συνάδελφοι, θα κερδίσουν στις επόμενες εκλογές την ψήφο εμπιστοσύνης του λαού, του λαού που σήμερα δοκιμάζεται σκληρά από πολιτικές της νεοσυντήρησης, που βλέπει τη φτώχεια να χτυπάει την πόρτα του και παλεύει για να μην περάσει το ξεπούλημα του δημόσιου πλούτου και να μην κατεδαφιστεί, βεβαίως, το ασφαλιστικό σύστημα. Να μπει τέλος στην ανισότητα και στην αδικία. Σε αυτούς τους αγώνες, είμαστε πάντα μπροστάρηδες.
      Σας ευχαριστώ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα οκτώ μαθητές και μαθήτριες και δυο συνοδοί καθηγητές από το 2ο Γυμνάσιο Βριλησσίων Αττικής. 
       Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει η Γενική Γραμματέας του Κομμουνιστικού Κόμματος Ελλάδος κ. Αλέκα Παπαρήγα. 
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κυρίες και κύριοι Βουλευτές, ακούγοντας κανείς τις ομιλίες του Πρωθυπουργού και του Αρχηγού της Αξιωματικής Αντιπολίτευσης, δηλαδή ακούγοντας τους εκπροσώπους των κομμάτων που πρωταγωνίστησαν από το 1974 και μετά στη διακυβέρνηση του τόπου -προχθές η Νέα Δημοκρατία, χθες το ΠΑ.ΣΟ.Κ., σήμερα ξανά η Νέα Δημοκρατία και μάλιστα στη δεύτερη τετραετία της- σκέπτεται το εξής πράγμα: Βεβαίως, η πολιτική της οικονομικής λιτότητας παντού, στους μισθούς, στις κοινωνικές παροχές, είναι φοβερή. Αδειάζει τσέπες, οδηγεί ανθρώπους όντως να ψάχνουν στα σκουπίδια, για να φάνε κάτι. 
      Όμως, θα πρέπει να πω ότι η οικονομική λιτότητα εδώ αποδείχθηκε από όσα ειπώθηκαν. Και δεν αναφέρομαι σε πρόσωπα, αλλά σε πολιτικές και απόψεις που συνοδεύουν αυτές τις πολιτικές. Στην ίδια μοίρα βάζω και τη συστηματική προσπάθεια εξαπόλυσης πολιτικής και πνευματικής λιτότητας, διότι από αυτό το Βήμα ακούσαμε «σημεία και τέρατα». Είναι προτιμότερο, το κάθε κόμμα, η Κυβέρνηση, η Αξιωματική Αντιπολίτευση ή όποιος άλλος να πουν «τα σύκα-σύκα και τη σκάφη-σκάφη». Ιδιωτικοποιούμε γι’ αυτόν το λόγο, πουλάμε για εκείνο το λόγο, με αυτό το στόχο. 
      Εδώ ειλικρινά ακούσαμε «σημεία και τέρατα». Θα έλεγα, δηλαδή, ότι τουλάχιστον εδώ μεταξύ μας δεν μπορούμε να συζητάμε με αυτόν τον τρόπο. Ακούσαμε, παραδείγματος χάριν, από τον Πρωθυπουργό ότι αντιδρούν στα μέτρα της Κυβέρνησης οι συντηρητικοί βολεμένοι. Ποιοι είναι οι συντηρητικοί βολεμένοι; Οι χαμηλόμισθοι και οι χαμηλοσυνταξιούχοι; Αυτοί που έχουν τα μικρομάγαζα; Οι φτωχοί αγρότες; Δηλαδή, είναι συντηρητικοί, γιατί; Γιατί δεν δέχονται αντιλαϊκά μέτρα; 
      Ας αντιστρέψουμε τον όρο «βολεμένοι», γιατί έχει αντιστραφεί από τότε που γεννήθηκε ο καπιταλισμός τι είναι προοδευτικό, τι είναι επαναστατικό και τι δεν είναι, τι είναι συντηρητικό. Από τότε που έγινε ο καπιταλισμός ανακάλυψε ότι το συντηρητικό υπήρχε πριν από αυτόν. Μετά από αυτόν δεν υπάρχει τίποτα συντηρητικό, όλα είναι προοδευτικά. Εν πάση περιπτώσει, αλλά και βολεμένοι; Και μιλώ ανεξαρτήτως της μορφής αντίδρασης που δείχνει ο καθένας. 
      Χθες υπήρχε μια απεργία βασικών κλάδων και ομοσπονδιών που ήταν σε τόπους δουλειάς και επιχειρήσεις, όπου είχες να αντιμετωπίσεις τον εργοδότη. Μέχρι τις 09.00΄ ή τις 10.00΄ οι εργαζόμενοι κάθονταν έξω από τα μαγαζιά. Μόλις έφευγε η περιφρούρηση –γιατί εκεί κρίνεται η απεργία, δεν κρίνεται στην τηλεόραση και στα τραπέζια, αλλά εκεί στην περιφρούρηση συν ό,τι προηγούμενη δουλειά γίνεται- έμπαιναν μέσα γιατί φοβόντουσαν. Σου έλεγαν «μη φύγεις, μην πας στην συγκέντρωση, κάτσε απέξω». Από τις 05.00΄ και τις 06.00΄ οι εργατοϋπάλληλοι που περιφρουρούσαν την απεργία ήταν έξω από τα μαγαζιά, γιατί τους βάζουν από τις 06.00΄ στα μαγαζιά που πρόκειται να ανοίξουν στις 09.00΄. Αυτοί είναι οι συντηρητικοί βολεμένοι; Αυτοί που απήργησαν χθες ή που φοβούνται να απεργήσουν, για να μη χάσουν το μεροκάματο και τη δουλειά; 
      Ακούσαμε από τον κ. Παπανδρέου, ότι η πολιτική της Κυβέρνησης, δηλαδή η πολιτική του καπιταλισμού, τι είναι; Μια πολιτική για την παρέα. Αυτή είναι η κριτική που έκανε στην Κυβέρνηση. Δεν έκανε κριτική στη στρατηγική της Κυβέρνησης, αλλά ό,τι κάνει η Κυβέρνηση είναι για μια παρέα, τον κ. Βγενόπουλο, τον έναν ή τον άλλον. Έχουμε, δηλαδή, τον καπιταλισμό της παρέας! 
      Ε, λοιπόν, δεν είναι ο καπιταλισμός της παρέας. Εγώ δεν πρόκειται να βρίσω καθόλου τον κ. Βγενόπουλο ούτε τον κ. Λάτση ούτε κανέναν. Και εννοώ ότι δεν πρόκειται να τον βρίσω προσωπικά. Και πάρτε το όπως θέλετε. Μπορεί να το πάρετε και ως φόβο! Όχι. Απλώς δεν θέλω να αποβλακωθεί ο λαός. Καπιταλιστής είναι, σύγχρονος, πολύ μοντέρνος. Αυτός είναι ο Βγενόπουλος και όλοι οι άλλοι. Και μάλιστα και κάποιοι πιο ηλικιωμένοι επιχειρηματίες έχουν και αυτοί εκσυγχρονιστεί. Και αν δεν μπορούν να εκσυγχρονιστούν, παίρνουν διευθυντάδες και τους εκσυγχρονίζουν, κάνουν και σεμινάρια! 
      Απαράδεκτος ο Βγενόπουλος. Μάλιστα, εδώ είναι κι ένα θέμα. Βλέπετε την αντίφαση: Υπερμοντέρνος αλλά κάνει μηνύσεις γιατί τον έθιξε κάποιος προσωπικά. Τουλάχιστον, ειλικρινά, και εγώ και οι Βουλευτές του Κ.Κ.Ε. ποτέ δεν μιλάμε προσωπικά, για τα πρόσωπα. Ούτε τους ξέρουμε προσωπικά. Δεν είναι απατεώνες. Είναι καπιταλιστές. 
      Και αν το τονίζω αυτό, είναι για το εξής. Να, έτσι εξηγείται πώς από τον Ζοσπέν πάμε στον Σαρκοζί και πώς από τον Πρόντι και τον Νταλέμα πάμε στον Μπερλουσκόνι.  Τέτοια λέγανε κι εκείνοι. Κορόιδευαν τον Μπερλουσκόνι και βγήκε ο Νταλέμα, ο Πρόντι κ.λπ.. Μετά έρχεται ξανά ο Μπερλουσκόνι ο πολυκοροϊδεμένος. Και τι δεν έχει ειπωθεί για τον Μπερλουσκόνι. Και λοιπόν; Ανέβηκε η συνείδηση των λαϊκών μαζών; Την βρώμικη δουλειά δεν την έκανε ο Πρόντι; Επί πρωθυπουργίας ποιου ανέβηκαν τα όρια συνταξιοδότησης και δυστυχώς και με δημοψήφισμα των εργαζομένων; Έτσι θέλει ο κύριος Πρωθυπουργός τους εργαζόμενους, να ζητάνε δημοψήφισμα για να ψηφίσουν τα αντιλαϊκά μέτρα. Αλλιώς είναι συντηρητικοί, βολεμένοι! 
      Ισπανία: Θαπατέρο. Μεγάλος επαναστάτης. Έβαλε, λέει, οχτώ γυναίκες στην κυβέρνηση των δεκαπέντε, μάλιστα και μια έγκυο. Δηλαδή η κυρία που είναι έγκυος θα ακολουθήσει άλλη πολιτική απέναντι στο ΝΑΤΟ;
      Μα, όταν συζητάμε τέτοια πράγματα στη Βουλή, γιατί δεν λέμε τα  πράγματα με το όνομά τους; Ε, μετά τι να κάνει και ο απλός άνθρωπος; Μπερδεύεται.
      ΑΡΙΣΤΟΤΕΛΗΣ ΠΑΥΛΙΔΗΣ: Τα ψηφίζει όμως.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος της Ελλάδας): Εκεί ποντάρετε, στην πνευματική πενία,  πέρα από την οικονομική.
      Και με την ευκαιρία. Υπάρχουν αυτοί που ανοίγουν τα σκουπίδια αλλά δεν θα συμφωνήσουμε καθόλου ότι το όριο φτώχιας είναι 5.000 για το άτομο και 11.000 το χρόνο για την οικογένεια. Το επίσημο όριο της φτώχιας  είναι πολύ πιο πάνω. Ένα ζευγάρι με δυο παιδιά που τα πάνε και στο φροντιστήριο ούτε με 2.000 ευρώ το μήνα  μπορούν να ζήσουν. Δεν τους φτάνουν. 
      Δεν υποτιμώ το γεγονός ότι άλλοι ψάχνουν στα σκουπίδια. Αλλά, για να ρωτήσουμε: Πόσες οικογένειες…
      Γελάτε, αλλά, με συγχωρείτε, δεν τους  καταλαβαίνετε.  Δεν μπορείτε να καταλάβετε αυτόν που έχει 10 ευρώ στην τράπεζα, δεν έχει ούτε στο κομοδίνο ούτε και στο πορτοφόλι του περίσσευμα. Αυτά δεν μπορείτε να τα καταλάβετε. Δεν μπορείτε να καταλάβετε αυτόν που έχει κόψει να πηγαίνει στις ονομαστικές εορτές, γιατί δεν έχει να κάνει δώρο, κόβει να πηγαίνει στους γάμους, γιατί δεν έχει να κάνει δώρο, κόβει την ταβέρνα γιατί δεν έχει να πληρώσει! Μη βλέπουμε μόνο αυτούς που ψάχνουν στα σκουπίδια. Είναι πολλοί περισσότεροι αυτοί που υποφέρουν. Διαβάθμιση υπάρχει. Δεν λέω ότι είναι το ίδιο. Αλλά με αυτό τον τρόπο βλέπουμε την ακραία φτώχια, κάνουμε κι ένα ταμείο αλληλεγγύης και αρχίζουμε να κάνουμε και μαραθώνιους αγάπης και προσφοράς και βολευτήκαμε. Αυτός είναι ο υγιής καπιταλισμός!
      Θα κάνουμε και τον «ΚΑΠΟΔΙΣΤΡΙΑ», να περάσουμε στην Τοπική Αυτοδιοίκηση και τον τομέα της υγείας –τάχα αποκέντρωση, κοντά στο λαό- για να καλύψουμε τη μείωση της κρατικής επιχορήγησης για να ανοίξουμε το δρόμο στους επιχειρηματίες -γιατί όλα εκεί θα μπαίνουν μαζί- και να ανεβάσουμε και τον εθελοντισμό και την ατομική προσφορά. Ό,τι δεν δίνει το κράτος, να είναι ατομική προσφορά.  Αυτή η πολιτική από εμάς απορρίπτεται. Και από αυτή την άποψη θα το πω καθαρά: Ή με το κεφάλαιο ή με το λαό. Δεν υπάρχει μέσος δρόμος, μην κοροϊδευόμαστε. Να πούμε τα πράγματα με το όνομά τους. 
      Ανακαλύψαμε τώρα τους τρίτους δρόμους και τις κρατικές ρυθμίσεις. Τώρα έγιναν τα καρτέλ! Δεν πάω τώρα να κάνω ανάλυση του καπιταλισμού. Υπάρχει η γνωστή Συνθήκη του Μάαστριχτ με τις τέσσερις «ελευθερίες». Προβλέπει ή δεν προβλέπει, υποχρεώνει σε ιδιωτικοποίηση των κρατικών καπιταλιστικών επιχειρήσεων; Υποχρεώνει.
      Η Κυβέρνηση του ΠΑ.ΣΟ.Κ. προσπάθησε να επιβραδύνει το κλείσιμο της Ολυμπιακής, της έδωσε «κάτω από το τραπέζι» και την πήγαν στο δικαστήριο. 
      Τώρα κοροϊδευόμαστε και λέμε για τις ιδιωτικοποιήσεις ότι θα ψάξουμε να δούμε αν είναι Άραβας, Αιγύπτιος ή δεν ξέρω ποιος; Όταν και ο απλός άνθρωπος πουλάει το σπίτι του, θα πάει να το δώσει εκεί που νομίζει και μπορεί να πέσει κι έξω. Θα μου πεις: Δεν πουλάς το σπίτι σου. Πουλάς μια κρατική επιχείρηση.
      Για να ρωτήσω κάτι: Όταν ο Ο.Τ.Ε. αγοράζει τον αρμενικό Ο.Τ.Ε., τον γιουγκοσλάβικο Ο.Τ.Ε., όταν οι Έλληνες επιχειρηματίες πάνε και εξαγοράζουν επιχειρήσεις στη Βουλγαρία και στη Ρουμανία, τι είναι; Είναι αφελληνισμός, λέει. Για τους άλλους, τι είναι; Να το πούμε, λοιπόν, καθαρά: «Αυτός είναι ο καπιταλισμός. Αυτόν στηρίζουμε και κοιτάμε να μπαλώσουμε κάποιες τρύπες». 
      Δηλαδή, αυτή την περίοδο, τι κρίθηκε; Η Νέα Δημοκρατία έκανε την πρώτη αρχή των ιδιωτικοποιήσεων των κρατικών επιχειρήσεων, που κάποτε τις είχε κρατικοποιήσει, αγοράζοντας και ωφελώντας, βέβαια, αυτούς που τις έκαναν προβληματικές. Το ίδιο έκανε και το ΠΑ.ΣΟ.Κ. και άρχισε τις ιδιωτικοποιήσεις. Στην πρώτη φάση η ιδιωτικοποίηση είχε Έλληνες επιχειρηματίες, οι οποίοι έπρεπε να μπουν μέσα σε κρατικές επιχειρήσεις για να μπορούν μετά να μπουν και σε άλλους ομίλους. Δεν είχε πολυεθνικούς ομίλους. Στην πορεία θα έρθει και η «DEUTSCHE TELEKOM». 
      Γι’ αυτό λέω: Ή με το κεφάλαιο ή με το λαό. Ή θα είσαι με τον καπιταλισμό ή με τον σοσιαλισμό όπως το νομίζει ο καθένας και όπως το καταλαβαίνει. Δεν γίνεται διαφορετικά. Δηλαδή, κοροϊδευόμαστε μέσα σε αυτήν την Αίθουσα;
      Γιατί ο Ο.Τ.Ε. αγόρασε τον αρμενικό Ο.Τ.Ε.; Να είμαστε συνεπείς με αυτό που λέμε. Όταν κάποιος αγοράζει ελληνικά μερίδια, λέμε ότι είναι αφελληνισμός. Κατ’ αρχήν, αυτή η λέξη δεν ισχύει πια. Εδώ πέρα καταλαβαίνω τον απλό άνθρωπο που δεν μπορεί να καταλάβει τίποτα. Το μόνο που μπορεί να καταλάβει είναι ότι υπάρχουν κάποιοι κλέφτες που τον οδηγούν στη φτώχεια. Όχι, υπάρχει νόμιμη κλοπή, η εκμετάλλευση, η ιδιοκτησία των μέσων παραγωγής, ο καπιταλισμός κ.λπ.. Θέλετε να βγάλουμε τον καπιταλισμό από τη μέση; Η εκμετάλλευση υπάρχει. Δεν τον βγάζουμε εμείς. Υπάρχουν τα μονοπώλια. 
      Λέει ότι έγιναν τα καρτέλ επί ΠΑ.ΣΟ.Κ.. Πώς έγιναν τα καρτέλ του γάλακτος; Δεν έγιναν επί ΠΑ.ΣΟ.Κ.. Προϋπήρχαν. Πώς όμως ενισχύθηκαν κάποιοι και έγινε καρτέλ; Αγοράζοντας τη «ΡΟΔΟΠΗ», το «ΑΓΝΟ» και τον «ΟΛΥΜΠΟ». Με υπουργική απόφαση ο Λάτσης μπήκε στην «ΕΛΠΕ» και γίνεται το καρτέλ στον τομέα του πετρελαίου. Και τι περιμένει το ΠΑ.ΣΟ.Κ.; Η Νέα Δημοκρατία να χτυπήσει τα καρτέλ; Είναι δυνατόν; Αυτό δεν γίνεται. Ούτε θέλει ούτε μπορεί να το κάνει. 
      Γίνεται εδώ επίκληση των διεθνών προβλημάτων. Τώρα, μάλιστα, αυξήθηκε η τιμή του πετρελαίου. Έχει ή δεν έχει σχέση με το ποιοι κατέχουν τα πετρέλαια, ποιοι είναι οι ιδιοκτήτες και με την κερδοφορία; Έχει. 
      Επίσης, το επισιτιστικό πρόβλημα. Τριάντα έξι χώρες είναι στη λίστα. Πεθαίνουν. Ακούμε τώρα ότι άλλαξαν τώρα καταναλωτικές συνήθειες. Δηλαδή, όταν τρώω πολύ κρέας, ακριβαίνει το στάρι; Και όταν τρώω λιγότερο κρέας, τι γίνεται; Αυτή είναι η αιτία; Είναι σοβαρά πράγματα αυτά; Με συγχωρείτε. Εγώ, ούτε οικονομολόγος είμαι ούτε τίποτα. Στοιχειώδη πράγματα. Φυσικά, το Κόμμα μου έχει τη συλλογική σκέψη και επεξεργασία, αλλά δεν χρειάζεται να έχεις τελειώσει οικονομικά πανεπιστήμια για να καταλάβεις ότι δεν είναι έτσι.
      (Στο σημείο αυτό την Προεδρική Έδρα  καταλαμβάνει ο Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Εδώ όμως, το μεγάλο πρόβλημα το οποίο θέτουμε σ’ αυτό το Βήμα, είναι ένα θέμα που θα δημιουργήσει πρόβλημα και στην Ελλάδα. Ένα μεγάλο πρόβλημα, πέρα από την ύπαρξη μονοπωλίων, καπιταλιστικής εκμετάλλευσης κ.λπ.,  χωρών οι οποίες έχουν σχέσεις πολύ βαθιά σαν ισοτιμίες και εξάρτηση από τις ισχυρές καπιταλιστικές χώρες, είναι ότι τα τελευταία χρόνια αποφασίστηκε τα τρόφιμα να χρησιμοποιηθούν για καύσιμα, τα λεγόμενα βιοκαύσιμα. Αν θυμάμαι καλά, ο Φιντέλ Κάστρο πέρυσι, με αφορμή τις ιστορίες που έκανε ο άλλος γνωστός επαναστάτης και ριζοσπάστης Πρόεδρος της Βραζιλίας και τις συμφωνίες που έκανε με τις Ηνωμένες Πολιτείες, είπε το εξής: Αν τελικά υποκασταστήσουμε την παραγωγή τροφίμων με βιοκαύσιμα, ισοδυναμεί με σύγχρονη γενοκτονία. 	Στην Ελλάδα, αν δεν κάνω λάθος κι αν θυμάμαι καλά, πεντακόσιες χιλιάδες στρέμματα βαμβάκι, στάρι κ.λπ. θα γίνουν βιοκαύσιμα. Και μεγαλώνει η διατροφική εξάρτηση. Θα μου πεις, η Ελλάδα έχει και ενεργειακή εξάρτηση. Μάλιστα, έχει. Έχει, λόγω του Π.Ο.Ε., λόγω της Κοινής Αγροτικής Πολιτικής κ.λπ.. Θα μεγαλώσει και από την παραγωγή βιοκαυσίμων. Δηλαδή είναι μικρότερο πρόβλημα η διατροφική εξάρτηση; Ανακαλύφθηκε ότι η αγροτική οικονομία ρυπαίνει. Ενώ τα βιοκαύσιμα; Πάλι τα ίδια προϊόντα θα παράγονται. Αντί να πηγαίνουν για διατροφή, θα μετατρέπονται σε ενέργεια. Ρυπαίνει η αγροτική οικονομία. Χίλιες φορές, θα έχουμε αγροτική οικονομία και θα πάρουμε μέτρα. Γιατί έγιναν τα φυτοφάρμακα; Ξέρετε ότι είναι εγγενής ιστορία του συστήματος, είναι ο μικρός κλήρος. Πώς θα εντατικοποιήσει ο μικρός κλήρος; Και από εδώ βγαίνουν οι δυο δρόμοι ανάπτυξης, που δεν είναι ο υγιής και ο ασθενής καπιταλισμός. Ή αυτό που λέει ο ΣΥ.ΡΙΖ.Α., να βρούμε ένα κράτος, η προοδευτική κρατική ρύθμιση. Ή θα κάνει τέτοια ρύθμιση πάλι ή δεν γίνεται διαφορετικά. Είναι άλλο πράγμα, κάτω από την πάλη να αποσπάς ορισμένες κατακτήσεις. 
      Και με την ευκαιρία, είπε ο Πρωθυπουργός για το δεύτερο πυλώνα κ.λπ. και για τις θέσεις εργασίας. Τριάντα πέντε χιλιάδες θέσεις χάθηκαν τα τελευταία χρόνια από τον αγροτικό τομέα και λόγω της συγκέντρωσης της παραγωγής σε λίγα χέρια και λόγω της εκτόπισης. Η μεγαλύτερη μείωση είναι από εκεί και όχι λόγω εκμηχάνισης, όπως μειώνεται η ζωντανή ανθρώπινη εργασία. Χάθηκαν και επτά χιλιάδες θέσεις από τη μεταποίηση. 
      Και πάμε στο δεύτερο πυλώνα. Ποιος είναι αυτός ο δεύτερος πυλώνας; Είναι συνέδρια, ημερίδες. Τέτοια έχει μπόλικα ο δεύτερος πυλώνας. Από συμπόσια και ημερίδες έχει γεμίσει η Ελλάδα. Όπου πας, και στο τελευταίο χωριό, έχει ημερίδα και συμπόσιο και πάνε όλοι συν γυναιξί και τέκνοις. Αλλά δεν είναι αυτό. Τι είναι; Η ανάπτυξη ορισμένων εργασιών που έχουν σχέση και με την αγροτική οικονομία. Δηλαδή, οι εκατόν τριάντα γυναικείοι συνεταιρισμοί που υπάρχουν, οι οποίοι κάνουν τα τοματάκια, τους πελτέδες, τα αχλαδάκια, τα γλυκά, τα κερασάκια κ.λπ.. Μα, είναι δυνατόν το εισόδημα της οικογένειας να εξαρτάται από τον καπνό; Και τώρα δε, είναι η αντικαπνιστική εκστρατεία που «μάρανε» την Ευρώπη. 
      Η απώλεια του εισοδήματος του μικρομεσαίου αγρότη μπορεί να αντικατασταθεί από το γυναικείο αγροτικό συνεταιρισμό, που πουλάει τοματάκια στους σταθμούς, εκεί που σταματάνε τα πούλμαν κ.λπ.; Ξέρετε τι μου έλεγαν κάποιοι από αυτούς που ζουν άμεσα από αυτό; Πολλές γυναίκες πήγαν ευχαρίστως και συμμετείχαν στους αγροτικούς συνεταιρισμούς, ήταν και ένας τρόπος κοινωνικοποίησης, ήταν ένας τρόπος να έχουν τη δουλειά τους, γιατί παραμένει στην ύπαιθρο η γυναίκα σε μία δευτερεύουσα θέση. Και έτσι, πήγαν πολλές γυναίκες. Ήταν ένας τρόπος της γυναικοπαρέας, με την καλή έννοια το λέω, δεν το λέω ειρωνικά. Αλλά δεν ζει αγροτική οικογένεια από αυτά. Και πάλι ο δεύτερος πυλώνας, τα χρήματα που πάνε; Δεν έχω τώρα πρόχειρα τα στοιχεία. Πάνε πάλι σε επιχειρηματίες. Πάνε και στις τριάντα-σαράντα γυναίκες που κάνουν τον συνεταιρισμό, πάνε και στους επιχειρηματίες, πάνε και σε ξενοδόχους, πάνε και σε άλλα. Ο αγροτοτουρισμός.
      Εγώ να το δεχθώ: Ψάχνετε, και το ΠΑ.ΣΟ.Κ. και η Νέα Δημοκρατία, τώρα κάποιες εναλλακτικές λύσεις για να αμβλύνετε κάπως τις οξείες γωνίες, όχι να επιλύσετε προβλήματα ή να ικανοποιήσετε τις σύγχρονες ανάγκες ή να μακρύνετε μέσα στο χρόνο τις ακόμα πιο αρνητικές συνέπειες. Όλη η πολιτική αυτή είναι. Παρακολουθούμε διεθνώς πώς αντιμετωπίζεται το επισιτιστικό πρόβλημα με τα βιοκαύσιμα, πώς αντιμετωπίζεται το ενεργειακό κ.λπ.. Και λένε για τη φτώχεια του κόσμου. Πουθενά δεν ακούμε ότι θα αυξηθούν οι μισθοί και τα μεροκάματα. Αυτό πουθενά! Προγράμματα βοήθειας, ελεημοσύνες, εκστρατεία, θα παίρνουμε τα ληγμένα τρόφιμα από τις ανεπτυγμένες καπιταλιστικές χώρες και θα τους τα πηγαίνουμε εκεί. Σου λέει: «Πού θα καταλάβουν αυτοί στην Αφρική τι τρώνε ή στη Σενεγάλη, σε αυτές τις χώρες, ακόμα και στο Μεξικό;». Έτσι μπορεί να σκέφτονται. «Πού θα καταλάβουν οι πάμφτωχοι Μεξικάνοι;».
    	Αλλά αυτό που λέμε πολιτική μισθών και εδώ, Ταμείο Αλληλεγγύης, όχι μισθούς, αυξήσεις μισθών. Εμείς εκεί επικεντρώνουμε την προσοχή μας. Βεβαίως, έχουμε μια διαφορετική πρόταση που προϋποθέτει αλλαγή εξουσίας, που προϋποθέτει κοινωνικοποίηση, συνεταιριστικοποίηση, να μη μείνει καμμία ιδιοκτησία στους καπιταλιστές. Αλλά στις σημερινές συνθήκες δεν μπορούμε να προσφέρουμε λύσεις που να έχουν «και το σκύλο χορτάτο και την πίτα γερή». Επομένως, λέμε αύξηση μισθών και 1.400 ευρώ μικτός μισθός το μήνα, δεν είναι και κανένα επαναστατικό αίτημα. 
    Δωρεάν υγεία και παιδεία. Εμείς έχουμε καθαρή θέση και για τη Δ.Ε.Η. και για τον Ο.Τ.Ε. κ.λπ. Αντί να τσακωνόμαστε για τα τόσα μερίδια που παίρνει «ο κύριος MARFIN» ή «ο κύριος Παναθηναϊκός» –πείτε τον όπως θέλετε- να πουν τα κόμματα της Αντιπολίτευσης ότι ξεσηκώνονται με αυτό το θέμα. Επιστροφή στο δημόσιο. Ναι, κόντρα στην πολιτική της Ευρωπαϊκής Ένωσης και χωρίς απελευθερωμένη αγορά. Δεν έχει κανένα νόημα η επιστροφή στο δημόσιο. Εάν επιστραφεί στο δημόσιο, πάλι οι εργαζόμενοι θα την πληρώσουν. Μάλιστα, μερικοί θαύμασαν ότι γυρνάμε στον Κεϋνσιανισμό και στην κρατικοποίηση. Αγόρασαν οι Εγγλέζοι την τράπεζα που παρέπαιε. Ο λαός πάλι θα την πληρώσει, οι εργαζόμενοι. 
    Με αυτή την έννοια και εμείς, όταν λέμε επιστροφή χωρίς να υπάρχουν όμως οι ιδιωτικές εταιρείες, όχι ότι είναι λύση, όχι ότι είναι αυτό σοσιαλισμός. Αλλά εν πάση περιπτώσει ή είμαστε αντίθετοι ή δεν είμαστε ή καθόμαστε στον πάγκο και διαλέγουμε ποιος είναι ο αγοραστής. Αν είναι ωραίος, αν είναι παναθηναϊκός, αν είναι ολυμπιακός ή δεν ξέρω με τι άλλα κριτήρια. 
    Ξέρω πολύ καλά ότι θα ακούσουμε την κριτική: εξισώνετε τα δύο κόμματα και επομένως υπηρετείτε τη Νέα Δημοκρατία. Μα δεν μπορούμε να κάνουμε διαφορετικά διότι όταν προτείνεις μια εναλλακτική λύση, αν πραγματικά είχες ένα μικρό κόμμα που άνοιγε ένα δρόμο για να βοηθήσει το λαό, είναι τόσο οξυμένα τα προβλήματα που, γιατί να μην συμπράξεις μαζί του. Δηλαδή μειώσατε και τα δύο κόμματα, ως κυβερνήσεις, τους συντελεστές φορολόγησης κερδών για τις μεγάλες επιχειρήσεις, από 45% - 35% και από 35% - 25%. Το ΠΑ.ΣΟ.Κ. το πήρε στο 45% και το πήγε στο 35%. Μετά το πήγε στο 25%. Λέει ο κ. Παπανδρέου: θα φορολογούμε αυτούς που δεν κάνουν επενδύσεις. Υπάρχει επιχειρηματίας που δεν κάνει επενδύσεις; Τι κάνει; Στο υπόγειο του σπιτιού του κρατάει τα κεφάλαια; Λέει: δεν κάνει παραγωγικές. Μα και στο χρηματιστήριο, στη χρηματαγορά όταν παίζει, παίζει για να συγκεντρώσει κέρδη και να τα επενδύσει στην παραγωγή ή σε άλλους τομείς στην υγεία, στον πολιτισμό που τώρα είναι της μόδας οι επενδύσεις ή στον αθλητισμό, για να αγοράσει ποδοσφαιριστές. Και αυτό πάλι στην κερδοφορία τους βοηθάει.
    Οι Συμπράξεις Δημόσιου και Ιδιωτικού Τομέα, δεν έγιναν επί ΠΑ.ΣΟ.Κ. και συνεχίζει η Νέα Δημοκρατία; Παντού. Και μάλιστα οι ιδιώτες δεν ενδιαφέρονται να αγοράσουν. Θέλουν να εκμεταλλευθούν για τριάντα ή σαράντα χρόνια ένα τομέα, το αεροδρόμιο, το λιμάνι. Δεν αγοράζει 100% κανένας. Στα τριάντα, σαράντα χρόνια παίρνουν τα χρήματά τους. Πάρτε σαν παράδειγμα την Αττική οδό. Μόνο από τα διόδια τον πρώτο χρόνο έβγαλε ο επιχειρηματίας ό,τι έδωσε και έχει και τα υπόλοιπα μπροστά του για την κερδοφορία του. Η απελευθέρωση των αγορών τηλεπικοινωνίες, ενέργεια, χρηματοπιστωτικά δεν γίνονται επισήμως από το 1992 και μετά; 
    Εντάξει, το ένα κόμμα εγκαλεί το άλλο ότι δεν είναι ο καλύτερος διαχειριστής αυτής της πολιτικής, ο πιο τίμιος κ.λπ.. Να το ξεκαθαρίσω. Εμείς δεν βάζουμε το θέμα: τιμιότητα ή ατιμία. Είμαστε αντίθετοι και με τη σημερινή Κυβέρνηση και με την προηγούμενη, εξ αιτίας της στρατηγικής, εξ αιτίας του χαρακτήρα της πολιτικής και των συγκεκριμένων συνεπειών που είχε.
    Θέλω να πω κι ένα άλλο. Επειδή πάλι ακούσαμε για τους αφελληνισμούς και για τους ξένους κ.λπ. , λέω ότι δεν υπάρχει Έλληνας επιχειρηματίας που δεν είναι αγκαζέ μ’ έναν ξένο. Εδώ πέρα έχουν εκχωρηθεί κυριαρχικά δικαιώματα της Ελλάδας, σύνορα, ουσιαστικά στην Ευρωπαϊκή Ένωση και στο ΝΑΤΟ.
    Αυτή η Ευρωσυνθήκη είναι χάλια πάνω στο ζήτημα των κοινωνικών δικαιωμάτων, αλλά στην πραγματικότητα ενσωματώνει όλα τα προηγούμενα. Ιδιαίτερα στον τομέα αυτόν, στον τομέα των πολέμων, των στρατιωτικών δυνάμεων, της μιλιταριστικοποίησης και μόνο γι’ αυτό έπρεπε να γίνει δημοψήφισμα. 
    Μην πείτε, ο λαός ψηφίζει Νέα Δημοκρατία ή ΠΑ.ΣΟ.Κ. ή δεν ξέρω ποιο κόμμα ψηφίζει. Όχι, πρέπει να ξέρει τι λέει και να πάρει θέση. Πού πάνε τα πράγματα φαίνεται απ’ αυτό που θα γίνει τη Δευτέρα στην Ειδική Συνεδρίαση που θα κάνει η Κομισιόν. Το λέει εξέταση-ακρόαση. 
    Θα ακροασθεί η Κομισιόν για να εξετάσει το ζήτημα, αν χρειάζεται να παρθούν ειδικά μέτρα στην περίπτωση όπου εγκλήματα γενοκτονίας ή άλλα εγκλήματα πολέμου, που έχουν γίνει από ολοκληρωτικά καθεστώτα, δεν έχουν σαφή καταδίκη. Μάλιστα, σκέπτονται να κάνουν κι ένα πλαίσιο. Ζητάνε δηλώσεις μετανοίας. 
      Να πηγαίνουν σε όλες τις χώρες και να λένε: Γενοκτονία Αρμενίων, καταδίκασέ την εσύ. Καταδίκασε τη μητέρα σου, τον πατέρα σου και εκατό χρόνια πριν αυτούς που ήταν. Στο κάτω-κάτω ο σημερινός δεν έχει καμμία ευθύνη για τους Πόντιους ή για άλλους. Θα πάνε δηλαδή στη Γερμανία και θα πουν να καταδικάσει τη γενοκτονία των Εβραίων; Βεβαίως, πρέπει να καταδικαστεί. Θα πάνε κόμματα, ομάδες, πολιτιστικοί σύλλογοι; 
      Θα τοποθετηθεί ο καθένας και μάλιστα θα συμπεριλάβουν και το εξής ζήτημα. Υπάρχει θέμα, γιατί, λέει, κάποιοι διστάζουν λόγω ταξικής άποψης και πολιτικών πεποιθήσεων. Εγώ προβλέπω να έρθει στην Ελλάδα κάποιο χαρτί που να μας λέει ότι πρέπει να συμφωνήσουμε για να δικαιώσουμε τους απογόνους του Τσάρου Νικολάου. Πρέπει να πάρουμε θέση για την Οκτωβριανή Επανάσταση, για τη Γαλλική Επανάσταση κ.λπ.. Εκεί θα πάει, μην μας φαίνεται περίεργο. 
      Αυτό δείχνει τι μέτρα έρχονται τα επόμενα χρόνια. Δείχνει ένα πράγμα, για να χρησιμοποιήσω και εγώ αυτόν τον όρο. Αν το λαϊκό κίνημα δεν μετατραπεί σε τρομοκράτη –δεν μου αρέσει ο όρος αυτός, αλλά θέλω να παίξω με τις λέξεις τρομοκράτης, τρομοκρατία- όχι απλώς δεν θα κατακτήσει κάτι σήμερα, αλλά θα πάει και πίσω. Το κίνημα δεν είναι απλώς ότι κάνω βόλτα Κάνιγγος-Βουλή, όχι ότι αυτά είναι άσχημα, αλλά όταν λέμε «κίνημα» θα έχει και καταλήψεις, θα έχει και συνελεύσεις, θα έχει και ημερίδες και συμπόσια. Θα υπάρχει πολυμορφία. 
      Αν δεν ενιαιοποιηθεί το κίνημα γύρω από μια γενική γραμμή αντίθεσης και γενική γραμμή εναλλακτικής λύσης, δεν θα έχει αποτελέσματα. Τον έναν κλάδο θα τον ξεζουμίζουν εκεί, τον άλλον θα τον χτυπούν αλλού, στον άλλον θα πετάνε ένα ξεροκόμματο. Τώρα με τον «ΚΑΠΟΔΙΣΤΡΙΑ» θα πηγαίνουμε και τοπικά, στο τάδε χωριό δώστε αυτά. Όλα αυτά θα συνεχισθούν. 
      Στους τρομοκράτες πρέπει να απαντήσεις ανάλογα, με κοινωνικοπολιτικούς όρους, με οργάνωση, με υψηλό εάν θέλετε, πνευματικό επίπεδο, γιατί πρέπει το κίνημα -τουλάχιστον οι εκπρόσωποι των εργαζομένων, αλλά και οι ίδιοι οι εργαζόμενοι- να ξέρει οικονομία, κοινωνιολογία, ψυχολογία, τα πάντα. Δεν μπορείς να έχεις αυτούς τους εργατοπατέρες. 
      Τι πρόταση να κάνουμε τώρα; Να καταργηθεί αυτή η Σύμβαση που υπογράφτηκε. Είπε ο κ. Παπανδρέου για τα δάνεια, να επιμηκυνθούν. Όχι, υπάρχουν αυξήσεις. Στο κάτω-κάτω αν θα κάνω προγραμματισμό να πάρω ένα δάνειο, μέσα στον καπιταλισμό που ζω, να ξέρω ότι μπορώ να το αποπληρώσω. 
      Έχω ένα δάνειο, για το οποίο μέχρι και τον περασμένο μήνα, έδωσα 480 ευρώ. Πήγα να πληρώσω σήμερα και έδωσα 497 ευρώ. Ξεκινήσαμε από 450 ευρώ. Αυτό έγινε σήμερα το πρωί και ψάχνω να δω τι είναι. Έχω κι ένα άλλο και σκέφτομαι πού θα πάει και αυτό. Έτσι είναι. 
      Υπάρχει φτώχεια. Δεν κλαίω για τον εαυτό μου. Δεν λέω ότι είμαι φτωχή, αλλά πάρα πολύς κόσμος είναι έτσι. Πηγαίνεις με 480 ευρώ στην τράπεζα και σου λέει 497 ευρώ! Τι είναι αυτά τα 497 ευρώ, επιτόκια; Δάνειο επισκευών είναι. Επισκευαστικό δάνειο παλιού σπιτιού. Δεν είναι για να πάρουμε κάτι άλλο. Καταλαβαίνετε τι γίνεται με τα στεγαστικά; 
      Και τι προτείνουμε δηλαδή; Επιμήκυνση στις τράπεζες; Γιατί, τον άλλο μήνα από πού θα τα έχει ο άλλος; Και ξαναλέω ότι έφερα ένα προσωπικό παράδειγμα. Μιλάμε για ανθρώπους με οικογένεια. Εγώ δεν έχω τις υποχρεώσεις που έχει ένας με τετραμελή οικογένεια. Τι θα κάνει εκείνος; 
      Επομένως για μας -για να ολοκληρώσω-, όλα αυτά που ακούσαμε εδώ, αυτά που είπε η Κυβέρνηση ήταν πολύ καλά για τους βιομήχανους, για τους εφοπλιστές, τους τραπεζίτες κ.λπ.. Ήταν ωραία. Έδωσε εγγυήσεις, έδειξε σοβαρότητα. Έδειξε. Δεν ξέρω τι θα κάνει απέναντί τους τελικά και πόσο θα είναι αποτελεσματική. Όμως δεν μας απασχολεί αυτό. Και επομένως, πιστεύουμε ότι  δεν υπάρχουν άλφα, βήτα ή γάμμα δρόμοι. Ένας δρόμος υπάρχει κι αυτός ο δρόμος πρέπει να είναι σε σύγκρουση με την απελευθέρωση της αγοράς, με τις ιδιωτικοποιήσεις κ.λπ., δηλαδή σε σύγκρουση με τα μονοπώλια. Δεν γίνεται διαφορετικά. 
      Εμείς τουλάχιστον δεν είμαστε ο μάγος Χουντίνι να προτείνουμε λύσεις για το λαό, χωρίς συνολική πολιτική ρήξη. Αυτό που μπορούμε να προτείνουμε είναι κίνημα μαχητικό, ό,τι μπορεί να αποσπάσει, ό,τι μπορεί να κερδίσει, χωρίς όμως να κοροϊδεύουμε ότι αυτός ο δρόμος του «ό,τι μπορώ να αποσπάσω» είναι η εναλλακτική λύση. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία  Παπαρήγα. 
      Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Κύριε Πρόεδρε, θα ήθελα διαδικαστικά κατ’ αρχήν να επαναφέρω μία πρόταση που είχε κάνει ο Φώτης Κουβέλης στο Προεδρείο, δηλαδή οι προ ημερησίας διατάξεως συζητήσεις να γίνονται απόγευμα και θα έλεγα να γίνονται βράδυ. 
      Διάβαζα σήμερα σε λίγες –ευτυχώς λίγες- εφημερίδες για τη μεγάλη σύγκρουση ΠΑ.ΣΟ.Κ. και Νέας Δημοκρατίας επί της οικονομικής πολιτικής. Όσον αφορά τις θέσεις και τις κεντρικές ιδέες εγώ δεν την είδα αυτή τη σύγκρουση. Δεν ξέρω τι θα ακούσουμε το βράδυ, αλλά ας δώσουμε την ευκαιρία και στον πολίτη, στον αγρότη, στο νέο ο οποίος είναι άνεργος, στον μικροεπιχειρηματία, ο οποίος δυναστεύεται από την τράπεζα, να έχει τη δική του άποψη. Να διαβάσει την άποψη των δημοσιογράφων, να ακούσει τους σχολιαστές το βράδυ -χρήσιμα είναι όλα αυτά, πάρα πολύ χρήσιμα- αλλά να έχει και τη δική του άποψη. Γι’ αυτό ως Κοινοβουλευτική Ομάδα του Συνασπισμού Ριζοσπαστικής Αριστεράς σας ζητάμε οι προ ημερησίας διατάξεως συζητήσεις να γίνονται σε βραδινές κι όχι πρωινές συνεδριάσεις, όπου ο κόσμος, αν μάλιστα η ανεργία είναι τόσο μικρή όσο λέει ο κύριος Πρωθυπουργός, σχεδόν όλος στην Ελλάδα δουλεύει. 
      Για να έρθουμε στο θέμα τώρα, πολλοί Βουλευτές του Συνασπισμού Ριζοσπαστικής Αριστεράς, ανάμεσά τους κι εγώ, λόγω της γενιάς που ανήκουμε αν μας ρωτήσετε «ποιο είναι το σύνθημα που σας σφραγίζει περισσότερο απ’ όλα τα άλλα;» θα λέγαμε «Ψωμί-Παιδεία-Ελευθερία», τα συνθήματα του Πολυτεχνείου, - όπου το «Ψωμί» στην πορεία ιδιαίτερα έπαιρνε ένα συμβολικό χαρακτήρα σε σχέση με αξιοπρεπή εισοδήματα, ασφάλιση κ.λπ.- Παιδεία ανοιχτή, ελευθερία ανοιχτή. Και όντως νιώθουμε συγκλονισμό κι όχι μόνο η δικιά μου γενιά, νομίζω ότι όλοι νιώθουμε συγκλονισμό γι’ αυτό που γίνεται στο σημερινό κόσμο, δηλαδή ότι στο σημερινό κόσμο πια βλέπουμε τη μία χώρα μετά την άλλη να διατρέχεται από μεγάλες κινητοποιήσεις απόγνωσης που ζητάνε ψωμί: Αίγυπτος, Ακτή Ελεφαντοστού, Καμερούν, Μαυριτανία, Μοζαμβίκη, Σενεγάλη, Υεμένη, Ινδία, Αϊτή, Μεξικό, Μπαγκλαντές, Βολιβία, Ουζμπεκιστάν. Όλες αυτές οι χώρες, όπου κάθε μέρα προστίθεται και μία καινούργια, διατρέχονται απ’ αυτές τις τεράστιες κινητοποιήσεις που ζητάνε ψωμί και ρύζι.
      Άκουσα για διεθνή κρίση, για διατροφικά πρότυπα κ.λπ.. Μα, εδώ είναι θέματα ζωής ή θανάτου για όλο και μεγαλύτερα κομμάτια του σημερινού κόσμου! Και προκαλεί φοβερή εντύπωση το ότι βλέπουμε δυστυχώς ότι στο σημερινό κόσμο του καπιταλισμού, καζίνο, ξαναζεί η Μαρία Αντουανέτα, που όταν ρωτούσε «γιατί στη Γαλλία έγινε επανάσταση;» και της λέγανε «γιατί ο κόσμος θέλει ψωμί» έλεγε «γιατί δεν τρώνε παντεσπάνι;».
      Διάβαζα τώρα σ’ ένα άρθρο –με αφορμή τις εκλογές στην Πενσυλβάνια- για την κτηνοτροφία της Πενσυλβάνια στις Ηνωμένες Πολιτείες της Αμερικής, ότι εκεί τα γουρούνια και τα βόδια τα ταΐζουν με μπανάνες, με σοκολάτες, με γιαούρτια, με σταφίδες, λόγω της αλλαγής ισορροπίας ανάμεσα στις τιμές των διαφόρων αγροτικών προϊόντων.
      Σ’ αυτόν τον ακραίο κόσμο ζούμε, τόσο ακραίο που αυτές τις μέρες γίνεται στην Ιορδανία πρώτη φορά απεργία των εργαζομένων στα γραφεία του Ο.Η.Ε. που ζητάνε 50% αύξηση, γιατί δεν μπορούν να ανταποκριθούν στις αυξήσεις των τιμών. 
      Ντίκενς, Κρόνιν, Γκόρκι, Περλ Μπακ, Αϊζενστάιν, ο οποίος μας έδειχνε πώς είναι οι καπιταλιστές. Δεν έλεγε ότι είναι πρόσωπα που είναι απλώς καπιταλιστές. Έδειχνε ποιο είναι το πρόσωπο του καπιταλιστή, το οποίο ήξερε τι έκανε. 
      Μέσα σ’ αυτόν τον κόσμο ζούμε σήμερα, με την έκρηξη του πετρελαίου, με την έκρηξη των τιμών των πρώτων υλών, με τη χρηματοπιστωτική κρίση, με την πτώση της δύναμης των Ηνωμένων Πολιτειών.
      Και εδώ ακούμε από την Κυβέρνηση ή από την Αξιωματική Αντιπολίτευση ότι υπάρχει διεθνής κρίση. Εντάξει, τη διεθνή κρίση ποιος τη δημιούργησε; Αντικειμενικοί παράγοντες έξω από τη θέληση και έξω από τις πολιτικές; Μπορεί κάποιοι παράγοντες να είναι αυτοί. Ο υπερπληθυσμός, που δεν είναι έξω από τις πολιτικές, η ανισορροπία αγοράς και ζήτησης, που και αυτά δεν είναι έξω από τις πολιτικές. Δεν έπεσε, όμως, ένας μετεωρίτης για να έχουμε αυτά τα πράγματα.
      Αυτήν τη στιγμή βλέπουμε τους καρπούς μιας πολιτικής, η οποία έχει ακολουθηθεί από την εποχή Ρέιγκαν του νεοφιλελευθερισμού, του καπιταλισμού χωρίς ελέγχους, οι οποίοι συγκλονίζουν όλη την ανθρωπότητα και μπαίνουν, διεισδύουν και κάτω από την πόρτα και μέσα από τα παράθυρα και στη χώρα μας. Μπορεί να μη ζούμε αυτά τα ακραία φαινόμενα στη χώρα μας, ξέρουμε, όμως, ότι διεισδύουν μέσα σ’ αυτή. 
      Έχουμε δει να υπάρχουν προβλήματα με τα αγροτικά προϊόντα, αλλά όλα τα αγροτικά προϊόντα παίζονται στην κερδοσκοπία. Μειώνεται η παραγωγή της Αυστραλίας σε ρύζι, πράγμα το οποίο αυξάνει φυσιολογικά την τιμή, και την ίδια στιγμή στο «χρηματιστήριο του ρυζιού» στη Νέα Υόρκη πετάγονται οι τιμές σαν κομήτες, διότι παίζεται, προβλέπουν άνοδο της τιμής. Και εκεί που η άνοδος της τιμής θα είναι 5%, το χρηματιστηριακό παιχνίδι την κάνει 105%! 
      Το χρηματιστηριακό παιχνίδι στο πετρέλαιο μαζί με τον πόλεμο του Ιράκ –επιλογή που αποσταθεροποίησε τις αγορές- και η χρηματοπιστωτική κρίση στις Ηνωμένες Πολιτείες δεν προέκυψε από κάποια λάθη που έκαναν κάποιες τράπεζες. Προέκυψε απ’ αυτό που βλέπουμε να γίνεται και στη χώρα μας με απλό τρόπο. Δηλαδή, οι κοινωνικές ανάγκες -που ένα κράτος πρέπει να τις καλύπτει- αντί να καλύπτονται από το κράτος, μεταφέρονται στο χώρο της τραπεζικής και της κεφαλαιακής κερδοσκοπίας, με συνέπεια να γίνονται τεράστιες πυραμίδες επισφαλών δανείων –αυτό που λέγεται supply market- να δημιουργούνται περιουσίες τυχοδιωκτικές και άσχετες από κάθε παραγωγική εξέλιξη και, βέβαια, όλος αυτός ο πύργος σήμερα να καταρρέει.
      Επομένως αυτήν τη στιγμή, το μοντέλο στο οποίο στηρίχθηκε η Κυβέρνηση της Νέας Δημοκρατίας και σε μεγάλο βαθμό οι κυβερνήσεις του ΠΑ.ΣΟ.Κ. πριν από τη Νέα Δημοκρατία, που έχουμε αυτά τα χαρακτηριστικά, δηλαδή αγορά χωρίς έλεγχο, περιορισμό της συλλογικής ιδιοκτησίας, του δημόσιου χώρου, του δημόσιου τομέα, αποδόμηση του κοινωνικού κράτους –που το βλέπουμε στο ασφαλιστικό, στο άρθρο 16 για την παιδεία, σε όλα αυτά τα ζητήματα- απελευθέρωση χώρου για την κερδοσκοπία, όλα αυτά τα στοιχεία βρίσκονται σε μια τεράστια κρίση. 
      Αυτό πρέπει να καταλάβετε και αυτή είναι η απάντηση που περιμένουμε και από τον κ. Καραμανλή και από τον κ. Παπανδρέου και από τον κ. Αλογοσκούφη. Τι διδάγματα βγάζουμε από την κρίση; Ποιες πολιτικές έφεραν ή όξυναν, αν θέλετε, τα στοιχεία μιας κρίσης που για διάφορους λόγους αναπτύχθηκε; Πώς θα τα αντιμετωπίσουμε; Τι στροφές θα κάνουμε; 
      Αντίθετα, ακούμε από τη Νέα Δημοκρατία «σωστά κάναμε αυτό» και από το ΠΑ.ΣΟ.Κ. «σωστά κάναμε αυτό». Και, δυστυχώς, εγώ θέλω να πω ότι το σύστημα του δικομματισμού ήταν το παράρτημα, ήταν το υποκατάστημα των πολιτικών αυτών και παραμένει το υποκατάστημα των πολιτικών αυτών. 
      Δημόσιος τομέας: Τον περιορίζουμε, καταργούμε το κοινωνικό κράτος, αφήνουμε όλα στις αγορές, μπαίνουν οι επιχειρήσεις μέσα στα πανεπιστήμια. Πώς έχουμε το παράρτημα του McDonald’s ή του Johnnie Walker τον εμπορικό αντιπρόσωπο;
      Είστε αντιπρόσωποι αυτών των πολιτικών. Αποδεχθείτε το. Και αν δεν το αποδεχθείτε κιόλας, για να κρατήσετε την παρουσία σας και τη βιτρίνα σας, πέστε τουλάχιστον τι συμπεράσματα βγάζετε. Ποιος φταίει γι’ αυτές τις πολιτικές, ο Μαρξ, ο Ένγκελς; Ποιος τις υπαγόρευσε αυτές τις πολιτικές; Όταν θέλετε να δείξετε γιατί το εγχείρημα το οποίο έγινε τον περασμένο αιώνα σε κάποιες χώρες της Ευρώπης κατέρρευσε, βγάζετε συμπεράσματα.
      Βγάλτε συμπεράσματα τώρα. Γιατί αυτό το εγχείρημα δημιουργεί τόση δυστυχία, που οι άνθρωποι στην Αίγυπτο και στο Καμερούν τρώνε σήμερα σκυλιά και γάτες και κάθονται ουρές δεκάδων χιλιάδων για να πάρουν ένα πιάτο ρύζι; Όταν θέλετε, λέτε: «Πρέπει να γίνουμε Ευρώπη, πρέπει να γίνουμε Αμερική, πρέπει να έχουμε πανεπιστήμια σαν την Αμερική, σαν την Ευρώπη». Όταν, όμως, τα πράγματα είναι άσχημα, μας λέτε: «Η διεθνής κρίση».
      Ο μετεωρίτης που έπεσε από το διάστημα πάνω στην Ελλάδα, αυτή είναι η φιλοσοφία σας και η πολιτική σας. Και θέλω να σας πω ότι ήσασταν πολλές φορές καλύτεροι μαθητές από τους δασκάλους σας. Χαρακτηριστικό παράδειγμα: Η Ελλάδα έχει τη μικρότερη σε ποσοστό φορολογία κεφαλαίου σε όλες τις χώρες της ευρωζώνης. Άλλο παράδειγμα: Η Ελλάδα δεν φορολογεί καν τα κέρδη από τις μετοχές στο Χρηματιστήριο σε σχέση με άλλες χώρες της Ευρωζώνης που φθάνουν και μέχρι το 48% και το 50%, όπως είναι η Γερμανία.
      Και τώρα, συνεχίζετε να μας παρουσιάζετε ως φάρμακο αυτό το οποίο στη διεθνή κατάσταση λειτούργησε ως δηλητήριο. Όχι, είμαστε σε μια κρίσιμη καμπή, είμαστε σε μια καμπή που αλλάζουν τα πράγματα, είμαστε σε μια καμπή που πληρώνει η κοινωνία, είμαστε σε μια καμπή που, αυτογελοιοποιούμενοι, οι ίδιοι οι πατριάρχες του Διεθνούς Νομισματικού Ταμείου και της Παγκόσμιας Τράπεζας πριν λίγες μέρες, αυτοί όλοι που είχαν σηκώσει τις σημαίες της σταυροφορίας ενάντια στο ρόλο του κράτους, αναγκάζονται σήμερα να ζητάνε από τις κυβερνήσεις δημόσια παρέμβαση. Έχουμε τις ευρωπαϊκές κεντρικές τράπεζες να ρίχνουν δεκάδες και εκατοντάδες και χιλιάδες εκατομμύρια δολάρια και ευρώ μέσα στις αγορές και κρατικοποιούν.
      Ο σημερινός καπιταλισμός είναι ο καπιταλισμός της κρατικοποίησης. Κρατικοποιεί τις ζημιές, όμως. Πάει και πληρώνει την Όφενροκ, τη μεγάλη εγγλέζικη τράπεζα για να σωθεί. Πάει και πληρώνει τη Bear Stearns, το μεγάλο αμερικάνικο τραπεζικό οργανισμό για να σωθεί.
      Όσον αφορά, βέβαια, τα κέρδη, η ιδιωτικοποίηση παραμένει. Οι εθνικοποιήσεις είναι προσωρινές. Όμως, βγαίνουν νέες ιδέες. Αυτές οι ιδέες, οι ιδέες τις οποίες επίμονα η Αριστερά, ο Συνασπισμός Ριζοσπαστικής Αριστεράς, πίστεψε και στάθηκε εδώ πέρα για την ανάγκη να έχεις ένα σύγχρονο, αυτοτελή από τις κυβερνήσεις δημόσιο τομέα, να έχεις ένα δημόσιο χώρο, να υπάρχουν έλεγχοι στην αγορά περιβαλλοντικοί, κοινωνικοί, οικονομικοί έλεγχοι στην αγορά, ο σχεδιασμός, ότι δεν μπορείς να ζήσεις σήμερα χωρίς να σχεδιάσεις, όλα αυτά τα στοιχεία έρχονται και στην Ευρώπη και στη χώρα μας.
      Πέστε μας για την Ιρλανδία. Κύριε Αλογοσκούφη, έχουμε ακούσει χιλιάδες φορές από εσάς για την Ιρλανδία. Πέστε μας: Γιατί ο Πρωθυπουργός του οικονομικού θαύματος της Ιρλανδίας, την περασμένη βδομάδα εξαφανίστηκε και παραιτήθηκε κάτω από τα σκάνδαλα; Πέστε μας: Γιατί η Ιρλανδία βιώνει σήμερα, πιο έντονα απ’ όλους, την κρίση του χρηματοπιστωτικού συστήματος των Ηνωμένων Πολιτειών; Πέστε μας για την κατάρρευση της δημοτικότητας του Γκόρντον Μακ Μπράουν στη Μεγάλη Βρετανία. Πέστε μας για την παραίτηση του Πρωθυπουργού της Σαξονίας, του χριστιανοδημοκράτη, που ήταν χωμένος μέσα στην εμπλοκή κρατικών τραπεζών με αυτά τα επισφαλή δάνεια. Πέστε μας για τη UBS, τον ευρωπαϊκό τραπεζικό κολοσσό ο οποίος ακολουθεί τη Bear Stearns. Πέστε μας για τη «PHILIPS», η οποία έδωσε στοιχεία ανάλογα με αυτά της «GENERAL ELECTRIC» πριν από λίγο;
      Όλα αυτά είναι μέσα στη ζωή μας, δεν είναι ξένα. Όλη αυτή η φιλοσοφία, η αντίληψη, ο τρόπος οικοδόμησης της σημερινής πραγματικότητας, που στηρίζεται στη μεγάλη αδικία, στη συσσώρευση τεράστιων κερδών από ορισμένους και στη φτώχεια, όλος αυτός ο κόσμος περνάει μέσα στην Ελλάδα, όπου και αν δεις.
      Τι να δούμε; Τις τράπεζες; Εμφανίστηκε ο κ. Γκαργκάνας προχθές και μας έλεγε «μη φωνάζετε για τις τράπεζες, εδώ έχουμε σοσιαλιστικές τράπεζες, έχουμε τράπεζες με μικρή κερδοφορία». 
      Τα στοιχεία λένε εντελώς διαφορετικά πράγματα. Λένε ότι μια επένδυση 1000 ευρώ σε μια ελληνική τράπεζα φέρνει κέρδη 260 ευρώ, ενώ στη γερμανική τράπεζα φέρνει 122 ευρώ, ότι οι αποδόσεις στις ελληνικές τράπεζες -αυτά είναι στοιχεία της UBS για το 2007 - είναι 26%, ενώ ο μέσος όρος στην Ευρωπαϊκή Ένωση είναι 17,4%. Τα κέρδη φτάνουν σε μέσο όρο, για τις πέντε μεγαλύτερες τράπεζες, στο 56% στη χώρα μας. 
      Αυτό τι σημαίνει; Ποιες είναι οι τράπεζες; Με τι λεφτά κινούνται; Στις τράπεζες έχει παραχωρηθεί να ασκούν ένα έργο το οποίο στην πραγματικότητα είναι κοινωνικό, δηλαδή να διαχειρίζονται τις καταθέσεις των πολιτών. Και αντί να τις διαχειριστούν τις καταθέσεις των πολιτών προς όφελος των πολιτών -και αν υπάρχει κάποια τράπεζα που θα πλησίαζε αυτό το ρόλο, όπως το Ταχυδρομικό Ταμιευτήριο την αποκεφαλίζεται στη λαιμητόμο και τη δίνετε σε ιδιώτες- το κάνουν για την κερδοσκοπία τους. Και έχουμε τη μεγαλύτερη ψαλίδα στα επιτόκια ανάμεσα στις καταθέσεις και στις φορολογήσεις σε όλη σχεδόν την Ευρωπαϊκή Ένωση. Είναι 4,4% ακριβότερο το επιτόκιο στα στεγαστικά δάνεια στην Ελλάδα και 3,2% στα παλιά καταναλωτικά δάνεια. Ποιοι το πληρώνουν; Οι μικρομεσαίοι, οι νέοι, άνθρωποι που πάνε να πάρουν ένα σπίτι, να παντρευτούν. Έχετε κάνει τη χώρα μας ένα βασίλειο της τοκογλυφίας. 
      Ξαναλέω ότι ήταν συγκλονιστικά τα στοιχεία που δόθηκαν χθες για τις κατασχέσεις. Δεν θέλω να ξαναπώ τους αριθμούς. Θα σταθώ μόνο στο ότι υπολογίζεται στα επόμενα χρόνια να φθάσουν στις διακόσιες πενήντα χιλιάδες οι άνθρωποι που βλέπουν να γίνεται κατάσχεση ή πλειστηριασμός σε κάποια περιουσία που ήταν το όνειρό τους.  Και ποδοπατάτε τα όνειρά τους, τις αποταμιεύσεις τους, τον κόπο που έκαναν για να τα βγάλουν. 
      Και πρώτα απ’ όλα αυτό χτυπάει τη νεολαία, τη νέα γενιά. Το μεγαλύτερο ποσοστό αυτών που δεν μπορούν να εξυπηρετήσουν τα στεγαστικά και καταναλωτικά δάνεια είναι οι ηλικίες από είκοσι πέντε έως σαράντα πέντε ετών. Μια κυβέρνηση αυτούς έπρεπε να προστατεύσει, τα νέα ζευγάρια, τους νέους ανθρώπους, αυτούς που πέρασαν τα δύο ή τα τρία χρόνια ανεργίας, αυτούς για τους οποίους η οικογένειά τους, για να μορφωθούν, να κάνουν επαγγελματική εκπαίδευση, πανεπιστημιακή ή μεταπτυχιακό ή ό,τι έκανε ο καθένας, έδωσε ό,τι είχε. Έτσι είναι η ελληνική οικογένεια. Και τους ποδοπατάτε και τους οδηγείτε στις αίθουσες των πλειστηριασμών και των κατασχέσεων. 
      Τίποτα, κανένα ουσιαστικό μέτρο για τις τράπεζες. Πλήρης ασυδοσία από την πλευρά της Νέας Δημοκρατίας. Αντί η πολιτεία να βάζει όρους στις τράπεζες, βλέπουμε συνεχώς -και θα το δούμε και παρακάτω- οι τράπεζες να βάζουν όρους στην πολιτεία και στην κοινωνία, με όλα τα μέσα που έχετε, μέσα από ασύλληπτα μέσα. Τον «ΤΕΙΡΕΣΙΑ», γιατί τον είπατε «ΤΕΙΡΕΣΙΑ»; Το ΠΑ.ΣΟ.Κ τον είπε «ΤΕΙΡΕΣΙΑ». Αυτός δεν είναι Θηβαίος μάντης που τα ξέρει όλα. Κρέοντα έπρεπε να τον πείτε. Εδώ είναι δεκάδες και εκατοντάδες χιλιάδες αυτοί οι οποίοι είναι γραμμένοι σε αυτόν τον ηλεκτρονικό χαφιέ, ακόμα και σε περίπτωση που έχουν κάνει ένα  λάθος, βρέθηκαν σε μια στιγμή αδυναμίας και των οποίων, μια σειρά δικαιώματα, οικονομικά και άλλα, στην πραγματικότητα περιορίζονται και εξαφανίζονται. 
      Με αυτήν την έννοια εμείς, ως Συνασπισμός Ριζοσπαστικής Αριστεράς, πιστεύουμε ότι πρέπει να υπάρχει ένας δημόσιος, κοινωνικός χώρος μέσα στο πλαίσιο των τραπεζών. Και γι’ αυτό μας απασχολεί το θέμα του Ταχυδρομικού Ταμιευτηρίου, της Αγροτικής Τράπεζας, του επανελέγχου της Εθνικής Τράπεζας, της δημιουργίας συνεταιριστικών τραπεζών, των ελέγχων που θα μπουν στις ιδιωτικές τράπεζες, ένα πλαίσιο το οποίο βέβαια καταλαβαίνω ότι είναι εντελώς έξω από την αντίληψη, τις δυνατότητες και τις σκέψεις της Νέας Δημοκρατίας, μαζί με μια σειρά άλλα μέτρα, όπως εποπτεία, κατάργηση αυτών των φοβερών εταιρειών είσπραξης που υπάρχουν, κατάργηση αυτής της προσβολής που γίνεται με τις διαφημίσεις. 
      Άνθρωποι αθώοι, νέοι άνθρωποι ανοίγουν την τηλεόραση και πέφτουν δέκα διαφημίσεις από την κάθε τράπεζα, χωρίς να βλέπουν από πίσω ούτε την κατάσχεση ούτε τα «ψιλά γράμματα» ούτε τους πλειστηριασμούς ούτε τους επώδυνους όρους ούτε τίποτα απ’ όλα αυτά. Είναι ένα καθεστώς ανεξέλεγκτο.
      Τι δημιούργησε την κρίση στις Ηνωμένες Πολιτείες και την παγκόσμια κρίση; Κυρίως αυτό το ζήτημα, το ζήτημα των τραπεζών. Και αυτό βλέπουμε και εδώ πέρα. Βλέπουμε το ίδιο το σύνδρομο της Αγγλίας. Δηλαδή, ενώ τελικά οι τιμές των σπιτιών, για παράδειγμα, πέφτουν, υπάρχει μία τεράστια επιδείνωση των όρων απόκτησης δανείων. 
      Και βλέπουμε αυτά τα στοιχεία ακριβώς να έρχονται στην Ελλάδα. Και δεν ακούμε τίποτα από τον Πρωθυπουργό! Τίποτα! Σαν να μην είναι καινούργιο! Σαν το μόνο θέμα που υπάρχει να είναι η διαμάχη μέσα στα πλαίσια του δικομματισμού ανάμεσα στο ΠΑ.ΣΟ.Κ. και τη Νέα Δημοκρατία, με εμμονή και των δύο στις ίδιες κατευθύνσεις.
      Την κατάσταση της υγείας τη βιώνουμε και με τις πολύ μεγάλες ζώνες φτώχειας που διαμορφώνονται στη χώρα μας και με την ακρίβεια. Και γιατί να δώσει στοιχεία κάποιος; Τη νοιώθει όποιος πάει στο σούπερ μάρκετ, όποιος πάει στο μαγαζί να πουλήσει. Και εδώ υπάρχει θέμα ψωμιού. Τελευταία έχει ανέβει κατά 35%. Και εδώ υπάρχει θέμα Δ.Ε.Η.. Και εδώ υπάρχει θέμα αστικών συγκοινωνιών. Και εδώ υπάρχει θέμα του πασχαλινού τραπεζιού και των δυνατοτήτων, μέσα όχι μόνο από την εισαγωγή των διεθνών ανατιμητικών τάσεων –που όντως είναι σοβαρές και δεν μπορεί να τις αγνοήσει κανείς, παρ’ ότι οι αιτίες είναι γνωστές- αλλά και μέσα απ’ αυτήν την κατάσταση καρτελοποίησης που υπάρχει στις τράπεζες, στα διυλιστήρια, στα γαλακτοκομικά και παντού και της κατάρρευσης των συνεταιρισμών και όλων των άλλων ζητημάτων, κάτι που σημαίνει άλλο τρόπο κίνησης. 
      Δεν μπορεί σε μία εποχή ακρίβειας να αλλάζεις το ασφαλιστικό και να λες στο συνταξιούχο «όχι, θα κόψεις και άλλο από τις τομάτες και θα πάρεις πιο μικρή μπριζόλα»! Δεν μπορείς να έχεις αυτές τις μισθολογικές συμφωνίες! Στο κάτω-κάτω, στη Γερμανία διετείς συμφωνίες 8% έκαναν προχθές οι εργαζόμενοι στη χημική βιομηχανία, χάρη στον αγώνα τους και την πίεσή τους φυσικά.
      Και δεν μπορεί τώρα, σε μία τέτοια εποχή, να έρχονται και να μας λένε επιτροπές που είχε κάνει ο κ. Τσιτουρίδης με επικεφαλής τον κ. Κουκιάδη, τον πρώην Ευρωβουλευτή του ΠΑ.ΣΟ.Κ., να καταργηθεί η διοικητική απαγόρευση των απολύσεων, να περιοριστεί η κρατική παρέμβαση μέσα στα πλαίσια των διαπραγματεύσεων μόνο. Είναι δυνατόν η παράνομη απόλυση αντί να οδηγεί σε υποχρεωτική επαναπρόσληψη, να οδηγεί σε μία μικρή αύξηση της αποζημίωσης; Αυτά είναι απαράδεκτα πράγματα. 
      Απαράδεκτα πράγματα γίνονται όμως και στα αγροτικά. Περιμέναμε, κύριε Πρωθυπουργέ, να μας μιλήσετε και για τα αγροτικά ζητήματα. Εδώ πέρα, όλο το μοντέλο της ελεύθερης αγοράς, το οποίο ήταν αποσπασμένο από τη στήριξη της μικρής εκμετάλλευσης και από τη διατροφική ασφάλεια, σήμερα καταρρέει. Βλέπουμε ότι χθες η Ινδονησία ανακοίνωσε, μετά από το Βιετνάμ, την Κίνα, τις Ινδίες, τη Ρωσία, την Ουκρανία, την Αργεντινή, ότι βάζει περιορισμούς στις εξαγωγές ρυζιού, διότι είναι θέμα διατροφικής ασφάλειας για κάθε χώρα. Μπαίνει  ένα θέμα να υπάρχει μία επάρκεια. Μπαίνει ένα ζήτημα για τις νέες τιμές οι οποίες παρουσιάζονται και οι οποίες είναι ευνοϊκές για την ανάπτυξη της αγροτικής παραγωγής ή τουλάχιστον των δημητριακών.
      Τίποτα δεν ακούμε γι’ αυτά. Δεν υπάρχει τίποτα. Εμείς, η Ελλάδα, εδώ, είμαστε στη μικρή μας γωνία, με τα θέματα τα οποία έχουν τη σοβαρότητά τους, τα εξωτερικά ζητήματα, χωρίς να παίρνουμε πρέφα τι γίνεται στον κόσμο, χωρίς να αντιδρούμε για να μειώσουμε τις επιπτώσεις και να ανοίξουμε έναν ορίζοντα μπροστά μας.
      Το ίδιο γίνεται, αν θέλετε και στα θέματα του βασικού εργαλείου που έχουμε, που είναι ο δημόσιος τομέας. Και το είδαμε στα λιμάνια, το είδαμε στις τράπεζες, το βλέπουμε παντού. Το βλέπουμε όμως και στον Ο.Τ.Ε.. 
      Το είδαμε και στα λιμάνια. Και θέλω να αναφέρω μία προχθεσινή επίσκεψή μου στο Πέραμα, όπου κατάλαβα ότι το λιμάνι, οι Οργανισμοί Λιμένος, όπως αυτός του Πειραιά, δεν λειτουργούν απλώς σε σχέση με την απασχόληση και την οικονομική ανάπτυξη. Ουσιαστικά, είναι οι άρχοντες ολόκληρης της περιοχής, όπως είναι η περιοχή του Περάματος που έχει μία εξαιρετική θέση και μπορεί μεθαύριο να είναι πάλι μία εξαιρετική συνοικία. Δεν μπορεί να την επιβαρύνουμε με τεράστια μόλυνση, με τεράστιες συγκοινωνίες, κ.λπ.. Και θέλετε να έχετε Κορεάτες ή Κινέζους ή άλλα αφεντικά, όταν το ίδιο το δημόσιο, οι Έλληνες –αν θέλετε- δεν ανταποκρίνεται. 
      Όμως, φθάνουμε στον Ο.Τ.Ε., όπου η κατάσταση είναι ακραία. Δεν μπορείτε ούτε καν να απολογηθείτε. 
      Η «COSMOTE» πλήρωσε 1.600.000.000 ευρώ, για να αγοράσει σ’ αυτήν τη σκανδαλώδη συμφωνία που έγινε, τετρακόσια μαγαζιά του «ΓΕΡΜΑΝΟΥ». 
      Ο άλλος «ΓΕΡΜΑΝΟΣ», η «DEUTSCHE TELECOM» με 2.860.000.000 θα αγοράσει τον Ο.Τ.Ε., την «COSMOTE», τα μαγαζιά του «ΓΕΡΜΑΝΟΥ» και θα τα ελέγχει, τα δυόμισι χιλιάδες κτήρια του Ο.Τ.Ε. και θα έχει το μάνατζμεντ. 
      Μάλιστα, από αυτά τα 2.860.000.000, τα 2.500.000.000 θα τα πάρει η «MARFIN» και τα 360.000.000 το κράτος. Το κράτος θα πάρει 360.000.000, όταν η «COSMOTE», η οποία αγοράστηκε από τον Ο.Τ.Ε. πλήρωσε 1.600.000.000 ευρώ για να αγοράσει τετρακόσια μαγαζάκια από το «ΓΕΡΜΑΝΟ». 
      Είναι ακραία η κατάσταση, κύριε Αλογοσκούφη. Σκεφθείτε! Σκεφθείτε τις ευθύνες σας και σκεφθείτε και τη γελιοποίηση! Ποιος σας αγοράζει; Σας αγοράζει η «DEUTSCHE TELECOM», μια δημόσια επιχείρηση της Γερμανίας με δανεισμό, με έκδοση ομολόγων. Αγοράζει τη μεγαλύτερη επιχείρηση, το εργαλείο της χώρας μας στο μέλλον, στην εποχή της πληροφορικής και των επικοινωνιών! Αγοράζει μια επιχείρηση δικτυωμένη σε έξι-επτά βαλκανικές και άλλες χώρες, με θυγατρική και έχοντας αγοράσει στην πραγματικότητα την πρώτη ελληνική επιχείρηση τηλεφωνίας. 
      Την αγοράζει με δανεισμό η «DEUTSCHE TELECOM» σε μια Γερμανία, η οποία έχει δείξει το πρόσωπο της στήριξης της εγχώριας βιομηχανίας. Διότι Μάαστριχτ υπάρχει και στη Γερμανία, Μάαστριχτ υπάρχει και εδώ! Είμαστε αντίθετοι στο Μάαστριχτ, αλλά βλέπουμε τη Γερμανία να έχει τις δυνατότητες για τον όμιλο της «VOLKSWAGEN» να έρχεται σε σύγκρουση και με το Ευρωπαϊκό Δικαστήριο και με την Ευρωπαϊκή Επιτροπή και να μην επιτρέπει στην πλειοψηφία, η οποία δεν είναι κρατική ή δεν είναι ελεγχόμενη, να αποφασίζει τις τύχες της «VOLKSWAGEN». 
      Και βλέπουμε τη Γερμανία να κάνει ειδική επιτροπή για τις ξένες επιχειρήσεις, όπου αυτή η επιτροπή θα εγκρίνει ή θα απορρίπτει ξένες επενδύσεις. Και φαίνεται μία προστατευόμενη γερμανική βιομηχανία να έρχεται για να πάρει εδώ πέρα τον «πυρήνα», αν θέλετε, την «καρδιά» της ελληνικής οικονομικής παρουσίας προς το μέλλον. 
      Ανεβάστε τη γερμανική σημαία και στη Βουλή, αν θέλετε! Και στα κτήρια του Ο.Τ.Ε., κύριε Χατζηδάκη! Και ανεβάστε και τη σημαία του Ντουμπάι! 
      Τι ρόλο έχει παίξει η MARFIN σ’ αυτήν την υπόθεση; Τι είναι η Ελλάδα τελικά; Απαντήστε μας! Τι είναι η MARFIN; Πόσα ονόματα έχει αλλάξει από το 1998; Ποιος είναι ο βασικός της μέτοχος; Τι ρόλο παίζει μέσα στην MIG η DIC, η DUBAI INVESTMENT BANK; Τι ποσοστά κατέχει; Πώς αντιμετωπίζει τα Sovereign Wealth Funds, αυτά τα κρατικά κονδύλια, αυτά τα τεράστια κεφάλαια από χώρες που οι περισσότερες είναι αυταρχικές και έχουν υψηλά έσοδα -λόγω πετρελαίου κυρίως- με τα οποία έχουν βάλει στο χέρι στην Ελλάδα το «ΥΓΕΙΑ», το «ΛΗΤΩ», το «ΜΗΤΕΡΑ», το καζίνο, το καζίνο του Ρίου, ακίνητα, real estates, μεγάλες επιχειρήσεις τροφίμων, όπως τη Vivartia-«ΔΕΛΤΑ», την «CHIPITA», το «ΜΠΑΡΜΠΑ-ΣΤΑΘΗ», τα «GOODYS», τα «FLOCAFE», τον τουρισμό;  
      Εξηγείστε μας, κύριε Αλογοσκούφη, γιατί το πρώτο 5% η MARFIN το απέκτησε τη μέρα που προκηρύξατε εκλογές στις 16 Αυγούστου; Εξηγείστε μας, κύριε Αλογοσκούφη, γιατί το επόμενο 5,4% η MARFIN το απέκτησε την επόμενη μέρα των εκλογών, στις 17 Σεπτεμβρίου; 
      Εξηγείστε μας τι σημαίνει όταν η Citigroup λέει σε επίσημη έκθεσή της ότι πρόκειται για adventure capital; Εξηγείστε μας γιατί η Ελλάδα γίνεται Καζαμπλάνκα; Εξηγείστε μας πώς μπαίνουν εδώ πέρα, χωρίς να ξέρουμε, κεφάλαια από κάθε χώρα συνοδευόμενα από κομπραδόρους, από αλητεία, από εμπόρους όπλων, τα οποία επιχειρούν να μπουν και μέσα στην πολιτική ζωή και απειλούν πολιτικούς αρχηγούς –απειλούν με δίκες πολιτικούς αρχηγούς- και προσπαθούν να αποκτήσουν το λαϊκό έρεισμα, να αγοράσουν ομάδες μέσα στον πόλεμο των μεγαλοεπιχειρηματιών για τις ομάδες!
	Τι είναι η Ελλάδα σας; Πώς καταντήσατε έτσι την Ελλάδα; Πώς καταντήσατε να γινόμαστε περίγελως αυτών των δυνάμεων, οι οποίες κυβερνούν; Γι’ αυτό πρέπει να κλείσει ο δρόμος της Νέας Δημοκρατίας. Είστε μια κυβέρνηση που ένα πράγμα πρέπει να κάνετε: Nα φύγετε! 
	Και υπάρχει άλλος δρόμος. Δεν σας αρέσει. Και τον πολεμάτε. Και νομίζετε ότι θα παίζουμε το παλιό παιχνίδι. Όχι! Υπάρχει άλλος δρόμος. Ξέρουμε ότι είναι δρόμος με δυσκολία. Είναι ο δρόμος της Αριστεράς και της νέας πλειοψηφίας. Και θα βάλουμε όλες μας τις δυνάμεις να φθάσουμε εκεί πέρα. 
	Ευχαριστώ πολύ. 
(Χειροκροτήματα από την πτέρυγα του ΣΥ.ΡΙΖ.Α.)
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Πρόεδρε. 
    	Θέλω να ενημερώσω το Σώμα και τον Πρόεδρο του ΣΥ.ΡΙΖ.Α. ότι η συζήτηση μεταδίδεται από την ΕΤ1. 
    	Κύριε Πρόεδρε, αυτό που είπατε στην αρχή της ομιλίας σας, να γίνεται συζήτηση προ ημερήσιας διάταξης το απόγευμα, μπορεί να αποτελέσει αντικείμενο συζήτησης στη Διάσκεψη των Προέδρων. Θα επιληφθεί του θέματος ο Πρόεδρος του Σώματος κ. Σιούφας, τον οποίο και θα ενημερώσω. 
    	Έχω την τιμή να ανακοινώσω στο Σώμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση Συμφωνίας Στρατιωτικής Συνεργασίας μεταξύ της Κυβέρνησης της Ελληνικής Δημοκρατίας και της Κυβέρνησης των Ηνωμένων Αραβικών Εμιράτων.»
    Επίσης, γίνεται γνωστό στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής είκοσι μαθητές και μαθήτριες, τρεις συνοδοί - δάσκαλοι, καθώς και έντεκα γονείς από το Δημοτικό Σχολείο Λίνδου Ρόδου. 
    Η Βουλή τους καλωσορίζει. 
    (Χειροκροτήματα απ’ όλες τις πτέρυγες της Βουλής)
    Το λόγο τώρα έχει ο Πρόεδρος του Λαϊκού Ορθόδοξου Συναγερμού κ. Καρατζαφέρης. 
    ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πιάνοντας το μαντήλι τη στιγμή που το έριξε ο αξιότιμος Πρόεδρος του ΣΥ.ΡΙΖ.Α. κ. Αλαβάνος, να πω προς όλους «καλύτερα το προλαμβάνειν παρά το θεραπεύειν», κύριε Πρόεδρε. Το έλεγα από την πρώτη ημέρα. Την πρώτη ημέρα που μπήκα σ’ αυτήν την Αίθουσα είπα για τον κ. Βγενόπουλο. Τότε δεν με παρακολουθήσατε όλοι. Πιστεύατε ότι είναι από τον ακραίο λόγο που θέλει να διατυπώσει ο Καρατζαφέρης στην Αίθουσα. Τώρα που ο κ. Βγενόπουλος σας έκανε την επίθεση, το βάλατε σε ρεπερτόριο. Καλοδεχούμενο! Καλοδεχούμενο, για να πούμε κάποιες αλήθειες! 
    Όμως, δεν είναι περιοριστικά ο κ. Βγενόπουλος. Είναι πάρα πολλοί εκείνοι οι οποίοι ελέγχουν την εξουσία. Και αυτό είναι το ουσιαστικό θέμα που θα έπρεπε να συζητήσουμε, κύριε Υπουργέ. Λείπει ο κύριος Πρωθυπουργός. Πιστεύω να έρθει. Το καθήκον της εξουσίας καμμία φορά μας κρατάει λίγο περισσότερο απ’ ό,τι συνήθως έξω από την Αίθουσα. Θα ήθελα, όμως, να με παρακολουθήσει. 
    Είναι θέμα Δημοκρατίας! Έχουμε αλλάξει λίγο τους συσχετισμούς. Επιτέλους, ποιος κυβερνάει τον τόπο; Το νομοθετικό Σώμα; Η εκτελεστική εξουσία; Η δικαστική εξουσία; Έχω την αίσθηση πως όλοι έχετε συνειδητοποιήσει ότι είναι ένας μηχανισμός έξω από τις θεσμοθετημένες αρχές της Δημοκρατίας. Είναι το κεφάλαιο και η διαπλοκή αυτού του κεφαλαίου με τα Μέσα Ενημέρωσης. 
    Είναι μεγάλο θέμα. Δεν αντιμετωπίζεται εύκολα. Το ομολογώ. Όμως, τουλάχιστον, να ξεκινήσει μια διαδικασία επωάσεως των τελικών συμπερασμάτων, πώς θα επαναφέρουμε τη Δημοκρατία στον τόπο. Γιατί πολύ φοβούμαι ότι ολισθαίνουμε καθημερινώς προς μία αρχή κυρίαρχη που δεν εμπνέεται από κανόνες Δημοκρατίας. 
    Και εγώ ενοχλήθηκα ιδιαίτερα πολύ -και πρέπει να το καταθέσω- από το μέγιστο λάθος του κ. Βγενόπουλου να κάνει αγωγή και να μηνύσει τον Αρχηγό του ΣΥ.ΡΙΖ.Α.. Όμως, επί ευκαιρία, δεν είναι ώρα, κύριε Υπουργέ, να συζητήσουμε αυτό το μέγα θέμα Δημοκρατίας, αυτό το εργοτάξιο παραγωγής αγωγών εναντίον των Μέσων Ενημέρωσης; Γιατί δεν προχωράμε σε μία λύση; 
    Ερωτήστε. Έχετε δικαστικούς στην κοινοβουλευτική σας ομάδα. Να μπορεί να υπάρχει αγωγή, αν έχει ευδοκιμήσει ποινική διαδικασία. Τώρα ο καθένας τραβάει εύκολα μια αγωγή και ζητά 30, 200 ή 300.000.000. Να πάει στο ποινικό δικαστήριο, να δικαιωθεί και αφού δικαιωθεί, να υπάρχει αγωγή. Όλα τα  Μέσα Ενημέρωσης τώρα είναι όμηροι αυτής της εύκολης πρακτικής: Τραβάω μια αγωγή και ζητάω 50.000.000 ευρώ. 
      Το έντυπο για ένα χρονικό διάστημα ώσπου να φτάσει η δίκη είναι όμηρος εκείνου που πράττει και δεν εκτελεί επαρκώς τα καθήκοντα. Είναι θέμα Δημοκρατίας. Και πρέπει να πάρετε την απόφαση γιατί όσο είστε στην Αντιπολίτευση ή εσείς ή οι άλλοι, λέτε ναι, πρέπει να καταργηθεί αυτό το εργοτάξιο παραγωγής αγωγών αλλά όταν ερχόσαστε στα πράγματα σας εξυπηρετεί να υπάρχει αυτή η δαμόκλειος σπάθη για να ελέγχετε εν πολλοίς το δήμο. 
      Κύριε Υπουργέ, έγινε μια επένδυση τις τελευταίες ημέρες, ενδεικτική της πορείας της χώρας. Έγινε μια σημαντική επένδυση. Δεν έγινε βέβαια ούτε στην Ραφήνα για να την ξέρει ο κύριος Πρωθυπουργός, αλλά δεν έγινε ούτε στο Καστρί για την ξέρει ο έτερος αρχηγός αλλά ούτε και στο Κολωνάκι. Έγινε στην Αμφιθέα, όπου εξακολουθώ να μένω. Ξανάνοιξε τσαγκαράδικο που είχε κλείσει από τη δεκαετία του ’70. Κανείς δεν πήγαινε να φτιάξει τα παλιά του παπούτσια, τα πέταγε. Τώρα λοιπόν έφτασε εκεί η οικονομία που ο κυρ. Θύμιος ο τσαγκάρης ξαναεμφανίστηκε και βάζει τακουνάκια και αλλάζει σόλες. Εκεί έφτασε η οικονομία με σας, εκεί οδηγήθηκε. Και τώρα περιμένω και τον άλλο τον μπαλωματή που αλλάζει κουστούμια. Όπου να’ ναι θα ανοίξει και ο κυρ. Βασίλης το μαγαζάκι του μετά από τριάντα χρόνια που το είχε κλείσει. Εκεί γυρίσαμε. Και δεν λέω ότι αυτό είναι αποκλειστική ευθύνη δική σας. Για όνομα του Θεού. Είναι ευθύνη και εκείνων που είκοσι χρόνια έφεραν τα πράγματα εκεί. 
      Αλλά πρέπει να σας θυμίσω, κύριε Πρωθυπουργέ, ότι εδώ και τεσσεράμισι χρόνια δεν είστε Αρχηγός της Αξιωματικής Αντιπολιτεύσεως, είστε Πρωθυπουργός της χώρας. Άκουσα την ομιλία σας και ήταν ένα συνεχές κατηγορώ του ΠΑ.ΣΟ.Κ. Μα το ΠΑ.ΣΟ.Κ. έχει πάψει εδώ και τέσσερα και πλέον χρόνια να είναι στην Κυβέρνηση. Εσάς θέλουμε να ακούσουμε, τι κάνετε, γιατί στον πέμπτο χρόνο δεν μπορέσατε να βάλετε τα πράγματα σε ράγες. Αυτό ζητάμε. 
      Θα έρθω σ’ ένα παράδειγμα πριν από σαράντα πέντε χρόνια όταν πάλι Πρωθυπουργός ήταν ένας Κώστας Καραμανλής και πάλι Αρχηγός της Αξιωματικής Αντιπολιτεύσεως ήταν ο Γεώργιος Παπανδρέου. 
      Πριν από σαράντα πέντε χρόνια είχαμε μια «ΠΕΙΡΑΪΚΗ ΠΑΤΡΑΪΚΗ», είχαμε μια «ΙΖΟΛΑ», είχαμε ένα «ΑΙΓΑΙΟ», είχαμε την Κλωστοϋφαντουργία της Μακεδονίας που κάλπαζε. Πού είναι όλα αυτά σήμερα, κύριε Πρωθυπουργέ; Πού είναι όλα αυτά; Πείτε μου. 
      Θυμάμαι που ήμουν πιτσιρικάς, με είχε πάρει ο πατέρας μου, το 1962, 1963, και είχαμε πάει στη Γερμανία που παντρευόταν κάποιος συγγενής από το χωριό. Το σπίτι μέσα είχε ηλεκτρικά είδη «ΙΖΟΛΑ». «ΙΖΟΛΑ» στη Γερμανία! Σήμερα, πείτε μου ποια είναι η «ΙΖΟΛΑ»; Τι υπάρχει;
      Μιλήσατε για επενδύσεις. Ίσως σας ξέφυγε κάτι. Άλλο εξαγορές, άλλο επενδύσεις. Η «ΔΕΛΤΑ» υπήρχε. Άλλο Δασκαλόπουλος, άλλο Βγενόπουλος. Αλλά το εργοστάσιο υπήρχε. Δεν έχουμε μια καινούργια επένδυση. Μια καινούργια επένδυση να μας πείτε. 
      Είπατε, κύριε Πρωθυπουργέ, σας έδωσαν βέβαια οι ειδικοί τον αριθμό των νέων επιχειρήσεων σε σχέση με αυτές που κλείνουν. Ανοίγουν καφετέριες, κύριε Πρωθυπουργέ. Δείτε τι ανοίγουν. Ανοίγουν καφετέριες και κλείνουν βιοτεχνίες. 
      Στη Θεσσαλονίκη που είναι η εκλογική μας περιφέρεια στο Μύλο υπήρχαν εργοστάσια και τώρα είναι καφετέριες. Στη βιομηχανική ζώνη του Βόλου, εκεί που κάποτε έσφυζε η αγορά, ως και εξαγωγές κάναμε και ferry-boat είχαμε για να πηγαίνουμε στη Μέση Ανατολή τώρα είναι τσιπουράδικα. Εδώ στην πρωτεύουσα, στην Πειραιώς εκεί που ήταν τα μεγάλα ψυγεία της Ευρώπης, εκεί που ήταν τα εργοστάσια έχουν γίνει όλα μπουζουξίδικα. 
      Τις θεωρείτε παραγωγικές μονάδες όλες αυτές; Πού είναι εκείνες οι παραγωγικές μονάδες, που βασιστήκαμε, εν πάση περιπτώσει, να βγούμε από το τέλμα για να κάνουμε δύο βήματα προς τα πάνω; Έχουν εξαφανιστεί. Και αυτό είναι ανησυχία. Άλλο εξαγορά, άλλο επένδυση. Είναι τελείως διαφορετικά πράγματα. 
      Ακούστηκαν πολλά για τον κ. Βγενόπουλο. Τι καινούργιο έχτισε ο κ. Βγενόπουλος; Έκανε αυτήν την καινούργια μονάδα, δεν υπήρχε και την έκανε; Εξαγόρασε μονάδες που υπήρχαν. Αυτές δεν είναι επενδύσεις, κύριε Πρωθυπουργέ. 
      Από δύο πράγματα κινείται η αγορά και υπάρχει. Από τον τουρισμό και από την παραοικονομία. Θα μιλήσω και για τα δύο.
      Στον τουρισμό ευτυχήσατε, κύριε Καραμανλή, και πράγματι κάνατε καλές επιλογές. Και οι τρεις Υπουργοί που έχετε βάλει είναι καλοί. Βεβαίως, εγώ δεν μπορώ να πω καλή κουβέντα για τον Άρη Σπηλιωτόπουλο. Ξέρετε ότι έχω μια πολιτική κόντρα από το 2000 με τα γνωστά γεγονότα, όμως πηγαίνει καλά. Αυτό δεν μπορώ να το αρνηθώ. Θέλει, όμως, να φέρει αποτελέσματα. Δεν τον αφήνετε να φέρει αποτελέσματα και δεν τον αφήνετε, γιατί δεν υπάρχει αεροπορία. Έρχεται ο τουρίστας και δεν μπορεί να πάει από το ένα μέρος στο άλλο στην Ελλάδα. Δεν έχουμε μία αεροπορία! Ξέρετε ότι ο στόλος μας είναι το ? του στόλου που έχει η Τουρκία, η οποία αγοράζει κάθε χρόνο είκοσι με τριάντα μπόϊνγκ και εμείς πάμε και νοικιάζουμε από χώρες της Λατινικής Αμερικής και λιγότερα μάλιστα από ό,τι είναι απαραίτητα για να υπάρχει μια στοιχειώδης αντιμετώπιση; Πού πάτε το καλοκαίρι, με αυξημένες ανάγκες δρομολογίων, χωρίς αεροπορικό στόλο; Πώς, λοιπόν, θα μπει το χρήμα μέσα; 
      Έχουμε μια μεγάλη άνθηση της ναυτιλίας. Εσείς τι κάνατε για να μαζέψετε το παραδάκι, να έλθει εδώ το χρήμα; Δεν πιάνετε τις ευκαιρίες. Έρχεται η Νορβηγία, η Μέκκα της ναυτιλίας και η Αγγλία το City και βάζει φορολογία. Εσείς, λοιπόν, γιατί δεν τους μαζεύετε όλους αυτούς να έρθουν εδώ; Να τους φέρουμε από το City εδώ. Απαλλάξτε τους απ’ όλα. Η σκόνη να μείνει από το χρήμα, λέει ο Εβραίος, όφελος είναι. 
      Γιατί δεν επαναφέρετε σε ισχύ και βελτιωμένο το νόμο του ’67, τον 89, που έφερε τότε εκατόν είκοσι ναυτιλιακές εταιρείες στον Πειραιά; Δεν βλέπετε ότι υπάρχει παραδάκι στη ναυτιλία; Πόσα καράβια έχουμε σήμερα με σημαία ελληνική; 
      Εγώ πήγα στο City, βρήκα τους εφοπλιστές και τους έκανα μία πρόταση και σας την κάνω, κύριε Πρωθυπουργέ: το 50% του χτισίματος ενός καραβιού επιδότηση από το κράτος. Μα, θα μου πει η Αριστερά, λεφτά στους εφοπλιστές χαρίζεις, κύριε Καρατζαφέρη; Με τρεις όρους: πρώτον, ότι το καράβι θα κτιστεί σε ελληνικά ναυπηγεία. Και μόνο από αυτό, τα λεφτά τα πήρα πίσω, αυτά τα οποία θα βάλω ως κράτος. Δεύτερος όρος, ότι όσο πλέει θα έχει ελληνική σημαία. Τρίτον, όσο πλέει θα έχει μόνο ελληνικά πληρώματα. Να δείτε, λοιπόν, πώς βγαίνω από την ανεργία και να δείτε πώς σώζω το νεκρό Ν.Α.Τ.! 
      (Στο σημείο αυτό, την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Αυτές είναι προτάσεις ρεαλιστικές. Εμείς είμαστε έτοιμοι να τις κάνουμε ως Λαϊκός Ορθόδοξος Συναγερμός. Για φαντασθείτε, λοιπόν, να καβαλήσουμε το όχημα της ναυτιλίας, που έχει μία προοπτική τουλάχιστον είκοσι χρόνια και είναι μια προοπτική μακράς πνοής, γιατί, βεβαίως, ανεβαίνει η Κίνα θέλει να διώξει τα εμπορεύματά της και τα εμπορεύματα θέλουν καράβια για να ταξιδέψουν, όπως επίσης και οι Ινδίες. Είναι μία σίγουρη επένδυση αν επενδύσουμε στη ναυτιλία. Κερδίζει η ναυτιλία, αλλά δεν κερδίζουμε τίποτα εμείς ως κράτος. 
      Οι άδηλοι πόροι. Δεν υπάρχουν πλέον ναυτικοί Έλληνες στα καράβια. Έχουν γεμίσει τα καράβια με Φιλιπινέζους, Πολωνέζους  μέχρι χθες και κάποιους άλλους. Δεν υπάρχει Έλληνας, δεν υπάρχει ναυτιλιακό. Και έχουμε και το μεταναστευτικό. Και αυτό δεν υπάρχει πλέον. Αντιθέτως, κύριε Πρωθυπουργέ, έχουμε μία μεγάλη εκροή όλοι, άλλοι περισσότερο και άλλοι λιγότερο ενδιαφερόμαστε για τους μετανάστες. Και, βεβαίως, άνθρωποι είμαστε, εξάλλου σε αυτήν τη χώρα τον πρώτο Θεό μας τον είχαμε ονομάσει «Ξένιος Ζευς» -έτσι τον λέγαμε, ο θεός της φιλοξενίας, δεν μπορεί να είμαστε παρά φιλόξενοι- αλλά πέραν όλων των άλλων υπάρχει ένα κόστος. Αυτά τα οποία παίρναμε εμείς από τους Έλληνες που πήγαιναν στη Γερμανία, στην Αμερική, στον Καναδά, στην Αυστραλία, τώρα θα αντιστραφεί. Έχοντας εδώ μέσα στη δουλειά ένα εκατομμύριο εργαζόμενους, το προϊόν του μόχθου τους βέβαια, αλλά προϊόν που παράγεται σε αυτήν τη γη, πηγαίνει στις ξένες χώρες. Έχετε 1,5 δισεκατομμύρια το χρόνο εκροή από την Ελλάδα. Πώς να μπορέσει να κάνει ταμείο ο κ. Αλογοσκούφης, όταν οι μεγάλες κατασκευαστικές εταιρείες ό,τι κερδίζουν το βγάζουν έξω; Όταν, λοιπόν, οι μεγάλες κατασκευαστικές εταιρείες, ένα έργο, δηλαδή, σε μια εθνική οδό, τα χρήματα τα βγάζουν έξω, οι εργαζόμενοι εκεί που κατά 80% είναι μετανάστες τα βγάζουν και αυτοί έξω, τότε τι μένει στην Ελλάδα;
     Έχουμε, λοιπόν, διαρκείς και συνεχείς απώλειες. 
     Παραεμπόριο, γνωρίζετε πολύ καλά, κύριε Υπουργέ των Οικονομικών, ότι έχετε ενάμισι δισεκατομμύριο φοροδιαφυγή κι 1.000.000.000 διαφυγή Φ.Π.Α.. Πείτε μας τι έγινε χθες στον Αστακό που συνελήφθησαν τελωνειακοί, οι οποίοι είχαν βγάλει μεροκάματο. «Εκατό πενήντα το κοντέινερ το κινέζικο και δεν το ελέγχω». Πόσα λεφτά χάσατε; Πόσα εκατομμύρια ευρώ έχετε χάσει; Είναι ψέματα, ή είναι μια πραγματικότητα; Είναι ψέματα ότι οι άνθρωποι που επιλέγετε είναι κατώτεροι των προσδοκιών, ότι κάποιοι εξ αυτών είναι «μακρυχέρηδες»; Συνελήφθη πριν από δύο, τρεις μήνες ο Διευθυντής της Δ΄ Εφορίας, κύριε Υπουργέ των Οικονομικών και κύριε Υφυπουργέ, τον οποίο είχατε επιλέξει να είναι και στο συμβούλιο της ΥΠ.Ε.Ε.. Φανταστείτε, τον θεωρούσατε τόσο διαμάντι που τον βάλατε στο Διοικητικό Συμβούλιο του ΣΔΟΕ το Νοέμβριο –ημερομηνία 28 Νοεμβρίου είναι το Φύλλο της Εφημερίδας της Κυβερνήσεως- και συνελήφθη ύστερα από δεκαπέντε μέρες να τα «πιάνει». Αν θέλετε και ονόματα, σας τα δίνω. Εγώ δεν έχω διάθεση να σας δώσω ονόματα, αλλά η οποιαδήποτε αμφισβήτηση φέρνει και το όνομα. Αμφισβητείτε, κύριε Υπουργέ, ότι συνέβη  αυτό; Χαίρομαι που δεν το αμφισβητείτε.
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το υπηρεσιακό συμβούλιο…
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Το υπηρεσιακό συμβούλιο. Βεβαίως. Είναι ο κ. Αρνοκούρος, δική σας επιλογή. ‘Όταν, λοιπόν, βάζετε κλέφτες σε τέτοιες θέσεις, θα έχετε και τη συνέπεια και το αποτέλεσμα! 
     Είπε, ο αξιότιμος κύριος Πρωθυπουργός, απευθυνόμενος στο ΠΑ.ΣΟ.Κ. –και έτσι είναι- ότι για είκοσι χρόνια είχαν εγκαθιδρύσει ένα κράτος κομματικό, απολύτως κομματικό. ‘Οσο πιστός ήταν στο κόμμα, στην Κεντρική Επιτροπή, του έδιναν και έναν οργανισμό για να κάνει το παιχνίδι του, πολιτικό, οικονομικό, και λέει αλήθεια. Άλλαξε επί Νέας Δημοκρατίας. Τώρα έχουμε τους «κουμπάρους», έχουμε μια σειρά «κουμπάρων» που έχουν αναλάβει το παιχνίδι. Γενικός Διευθυντής Εξοπλισμών στο Υπουργείο Εθνικής Άμυνας, κουμπάρος δικός σας κύριε Πρωθυπουργέ. Ο αντίστοιχος και ομόλογός του στο Υπουργείο Δημόσιας Τάξης είναι κουμπάρος του διευθυντή του γραφείου σας. Έτσι θα κάνουμε, λοιπόν, πολιτική; Διοικητής της ΔΥ.Π.Ε., επίσης κουμπάρος ανθρώπου του ιδιαιτέρου σας γραφείου. Ο Γενικός Γραμματέας Εκπαίδευσης Ενηλίκων, κουμπάρος ανθρώπου του γραφείου σας. 
     Όταν κάναμε αντιπολίτευση με την «TV Press» –όλη την περίοδο δεν ήσασταν εδώ, ήσασταν στο Χάρβαρντ όταν δίναμε τη μεγάλη μάχη για να διώξουμε το ΠΑ.ΣΟ.Κ. από την πλάτη μας, είχε δεινοπαθήσει τότε με την «TV Press»-  θυμάμαι το Γιώργο Δαλακούρα, μια από τις πενήντα υπογραφές, για να γίνετε Αρχηγός της Νέας Δημοκρατίας, να μου λέει: «Κοίταξε, ψάξε γερά, το μεγάλο παιχνίδι γίνεται στον Ο.Σ.Κ.». Και πράγματι είχαμε ανακαλύψει κάτι φιντάνια του ΠΑ.ΣΟ.Κ. μέσα στον Ο.Σ.Κ.,…. Παναγία μου! Αν ψάξουμε καταθέσεις, θα βρούμε φοβερά πράγματα μέσα εκεί. Και στον Ο.Σ.Κ. σήμερα έχει πάει Διευθύνων Σύμβουλος μπατζανάκης του διευθυντή του γραφείου σας και ο κουνιάδος του τεχνικός σύμβουλος. Γιατί να είμαι ικανοποιημένος εγώ που πολέμησα να βγάλω αυτήν τη σαπίλα από εκείνη την πλευρά επτά χρόνια με την καμερούλα στον ώμο, όταν μετά από επτά χρόνια υπάρχει αυτή η κατάσταση; Αυτή είναι η πραγματικότητα. «Κουμπάροι» δεν ήταν και αυτοί στην Επιτροπή Ανταγωνισμού που έπαιρναν τα δωράκια τους; Είχαμε κατηγορήσει τον Ανδρέα Παπανδρέου τότε με τον Μαυράκη που είχε πει να πάρει δωράκια πεντακόσια εκατομμύρια. 
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν το είπε ποτέ ο Ανδρέας Παπανδρέου. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Καλά, διαψεύστε το εκ των υστέρων. Οκτακόσια εκατομμύρια ζήτησε ο κ. Παναγιώτης Αναγνωστόπουλος. Ακούστε, κύριε Πρόεδρε, θα σας βάλω την «TV Press» το μεσημέρι να δείτε τον κ. Μαυράκη να το ομολογεί, όταν τον έπιασα έξω στις 6.30 π.μ. με την τσίμπλα στο μάτι!
     (Χειροκροτήματα από την πτέρυγα του ΛΑ.Ο.Σ.)
      Ό,τι λέω, να ξέρετε ότι το έχω στο αρχείο μου και όποιος από εσάς το αμφισβητεί, το μεσημέρι θα το βλέπει. Δεν θα το έδειχνα. Το μεσημέρι θα το δείξω.
     ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν το είπε ο Ανδρέας Παπανδρέου!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Το μεσημέρι θα δείτε τον κ. Μαυράκη να ομιλεί ο ίδιος μπροστά στην κάμερα. Θα τα δείτε. 
     ΑΠΟΣΤΟΛΟΣ ΚΑΚΛΑΜΑΝΗΣ: Είπατε για τον Ανδρέα Παπανδρέου!
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αυτός το είπε. Πάρτε όλες τις εφημερίδες της εποχής εκείνης. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό δεν το είπε ο Ανδρέας Παπανδρέου!
      ΠΡΟΕΔΡΕΥΩΝ (Αναστάσιος Νεράντζης): Παρακαλώ να αφήσουμε τον ομιλητή να συνεχίσει. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Αφού δεν το είπε ο Ανδρέας Παπανδρέου.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Εν πάση περιπτώσει, τι να κάνουμε τώρα, θα αλλάξουμε την ιστορία;
     Συνεχίζουμε. Κύριε Υπουργέ των Οικονομικών, πρέπει να μαζέψουμε τα λεφτά.
	Φοροδιαφυγή, 280.000.000.000, πέντε χρόνια φυλακή με αναστολή. Η γνωστή ιστορία που ξέρετε. Πέντε δισεκατομμύρια, τρία χρόνια με αναστολή. Πώς, λοιπόν, 280.000.000.000 φοροδιαφυγή, απάτη δηλαδή, πλαστά τιμολόγια, πέντε χρόνια με αναστολή; Διότι ο δικηγόρος είπε το εξής απλό: «Καλά, ο πελάτης μου είναι εδώ, αυτοί οι οποίοι πήραν τα τιμολόγια πού είναι; Κάποιοι πήραν τα τιμολόγια. Πού είναι αυτοί;». Αυτό το επιχείρημα έφερε την αναστολή. 
      Ποιοι είναι αυτοί που πήραν τα τιμολόγια, κύριε Υπουργέ; Μήπως είναι Δ.Ε.Κ.Ο.; Μήπως είναι η Δ.Ε.Η.; Μήπως είναι το «αμαρτωλό» Υπουργείο Πολιτισμού; Μήπως είναι η Γ.Σ.Ε.Ε. επί προεδρίας του κ. Πολυζωγόπουλου; Μήπως εμπλέκονται και Βουλευτές της κυβερνητικής παράταξης, κύριε Υπουργέ Οικονομίας και Οικονομικών, σ’ αυτό το μεγάλο παιχνίδι των πλαστών τιμολογίων; Εγώ θέτω ερωτήματα και περιμένω απαντήσεις. 
	Αλμούνια, τον οποίον προσωπικά καθόλου δεν εκτιμώ: Γυρίζει και λέει ότι στην Ελλάδα γίνονται διάφορα παιχνίδια. Έκθεση Αλμούνια γράφει, λοιπόν, ότι στα πολύ μεγάλα φορολογικά παρεμβαίνει η Κυβέρνηση, στα μικρότερα η ηγεσία του Υπουργείου Εθνικής Άμυνας. Αυτά δεν τα λέω εγώ αλλά ο Αλμούνια και προτείνει να γίνει μία ανεξάρτητη αρχή για την είσπραξη της φορολογητέας ύλης. Ας το κάνουμε. Αυτό βέβαια είναι απώλεια εξουσίας, δεν υπάρχει καμμία αμφιβολία, αλλά θα μαζέψουμε λεφτά. Ας γίνει λοιπόν μία ανεξάρτητη αρχή εισπράξεως της φορολογητέας ύλης, να δείτε λοιπόν πώς θα έχει χρήματα το ταμείο.
	Έρχομαι στην παραοικονομία. Νόμοι πολλοί και από ΠΑ.ΣΟ.Κ. και από Νέα Δημοκρατία. Επειδή, βέβαια, ακούω κάποιους να ψιθυρίζουν κάτι από το ΠΑ.ΣΟ.Κ., να θυμίσω ότι το ΠΑ.ΣΟ.Κ. έφερε νόμο επί υπουργίας του αξιοτίμου –δεν τον βλέπω στην Αίθουσα- κυρίου Αλέκου Παπαδόπουλου ώστε τα πλαστά τιμολόγια τότε των μεγάλων κατασκευαστικών εταιρειών να πέσουν στα χαμηλά για να μην υπάρξει πρόβλημα στο Χρηματιστήριο. Σας παραπέμπω, λοιπόν, στα Πρακτικά της Βουλής για να διαβάσετε τι ακριβώς είχε λεχθεί επί ΠΑ.ΣΟ.Κ., τότε που γίνονταν οι μεγάλες «λαμογιές» με το Χρηματιστήριο. Θέλω να πω ότι σόι πάει το βασίλειο! Οι κυβερνήσεις αλλάζουν, αλλά τα παιχνίδια, τα κόλπα τα μεγάλα γίνονται και εξακολουθούν να γίνονται. 
	Παραοικονομία, κύριε Πρωθυπουργέ, δεν την πατάξατε. Πάνω από 70% είναι η παραοικονομία. Εφόσον, λοιπόν, δεν μπορείτε να την πατάξετε, ζήστε μαζί της. Μ’ αυτούς τους νόμους που έχουμε σήμερα, το πόθεν έσχες, φεύγουν τα χρήματα και πάνε στην Ελβετία. Δεν μένουν εδώ. Απ’ αυτόν που κάνει μαθήματα στο γυμνάσιο χωρίς να πληρώνει τη φορολογητέα ύλη, απ’ αυτόν που είναι λογιστής σε μία επιχείρηση και κρατάει και άλλα τρία βιβλία, από το δάσκαλο που κάνει δύο μαθήματα και μ’ αυτά θα χτίσει ένα σπιτάκι, έτσι και μπει στο σπιτάκι, εσείς παίρνετε πίσω το 20%, το 19% με το Φ.Π.Α.. Παίρνατε κάτι. Εάν τον αφήσετε, το χάνετε τελείως. Όταν, λοιπόν, είναι το 70% της οικονομίας, θα έχετε συμμετοχή κατά 19% σ’ αυτό που θα κάνει. Έτσι χάνετε. Τα βγάζει έξω τα λεφτά. Φεύγουν τα λεφτά από την Ελλάδα, δεν έχετε κανέναν έλεγχο. 
	Όσον αφορά κάτι που άκουσα από τον αξιότιμο κύριο Αρχηγό της Αξιωματικής Αντιπολιτεύσεως να λέει για τις μεγάλες βρωμιές, δεν χωράει καμμία αμφιβολία ότι έτσι είναι, αλλά είχε βρεθεί το κόλπο των off shore εταιρειών. Όποιος είχε πολλά ακίνητα, έκανε δύο off shore εταιρείες, έδινε τις δύο off shore εταιρείες στο παιδί του και δεν πλήρωνε ούτε 1 ευρώ φορολογία. Εκεί έπρεπε να βρεθεί μία λύση για το πώς θα μπορέσουμε να ελέγξουμε τις off shore εταιρείες γιατί αυτός ο νόμος με το 3% δεν φθάνει. 	
	Είμαστε μία χώρα όπου ο πλήρης έλεγχος χρηματοδοτήσεως οποιουδήποτε έχει ανάγκη είναι μόνο οι τράπεζες, ή με δανεισμό από τις τράπεζες, ή από το Χρηματιστήριο που στην ουσία είναι ένας θεσμός αντίπαλος της τράπεζας, αλλά έτσι όπως έχουν τα πράγματα, έχουν κλείσει οι ιδιωτικές χρηματιστηριακές εταιρείες και είναι μόνο τραπεζικές. Το 80% του τζίρου του Χρηματιστηρίου γίνεται μέσα από τις τραπεζικές χρηματιστηριακές εταιρείες. 	
	Το άλλο έγκλημα, κύριε Πρωθυπουργέ, είναι οι επιδοτήσεις και τα «πακέτα». Είναι δυνατόν τα «πακέτα» να περνάνε μέσα από τράπεζες; Θυμάμαι τον κύριο Τσιπλάκο το 2002 που είχε καταγγείλει με επίσημο δελτίο Τύπου της Νέας Δημοκρατίας ότι δεν μπορεί οι τράπεζες, οι ιδιωτικοί φορείς, να είναι οι διαχειριστές των χρημάτων της Ευρώπης.
Και τώρα λέτε εσείς ότι το νέο πακέτο θα περνάει μέσα από τις τράπεζες.
    Επομένως, ο οποιοσδήποτε θέλει να επενδύσει στην Ελλάδα έτσι ή αλλιώς, είτε με δανεισμό είτε από το Χρηματιστήριο είτε από την επιδότηση της Ευρωπαϊκής Ένωσης, πηγαίνει στους πέντε «μάγκες». Έτσι έγινε «μάγκας» ο Βγενόπουλος, έτσι είναι «μάγκας» ο Κωστόπουλος, έτσι είναι «μάγκας» ο Λάτσης, έτσι είναι «μάγκας» ο Σάλας. Ό,τι κινείται στην Ελλάδα περνάει απ’ αυτούς τους πέντε ανθρώπους και τον κ. Αράπογλου της Εθνικής Τραπέζης. 
    Επ’ ευκαιρία, επειδή είπα Αράπογλου, γιατί πήρε 1,5 δισεκατομμύριο δάνειο η Εθνική Τράπεζα; Τι ήθελε να εξυπηρετήσει; Μου έκανε εντύπωση, ίσως επειδή πέρασε και λίγο υπόγεια. Μήπως έχει κάποιες εμπλοκές με τα στεγαστικά της Αμερικής;
    Μια και μιλάμε για στεγαστικά πρέπει να ξεκαθαρίσουμε ορισμένα πράγματα, ότι το παιχνίδι στήνεται εις βάρος του φτωχού, του μη προνομιούχου. Δεν δίνετε το δάνειο για να μπορέσει να το πληρώσει. Δίνετε το δάνειο για να μη μπορέσει να το πληρώσει και να το πάρει πίσω, για να πάει στις υπερημερίες. 
    Να ξεκαθαρίσουμε τους κανόνες. Ποινικοποιείστε αύριο το πρωί τα ψιλά γράμματα των συμβάσεων, που σημαίνει απάτη, δόλο. Μικρά γραμματάκια που να διαβαστούν; Μπορεί να τα διαβάσει ο κ. Ρεγκούζας, αλλά δεν μπορεί η μητέρα του κ. Ρεγκούζα ή η αδελφή του, που δεν έχει σπουδάσει. Πάει, διαβάζει τα μικρά γραμματάκια, δεν ξέρει τι λένε, «τσιμπάει» και τρέχει. 
    Προσδιορίστε, λοιπόν, το επιτόκιο καταθέσεων και συνδέστέ το με το χορηγήσεων και πείτε ότι δεν μπορεί να είναι πάνω από ένα συγκεκριμένο ποσοστό. Βάλτε όποιο ποσοστό θέλετε, 30%, 35%, 40%. Να κινείται, όμως, σ’ ένα συγκεκριμένο ποσοστό και όχι να έχουμε αυτήν τη στιγμή άνοιγμα καταθέσεων με χορηγήσεων της τάξεως του 300%. Ο Γούκος έπαιρνε πολύ λιγότερα, κύριε Υπουργέ, απ’ ό,τι παίρνουν οι τραπεζίτες σήμερα.
    Δώστε λεφτά. Δώστε 600.000.000 ευρώ. Μπορείτε να ανακουφίσετε τους εκατόν είκοσι χιλιάδες που αυτή τη στιγμή δεν μπορούν να πληρώσουν. Δώστε ένα μέρος και πείτε στις τράπεζες -όχι απευθείας τα λεφτά σε κίνδυνο να ξεχρεώσουν- «σου καλύπτω το 30%, αλλά με μια προϋπόθεση. Επειδή αρχίζεις να ζορίζεσαι, θα μου κάνεις και μια επιμήκυνση των δανείων κατά 20%, 25% του χρόνου». Αυτό να κάνετε. Αυτό που δεν πρόλαβε να κάνει η Αμερική και γύρισε ανάποδα το πράγμα.
    Είχατε πρόβλεψη 4,4%. Ομολογήσατε σήμερα για 3,5%. Το Νομισματικό Ταμείο λέει 3,2%. Έχουμε 50% διαφορά στην πρόβλεψη. Που θα τα μαζέψετε τα λεφτά αυτά; Αναγκαστικά θα πάτε ή για συμπληρωματικό προϋπολογισμό ή για αύξηση του Φ.Π.Α. ή για μείωση της τάξεως 6% των δαπανών όλων των Υπουργείων. Έχετε να διαλέξετε, λοιπόν, ή Φ.Π.Α. αύριο ή μείωση των δαπανών των Υπουργείων κατά 6%. Και επειδή πέρασε το πρώτο τετράμηνο, για να μπορέσετε να έλθετε σε μία ισορροπία, θα πρέπει να βάλετε και το υπόλοιπο χρονικό διάστημα μεγαλύτερη μείωση των δαπανών.
    Ακούστηκαν πολλά για τον κ. Βγενόπουλο. Δεν θα σας συμπληρώσω εγώ τίποτα περισσότερο. θα μιλήσω για τη «DEUTSCHE TELEKOM».
    Κύριε Υπουργέ Οικονομίας και Οικονομικών, μπορείτε να καταθέσετε στη Βουλή τη συμφωνία που έγινε μεταξύ του κ. Βγενόπουλου και της «DEUTSCHE TELEKOM»; Να δούμε τη συμφωνία. Και υποχρεούστε να μας τη φέρετε γιατί ακριβώς περνάει μέσα από τη δική σας διαδικασία. Τι ήταν το deal που έγινε; 
    Υπάρχει ένα ακίνητο. Η αντικειμενική του αξία είναι 150.000 και πάει κάποιος και το πληρώνει 300.000. Γιατί το δίνει 300.000; Γιατί του έχει πει το Υ.ΠΕ.ΧΩ.Δ.Ε.: «θα σου δώσω άδεια να χτίσεις άλλους τρεις ορόφους». 
    Κάτι τέτοιο, κύριε Αλογοσκούφη, έχει γίνει και με τον κ. Βγενόπουλο. Ο κ. Βγενόπουλος πήρε υπερτίμημα γιατί είχε εξασφαλίσει εκ των προτέρων ότι εσείς θα δώσετε το μάνατζμεντ. Το μάνατζμεντ ακριβοπληρώσαμε. Κι επ’ ευκαιρία, εκτός του ποσοστού του κ. Βγενόπουλου, υπάρχει και ένα άλλο 3%. Ποιος είναι ο μεσάζον γι’ αυτό το επιπλέον 3%; Ποιος ήταν αυτός ο οποίος μπήκε στη μέση;
    Για να ξέρετε, κύριε Υπουργέ, ποιος είναι η «DEUTSCHE TELEKOM», έχω το περιοδικό «ECONOMIST» το τελευταίο, που γράφει ότι τους έπιασαν οι Αμερικανοί και τους έβαλαν 120.000.000 δολάρια ποινή για χειραγώγηση των μετοχών. Εδώ το έχω.
      Αυτός είναι ο εταίρος. Εκεί δίνετε το μάνατζμεντ, σε ένα μπαγαμπόντη που η αμερικανική δικαιοσύνη στο Χρηματιστήριο τους έπιασε και είπε: «Μάγκες, συλληφθήκατε να κλέβετε οπώρας. Ρίξτε 120.000.000 για να  μην σας κλείσουμε, για να μην σας πετάξουμε έξω». Αυτός είναι ο  στρατηγικός σας επενδυτής. Δεν το λέω εγώ, το «ECONOMIST» το γράφει, αν δεν με πιστεύετε. 
      Το καταθέτω στα Πρακτικά για να το διαβάσει ευχερώς ο κύριος Καθηγητής, ο κύριος  Υπουργός. 
      (Στο σημείο αυτό ο Πρόεδρος του Λαϊκού Ορθόδοξου Συναγερμού κ.  Γεώργιος Καρατζαφέρης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Αυτή είναι η πραγματική διαδικασία. Δεν προσέχετε, δεν μαθαίνετε, δεν θέλετε. 
      Και επειδή,  κύριε Πρωθυπουργέ, εγώ πάντα σας αφιερώνω ένα τραγούδι στο τέλος, δεν θα το αφήσω και σήμερα. Δεν ασπάζομαι αυτά που γράφουν διάφοροι αρθρογράφοι, ιδιαίτερα φιλικών σας εφημερίδων, ότι η Ελλάδα έχει καταντήσει ένα απέραντο καμπαρέ! Εξάλλου δεν θα μπορούσα να φανταστώ στο ομώνυμο μιούζικαλ τον κ. Αλογοσκούφη στο ρόλο της κυρίας Λίζα Μινέλι, αλλά εν πάση περιπτώσει μπορώ να τον φανταστώ σαν Κατρανίδη,  να βγαίνει στο δρόμο και να φωνάζει γι’ αυτό που λείπει εντελώς από την αγορά «Money, money».
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε.
      Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, έχουν περάσει μόλις τρεις εβδομάδες από τότε που με αφορμή τη συζήτηση της πρότασης δυσπιστίας που είχε καταθέσει η Αξιωματική Αντιπολίτευση είχαμε τη δυνατότητα να εξετάσουμε την πορεία και τις προοπτικές της οικονομίας. Ο Πρωθυπουργός και η Κυβέρνηση και τότε και σήμερα με νηφαλιότητα και απόλυτη τεκμηρίωση παρουσίασαν όλα τα  αντικειμενικά στοιχεία και απάντησαν σ’ όλες τις αιτιάσεις της Αντιπολίτευσης. 
      Απέδειξαν ότι η ελληνική οικονομία βρίσκεται σε πορεία ανάπτυξης και εξυγίανσης, ότι αντιμετωπίζει με επιτυχία τα προβλήματα  που απορρέουν τόσο από τη διεθνή συγκυρία όσο και από τις διαρθρωτικές αδυναμίες που δημιούργησε η επί δύο δεκαετίες πολιτική του ΠΑ.ΣΟ.Κ.. Είναι προφανές και σαφές σε όλους ότι ο ρυθμός ανάπτυξης στην Ελλάδα είναι υπερδιπλάσιος από το μέσο ρυθμό ανάπτυξης στην Ευρωζώνη στην οποία ανήκουμε και η οποία  ακολουθεί αντίστοιχες πολιτικές με τις δικές μας, ότι η ανεργία βρίσκεται σε πτωτική τάση και ότι αντιμετωπίζονται οι κοινωνικές ανισότητες. 
      Βεβαίως, παραμένει μία πρόκληση. Είναι η πρόκληση της αντιμετώπισης του εισαγόμενου πληθωρισμού, ενός πληθωρισμού που έχει αναζωπυρωθεί λόγω των αυξήσεων των διεθνών τιμών και στα τρόφιμα και στις πρώτες ύλες και στο πετρέλαιο. 
      Ακούσαμε σήμερα για μια ακόμα φορά τον Αρχηγό της Αξιωματικής Αντιπολίτευσης και τους άλλους Αρχηγούς της Αντιπολίτευσης. Ειδικά για τον Αρχηγό της Αξιωματικής Αντιπολίτευσης ήταν σαφές από την ομιλία του ότι το πολιτικό του άγχος και η ανυπαρξία πολιτικής εκ  μέρους του –μας είπε για το πρόγραμμά του και ότι υπάρχει και άλλος δρόμος, αλλά δεν μας είπε ποιος είναι αυτός ο δρόμος- τον οδήγησαν για μια  ακόμα φορά σε μια ρητορική μηδενισμού και στείρας άρνησης, σε μια αρνητική ρητορική η οποία δεν έχει κανέναν ειρμό και καμμία λογική, η οποία είναι σε πλήρη αντιδιαστολή όχι μόνο με την πραγματικότητα, γιατί αντικειμενικά στοιχεία δεν παρουσίασε, αναφέρθηκε σε κάποιες εικόνες, αλλά στοιχεία δεν παρουσίασε. 
      Αλλά δεν έχει σημασία ότι αρνήθηκε μόνο την πραγματικότητα. Είχε και μία πλήρη άρνηση όλων των επιλογών που έκανε το κόμμα του, κατά την τελευταία δεκαετία, που ήταν στην εξουσία, όλων των επιλογών των κυβερνήσεων του Ανδρέα Παπανδρέου και του Κώστα Σημίτη, των οποίων υπήρξε βασικός Υπουργός, σε μια προσπάθεια να υπερκεράσει την, πέραν αυτού, αντιπολίτευση. 
      Ο ελληνικός λαός είχε την ευκαιρία να αποδοκιμάσει και πρόσφατα αυτήΝ την τακτική στις εκλογές, αλλά ο κ. Παπανδρέου δεν διδάσκεται από τα λάθη του και επιμένει σ’ αυτήν τη στείρα τακτική, σ’ αυτήν τη στείρα αντιπολίτευση. Και επειδή οι πολίτες πρέπει να γνωρίζουν όλη την αλήθεια, οι παραπλανητικοί ισχυρισμοί και ο ισχυρισμός του Αρχηγού της Αξιωματικής Αντιπολίτευσης θα πάρουν την απάντηση που τους αρμόζει. 
      Ας εξετάσουμε πρώτα το βασικό επιχείρημα του Αρχηγού της Αξιωματικής Αντιπολίτευσης. Μας λέει: «η πολιτική των αποκρατικοποιήσεων είναι ξεπερασμένη και αποτυχημένη, αφού όλες οι κυβερνήσεις αντιλαμβάνονται την ανάγκη ελέγχου και ρύθμισης των αγορών για την προστασία της οικονομίας και των πολιτών, ενώ λαμβάνουν μέτρα θωράκισης των στρατηγικών τους επιχειρήσεων έναντι επιθετικών εξαγορών από κερδοσκοπικά κεφάλαια».
      Ορισμένα από τα στοιχεία αυτού του ισχυρισμού κανείς δεν μπορεί να τα αρνηθεί και να διαφωνήσει. Αλλά αν κρίνει ο κ. Παπανδρέου ότι είναι ξεπερασμένη και αποτυχημένη η πολιτική των αποκρατικοποιήσεων, πρέπει να μας πει αν αποκηρύσσει τις αποκρατικοποιήσεις τις οποίες πραγματοποίησαν οι κυβερνήσεις στις οποίες ήταν μέλος μέχρι το 2004 και για τις οποίες μέχρι πρόσφατα δήλωνε υπερήφανος.
      Αποκηρύσσει την αποκρατικοποίηση του 49% σχεδόν της Δ.Ε.Η., που έγινε στις ημέρες τους; Αποκηρύσσει την αποκρατικοποίηση του 38,7% της Ε.ΥΔ.Α.Π., που διαχειρίζεται το νερό, του 48,9% του Ο.Π.Α.Π., του 25,5% του Ο.Λ.Π., του 25,7% του Οργανισμού Λιμένα Θεσσαλονίκης, του 64,5% των Ελληνικών Πετρελαίων και μάλιστα με την εισαγωγή στρατηγικού επενδυτή, την πλήρη αποκρατικοποίηση της Ιονικής Τράπεζας, της Ε.Τ.Β.Α., της Τράπεζας Κρήτης και της Τράπεζας Μακεδονίας-Θράκης, τις οποίες παραχώρησαν στα καρτέλ, τα οποία σήμερα καταγγέλλουν, στα μεγάλα δηλαδή τραπεζικά συγκροτήματα, τα οποία ήρθε εδώ, σήμερα να καταγγείλει ο κ. Παπανδρέου;
      Εσείς πουλήσατε ακόμα και το Χρηματιστήριο και μάλιστα έναντι πινακίου φακής. Μέσα σ’ ένα χρόνο αυτοί που αγόρασαν τη συμμετοχή του δημοσίου στο Ελληνικό Χρηματιστήριο έβγαλαν τα λεφτά τους τρεις φορές. Και μιλάτε για αποκρατικοποιήσεις και για ξεπουλήματα; Δώσατε έναντι πινακίου φακής τα Ναυπηγεία Σκαραμαγκά.
      Γιατί ξεχνάτε όλα αυτά που έγιναν στις μέρες σας; Και σας τα λέει αυτά κάποιος, ο οποίος δεν διαφωνεί με τις αποκρατικοποιήσεις, φτάνει να γίνονται με τρόπο, ο οποίος να διασφαλίζει το δημόσιο συμφέρον και φτάνει να υπάρχουν διασφαλίσεις ότι και τα τιμήματα είναι αυτά που πρέπει και ο υπόλοιπος δημόσιος έλεγχος επαρκής.
      Τώρα μιλάει για τραγωδία στον Ο.Τ.Ε., αφού πρώτα οι κυβερνήσεις του ΠΑ.ΣΟ.Κ. πούλησαν το 66,4% των μετοχών του Ο.Τ.Ε. στο Χρηματιστήριο οδηγώντας το ελληνικό δημόσιο σε πλήρη απώλεια πλειοψηφίας, χωρίς καμμία διασφάλιση. Ήταν ανοικτό το ελληνικό δημόσιο από την ώρα που είχε τη μειοψηφία σε οποιονδήποτε θεσμικό επενδυτή με επαρκή κεφάλαια, ο οποίος θα μπορούσε να έρθει και να αποκτήσει την πλειοψηφία στον Οργανισμό και να διοικεί τον Ο.Τ.Ε., χωρίς να δίνει λογαριασμό σε κανέναν. Αυτό έγινε με την πώληση του 66,4% των μετοχών επί κυβερνήσεων ΠΑ.ΣΟ.Κ.. Και σήμερα καταγγέλλει τις στρατηγικές συμμαχίες.
      Θέλω να διαβάσω – επειδή οι πολίτες έχουν μνήμη – τι έγραφε το πρόγραμμα του ΠΑ.ΣΟ.Κ. το 2004, την περίοδο που για πρώτη φορά ο κ. Παπανδρέου ως Αρχηγός του κόμματος ζητούσε την ψήφο του ελληνικού λαού.
      Έγραφε – και θα καταθέσω τις σχετικές σελίδες – πρώτον, στη σελίδα 12 ότι η στόχευση του ΠΑ.ΣΟ.Κ. είναι: «επιτάχυνση του προγράμματος αποκρατικοποιήσεων με προώθηση ιδιωτικοποιήσεων και στρατηγικών συμμαχιών και στόχο την περαιτέρω μείωση της συμμετοχής του κράτους στην οικονομική δραστηριότητα». Σελίδα 12, του προεκλογικού προγράμματος του ΠΑ.ΣΟ.Κ.. Ξεχάσατε το πρόγραμμά σας;
      Και πώς περιγράφατε την πολιτική που είχατε εφαρμόσει για τις αποκρατικοποιήσεις μέχρι το 2004; «Προχώρησε εντατικά η αναδιάρθρωση κρατικών επιχειρήσεων μέσω διάθεσης πακέτων μετοχών στην κεφαλαιαγορά και της απόδοσής τους στην ιδιωτική πρωτοβουλία. Τα τελευταία χρόνια έχουμε ακολουθήσει επιθετική πολιτική στον τομέα των αποκρατικοποιήσεων, τόσο στις μετοχοποιήσεις δημοσίων επιχειρήσεων, όπως ο Ο.Τ.Ε., ο Ο.Π.Α.Π., η Δ.Ε.Η., η ΕΧΑΕ, τα ΕΛ.ΠΕ., όσο και στις ιδιωτικοποιήσεις, για παράδειγμα με την Ιονική Τράπεζα, την Ε.Τ.Β.Α., τα Ναυπηγεία Σκαραμαγκά, τη Διώρυγα της Κορίνθου κ.λπ.».
      Εδώ είναι, το κυβερνητικό πρόγραμμα του ΠΑ.ΣΟ.Κ. 2004-2008. Καταθέτω τις σχετικές σελίδες για τα Πρακτικά, για να θυμόμαστε όλοι, για να θυμούνται οι παλιοί και να μαθαίνουν οι νέοι.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Γιατί τα κάνατε όλα αυτά; Για το οφέλη από τα έσοδα; Για να βελτιωθεί η διαχείριση των επιχειρήσεων; Για την προσέλκυση ξένων επενδύσεων; Και γιατί τα αρνείστε τώρα; Γιατί αρνείστε τον ίδιο σας τον εαυτό; Είναι ξεπερασμένη και αποτυχημένη, κύριε Παπανδρέου, η πολιτική των αποκρατικοποιήσεων; Τότε γιατί ακολουθούσατε αυτή την πολιτική; Τώρα ανακαλύψατε τους κινδύνους; Μετείχατε σε μια κυβέρνηση, η οποία ακολουθούσε μια πολιτική με την οποία εσείς διαφωνούσατε;
    Διαφωνούσατε με την πολιτική του πατέρα σας, όταν ξεκίνησε την πολιτική της αποκρατικοποίησης του Ο.Τ.Ε., αντιστρέφοντας την προηγούμενη πολιτική σας για μία μετοχή μόνο στο κράτος; Διαφωνούσατε με την πολιτική του κυρίου Σημίτη; Γιατί δεν εκφράσατε τότε τις διαφωνίες σας; Τόσες δεκαετίες έχει στην πολιτική ο κ. Παπανδρέου, τώρα ανακάλυψε τις διαφωνίες του με τις αποκρατικοποιήσεις;
    Η πολιτική των αποκρατικοποιήσεων, η οποία ασφαλώς έχει και κινδύνους και πρέπει να είναι κανείς προσεκτικός, ακολουθείται τις τελευταίες δεκαετίες σε όλο τον κόσμο, γιατί συμβάλλει στην ανάπτυξη, στην ενίσχυση της απασχόλησης, στην καλύτερη εξυπηρέτηση των πολιτών. Για παράδειγμα, μίλησε πριν από λίγο ο Αρχηγός της Αξιωματικής Αντιπολίτευσης για τις τράπεζες. Όπως είπα, όλες οι μικρές τράπεζες σιγά-σιγά επί κυβερνήσεων ΠΑ.ΣΟ.Κ. πήγαν στα μεγάλα τραπεζικά συγκροτήματα. Όμως, ο ανταγωνισμός ενισχύθηκε με την αποκρατικοποίηση. Και εάν σήμερα, έχει μειωθεί η διαφορά μεταξύ των επιτοκίων χορηγήσεων και καταθέσεων και ωφελούνται και οι καταναλωτές και οι επιχειρήσεις, αυτό οφείλεται και στην ενίσχυση του τραπεζικού ανταγωνισμού. Οι αποκρατικοποιήσεις, ασφαλώς, συνέβαλαν και σε αυτό. Άλλωστε, τόσες αποκρατικοποιήσεις έγιναν και επί ΠΑ.ΣΟ.Κ. στο τραπεζικό σύστημα.
    Τα τελευταία χρόνια, με την πλήρη αποκρατικοποίηση της Εθνικής Τράπεζας, της Εμπορικής Τραπέζας, με την εξυγίανση της Αγροτικής Τράπεζας, με την ενδυνάμωση του Ταχυδρομικού Ταμιευτηρίου που εισήχθη στο Χρηματιστήριο, οι ελληνικές τράπεζες έχουν αποκτήσει ακόμη ισχυρότερη  θέση. Ο ανταγωνισμός λειτουργεί. Μπορεί να μη λειτουργεί στο βαθμό που όλοι θα θέλαμε, αλλά λειτουργεί και ασφαλώς χρειάζεται και να παρακολουθούμε τι γίνεται και να βελτιώνουμε την κατάσταση.
    Εάν σήμερα, οι ελληνικές τράπεζες έχουν αποκτήσει μία ισχυρή παρουσία έξω από τα σύνορα της Ελλάδας και διαθέτουν περισσότερα από τρεις χιλιάδες υποκαταστήματα στην ευρύτερη περιοχή, αυτό οφείλεται στο δυναμισμό που προκάλεσαν και οι αποκρατικοποιήσεις και η ενίσχυση του ανταγωνισμού. Δεν είναι δυνατόν, λοιπόν, να λέει ο Αρχηγός της Αξιωματικής Αντιπολίτευσης ότι είναι ξεπερασμένη και αποτυχημένη αυτή η πολιτική, μια πολιτική που επέτρεψε στον Ελληνισμό, στις ελληνικές τράπεζες, να βγουν έξω από τα σύνορά μας, να συμβάλουν στην ανάπτυξη των γειτόνων μας και παράλληλα, με αυτόν τον τρόπο, να διευκολύνουν και την ελληνική οικονομία. 
    Δεν μπορούμε, βεβαίως, να λέμε από τη μία ότι ναι, εμείς θέλουμε ελευθερία –το είπε η κ. Παπαρήγα προηγουμένως- να μπορούμε να επενδύουμε σε άλλες χώρες του κόσμου, να εξυπηρετούμε τα δικά μας ζωτικά συμφέροντα και μέσω των επενδύσεων, όταν είμαστε στην Ευρωπαϊκή Ένωση, και από την άλλη να λέμε ότι δεν θέλουμε να έρχονται ξένες επιχειρήσεις να επενδύουν στην Ελλάδα. Αποφασίστε, ή θέλουμε ξένες επενδύσεις ή δεν θέλουμε. Εάν δεν θέλουμε ξένες επενδύσεις, τότε ας βγούμε από την Ευρωπαϊκή Ένωση που έχει αυτούς τους συγκεκριμένους κανόνες, ας κλειστούμε πάλι στο καβούκι μας. Γιατί άκουσα και κάποιον άλλον Αρχηγό της Αντιπολίτευσης να αναπολεί την εποχή της δεκαετίας του ’60, όταν η «IZOLA» έκανε πλυντήρια, όταν ήταν κλειστή η ελληνική αγορά και τα πλυντήρια ήταν πανάκριβα. Για να πάρεις ένα πλυντήριο, χρειαζόταν να πληρώνεις δόσεις επί τέσσερα ή πέντε χρόνια.
    Βεβαίως, οι αποκρατικοποιήσεις δεν σημαίνουν ασυδοσία της αγοράς. Άλλο ζήτημα είναι η ρύθμιση και η εποπτεία των αγορών και άλλο το ιδιοκτησιακό καθεστώς των επιχειρήσεων. Η ανάγκη για εποπτεία και ρύθμιση των αγορών υφίσταται σε πάρα πολλές περιπτώσεις. Εμείς πάντοτε πιστεύαμε και εξακολουθούμε να το πιστεύουμε, ενώ εσείς ήσασταν εκείνοι που δεν το πιστεύατε. Δεν το πιστεύατε τότε που αφήσατε απροστάτευτους τους επενδυτές με την ασυδοσία στο Χρηματιστήριο την περίοδο 1999-2000. Τότε που αφήσατε να δημιουργούνται και να διαιωνίζονται στρεβλώσεις σε όλη την αγορά. Με τη δική μας πολιτική έχουμε διασφαλίσει την αποτελεσματική εποπτεία και στην Κεφαλαιαγορά και στις υπόλοιπες αγορές. Με τη θωράκιση της Επιτροπής Κεφαλαιαγοράς. Με την ενεργοποίηση της Επιτροπής Ανταγωνισμού –θα σας πει σε λίγο ο κ. Φώλιας τα στοιχεία. Με την ενίσχυση όλων των εποπτικών αρχών, όπως είναι η Επιτροπή Τηλεπικοινωνιών, η οποία στις απελευθερωμένες πια τηλεπικοινωνίες παίζει το ρόλο που κάποτε έπαιζε ο κρατικός Ο.Τ.Ε..
    Όπου δεν αρκεί το εποπτικό πλαίσιο, προχωρούμε σε νέες ρυθμίσεις, για να απαντήσουμε σε νεοεμφανιζόμενα προβλήματα. Θα σας δώσω ένα παράδειγμα. Με το ν.3587/2007, το νόμο που ψηφίσαμε για την προστασία των καταναλωτών, εμείς φέραμε ρύθμιση με την οποία οι τράπεζες και τα άλλα πιστωτικά ιδρύματα δεν μπορούν να προχωρήσουν σε πλειστηριασμό της πρώτης κατοικίας, δηλαδή της μοναδικής κατοικίας οφειλέτη, για καταναλωτικά δάνεια και πιστωτικές κάρτες για ποσά που δεν υπερβαίνουν τις 10.000 ευρώ. Και βάλαμε 10.000 ευρώ, γιατί οι τράπεζες δεν έδιναν καταναλωτικά δάνεια πάνω από 10.000 ευρώ. 
    Τώρα, έκανε μια πρόταση ο Αρχηγός της Αξιωματικής Αντιπολίτευσης. Θα τη δούμε. Εάν πραγματικά μπορούν να βελτιωθούν τα πράγματα, ασφαλώς θα τα  βελτιώσουμε. Όμως, εμείς έχουμε προλάβει την κατάσταση. Από το 2007 έχει ψηφιστεί η συγκεκριμένη ρύθμιση.
    Επίσης, προλάβαμε την κατάσταση και με την πρόσφατη ρύθμιση για την προστασία του Ο.Τ.Ε. από επιθετικές εξαγορές, ρύθμιση που εσείς ούτε υποστηρίξατε, ούτε ψηφίσατε. Τώρα σας φταίει η συγκεκριμένη επενδυτική εταιρεία που έχει αποκτήσει ποσοστό σχεδόν 20% στον Ο.Τ.Ε..
      Μα, τις μετοχές που εσείς πουλήσατε στο Χρηματιστήριο αγόρασε μέσα από την ελεύθερη αγορά, παρά το γεγονός ότι εμείς επανειλημμένως τους προειδοποιήσαμε να μην εξακολουθήσουν να αγοράζουν. Δεν μπορούσαμε να τους εμποδίσουμε. Τους εμποδίσαμε μόνο με τη ρύθμιση που φέραμε στη Βουλή. Και πρέπει να γίνει αντιληπτό ότι αυτή η ρύθμιση είναι αυτή που οδηγεί στην έξοδο σήμερα την συγκεκριμένη επενδυτική εταιρεία, η οποία, για εμάς τουλάχιστον, δεν είναι ο κατάλληλος στρατηγικός εταίρος για τον Ο.Τ.Ε..
      Και πρέπει να γίνει αντιληπτό ότι η γενική αρχή που διέπει την πολιτική των αποκρατικοποιήσεων που υλοποιούμε, είναι η εγκατάλειψη της ταμειακής λογικής
-εμείς δεν πάμε για ταμειακές αποκρατικοποιήσεις- είναι η υιοθέτηση μεθόδων που μεγιστοποιούν τα οφέλη για την οικονομία και για τους πολίτες και σ’ αυτό θα συνεχίσουμε, μέσα στα πλαίσια τα ευρωπαϊκά. Ανήκουμε στην ενωμένη Ευρώπη, πιστεύουμε στην προώθηση των στρατηγικών συμμαχιών με ισχυρούς εταίρους. Το είπε, προηγουμένως, ο κύριος Πρωθυπουργός. Αυτό επιβάλουν οι ανταγωνιστικές συνθήκες της παγκοσμιοποίησης, αυτό επιβάλει η ευρωπαϊκή οικονομική ολοκλήρωση, αυτό επιβάλει η απελευθέρωση των αγορών, αυτό επιβάλει ο ρόλος της χώρας μας στη Νοτιοανατολική Ευρώπη που είμαστε επενδυτές εμείς, το δημόσιο συμφέρον, αλλά και το συμφέρον των ίδιων των καταναλωτών. 
         Όταν, κύριε Παπανδρέου, εμείς θωρακίζαμε το δημόσιο συμφέρον με τη ρύθμιση που ορίζαμε προϋποθέσεις για να αποκτήσει ένας επενδυτής πάνω από το 20% των δικαιωμάτων ψήφου μιας επιχείρησης στρατηγικής συμμαχίας, μας κατηγορούσατε ότι αυτή δεν θα έχει κανένα αποτέλεσμα. Και όμως είχε αποτέλεσμα. Σταμάτησε ο συγκεκριμένος επενδυτής να αγοράζει. Και σήμερα, για τον Ο.Τ.Ε., ενδιαφέρεται ένας από τους μεγαλύτερους ευρωπαϊκούς τηλεπικοινωνιακούς οργανισμούς. Η επενδυτική εταιρεία που απέκτησε από την αγορά το 20% των μετοχών του Ο.Τ.Ε., που εσείς είχατε πουλήσει στην αγορά και την οποία δεν θεωρούσαμε κατάλληλη για στρατηγικό εταίρο, αποχωρεί. Ποια είναι η δική σας θέση; Να παραμείνει η επενδυτική εταιρεία στον Ο.Τ.Ε. και να συνεχίσει να διεκδικεί να γίνει αυτή ο μάνατζερ του Ο.Τ.Ε.; Αυτό θέλετε, αυτή είναι η πολιτική σας; Ποια είναι η δική σας θέση, αλλά και της Αντιπολίτευσης;
         ΛΟΥΚΑ ΚΑΤΣΕΛΗ: Την καταθέσαμε, κύριε Υπουργέ.
         ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τώρα, τι τα λέω αυτά, κυρία Κατσέλη; Τι σημασία έχει η δική σας θέση αφού άλλα μας λέγατε χθες, άλλα μας λέτε σήμερα και πολύ φοβάμαι ότι άλλα θα μας λέτε αύριο; Τι είναι αυτά τώρα; 
      (Χειροκροτήματα από την πτέρυγα της Νέας Δημοκρατίας)
	Η δική μας  στρατηγική σχετικά με τον Ο.Τ.Ε. έχει αποτυπωθεί στο κυβερνητικό μας πρόγραμμα, υπάρχει ρητή αναφορά. Και θα σας τη διαβάσω. «Ποσοστό της συμμετοχής του κράτους στον Ο.Τ.Ε. μεταβιβάζεται σε κατάλληλο χρόνο ώστε η εταιρεία να λειτουργήσει στη νέα απελευθερωμένη αγορά» -γιατί ο Ο.Τ.Ε. δεν είναι πια μονοπώλιο- «με στρατηγική συμμαχία και το κατάλληλο μάνατζμεντ, το οποίο θα οδηγήσει σε μεγαλύτερη ανάπτυξη των δραστηριοτήτων της». 
	Καταθέτω το σχετικό απόσπασμα από το κυβερνητικό μας πρόγραμμα.
(Στο σημείο αυτό ο Υπουργός Οικονομίας και Οικονομικών κ.                         Γεώργιος Αλογοσκούφης καταθέτει για τα Πρακτικά το προαναφερθέν απόσπασμα,  το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     	Το πρόγραμμά μας αυτό έχει εγκριθεί από τον ελληνικό λαό σε δύο διαδοχικές εκλογές. Τηρούμε μία ακόμα από τις δεσμεύσεις μας. Όχι, όπως εσείς που άλλα λέγατε το 2004 και άλλα λέτε σήμερα. Πολιτική είναι να προβλέπεις, να δεσμεύεσαι και να υλοποιείς τις δεσμεύσεις σου. Και εμείς αυτό κάνουμε.
     Από το 2004 μέχρι σήμερα έχουμε εξυγιάνει τον Ο.Τ.Ε. και έτσι μπορούμε να προχωρήσουμε στη σύναψη στρατηγικής συμμαχίας.
     Και μας λέγατε μεγάλα λόγια και για άλλα θέματα. Μας λέτε  ότι η Ελλάδα θα γίνει η μόνη ευρωπαϊκή χώρα στην οποία τα μεγάλα λιμάνια, το σύνολο των μεγάλων αεροδρομίων, ηλεκτροπαραγωγή και άλλοι ζωτικοί τομείς θα είναι ιδιωτικοί ή θα ελέγχονται από αντίστοιχους οργανισμούς άλλων χωρών. 
     Πού το βρήκατε αυτό; Στη Μεγάλη Βρετανία, στην Ιταλία και την Ισπανία οι κυβερνήσεις έχουν αποσυρθεί από τη συμμετοχή τους στους πρώην κρατικούς τηλεπικοινωνιακούς οργανισμούς. Μήπως αυτό έχει βλάψει τα ζωτικά τους συμφέροντα και δεν το έχουν καταλάβει; 
     Η Γαλλία ήδη έχει ξεκινήσει τη διαδικασία της σταδιακής αποκρατικοποίησης των αεροδρομίων της, του αεροδρομίου του Παρισιού. Εξετάζεται η δυνατότητα αξιοποίησης των περιφερειακών αεροδρομίων.
     Αλλά δεν ήταν η κυβέρνησή σας μήπως που προχώρησε σε σύναψη στρατηγικής συμμαχίας με τη Γερμανική εταιρεία «Hochtief» για τη διοίκηση του Αεροδρομίου Αθηνών; Γιατί υποκρίνεστε ότι δεν το καταλαβαίνετε; Γιατί θα έπρεπε ο κατασκευαστής του έργου να αναλάβει και τη διοίκηση, αν όχι για την καλύτερη λειτουργία του αεροδρομίου; Εμείς δεν διαφωνήσαμε μ’ αυτή την πολιτική. Εσείς διαφωνείτε σήμερα με τη δικιά σας πολιτική. 
     Σε άλλες χώρες της περιοχής μας έχουν συναφθεί στρατηγικές συμμαχίες με μεγάλους διεθνείς διαχειριστές για τα λιμάνια τους. Ο στόχος αυτών των συμμαχιών είναι να αξιοποιηθεί η εξειδίκευση και η τεχνογνωσία των μεγάλων διεθνών διαχειριστών, να γίνουν νέες επενδύσεις, να δημιουργηθούν νέες θέσεις εργασίας, να αυξηθεί η εμπορευματική κίνηση προς τα λιμάνια και προς όφελος συνολικά της οικονομίας.
      Σήμερα τα λιμάνια μας υπολείπονται και σε παραγωγικότητα και σε ανταγωνιστικότητα έναντι όλων των ανταγωνιστών τους στη Μεσόγειο. Αδυνατούν να αξιοποιήσουν τη στρατηγική γεωγραφική θέση της Ελλάδας. Δεν μπορεί η Ελλάδα να ανταποκριθεί στο ρόλο της ως διαμετακομιστικού κέντρου στην Νοτιανατολική Ευρώπη, εάν δεν εκσυγχρονίσει τα λιμάνια της, και αυτό απαιτεί και τεχνογνωσία και κεφάλαια και εμπορεύματα από εξειδικευμένους φορείς. Εάν δεν σου φέρουν εμπορεύματα, πώς θα κάνεις διαμετακομιστικό εμπόριο; 
      Γνωρίζουμε πολύ καλά την κατάσταση που αφήσατε πίσω σας. Τα είπε και ο Πρωθυπουργός. Το συνολικό μας πρόγραμμα για την οικονομία έχει ασφαλώς αποτελέσματα. 
      Έχουμε τις διεθνείς εξελίξεις που έχουν δυσμενή στοιχεία και το μεγαλύτερο πρόβλημα από αυτές είναι ο πληθωρισμός. Αμφισβήτησε ο Αρχηγός της Αξιωματικής Αντιπολίτευσης την επίπτωση του διεθνούς πληθωρισμού στην Ελλάδα. Μας κατηγόρησε γι’ αύξηση του πληθωρισμού, που είναι ένα διεθνές φαινόμενο. Και αυτό προκύπτει όχι από τα στατιστικά στοιχεία, που καταγράφουν τις αυξήσεις των τιμών, αλλά από την αίσθηση που έχουν οι πολίτες όχι μόνο στην Ελλάδα αλλά και σε όλες τις χώρες του κόσμου. 
      Πρόσφατα, δημοσιεύτηκε μια έρευνα στους «Financial Times», στις 14 Απριλίου, για όλες τις ευρωπαϊκές χώρες, όπου προκύπτει ότι το μεγαλύτερο πρόβλημα είναι οι ανατιμήσεις στα τρόφιμα και στο πετρέλαιο και ό,τι είναι πρόβλημα για όλες τις ευρωπαϊκές χώρες. Εγώ θα καταθέσω το σχετικό απόσπασμα που έχει τίτλο: «Rising prices top Europe’s worries». Σε όλες τις χώρες της Ευρώπης, σε όλες τις χώρες του κόσμου είναι πρόβλημα το θέμα των τιμών και είναι ένα θέμα που ασφαλώς εδώ θα κάνουμε ότι μπορούμε για να το αντιμετωπίσουμε και να μην οδηγήσει σε ανεξέλεγκτη κερδοσκοπία. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, η δική μας πολιτική είναι μια πραγματική πολιτική αλλαγών και μεταρρυθμίσεων. Η αλλαγή των πραγμάτων δεν είναι σύνθημα αλλά έργο. Απαιτεί ειλικρινή στάση απέναντι στους πολίτες, απαιτεί συνέπεια και ευθύνη. Έτσι λύνονται τα προβλήματα που διογκώθηκαν από την αδράνεια. Η χώρα έχει ανάγκη από μια ρεαλιστική πολιτική που θα αλλάξει τα πράγματα. Αυτή την πολιτική έχει ανάγκη η νέα γενιά και όχι από φληναφήματα. Δεν χρειάζεται να χαϊδεύουμε τη νέα γενιά. Ευκαιρίες πρέπει να τους δώσουμε, διότι τη νέα γενιά χρειάζεται ο τόπος. Αυτή την πολιτική εφαρμόζουμε εμείς. Δεν κάνουμε πίσω, διότι κάθε βήμα πίσω θα μας καταστήσει υπόλογους και στην Ιστορία και στα παιδιά μας. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ.
      Το λόγο έχει ο Υπουργός Ανάπτυξης κ. Χρήστος Φώλιας.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρίες και κύριοι συνάδελφοι, η λειτουργία της αγοράς είναι ένα μείζον οικονομικό και κοινωνικό ζήτημα, είναι ένα ζήτημα διαχρονικό και πολυσύνθετο. Γι’ αυτό και εμείς θα ήμασταν οι τελευταίοι που θα υποστήριζαν πως όλα πάνε καλά, πως τάχα δεν χρειάζεται να γίνει τίποτε, πως είναι αρκετό να παρακολουθούμε με σταυρωμένα χέρια τις εξελίξεις στην αγορά.
       Κυρίες και κύριοι συνάδελφοι, μακριά από εμάς τέτοιες σκέψεις. Γι’ αυτό ανήκουμε σε αυτούς που αναλαμβάνουν ευθύνες και όχι σε αυτούς που αρκούνται να είναι θεατές και σχολιαστές της πραγματικότητας. Τα σχόλια και η κριτική είναι πάντα εύκολα. Το δύσκολο είναι να δώσεις τη μάχη και το πιο δύσκολο είναι να την κερδίσεις. 
      Εμείς αυτήν τη μάχη τη δίνουμε με σοβαρότητα, με υπομονή, με αποφασιστικότητα και τη δίνουμε κάτω από εξαιρετικά αντίξοες διεθνείς συνθήκες. Οι διεθνείς τιμές του πετρελαίου από 26 δολάρια το βαρέλι το 2004 ανέβηκαν στα 60 περίπου δολάρια στις αρχές του 2007, για να παγιωθούν σήμερα πάνω από τα 110 δολάρια. Την ίδια στιγμή, τα παγκόσμια αποθέματα σε στάρι βρίσκονται στο χαμηλότερο επίπεδο των τελευταίων τριάντα χρόνων εξαιτίας σοβαρών προβλημάτων που προκαλούν οι καιρικές συνθήκες στις παραγωγές χώρες, η έκρηξη της ζήτησης από τις ταχέως αναπτυσσόμενες χώρες και η ζήτηση για παραγωγή βιοκαυσίμων, ενώ συνάμα, οι τιμές των δημητριακών για πρώτη φορά στην ιστορία έχουν κάνει ένα τόσο μεγάλο άλμα. Αυξητικές τάσεις καταγράφονται διεθνώς και στις τιμές του βαμβακιού, των σπορέλαιων, των γαλακτοκομικών, των ψαριών, των οσπρίων, των λαχανικών, των φρούτων και άλλων προϊόντων, λόγω της αυξημένης ζήτησης σε διεθνές επίπεδο. Οι τιμές των τροφίμων αυξήθηκαν κατά 35% από το Φεβρουάριο του 2007 έως τον Ιανουάριο του 2008. Μέσα σε ένα χρόνο υπήρξε 35% αύξηση, ενώ από το 2002 έως το 2007, δηλαδή μέσα σε πέντε χρόνια είχαν αυξηθεί κατά 30%. Δηλαδή, σε ένα χρόνο αυξήθηκαν περισσότερο από ότι τα προηγούμενα πέντε χρόνια. 
     Είναι προφανές ότι η Ελλάδα, η ελληνική αγορά, όχι μόνο δεν μπορεί να μείνει ανεπηρέαστη από αυτές τις εξελίξεις, αλλά, επειδή χαρακτηρίζεται -και οφείλουμε να το αναγνωρίζουμε και να το ομολογούμε- από στρεβλώσεις και δυσλειτουργίες, οι οποίες όμως έχουν βαθιές ρίζες σε δεκαετίες προηγούμενες, καταγράφονται σημαντικές αυξήσεις τιμών. Γι’ αυτό, λοιπόν, μπήκαμε στη μάχη για το νοικοκύρεμα της αγοράς και μπήκαμε αποφασισμένοι να νικήσουμε. Να νικήσουμε τις παθογένειες και τις στρεβλώσεις, να νικήσουμε το ήθος της απληστίας, να νικήσουμε συνάμα και τους μύθους που κινούνται για τη δημιουργία εντυπώσεων. 
     Ποιοι είναι αυτοί οι μύθοι; Πρώτος μύθος: Δεν υπάρχει –λέει- πολιτική για την αγορά. Τον καταρρίψαμε το μύθο, προωθώντας μία ολοκληρωμένη δέσμη σαράντα ενός μέτρων και δράσεων, προκειμένου ο Έλληνας καταναλωτής -και ιδιαίτερα αυτός που ανήκει στα ασθενέστερα στρώματα- να μπορεί να απολαμβάνει προϊόντα και υπηρεσίες με το μέγιστο δυνατό επίπεδο ποιότητας και ασφάλειας σε τιμές προσιτές. Η εφαρμογή αυτής της δέσμης μέτρων και δράσεων αφορά όλο το φάσμα της παραγωγικής, εμπορικής, καταναλωτικής δραστηριότητας από το χωράφι στο ράφι και στο καλάθι, επιδιώκοντας την ολοκληρωμένη αντιμετώπιση των προβλημάτων που συμβάλλουν στην πίεση των τιμών. 
     Μύθος δεύτερος: Τα μέτρα –λέει- ανακοινώθηκαν, αλλά δεν θα εφαρμοστούν. Κυρίες και κύριοι συνάδελφοι, αυτόν το μύθο τον καταρρίπτουμε καθημερινά. Όλα τα μέτρα και τα σαράντα ένα και όχι μόνο τα σαράντα ένα θα εφαρμοστούν στο ακέραιο. Δεν λειτουργούμε με τη λογική των εντυπώσεων, αλλά με τη λογική του τελικού οφέλους, του τελικού θετικού αποτελέσματος για τον πολίτη, για τον καταναλωτή. Ήδη σε διάστημα μικρότερο των δύο μηνών δώδεκα από τα σαράντα ένα εξαγγελθέντα μέτρα ήδη έχουν τεθεί σε πλήρη εφαρμογή. Σήμερα καταθέτουμε το σχέδιο νόμου για την αναμόρφωση των κυρωτικών διατάξεων του Αγορανομικού Κώδικα, που αποτελεί τη βάση για την υλοποίηση επιπλέον πέντε μέτρων της δέσμης αυτής, δηλαδή συνολικά δεκαεπτά από τα σαράντα ένα μέτρα και σίγουρα συνεχίζουμε. Έχουμε δεσμευτεί και το υλοποιούμε: Κάθε δεύτερη Πέμπτη θα ανακοινώνουμε τα μέτρα τα οποία μπαίνουν σε υλοποίηση, κάτι που γίνεται για πρώτη φορά, κάτι που αποδεικνύει έμπρακτα τη  βούλησή μας να είναι ενήμεροι οι πολίτες και να υπάρχουν χειροπιαστά και μετρήσιμα αποτελέσματα εφαρμογής.
     Από αυτά τα μέτρα χονδρικά θυμίζω εν τάχει: Την αγορανομική διάταξη με την οποία επιβάλλεται υποχρέωση σε βιομηχανίες, βιοτεχνίες και εισαγωγείς και χονδρεμπόρους, εφόσον ζητηθεί από τη Γενική Γραμματεία Εμπορίου, να παράσχουν πλήρη στοιχεία που να δικαιολογούν κοστολογικά τις ανατιμήσεις στα αγαθά ή στις υπηρεσίες που αυτοί παρέχουν. Σε περίπτωση που δεν θα δώσουν αυτά τα στοιχεία, παραβαίνουν τον Αγορανομικό Κώδικα και παραπέμπεται στον εισαγγελέα επ’ απειλή ποινής φυλακίσεως. Την καθημερινή επίσης υποχρεωτική ανάρτηση τιμοκαταλόγου χονδρικής πώλησης στους οργανισμούς των κεντρικών αγορών. Την σε τακτά χρονικά διαστήματα διενέργεια τιμοληψιών σε βασικά είδη διατροφής από επιλεγμένες πηγές πληροφόρησης στα σούπερ-μάρκετ της πρωτεύουσας. Τον καθημερινό αγορανομικό και τιμοληπτικό έλεγχο στις τιμές οπωρολαχανικών που διαμορφώνονται στις λαϊκές αγορές της πρωτεύουσας. Τη λειτουργία του παρατηρητηρίου τιμών, όπου καταγράφονται καθημερινά οι τιμές πώλησης σε επίπεδο χονδρικής αλλά και λιανικής τιμής. Όλα τα στοιχεία τιμών που συλλέγονται από τους παραπάνω μηχανισμούς καταγράφονται, παρακολουθούνται και αξιολογούνται, έτσι ώστε κάθε φορά να υπάρχει μία σαφής εικόνα στις τάσεις της αγοράς. 
     Επίσης, θυμίζω την ενίσχυση του καταναλωτικού κινήματος με σοβαρότατη αύξηση της χρηματοδότησης των καταναλωτικών οργανώσεων και συγχρόνως τη συγκρότηση της προβλεπόμενης επιτροπής για την πιστοποίηση της λειτουργίας των καταναλωτικών οργανώσεων, ώστε να διαπιστωθεί η διοικητική αλλά και οικονομική λειτουργία τους. Είναι ένα ουσιαστικό βήμα για την παραπέρα ανάπτυξη και υποστήριξη του καταναλωτικού κινήματος, που είναι απαραίτητο, χρησιμότατο για την κοινωνία και την οικονομία. Θέλω συνάμα να σημειώσω με έμφαση πως, προκειμένου να ενταθεί αυτή η προσπάθεια, δημιουργούμε ένα ενιαίο Σώμα Ελεγκτών. 
     Και έρχομαι τώρα στον τρίτο και ευρέως διαδεδομένο μύθο: Δεν γίνονται –λέει- έλεγχοι. 
      Κυρίες και κύριοι συνάδελφοι, πιστεύω ότι η απλή και μόνο παράθεση των διαθέσιμων στοιχείων της Γενικής Γραμματείας Εμπορίου, για το πεντάμηνο Οκτώβριος 2007 -Φεβρουάριος 2008, αρκεί για την κατάρρευση και αυτού του μύθου.
      Διεύθυνση Τιμών Τροφίμων και Ποτών, είκοσι έξι χιλιάδες διακόσιοι εξήντα ένας έλεγχοι και διαπίστωση πεντακοσίων ενενήντα δύο παραβάσεων. Διεύθυνση Βιομηχανικών Προϊόντων και Φαρμάκων, τρείς χιλιάδες εξακόσιοι ενενήντα δύο έλεγχοι, τριακόσιες έξι παραβάσεις. Θα μπορούσα να συνεχίσω με νούμερα, αλλά για να μην κουράσω θα σας πω συνοπτικά τα εξής: Στο πεντάμηνο Οκτώβριος 2007-Φεβρουάριος 2008 από όλες τις Διευθύνσεις της Γενικής Γραμματείας Εμπορίου, καθώς και από τις νομαρχίες της χώρας διενεργήθηκαν τριάντα δύο χιλιάδες εξακόσιοι εβδομήντα έλεγχοι και διαπιστώθηκαν χίλιες εβδομήντα τέσσερις παραβάσεις. 
      Επίσης, θέλω να σημειώσω ότι εν όψει των εορτών του Πάσχα οι έλεγχοι εντείνονται, με αιφνιδιαστικούς ελέγχους στην κεντρική αγορά, και μέσα στην αγορά και έξω από αυτήν. Επίσης, εντείνονται οι συστηματικοί έλεγχοι με μικρά κλιμάκια σ’ όλες τις λαϊκές αγορές. 
      Ειλικρινά, κυρίες και κύριοι συνάδελφοι της Αξιωματικής Αντιπολίτευσης, είχα την πρόθεση και την επιθυμία να συγκρίνω αυτά τα στοιχεία με ένα τυχαίο πεντάμηνο των δικών σας ημερών διακυβέρνησης. Λυπάμαι που δεν μπορώ να το κάνω. Δεν μπορώ να το κάνω, γιατί δεν υπάρχει κανένα στοιχείο. Δεν έμεινε τίποτα πίσω σας. Δεν υπήρχε καν θεσμικός μηχανισμός καταγραφής και παρακολούθησης των ελέγχων που γίνονταν, αν γίνονταν και στο βαθμό που γίνονταν. Όμως, και αν ακόμη υπήρχαν στοιχεία, προκαλούμαι να σκεφτώ, μήπως τα πήρατε και αυτά φεύγοντας μαζί σας. Βρήκαμε tabula rasa, λευκό χαρτί. 
      Αυτήν την πολιτική έρχεστε σήμερα να μας προτείνετε, κύριοι συνάδελφοι, την τσαπατσουλιά, την απουσία μηχανισμών παρακολούθησης; Και ποιος κέρδισε τάχα μέσα από αυτήν τη χαώδη κατάσταση; Μήπως ο καταναλωτής; Αυτά είναι τα έργα και οι ημέρες σας και δεν πιστεύω ότι ταιριάζει να είστε περήφανοι γι’ αυτά, πολύ περισσότερο δεν μπορείτε να παριστάνετε τους τιμητές των πάντων, ενώ ένα και μόνο χαρακτηριστικό έχετε να επιδείξετε, την αδράνεια. 
      Χρήσιμο είναι, επίσης, για την ενημέρωσή σας να αναφερθώ στους ελέγχους που πραγματοποιεί το Υπουργείο Ανάπτυξης για νοθεία στα καύσιμα στα πρατήρια της Αττικής. Το 2007 ελέγχθηκαν δύο χιλιάδες τετρακόσια πενήντα πρατήρια. Διαπιστώθηκαν τριάντα πέντε παραβάσεις και επιβλήθηκαν πρόστιμα συνολικού ύψους 3,7 εκατομμυρίων ευρώ. 
      Φέτος και μέχρι προχθές έχουν ελεγχθεί επτακόσια σαράντα πέντε πρατήρια. Διαπιστώθηκαν έντεκα παραβάσεις και επιβλήθηκαν πρόστιμα ύψους 550.000 ευρώ. Εδώ θέλω να σημειώσω ότι σε περίπτωση που το ίδιο πρατήριο ελεγχθεί και διαπιστωθεί δεύτερη και τρίτη παράβαση, το πρόστιμο διπλασιάζεται σε σχέση με το προηγούμενο.
      Θα ολοκληρώσω, κυρίες και κύριοι, την αναφορά μου στους ελέγχους με μια ακόμη πτυχή που αφορά στην πάταξη του παραεμπορίου. Συνεχίζουμε μία καλή πρακτική που εγκαινιάστηκε, αυτή των μεικτών κλιμακίων και έχουμε αποτελέσματα. 
      Θέλω να σας ενημερώσω ότι από τις 19/12/2007, πριν τα Χριστούγεννα, ως και το τέλος του Μαρτίου, σύμφωνα με τα στοιχεία που έχουμε στη διάθεσή μας, στην περιοχή της Αθήνας έχουν διενεργηθεί χίλιοι εννιακόσιοι είκοσι τρεις έλεγχοι, έχουν επιβληθεί τριάντα πέντε πρόστιμα για αγορανομικές παραβάσεις, εκατόν ογδόντα αποσύρσεις από τη Δημοτική Αστυνομία, ογδόντα επτά κατασχέσεις και προσαγωγές από την Ελληνική Αστυνομία και τέσσερα πρόστιμα από την Υπηρεσία Ειδικών Ελέγχων σε αποθήκες για φορολογικές παραβάσεις. Παράλληλα, προγραμματίζεται κατ’ εφαρμογήν της σχετικής απόφασης η καταγραφή των κατασχεθέντων προϊόντων, τα οποία φυλάσσονται σε αποθηκευτικούς χώρους του Δήμου Αθηναίων. 
      Επίσης, εκδόθηκε η απόφαση με την οποία αυτοί οι έλεγχοι επεκτείνονται σ’ όλη τη χώρα, έχοντας ο οικείος δήμος την ευθύνη συγκρότησης κλιμακίων. Με την ίδια απόφαση ορίζεται και ο τρόπος απόσυρσης των προϊόντων του παράνομου εμπορίου, η μεταφορά και η καταστροφή τους, σύμφωνα με την κείμενη νομοθεσία.
      Επιτρέψτε μου να έρθω σε κάποια σημεία σκληρής κριτικής που μας έκανε ο Αρχηγός της Αξιωματικής Αντιπολίτευσης. Μας κατηγόρησε για τις αυξήσεις που επιβλήθηκαν από τη Δ.Ε.Η.. Ξεχνάτε, κυρίες και κύριοι συνάδελφοι, ότι και η Δ.Ε.Η. καίει πετρέλαιο και φυσικό αέριο; Το πόσο αυξήθηκαν, τα είπαμε. Εξακολουθείτε να αγνοείτε πως από τις τελευταίες ανατιμήσεις εξαιρέθηκαν παντελώς –μηδενική αύξηση- τόσο οι πολύτεκνοι όσο και οι χαμηλοκαταναλωτές, οι οποίοι σε σύνολο ρολογιών της Δ.Ε.Η. αντιστοιχούν στο 43%;
      Επίσης εξακολουθείτε να αποσιωπάτε το γεγονός ότι σήμερα, παρά τις όποιες ανατιμήσεις, η Ελλάδα εξακολουθεί να έχει το χαμηλότερο τιμολόγιο σε ηλεκτρικό ρεύμα μεταξύ των είκοσι επτά εταίρων και σε πραγματικές μονάδες αγοραστικής δύναμης. Όχι απλά σε ευρώ αλλά σε πραγματικά νούμερα. 
      Μας κατηγόρησε ο Πρόεδρος του ΠΑ.ΣΟ.Κ. για το θέμα της Επιτροπής Ανταγωνισμού. Έκανε σκληρή κριτική. Θα παρακαλούσα την άλλη φορά τους συμβούλους σας, κύριε Πρόεδρε, να είναι πιο προσεκτικοί για να μη σας εκθέτουν. Γιατί; Παραθέτω συγκριτικά στοιχεία.
      Μεταξύ του 1996 και του 2003, σε οκτώ χρόνια, επιβλήθηκαν 12.000.000 ευρώ πρόστιμα και εισπράχθηκαν 1,2 εκατομμύρια. Δηλαδή ενάμισι εκατομμύριο πρόστιμο το χρόνο και εισπράχθηκαν 150.000 το χρόνο απ’ αυτό το πρόστιμο. 
      Την τετραετία 2004 -2007 επιβλήθηκαν 111.000.000 ευρώ πρόστιμα, δηλαδή επεβλήθησαν 28.000.000 πρόστιμο κατ’ έτος. Αύξηση σε ετήσια βάση της δικής μας με τη δική σας εποχή, 1900%. Στα εισπραχθέντα: Εισπράχθηκαν 12.000.000 στην τετραετία, που σημαίνει 3.000.000 το χρόνο, αύξηση 2000%. Αν γι’ αυτή την επιτυχία υφιστάμεθα κριτική, είναι καλοδεχούμενη. Απλά συγκρίνετε τα στοιχεία και εσείς για να δείτε τι κάνατε όταν εσείς ήσασταν εκεί. 
      Κι ερχόμαστε τώρα στα καύσιμα. Ο Πρόεδρος της Αξιωματικής Αντιπολίτευσης μας κατακεραύνωσε. Είπε ότι ναι μεν αυξήθηκαν τα καύσιμα διεθνώς, αλλά μειώθηκαν επειδή αυξήθηκε η ισοτιμία ευρώ προς δολάριο. Τα στοιχεία όμως διαψεύδουν τα όσα μας λέτε. 
      (Στο σημείο αυτό την Προεδρική Έδρα καταλαμβάνει ο  Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Από το Γενάρη του 2004 η τιμή του μπρεντ ήταν στα 31 δολάρια και τον Απρίλιο του 2008 είναι στα 110. Να το πούμε σε ευρώ; Το 2004 ήταν 24,5 ευρώ το βαρέλι. Σήμερα είναι 67,5. Αύξηση δηλαδή του πετρελαίου σε ευρώ 175%. Η τιμή βενζίνης ήταν τότε 73 λεπτά.
      ΧΡΗΣΤΟΣ ΠΑΠΟΥΤΣΗΣ: Οι ισοτιμίες είναι ίδιες, κύριε Υπουργέ;
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Αναφέρομαι στις ισοτιμίες οι οποίες…
      ΧΡΗΣΤΟΣ ΠΑΠΟΥΤΣΗΣ: Και κρίνετε με τις ισοτιμίες του δολαρίου τότε. 
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Τον κοινό νου, κύριε Παπουτσή, τον διαθέτω όσο κι εσείς. 
      Πήρα τις τιμές του Ιανουαρίου του 2004 και ανήγαγα τις τιμές δολαρίου τότε σε τιμές ευρώ τότε, με 1,20. 
      ΧΡΗΣΤΟΣ ΠΑΠΟΥΤΣΗΣ: Τότε.
      ΧΡΗΣΤΟΣ ΦΩΛΙΑΣ (Υπουργός Ανάπτυξης): Σήμερα είναι 1,59.
      Τότε λοιπόν ήταν 24,5 ευρώ το βαρέλι και τώρα είναι 67,5. 
      Η τιμή βενζίνης τότε ήταν 73 λεπτά το λίτρο, σήμερα είναι 1,20. Αύξηση 64%. Δηλαδή με αύξηση του μπρεντ κατά 175% σε ευρώ από τότε ως τώρα η αύξηση της βενζίνης στην Ελλάδα για τον Έλληνα καταναλωτή είναι μόλις 64%. Μόλις το 1/3 της πραγματικής αυξήσεως προστέθηκε σ’ εμάς. 
      Και, επιπλέον, σήμερα η Ελλάδα πληρώνει τη χαμηλότερη τιμή αμόλυβδης στις δεκαπέντε χώρες της Ευρωπαϊκής Ένωσης. Και καταθέτω το χαρτί αυτό για τα Πρακτικά.
      (Στο σημείο αυτό ο Υπουργός Ανάπτυξης κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο έχει ως εξής: 
      ( Να μπει το έγγραφο σελ. 159 )
    ΧΡΗΣΤΟΣ ΦΩΛΙΑΣ (Υπουργός Ανάπτυξης): Κυρίες και κύριοι συνάδελφοι, η προσπάθεια για την καλή λειτουργία της αγοράς είναι διαρκής. Δεν είναι αγώνας ταχύτητος, είναι αγώνας αντοχής. Όσοι βιάζονται να απαξιώσουν τα μέτρα και την πορεία εφαρμογής τους είναι όσοι ακολουθούν το δρόμο της ανεύθυνης δημαγωγίας και περιφρονούν τις πραγματικές ανάγκες του τόπου.
      Γιατί το κάνουν αυτό; Γιατί δεν έχουν πειστική εναλλακτική αντιπρόταση. Ας μας πουν όσοι διαφωνούν με την πολιτική μας ποια πολιτική προτείνουν, ποια μέτρα εισηγούνται, ποιους μηχανισμούς θεωρούν πιο αποτελεσματικούς απ’ αυτούς που εφαρμόζουμε. Έχουμε καταστήσει απόλυτα σαφές και καθαρό -και για άλλη μια φορά το επαναλαμβάνω σήμερα- πως θεωρούμε ευπρόσδεκτη και καλοδεχούμενη κάθε καλή ιδέα, κάθε τεκμηριωμένη πρόταση, κάθε ρεαλιστικό μέτρο. Για να μην κατατίθενται προφανώς δεν υπάρχουν. Όμως αυτή η εκκωφαντική σιωπή επί της ουσίας των θεμάτων και των προβλημάτων, κύριοι συνάδελφοι, δεν είναι χρυσός. Οι πολίτες σας στέλνουν αυτό το μήνυμα διαρκώς. Προφανώς δεν το λαμβάνετε και τους αγνοείτε επιδεικτικά. 
      Εμείς είμαστε αποφασισμένοι να προχωρήσουμε. Με τη βελτίωση του θεσμικού πλαισίου, με την ανάληψη όλων των αναγκαίων θεσμικών και οργανωτικών πρωτοβουλιών, με την αποδοτικότερη και ταχύτερη λειτουργία της Επιτροπής Ανταγωνισμού είμαστε αποφασισμένοι να ανταποκριθούμε αποτελεσματικά και υπεύθυνα στην ανάγκη να μη νοιώθει ο καταναλωτής μόνος και απροστάτευτος στην αγορά. Κάνουμε και θα συνεχίσουμε να κάνουμε όλα όσα πρέπει για να είμαστε δίπλα του. 
      Αυτό, όμως, που ποτέ δεν θα κάνουμε είναι να μιμηθούμε πρακτικές των κυβερνήσεων του ΠΑ.ΣΟ.Κ., τότε που τους ελέγχους έκανε εικονικά ο αρμόδιος Υφυπουργός με τη συνοδεία τηλεοπτικών συνεργείων. Αυτό δεν θα το κάνουμε, γιατί εμείς δεν υποτιμούμε τη νοημοσύνη των πολιτών. Εμείς δεν κοροϊδεύουμε. Εμείς θέλουμε να κερδίσουμε τη μάχη της αγοράς και όχι τη μάχη των εντυπώσεων. Μαζί με τους πολίτες, μαζί με τους καταναλωτές, μαζί με τις υγιείς δυνάμεις της αγοράς θα το πετύχουμε.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, πενήντα τέσσερις μαθήτριες και μαθητές και τέσσερις συνοδοί καθηγητές από το Γυμνάσιο Αρκαλοχωρίου Ηρακλείου Κρήτης.
      (Χειροκροτήματα από όλες τις πτέρυγες της Βουλής)
      Βλέπω ότι είναι μαζί τους και ο συνάδελφος κ. Κεγκέρογλου, αλλά επίσης παρευρισκόμενοι Βουλευτές Ηρακλείου είναι και ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλαβάνος, ο κ. Μπαντουβάς, ο κ. Στρατάκης. Ήταν πριν στην Αίθουσα και οι άλλοι συνάδελφοι Βουλευτές από το Νομό Ηρακλείου, αλλά αυτήν τη στιγμή δεν βλέπω άλλους από το Νομό Ηρακλείου.
      Καλωσορίζουμε και τους καθηγητές και τα παιδιά στη Βουλή και σας ευχόμαστε να είστε καλότυχα και να έχετε καλή πρόοδο.
      Το λόγο έχει ο Πρόεδρος της Κυβερνήσεως και Πρωθυπουργός κ. Κώστας Καραμανλής.
      (Χειροκροτήματα από την πτέρυγα της Νέας Δημοκρατίας)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, ακούστηκαν ισχυρισμοί και σκληρές επιθέσεις σε βάρος της πολιτικής για τον ευρύτερο δημόσιο τομέα. 
      Από τη μια καταγγέλλεται η Κυβέρνηση για «απουσία επενδυτικής πολιτικής» και από την άλλη προειδοποιούνται οι επενδυτές να μην πλησιάσουν ελληνικές ΔΕΚΟ! Ακραίος τριτοκοσμικός λαϊκισμός -αυτή είναι η πραγματικότητα! 
      (Χειροκροτήματα από την πτέρυγα της Νέας Δημοκρατίας.)
      Η Αξιωματική Αντιπολίτευση οφείλει να το καταλάβει: Δεν αντιπολιτεύεται έτσι την Κυβέρνηση· αντιπολιτεύεται την ανάπτυξη, αντιπολιτεύεται την απασχόληση και τη βελτίωση της θέσης των εργαζομένων, αντιπολιτεύεται το μέλλον του Τόπου! Άλλα έκανε ως Κυβέρνηση και άλλα υποστηρίζει ως Αντιπολίτευση!
      Δεν μπορεί, κύριοι συνάδελφοι της Αξιωματικής Αντιπολίτευσης, τη μια να λέτε ότι «ωριμάσατε» και την άλλη να ξεκινάτε «επαναστατική γυμναστική»! Θυμηθείτε: Αυτά που λέτε τώρα, τα είχατε ξαναπεί στο απώτερο παρελθόν σας. Όταν γίνατε Κυβέρνηση, όμως, δεν κάνατε εκείνα που λέγατε. Τίποτα δεν είχατε σεβαστεί!
      Από τη μια πωλούσατε μετοχές Δημοσίων Επιχειρήσεων -αθετώντας ρητές δεσμεύσεις σας- και από την άλλη συντηρούσατε κρατικά μονοπώλια και κλειστές αγορές. Σήμερα μιλάτε για «εκποίηση»! Καταγγέλλετε ως «εκποίηση» πολιτικές που εσείς εφαρμόσατε! Κατηγορείτε όλα όσα κάνατε και όλα όσα σχεδιάζατε.
      Σας θυμίζω λοιπόν: Μέχρι το 2004, είχατε διαθέσει το 48,5% της ΔΕΗ, το 38% της ΕΥΔΑΠ, το 26% της ΕΥΑΘ, το 26% του ΟΛΠ και του ΟΛΘ· και ακόμη, είχατε πουλήσει το 64% των ΕΛΠΕ και το 49% του ΟΠΑΠ και είχατε διαθέσει σχεδόν το 17% της ΑΤΕ. Από την Εθνική Τράπεζα, είχε απομείνει στο Δημόσιο μόνο το 7,46%.
      Ένα είναι το συμπέρασμα: Ο ανταγωνισμός σας στο χώρο της Αντιπολίτευσης φέρνει σύγχυση και πολιτικές μεταλλάξεις. Σε όλα τα κρίσιμα ζητήματα, η Αξιωματική Αντιπολίτευση κάνει ένα βήμα μπροστά και δύο βήματα πίσω. 
      Κυρίες και κύριοι συνάδελφοι, η Νέα Δημοκρατία επιλέγει τη συνέπεια, τη σοβαρότητα, την αξιοπιστία. Επιλέγει το δρόμο που οδηγεί μπροστά, χωρίς να παλινδρομεί. Έχουμε ξεκάθαρες θέσεις. Κρατάμε σταθερή και υπεύθυνη στάση. Πάνω απ’ όλα βάζουμε το εθνικό, το συλλογικό, το κοινωνικό συμφέρον. Επιδιώκουμε τη σύναψη στρατηγικών συμμαχιών, όπου αυτό ενδείκνυται. Επιδιώκουμε τη συνεργασία του δημόσιου με τον ιδιωτικό τομέα, όπου είναι χρήσιμο για τον Τόπο. Επιδιώκουμε σε κάθε περίπτωση το μέγιστο οικονομικό και κοινωνικό όφελος. Θέλουμε την Ελλάδα στο κέντρο των εξελίξεων, στο κέντρο της ευρύτερης περιοχής μας.
      Τα γεγονότα αποδεικνύουν ότι οι μετοχοποιημένες δημόσιες επιχειρήσεις αναπτύσσουν δυναμικές και εξωστρεφείς δραστηριότητες, που παράγουν σημαντικό όφελος για την οικονομία μας. Η μετοχική τους ιδιότητα τις καθιστά ανταγωνιστικές και πρωτοπόρες.
      Τα στοιχεία της τελευταίας τετραετίας δεν επιτρέπουν αμφιβολίες: 
      - Η μέση κεφαλαιοποίηση των εισηγμένων στο Χρηματιστήριο Αξιών δημοσίων επιχειρήσεων αυξήθηκε, μέσα σε τέσσερα χρόνια, περίπου κατά 50%. 
      - Η κεφαλαιοποίηση του ΟΤΕ, από το Α΄ τρίμηνο του 2004 έως το Α΄ τρίμηνο του 2008, αυξήθηκε κατά 74%. 
      - Η αντίστοιχη αύξηση για τη ΔΕΗ ήταν 42%. 
      - Η κεφαλαιοποίηση της Εθνικής Τράπεζας αυξήθηκε σχεδόν κατά 150%.
      Το συμπέρασμα είναι ξεκάθαρο: Ο δημόσιος και ο ιδιωτικός τομέας μπορούν να συνεργαστούν αναπτυξιακά, και αυτό είναι όφελος τόσο για την οικονομία όσο και για ολόκληρη την κοινωνία.
      Κυρίες και κύριοι συνάδελφοι, πριν πω δυο λόγια για τα λιμάνια, θα κάνω μια γενική παρατήρηση. Όταν το ΠΑΣΟΚ δειλά προσπαθούσε να κάνει συμβάσεις παραχώρησης αντίστοιχες με τη σημερινή, τις βάφτιζε «αναπτυξιακές πολιτικές» Όταν εμείς κάνουμε πράξη αναπτυξιακές πολιτικές, τότε μιλά για «ξεπούλημα».
      Πριν αναφερθώ συγκεκριμένα στον Πειραιά, καταθέτω στα Πρακτικά ένα χάρτη και συνοδευτικούς πίνακες, για το τι συμβαίνει στα άλλα ευρωπαϊκά λιμάνια αλλά και σε όλο τον υπόλοιπο κόσμο.
      (Στο σημείο αυτό, ο Πρωθυπουργός κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      ( Να μπουν τα έγγραφα )
      
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Σαράντα λιμάνια, κυρίες και κύριοι συνάδελφοι, στην Ευρώπη και 120 λιμάνια παγκοσμίως έχουν προχωρήσει σε παρεμφερή μοντέλα παραχώρησης, όπως αυτό που σχεδιάσαμε για τον Πειραιά και τη Θεσσαλονίκη.
      Όπως προκύπτει από το έγγραφο που κατέθεσα, ενώ όλα γύρω μας άλλαξαν, στη θέση της Ελλάδας -της πρώτης ναυτικής δύναμης στον κόσμο- υπάρχει κενό. Αντί να εκσυγχρονίζονται τα μεγάλα λιμάνια μας, έχουν μείνει πίσω.
      Όμως, κυρίες και κύριοι συνάδελφοι, ο κόσμος δεν περιμένει και δεν θα μας περιμένει. Αν δεν προχωρήσουμε γρήγορα, άλλες γειτονικές χώρες θα γίνουν κέντρα του παγκόσμιου εμπορίου, θα γίνουν οι πύλες εισόδου της Ανατολής στη Δύση. Εμείς επιλέγουμε να κινηθούμε με τις ταχύτητες του σήμερα, και όχι να μείνουμε πίσω χάνοντας ανταγωνιστικά πλεονεκτήματα.
      Παραλάβαμε το μεγαλύτερο λιμάνι της Χώρας σε φάση απαξίωσης, αφού επί δέκα περίπου χρόνια έχουν γίνει ελάχιστες παραγωγικές επενδύσεις και το μόνο που αυξανόταν ήταν το κόστος, μεγάλο μέρος του οποίου οφείλεται στις αμοιβές του προσωπικού, που ξεπερνούν 2,5 και 3 φορές τον αντίστοιχο κοινοτικό μέσο όρο αμοιβών στα λιμάνια.
      Βεβαίως, κανείς δεν έχει αντίρρηση να αμείβονται καλά οι εργαζόμενοι. Αλίμονο! Δεν μπορεί, όμως, κανείς να αρνείται επενδύσεις που αυξάνουν την εμπορική δύναμη του λιμανιού, τον τζίρο και την κερδοφορία του. Και αυτό κάνουμε. Αυξάνουμε τις αξίες των λιμανιών, και στον Πειραιά και στη Θεσσαλονίκη και αλλού, εντάσσοντάς τα στο παγκόσμιο δίκτυο δυναμικής ναυτιλίας.
      Θα επιστρέψω τώρα στην πολιτική του ΠΑΣΟΚ. Σήμερα αρνείται κάθε εκσυγχρονισμό, κάθε αλλαγή, κάθε παραχώρηση χρήσης και εκμετάλλευσης, παρότι ξέρει ή όφειλε να ξέρει καλά τα προβλήματα. Δαιμονοποιεί τις συμβάσεις παραχώρησης, σαν να του είναι κάτι ξένο.
      Εσείς δεν κάνατε σύμβαση παραχώρησης για το αεροδρόμιο «Ελευθέριος Βενιζέλος», για την Αττική Οδό, για το Ρίο – Αντίρριο; Εσείς δεν παραχωρήσατε τις μεγαλύτερες μαρίνες σε ιδιώτες; Εσείς δεν κάνατε το λιμάνι του Αστακού ιδιωτικό; Δεν κάνατε ανώνυμες εταιρείες τα λιμάνια; Δεν βάλατε τις εταιρείες αυτές στο Χρηματιστήριο; Δεν κάνατε ήδη μια σύμβαση με ιδιωτική εταιρεία στον Πειραιά; Δεν είχατε έτοιμη τη σύμβαση παραχώρησης χρήσης και εκμετάλλευσης για τον Πειραιά; Δεν προβλέπατε την επένδυση στον Προβλήτα 3, με το ίδιο σκεπτικό που υλοποιείται σήμερα;
      Αν δεν σας το είπαν τα στελέχη σας, κύριε Αρχηγέ της Αξιωματικής Αντιπολίτευσης, και σας αφήνουν σήμερα να εκτίθεσθε λέγοντας τα αντίθετα απ’ αυτά που αποφάσισε η Κυβέρνησή σας, τότε σας δίνω εγώ τα στοιχεία για να τα μάθετε.
      Καταθέτω στα Πρακτικά τη Σύμβαση Παραχώρησης του 2002 για τον ΟΛΠ, καθώς και το πρακτικό συνεδρίασης της τότε -διορισμένης από το ΠΑΣΟΚ- διοίκησης του ΟΛΠ, στο οποίο επί λέξει «προβλέπεται η προετοιμασία διεθνούς διαγωνισμού για την ανεύρεση συνεταίρου για την κατασκευή και λειτουργία του νέου σταθμού». 
      Αποφασίστε, επιτέλους, να είστε συνεπής και να μην εκτίθεσθε με διαρκείς παλινωδίες σε όλα τα θέματα.
      (Χειροκροτήματα από την πτέρυγα της Νέας Δημοκρατίας.)
      (Στο σημείο αυτό, ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      ( Να μπουν τα έγγραφα )
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Έρχομαι τώρα στο θέμα του ΟΤΕ· ένα είναι σίγουρο: Η Αξιωματική Αντιπολίτευση προσπαθεί να πείσει ότι βγαίνει πιο αριστερά από την Αριστερά. Εκείνο που καταφέρνει είναι να παραπαίει, να παλινωδεί, να εξανεμίζει κάθε υπόλειμμα αξιοπιστίας. Γράφει και σβήνει, λέει και ξελέει! Οι πολίτες αντιλαμβάνονται πολύ καλά τι γίνεται. Θυμούνται κάποιους που έλεγαν κάποτε ότι «στον ΟΤΕ υπάρχει μόνο μία “χρυσή” μετοχή». Τους θυμούνται να λένε ότι «η μετοχή αυτή δεν διαιρείται και δεν πωλείται». 
      Εσείς τα λέγατε, κύριοι συνάδελφοι του ΠΑΣΟΚ. Και όμως, είναι οι δικές σας κυβερνήσεις που όχι μόνο μετοχοποίησαν τον ΟΤΕ, αλλά διέθεσαν στην αγορά και το μεγαλύτερο ποσοστό των μετοχών του. Διαίρεσαν και άρχισαν να πωλούν τη «χρυσή» μετοχή του. Μέχρι το 2004, το Ελληνικό Δημόσιο και η ΔΕΚΑ είχαν διαθέσει συνολικά το 66% περίπου των μετοχών του ΟΤΕ. 
      Τώρα, κύριε  Αρχηγέ της Αξιωματικής Αντιπολίτευσης, επαναστατείτε για να μην υπάρξει στρατηγική συμμαχία του ΟΤΕ. Και σας ρωτώ: Τον Κρατικό Προϋπολογισμό του 2001 δεν τον είδατε, δεν τον ψηφίσατε; Θέλω να τον καταθέσω για τα Πρακτικά, και σας παραπέμπω στις σελίδες 169 και 170.
      Σας διαβάζω τα σχέδια που προωθούσε η τότε Κυβέρνηση, με την ψήφο όλων σας: 
      - «Μετοχοποίηση του Χρηματιστηρίου».
      - «Μετοχοποίηση της COSMOTE».
      - «Μετοχοποίηση του ΟΠΑΠ».
      - «Μετοχοποίηση της Αγροτικής Τράπεζας».
      - «Μετοχοποίηση του ΟΛΠ». 
      - «Μετοχοποίηση του ΟΛΘ». 
      - «Μετοχοποίηση της ΔΕΗ». 
      -«Μετοχοποίηση της Επιχείρησης Ύδρευσης-Αποχέτευσης Θεσσαλονίκης».
      - «Παραχώρηση της εκμετάλλευσης της Διώρυγας Κορίνθου».
      - «Παραχώρηση της εκμετάλλευσης του Οργανισμού Ιπποδρομιών». 
      - «Ιδιωτικοποίηση της ΟΛΥΜΠΙΑΚΗΣ». 
      Δεν σταματάει όμως σ’ αυτά· αρχίζουν οι «στρατηγικοί εταίροι». Διαβάζω από τον ίδιο Προϋπολογισμό:
      - «Μεταβίβαση πακέτου μετοχών της ΕΛΒΟ, με παράλληλη ανάθεση της διαχείρισης».
      - «Ιδιωτικοποίηση της ΕΤΒΑ και παραχώρηση της διαχείρισης σε στρατηγικό εταίρο».
      - «Μεταβίβαση πακέτου της ΕΑΒ, με παράλληλη ανάθεση της διαχείρισης».
      - «Στρατηγική συμμαχία των ΕΛΤΑ με διεθνή εταίρο».
      - «Μερική ιδιωτικοποίηση της Διεθνούς Έκθεσης Θεσσαλονίκης, με μεταβίβαση πακέτου μετοχών και παραχώρηση της διαχείρισης σε στρατηγικό εταίρο».
      Παρακάτω, στη σελίδα 170, ο Κρατικός Προϋπολογισμός του 2001 λέει κατά λέξη: «Παράλληλα, εισέρχεται στην τελική φάση […] η σύναψη στρατηγικής συμμαχίας του Οργανισμού Τηλεπικοινωνιών με διεθνή τηλεπικοινωνιακό φορέα». Αυτό δεν αποφασίσατε; Αυτό δεν ψηφίσατε;
      (Χειροκροτήματα από την πτέρυγα της Νέας Δημοκρατίας.)
      (Στο σημείο αυτό, ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά τον Κρατικό Προϋπολογισμό του 2001, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής, το προαναφερθέν απόσπασμα του οποίου έχει ως εξής:
      ( Να μπουν τα έγγραφα)
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Το σχέδιο, ωστόσο, για την αναζήτηση «στρατηγικού συμμάχου» είχε ήδη ξεκινήσει. Θυμίζω: 
      Διυπουργική Επιτροπή Αποκρατικοποιήσεων, 17 Οκτωβρίου 2000: «Αποφασίζει […] τη διερεύνηση της διεθνούς αγοράς, με στόχο την εξεύρεση στρατηγικού συμμάχου για τον Οργανισμό Τηλεπικοινωνιών Ελλάδος». Υπογράφουν: Γιάννος Παπαντωνίου, Νικόλαος Χριστοδουλάκης, Χρήστος Βερελής.
      (Χειροκροτήματα από την πτέρυγα της Νέας Δημοκρατίας.)
      Καταθέτω το σχετικό φύλλο της Εφημερίδος της Κυβερνήσεως.
      (Στο σημείο αυτό, ο Πρόεδρος της Κυβέρνησης κ. Κωνσταντίνος Καραμανλής καταθέτει για τα Πρακτικά το σχετικό ΦΕΚ, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής, το προαναφερθέν απόσπασμα του οποίου έχει ως εξής:
      ( Να μπουν τα έγγραφα )
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Η Κυβέρνηση στην οποία και εσείς συμμετείχατε, ως κορυφαίος υπουργός, προαναγγέλλει την αναζήτηση σειράς στρατηγικών συμμαχιών και σειράς στρατηγικών εταίρων. Προαναγγέλλει και τη σύναψη στρατηγικής συμμαχίας για τον ΟΤΕ.
      Και κάτι ακόμη. Από την περίληψη του «προγραμματικού σας πλαισίου», όπως είναι ανηρτημένο στην ιστοσελίδα σας, διαβάζω: «Κεφάλαιο Αποκρατικοποιήσεις: Επιτάχυνση του προγράμματος αποκρατικοποιήσεων με την προώθηση ιδιωτικοποιήσεων και στρατηγικών συμμάχων και στόχο την περαιτέρω μείωση της συμμετοχής του Κράτους στην οικονομική δραστηριότητα».
      Αυτά κάνατε ως Κυβέρνηση, αυτά σχεδιάζατε, αυτά λέτε και στο Πρόγραμμά σας. Και όμως, παριστάνετε τους «επαναστάτες»! Για ποιο πράγμα; Για πολιτικές που οι ίδιοι προωθούσατε;
      (Χειροκροτήματα από την πτέρυγα της Νέας Δημοκρατίας.)
      Γι’ αυτά που ομόφωνα ψηφίζατε στον Προϋπολογισμό;
    (Χειροκροτήματα από την πτέρυγα της Νέας Δημοκρατίας.)
       Γι’ αυτά που λέτε στο Πρόγραμμά σας;
    (Χειροκροτήματα από την πτέρυγα της Νέας Δημοκρατίας.)
       Εμείς δεν αιφνιδιάσαμε και δεν αιφνιδιάζουμε κανέναν. Δεν λέμε και ξελέμε! Αυτό το προνόμιο, το προνόμιο της αναξιοπιστίας, είναι δική σας αποκλειστικότητα! Η θέση μας για στρατηγική συμμαχία του ΟΤΕ υπήρξε προγραμματική, ρητή, δημόσια δέσμευση και εξαγγελία.
    (Χειροκροτήματα από την πτέρυγα της Νέας Δημοκρατίας.)
       Στόχος είναι όχι μόνο να διασφαλίζονται, αλλά και να προάγονται τα συμφέροντα τόσο του Οργανισμού, όσο και της οικονομίας μας γενικότερα.
      Βασική θέση είναι η ισορροπία τόσο στη μετοχική σύνθεση, όσο και στη διοίκηση του Οργανισμού. Κεντρικοί στόχοι μιας Στρατηγικής Συμμαχίας είναι να ενισχύσει ο Οργανισμός ακόμη περισσότερο την αποτελεσματικότητα και την ανταγωνιστικότητά του, να αποκτήσει στρατηγικό ρόλο στην ευρύτερη περιοχή της Νοτιοανατολικής Ευρώπης, να πρωταγωνιστήσει στην Κοινωνία της Πληροφορίας.
      Για όλα αυτά θα υπάρξει πλήρης και υπεύθυνη ενημέρωση. Σε κάθε περίπτωση, πάνω απ’ όλα μπαίνει το συμφέρον του Τόπου. Ας μη βιάζεται, λοιπόν, η Αξιωματική Αντιπολίτευση· δεν την ωφελεί να προσποιείται άγνοια του παρελθόντος της·δεν την ωφελεί να υπονομεύει το μέλλον του Τόπου.
    (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
    ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του ΠΑ.ΣΟ.Κ. και Αρχηγός της Αξιωματικής Αντιπολίτευσης κ. Γεώργιος Παπανδρέου.
    (Χειροκροτήματα από την πτέρυγα του ΠΑ.ΣΟ.Κ.)
     ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, υπάρχει πολύ μεγάλη νευρικότητα σήμερα στον κ. Καραμανλή. 
    (Θόρυβος από την πτέρυγα της Νέας Δημοκρατίας)
    Κατανοητό, διότι προσπαθεί ακριβώς να συγκαλύψει σημαντικές αμαρτίες. Προσπαθεί κάτω από τη λέξη της μεταρρύθμισης να συγκαλύψει ή να κρύψει, ένα τεράστιο σκάνδαλο.
    Θα μιλήσω και γι’ αυτό, αλλά θα ξεκινήσω απαντώντας σε μερικά, τα οποία είπε στην πρωτολογία του, αλλά και στη δευτερολογία του, ο κ. Καραμανλής. Ο κ. Καραμανλής μίλησε για την ευημερία της χώρας. Εγώ σας παρουσίασα, πρώτον, την κατάσταση που βιώνει η ελληνική οικογένεια. Σας παρουσίασα, δεύτερον, την κόκκινη γραμμή που μας χωρίζει από τη δική σας πολιτική. Τρίτον, σας παρουσίασα προτάσεις, οι οποίες θα συνιστούσαν πραγματική μεταρρύθμιση. Και τέταρτον, σας έκανα και συγκεκριμένη πρόταση, γιατί μας λέτε συνεχώς ότι δεν έχουμε προτάσεις. Και πάλι, σας καταθέσαμε συγκεκριμένη πρόταση. Το ΠΑ.ΣΟ.Κ. θα καταθέτει προτάσεις συγκεκριμένες, διότι το ΠΑ.ΣΟ.Κ. είναι αυτό το οποίο, ως Κυβέρνηση, θα αναλάβει πραγματικά την μεταρρύθμιση στη χώρα.
    (Χειροκροτήματα από την πτέρυγα του ΠΑ.ΣΟ.Κ.)
     Δεν ακούσαμε καμμία απάντηση από τον κ. Καραμανλή.
    Όμως, σ’ αυτήν την Αίθουσα πρέπει να ακούγονται αλήθειες. Είναι πολύ εύκολοι οι αφορισμοί. Οι αφορισμοί, κύριε Καραμανλή, βλάπτουν όλους, πρώτον εσάς, αλλά σίγουρα και τη χώρα, για τον απλούστατο λόγο ότι οι αφορισμοί είναι πολύ εύκολοι. Δεν αντιμετωπίζουν την πραγματικότητα της χώρας και συσκοτίζουν με ψευδαισθήσεις. Και εσείς, είτε τις ζείτε τις ψευδαισθήσεις είτε θέλετε να δημιουργείτε ψευδαισθήσεις για την πορεία της χώρας.
    Και βεβαίως, δημιουργείτε ψευδαισθήσεις και συσκοτίσεις για το παρελθόν του ΠΑ.ΣΟ.Κ..
    Θα σας πω μερικές αλήθειες για την ανάπτυξη. Παραλάβατε ανάπτυξη 5%. Ποιος ήταν ο στόχος σας; Υπεσχημένος στόχος, 5% κάθε χρόνο, αν όχι και παραπάνω. Ποια είναι η αλήθεια; Κάθε χρόνο που είστε στην Κυβέρνηση, επιβραδύνεται η ανάπτυξη. Ήμασταν πρώτοι στην Ευρωπαϊκή Ένωση. Τώρα δεν είμαστε πια.
    Όσον αφορά τα εισοδήματα, για μεγάλη χρονική περίοδο στη χώρα μας, είχαμε σύγκλιση του μέσου εισοδήματος με το μέσο όρο της Ευρωπαϊκής Ένωσης.
    Από τότε που εσείς αναλάβατε, αυτή η σύγκλιση μειώνεται. Και φέτος, για πρώτη φορά, μετά από πολλά χρόνια, το κατά κεφαλήν Α.Ε.Π. στην Ελλάδα μειώνεται.
    (Ψίθυροι-Γέλωτες από την πτέρυγα της Νέας Δημοκρατίας)
    Να γελάτε! Θα τα ακούσετε!
    Να τα πω ξανά, κύριε Καραμανλή; Με βάση τα στοιχεία της EUROSTAT, μειώνεται η επιχειρηματικότητα.
    (Θόρυβος από την πτέρυγα της Νέας Δημοκρατίας)
    Θα τα ακούσετε! Περιμένετε και θα σας απαντήσω σε όλα! 
    (Χειροκροτήματα από την πτέρυγα του ΠΑ.ΣΟ.Κ.)
     Είναι ευκαιρία! Και χαίρομαι που έθεσε αυτά τα θέματα ο κ. Καραμανλής! Είναι ευκαιρία να τα ξεκαθαρίσουμε, για να καταλάβει ο ελληνικός λαός, πραγματικά, ότι οι ιδεολογικές μας διαφορές είναι βασικές και βαθιές και εμείς, πάμε αλλού τη χώρα, απ’ ό,τι εσείς. Και μιλάμε για μία χώρα που χρειάζεται ανάπτυξη και διαφάνεια και που χρειάζεται να ξεφύγει από τη διαπλοκή και τη διαφθορά την οποία έχετε παντού αναπτύξει, βεβαίως και στον Ο.Τ.Ε.. 
	Λέτε ότι ενδιαφέρεστε για επενδύσεις, επιχειρηματικότητα, ανταγωνιστικότητα. Να μας εξηγήσετε, πρώτα απ’ όλα, γιατί επί της δικής σας Κυβέρνησης έχουμε το μεγαλύτερο έλλειμμα στο ισοζύγιο τρεχουσών συναλλαγών που είχαμε ποτέ. Γιατί οι εισαγωγές μας είναι τριπλάσιες από τις εξαγωγές μας; 
      Να μας εξηγήσετε πώς γίνεται να έχουμε κατρακυλήσει πάνω από είκοσι θέσεις στις διεθνείς κατατάξεις ανταγωνιστικότητας. Δηλαδή, απλά, δεν πουλάμε ελληνικά προϊόντα. Γιατί; Γιατί δεν υπάρχει σχεδιασμός, δεν υπάρχει στήριξη, δεν υπάρχει πολιτική για την ανάπτυξη ποιοτικών αγροτικών προϊόντων, για την ανάπτυξη ποιοτικού τουρισμού, για την ανάπτυξη ποιοτικών βιομηχανικών προϊόντων, για την επένδυση στην καινοτομία, στην παιδεία, στις υποδομές, για το κτύπημα της γραφειοκρατίας και της διαφθοράς. 
	Εξηγήστε στον επιχειρηματικό κόσμο γιατί το 2007 η χώρα μας παραμένει σε μια από τις χειρότερες θέσεις ως προς την ευκολία άσκησης επιχειρηματικής δραστηριότητας. Χρειάζονται είκοσι μέρες –αν είναι δυνατόν!- για να εξαγάγει κάποιος ένα προϊόν. Αυτό δεν μπορέσατε να το αντιμετωπίσετε. 
	Έλλειμμα και χρέος. Μιλάτε για το συμμάζεμα της οικονομίας. Εσείς δεν είστε που προκηρύξατε τις εκλογές, για να μπορέσετε να καταρτίσετε τον προϋπολογισμό; Ο δικός σας προϋπολογισμός δεν είναι που έχει ήδη «εκτροχιαστεί» τρεις μήνες μετά την ψήφισή του; Εσείς δεν είστε που, αφού μας είπατε πολλά και διάφορα για τη σπατάλη στο δημόσιο, αυξήσατε τις πρωτογενείς δαπάνες, αντί να τις μειώσετε; Ξέρετε πόσο; Τις έχετε φθάσει στο 20% του Α.Ε.Π.. Το σπάταλο κράτος, το εκπροσωπείτε εσείς πολύ καλά, όταν αυτό αφορά στις ρουσφετολογικές σας υποχρεώσεις. 
      Όσο για το δημόσιο χρέος, αυτό επί ημερών σας δεν μειώνεται. Αυξάνεται κατά μέσο όρο 13.000.000.000 ετησίως. Και θα ήταν πολύ ψηλότερο, αν καταγράφατε σωστά και αυτά που κρύβετε, τις «άσπρες τρύπες» του προϋπολογισμού. 
      Όσο για το παρελθόν, για το οποίο μιλάτε, σας ξαναλέω ότι εσείς θέλετε να πηγαίνετε στο παρελθόν. Εγώ, κύριε Καραμανλή, δεν έχω κανένα πρόβλημα να μιλήσω για το παρελθόν. Όμως, να μιλήσουμε για τις αλήθειες του παρελθόντος. Μη συσκοτίζετε. Γιατί το παρελθόν είναι η δική σας παράταξη. Είναι η δική σας παράταξη, η κυβέρνηση Μητσοτάκη -και όχι το ΠΑ.ΣΟ.Κ.- που πήρε το χρέος από το 70% του Α.Ε.Π. και σε τρία χρόνια το παρέδωσε στο 110%. Η δική σας παράταξη δημιούργησε αυτό το έλλειμμα! 
      (Χειροκροτήματα από την πτέρυγα του ΠΑ.ΣΟ.Κ.)
      Όσο για το συμμάζεμα της οικονομίας, εσείς δεν μπορείτε καν να συμμαζέψετε την Κυβέρνησή σας και το οικονομικό σας επιτελείο. Έχουμε και πάλι συγκρούσεις ενδονεοδημοκρατικές, συμφερόντων ενδονεοδημοκρατικών, μεταξύ του κ. Κλαδά και του κ. Αλογοσκούφη. Αυτό, εσείς, το ονομάζετε αποτελεσματικό κράτος; Πού το βρήκατε; Στα ελλείμματα των Δ.Ε.Κ.Ο., που σήμερα είναι σχεδόν τρεις φορές επάνω από τα αντίστοιχα του 2003; Ελλείμματα Δ.Ε.Κ.Ο., τρεις φορές επάνω από το 2003! Ή στις χιλιάδες προσλήψεις από το παράθυρο των «ημετέρων»; Ή στα δομημένα ομόλογα, στις επισφαλείς τοποθετήσεις και στα σκάνδαλα στο δημόσιο τομέα;  
      Και επειδή μας μιλάτε για επιχειρηματικότητα, γνωρίζετε ότι η αρμόδια Επιτροπή του Ο.Ο.Σ.Α. για το ξέπλυμα του βρόμικου χρήματος, βάζει την Ελλάδα σε ειδική επιτήρηση, τώρα, επί δικών σας ημερών; Το γνωρίζετε ότι η Ελλάδα έχει σχεδόν μηδενική προσαρμογή στις συστάσεις που έγιναν; 
      Προσπαθείτε να μας πείσετε εδώ ότι υπάρχει αποτελεσματικό, σύγχρονο κράτος επί των ημερών σας. Δεν πείσατε καν τους υπαλλήλους του Ο.Ο.Σ.Α., που σήμερα προχωρούν σε ύστατη προειδοποίηση. Σας βολεύει, κύριε Καραμανλή. Σας βολεύει, αγαπητοί συνάδελφοι της Νέας Δημοκρατίας, να διαστρεβλώνετε πλήρως τις θέσεις του ΠΑ.ΣΟ.Κ.. Σας βολεύει να διαστρεβλώνετε την ιστορία και τις πρακτικές μας.  Διότι μόνο έτσι, τελικά -φαίνεται δεν μπορείτε να βρείτε άλλα επιχειρήματα- προσπαθείτε να συγκαλύψετε και να βρείτε καταφύγιο για τις δικές σας πολιτικές, μέσα από τη διαστρέβλωση της αλήθειας. 
      Να μιλήσω για τον Ο.Τ.Ε. και τις μετοχοποιήσεις. Να πω ποια είναι η θέση μας, για να την καταλάβετε και να μη χρειάζεται ξανά και ξανά ο κύριος Πρωθυπουργός να λέει τα ίδια και τα ίδια. Τα έχουμε ακούσει.
    Εμείς ήμασταν και υπέρ των μετοχοποιήσεων και υπέρ των συνεργασιών με τον ιδιωτικό τομέα. Ήμασταν υπέρ της στρατηγικής συνεργασίας και με τον ιδιωτικό τομέα. Αλλά είναι τελείως διαφορετικό να υπάρχει σύμπραξη με ιδιώτες για κεφάλαια και τεχνογνωσία και συγκεκριμένες επενδύσεις, και άλλο η παράδοση του ελέγχου, της διοίκησης, της επιχείρησης εθνικής στρατηγικής σημασίας. Αυτή είναι η κόκκινη γραμμή, που μας διαφοροποιεί. Και είναι ουσιαστική.
    (Χειροκροτήματα από την πτέρυγα του ΠΑ.ΣΟ.Κ.)
    Μας παρουσίασαν η Νέα Δημοκρατία, ο κύριος Πρωθυπουργός και ο κ. Αλογοσκούφης, ένα δίλημμα. Μας είπαν ότι, «εσείς μας βάλατε το δίλημμα, αν θα πρέπει, μπροστά σε αυτά που γίνονται, το management του Ο.Τ.Ε. να πάει ή στον ιδιώτη ή σε μια ξένη κρατική εταιρεία”. Μα, εσείς κατασκευάσατε αυτό το δίλημμα. Εμάς, δεν μας αφορά αυτό το κατασκευασμένο δίλημμα. 
    Εμείς λέμε πολύ ξεκάθαρα: το management του Ο.Τ.Ε. να είναι στο δημόσιο, για να υπηρετείται το δημόσιο συμφέρον. 
    (Χειροκροτήματα από την πτέρυγα του ΠΑ.ΣΟ.Κ.)
    Και για να είμαι και πιο σαφής, άλλο μετοχοποίηση και συνεργασίες με τον ιδιωτικό τομέα και άλλο εκχώρηση διοίκησης. 
    Εμείς μετοχοποιήσαμε τον Ο.Τ.Ε., αλλά είχαμε διασφαλίσει τη διατήρηση του δημόσιου ελέγχου στον Οργανισμό, με δύο βασικά νομοθετήματα. Πρώτον, δεν επιτρέπαμε σε μέτοχο, που είχε πάνω από το 5% του Ο.Τ.Ε. να ασκεί αντίστοιχα δικαιώματα ψήφου. Δεύτερον, κατοχυρώσαμε ότι το ποσοστό του ελληνικού δημοσίου δεν θα μπορούσε να πέσει κάτω από το 33,3% του Ο.Τ.Ε.. Και σεις ήρθατε και καταργήσατε αυτές τις δύο προστατευτικές ρυθμίσεις. Μειώσατε το ποσοστό του ελληνικού δημοσίου στο 28% και αφήσατε αθωράκιστο τον Ο.Τ.Ε., σε κάθε ιδιώτη επενδυτή, για να έρχεται ο κ. Αλογοσκούφης να μας θέτει ένα δίλημμα, για το οποίο εσείς ευθύνεστε. 
    «Χρυσή μετοχή», άκουσα από τον κύριο Πρωθυπουργό. Δεν φαίνεται να καταλαβαίνετε, τι σημαίνει «χρυσή μετοχή». «Χρυσή μετοχή» είναι κάτι πάρα πολύ απλό. Ακόμη και μια μετοχή να έχει το δημόσιο, αυτή τη μετοχή διασφαλίζει τη διοίκηση και τον έλεγχο του δημοσίου επ’ αυτής της επιχείρησης. Δεν είναι ακριβώς αυτό το οποίο έχουμε προτείνει, αλλά δεν είναι αυτό το οποίο εσείς έχετε καταλάβει, κύριε Καραμανλή.
    Σε ό,τι αφορά δε τα λιμάνια, πάλι το ίδιο θα πρέπει να σας πω. Είναι άλλο η συνεργασία, την οποία εμείς θέλουμε και προσβλέπουμε σ’ αυτήν τη συνεργασία μεταξύ κρατικού και ιδιωτικού τομέα για τα λιμάνια, για την τεχνογνωσία, για τα δίκτυα, για το εμπόριο, για σειρά ουσιαστικών πραγμάτων, και άλλο η παράδοση σε ιδιώτη βασικών λιμενικών λειτουργιών, που είναι στρατηγικής σημασίας για το δημόσιο τομέα, για την οικονομία μας, για την ανάπτυξή μας.  Ακριβώς επειδή είμαστε μια ναυτιλιακή χώρα, ακριβώς επειδή είμαστε πρώτοι στον  κόσμο σ’ αυτόν τον τομέα, πρέπει να υπάρχει στρατηγικής σημασίας έλεγχος από το ελληνικό δημόσιο και από την ελληνική πολιτεία.
    (Χειροκροτήματα από την πτέρυγα του ΠΑ.ΣΟ.Κ.)
    Δεν είναι τυχαίο ότι, για τα λιμάνια, ήρθατε εσείς, με το άρθρο 3 του νομοσχεδίου, ουσιαστικά, να αλλάξετε τη σύμβαση –δηλαδή αλλάξατε τις οποιεσδήποτε συμβάσεις που πιθανώς είχαν συζητηθεί επί δικών μας ημερών, για να μπορέσετε να κάνετε αυτό που δεν είχαμε εμείς στόχο να κάνουμε- να παραδώσετε τα λιμάνια σε κάποιους ξένους οίκους. 
    Βεβαίως και με τη «DEUTCHE TELEKOM», είναι πολύ απλό το θέμα. Μεταφέρετε ουσιαστικά μια κρατική επιχείρηση, μέσω μιας ιδιωτικής επιχείρησης- μεσάζοντα, σε μια ξένη κρατική επιχείρηση. Αυτό έχει σχέση με την ελεύθερη αγορά; Έχει σχέση με την ανάπτυξη; Έχει σχέση με τα εθνικά μας συμφέροντα; Έχει σχέση με την τεχνογνωσία; Έχει σχέση, ουσιαστικά, με το αδιέξοδο στο οποίο εσείς μπήκατε, είτε ήταν ατυχής η κίνησή σας, κύριε Αλογοσκούφη, είτε ήταν και στοχευμένη η κίνησή σας. Διότι πρωταρχικό και κύριο διακύβευμα αναδείχθηκε η πώληση των μετοχών της «ΜIG» στη «DEUTCHE TELEKOM», με τη τιμή των 26 ευρώ. Παγιδευμένη από την αβελτηρία της, η Κυβέρνηση καλείται τώρα να λειτουργήσει ως εγγυητής ή αντασφαλιστής της υπεραξίας που επιδιώκει να εισπράξει η «ΜIG», σε  μια στιγμή που η τιμή της μετοχής του Ο.Τ.Ε. στο Χρηματιστήριο είναι εξαιρετικά συμπιεσμένη και η διεθνής οικονομική συγκυρία δεν επέτρεψε την ανάκαμψή της. 
     Αλλά θέλω να πω και κάτι ακόμη, λόγω της διεθνούς συγκυρίας. Πράγματι, υπάρχουν μεγάλες εξελίξεις. Πράγματι, θέλουμε και εμείς τα λιμάνια μας να είναι κέντρο εμπορίου για τη Μεσόγειο. Θέλουμε τεχνογνωσία. Θέλουμε πραγματική ανάπτυξη. Αυτό είναι που θέλει η Κυβέρνηση; Αυτό είναι που προωθεί η Κυβέρνηση; 
     Η Κυβέρνηση, ουσιαστικά, μέσα απ’ αυτήν τη διαδικασία απλώς υποστηρίζει και, αν θέλετε, είναι αιχμάλωτη συγκεκριμένων οικονομικών συμφερόντων. Και μάλιστα, σε μια εποχή όπου η διεθνής –το είπα και στην πρωτολογία μου- παγκόσμια αγορά περνάει μια κρίση. Κρίση πιστωτική, κρίση του χρηματιστηριακού κεφαλαίου, κρίση των θεσμών, όπου πια οι περισσότερες σύγχρονες δημοκρατικές χώρες –μιλώ ακόμη και για τις Ηνωμένες Πολιτείες- έχουν έρθει να πουν ότι πια χρειάζονται εργαλεία του δημοσίου, τα οποία θα παρέμβουν αποφασιστικά στην αγορά, για να μην υπάρχει επίπτωση, τρομακτική επίπτωση, φτώχειας, ανισότητας και οικονομικής κατάρρευσης σε πάρα πολλές περιοχές. 
     Και αυτήν τη στιγμή, με αυτή την αστάθεια, με αυτή τη ρευστότητα παγκοσμίως, εσείς, χωρίς δεύτερη σκέψη, πάτε και πουλάτε βασικά στρατηγικά εργαλεία. Εκχωρείτε, παραδίδετε στρατηγικά εργαλεία στην ελεύθερη οικονομία, στην αγορά γενικώς.
     Εγώ θέλω να κλείσω, με τρία απλά μηνύματα. 
     Πρώτο μήνυμα είναι ότι υπάρχει άλλος δρόμος και μπορούμε πραγματικά να αλλάξουμε τη χώρα, αν υπάρχει βούληση, σχέδιο και στόχος. Και εμείς, καταθέτουμε συγκεκριμένες προτάσεις, όπως καταθέσαμε συγκεκριμένη πρόταση και σήμερα για τα στεγαστικά δάνεια, διότι γίνονται κατασχέσεις. Και έχουμε υποχρέωση να δώσουμε λύσεις και όχι γενικές προτάσεις, αλλά συγκεκριμένα μέτρα. Εμείς τις καταθέσαμε. Από σας δεν άκουσα τίποτα.
     Δεύτερο μήνυμα προς όλους. Είμαστε πρόθυμοι και επιζητούμε σχέσεις συνεργασίας μεταξύ κράτους και ιδιωτών. Αλλά πάντα μέσα σε ένα πλαίσιο αρχών και κανόνων διαφάνειας, αξιών και στόχων κοινωνικών και οικονομικών, για την ανάπτυξη, για την ανταγωνιστικότητα, για την κοινωνική συνοχή, την προστασία, ναι, των εργαζομένων, της δυνατότητας της χώρας μας να βρίσκεται πρωτοπόρα στην τεχνολογία, να αναπτύσσεται μέσα σε ένα νέο πλαίσιο της «πράσινης» ανάπτυξης. Μέσα σ’ αυτό το πλαίσιο, μπορούν να υπάρξουν εποικοδομητικές σχέσεις κράτους και ιδιώτη. Όμως, αυτό που θα προσθέσω και προσθέτουμε, είναι: τέρμα οι εκβιασμοί, τέρμα οι πιέσεις, τέρμα η υποκρισία, τέρμα η συναλλαγή κάτω από το τραπέζι, αυτό δηλαδή που κάνει η Νέα Δημοκρατία.
     Και τρίτον, όπως και στα εθνικά, έτσι και στην κοινωνική και οικονομική πολιτική, υπάρχουν για μας κόκκινες γραμμές. 
     Κόκκινη γραμμή, για μας, είναι η προστασία των βασικών δικαιωμάτων του Έλληνα πολίτη, των Ελλήνων εργαζομένων. Είναι η προστασία της κοινωνικής συνοχής, είναι η προστασία της δημόσιας περιουσίας και η αξιοποίησή της υπέρ της ανάπτυξης και του δημόσιου συμφέροντος, είναι η προστασία του δικαιώματος στην παιδεία, ποιοτική, δημόσια και δωρεάν, στην ιατροφαρμακευτική περίθαλψη για όλους, στο δικαίωμα της εργασίας, στο δικαίωμα της προστασίας του περιβάλλοντος, στο δικαίωμα η περιφέρεια να γεύεται τους καρπούς της ανάπτυξης και, αν θέλετε, για μας είναι η αιχμή του δόρατος της νέας ανάπτυξης που χρειάζεται η χώρα μέσα από μια νέα εθνική οικονομική στρατηγική. 
     Μια κόκκινη γραμμή απέναντι στη μοιρολατρία και την απάθεια. 
     Εντέλει μια κόκκινη γραμμή που λέει ότι προστατεύουμε το δικαίωμα του ελληνικού λαού να οραματίζεται, το δικαίωμα του ελληνικού λαού να προγραμματίζει για την ευημερία του, για την προοπτική ευημερίας και μιας κοινωνίας αξιών.
     Σας ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής, σαράντα τρεις μαθήτριες και μαθητές και πέντε συνοδοί δάσκαλοι από το Δημοτικό Σχολείο Ευξεινούπολης Μαγνησίας. 
     Τους καλωσορίζουμε στη Βουλή των Ελλήνων. Τους ευχόμαστε καλή πρόοδο και να είναι καλότυχοι. 
     (Χειροκροτήματα απ΄όλες τις πτέρυγες της Βουλής)
     Το λόγο έχει η Πρόεδρος της Κοινοβουλευτικής Ομάδας και Γενική Γραμματέας του Κομμουνιστικού Κόμματος Ελλάδας, κ. Αλέκα Παπαρήγα. 
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Επειδή εμείς δεν πιστεύουμε ότι μπορεί να υπάρξουν ευαίσθητοι τραπεζίτες, κοινωνικές τράπεζες, συνεταιριστικές τράπεζες, καπιταλιστές που θα μοιράζουν τα κέρδη τους στο λαό και θα αυτοκτονούν γιατί άμα μοιράσουν τα κέρδη είναι σαν να αυτοκτονούν, θέλουμε να βάλουμε ένα διαφορετικό προβληματισμό: γιατί δανείζεται μια οικογένεια από την τράπεζα; Γιατί δανείστηκαν εκατομμύρια Αμερικανοί για να αποκτήσουν ένα σπίτι; Γιατί δεν μπορούσαν να έχουν σπίτι. Εμείς, λοιπόν, στηρίζουμε την πολιτική εκείνη που λέει ιδιαίτερα για τα εργατικά λαϊκά στρώματα, προγράμματα λαϊκής στέγης. 
    Δεύτερον, μισθοί-συντάξεις. Δηλαδή αντί να συζητάμε πώς θα πείσουμε το τραπεζικό κεφάλαιο, το χρηματοπιστωτικό σύστημα που είναι η καρδιά του συστήματος που ζούμε –αυτά πια τα μαθαίνει κανείς τώρα φαντάζομαι και στο λύκειο, δεν ξέρω, αλλά τουλάχιστον στο πανεπιστήμιο τα μάθαμε- γιατί να μη μιλήσουμε αφού θέλουμε να κάνουμε πολιτική υπέρ των εργαζομένων για αυξήσεις μισθών; Θα μου πεις στο σπίτι του κρεμασμένου μιλάς για σκοινί! Λίγες ημέρες μετά το 1% που έκλεισε η Γ.Σ.Ε.Ε. μέσω των παρατάξεων που εκπροσωπούν ή αντιπροσωπεύουν ή δεν ξέρω στηρίζονται από τα δυο κόμματα, τι να πεις για αυξήσεις μισθών; Γιατί δηλαδή ο άλλος παίρνει πιστωτική κάρτα ή καταναλωτικό δάνειο; Δεν παίρνω, υπάρχουν και τέτοιες πλευρές, που το ίδιο το σύστημα έχει καλλιεργήσει τη στρεβλή κατανάλωση, δεν φτάνουν τα χρήματά του. Γιατί, λοιπόν, να μη συζητήσουμε για πολιτική μισθών, εισοδημάτων, για δωρεάν υγεία και παιδεία, όχι βέβαια ως σύνθημα; Δεν λέει τίποτε το σύνθημα. Όταν λέμε, δωρεάν υγεία και παιδεία, σημαίνει ότι δεν πληρώνω τίποτε. Και όχι μόνο δεν πληρώνω. Απρόσκοπτα τα παιδιά, είτε είναι του εργάτη είτε είναι του αγρότη ή οποιουδήποτε, μπορούν να φτάνουν μέχρι το πανεπιστήμιο, χωρίς να χρειάζεται το αίσχος των φροντιστηρίων. Στην υγεία δεν πληρώνω τίποτε, ούτε φάρμακα ούτε συμμετοχή, είναι όλα δωρεάν. Είναι δηλαδή πιο ρεαλιστικό αυτό που λέει η Κυβέρνηση, που λέει το ΠΑ.ΣΟ.Κ. και ο Συνασπισμός, δηλαδή να γίνει μια κρατική ρύθμιση, να υπάρχει το κεφάλαιο, αλλά να ψάξουμε να βρούμε κεφαλαιοκράτες έντιμους, φιλάνθρωπους; Όλοι οι κεφαλαιοκράτες έχουν κάνει φιλανθρωπίες! Υπάρχει κανείς που δεν έχει κάνει δωρεές, νοσοκομεία, τάφους; Μπορεί να μας θάβουν και σε λίγα χρόνια, να κάνουν και τίποτα νεκροταφεία για τους φτωχούς!
    Εδώ γίνονται προτάσεις για την παγκόσμια τράπεζα των φτωχών. Έχουν ανοίξει μαγαζιά για να παίρνουμε φθηνά τρόφιμα, τα ληγμένα! Δεν θέλουμε φιλανθρωπία. Δεν θέλουμε φιλάνθρωπες τράπεζες. Δεν θέλουμε φιλάνθρωπους βιομήχανους. Θέλουμε τα δικαιώματά μας. Εμείς απ΄ αυτήν τη σκοπιά αντιμετωπίζουμε το ζήτημα και μέσα στις συνθήκες που ζούμε στον καπιταλισμό. Δεν μπορούμε να μπούμε σ’ αυτήν τη συζήτηση. Τα ψιλά γράμματα να γίνουν μεγάλα για να τα βλέπουμε. 
    Να σας πω κάτι; Ακόμη και αν τα βλέπω τα γράμματα, όταν δεν έχω να μου χρωστάνε, άρα, να μου επιστρέψουν τα χρωστούμενα και να έχω χρήματα, όταν δεν έχω να με δανείσει κανένας, θα πάω να πάρω από την τράπεζα πιστεύοντας ότι κάτι θα γίνει στο μέλλον. Όλοι έτσι κάνουμε. 
    Αντί, λοιπόν, να μιλήσουμε για πολιτική μισθών, εισοδημάτων, φθηνή στέγη, φθηνό ρεύμα, φθηνές υπηρεσίες και δωρεάν υγεία και παιδεία, από κει και  πέρα αν ο άλλος θέλει να δανείζεται για να πάρει Λαμποργκίνι, ας χαθεί με αυτό το πράγμα, αλλά μιλάμε τώρα για τα πλατιά λαϊκά στρώματα. Ένα ζήτημα είναι αυτό. 
    Δεύτερον, αυτόν το μύθο ότι όταν αναπτύσσεται μια χώρα, οι εργαζόμενοι ζουν καλύτερα, τον έχουμε ακούσει πάρα πολλά χρόνια.
Και αν αυτό ίσχυε για κάποια φάση μετά το B΄ Παγκόσμιο Πόλεμο και για ορισμένες χώρες, όχι για όλες και για συγκεκριμένους λόγους και για μία συγκυρία, αυτό σήμερα δεν υπάρχει. 
      Πραγματικά, τους μεγαλύτερους ρυθμούς ανάπτυξης τους είχαμε κατά την περίοδο της διακυβέρνησης του ΠΑ.ΣΟ.Κ.. Αυτό δεν λέει τίποτα. Η Ελλάδα πέρασε αργά στους εκσυγχρονισμούς και είχε περιθώρια ανάπτυξης. Αυτόν τον κύκλο τον βλέπουμε σ’ όλες τις χώρες. Αναπτύσσεται μία χώρα, μετά σταματάει λίγο, μετά ξανά από την αρχή. Η κρίση και οι ρυθμοί ανάπτυξης δεν είναι όλοι ευθυγραμμισμένοι. Κάθε φορά ακούμε στη Βουλή πότε για το πορτογαλικό θαύμα, πότε για το ιρλανδικό. Τώρα έχουμε άλλο θαύμα. Η Μέρκελ έχει γίνει θαυματουργή, παίρνει μέτρα, η Γερμανία κάνει εκείνο, η Γερμανία κάνει το άλλο. Κάθε χώρα ανάλογα με τη θέση που έχει σ’ αυτήν την «πυραμίδα» της Ευρωπαϊκής Ένωσης και την παγκόσμια μπορεί να κάνει έτσι ή αλλιώς. Είτε γιατί έχει δύναμη είτε γιατί στην κορυφή της «πυραμίδας» μπορεί να πει «στοπ, εγώ δεν τα ιδιωτικοποιώ όλα», μπορεί να κάνει και μία γενναιόδωρη παροχή και μία χώρα που έχει μεγαλύτερες δυσκολίες να μην μπορεί να το κάνει. Σε μία φάση μπορεί μία χώρα να είναι σε επιθετική αντιλαϊκή πολιτική και η άλλη να έχει τη δυνατότητα αποθησαυρίζοντας δυνατότητες να χαλαρώσει λίγο το σκοινί σ’ αυτόν που πάει να κρεμάσει. 
      Αυτά τα πράγματα θα τα δει κανείς σε μία πορεία, δεν μπορεί να τα βλέπει κανείς από χρόνο σε χρόνο. Και τι δεν ακούσαμε για την Ιρλανδία, τι δεν ακούσαμε για την Πορτογαλία! «Η Πορτογαλία και η Ισπανία προσαρμόστηκαν, η Ελλάδα δεν προσαρμόστηκε», εκείνο, τ’ άλλο. Αυτή είναι η γενική τάση στην Ευρώπη και σ’ όλον τον κόσμο. Όσο μεγαλύτερους ρυθμούς ανάπτυξης έχει μία χώρα, τόσο πέφτει το μερίδιο συμμετοχής των εργαζομένων. Αυτή είναι η σύγχρονη τάση και δεν πρόκειται να αλλάξει κάτι στην Ελλάδα. 
      Επομένως δεν κάνουμε αντιπολίτευση και, αν θέλετε, έτσι μπερδεύεται ο κόσμος, δηλαδή η Ευρωπαϊκή Ένωση είναι πολύ καλή, μόνο στην Ελλάδα είναι η «μαύρη τρύπα». Η ίδια πολιτική ακολουθείται παντού και συμφέρει παντού. Τα αποτελέσματα είναι τα ίδια. Η Γαλλία, παραδείγματος χάριν, κρατούσε περισσότερους τομείς στο κράτος. Ο Μπερλουσκόνι είπε: «Δεν δίνω την «Alitalia»». Η Μέρκελ λέει: «Όχι, εγώ θα κρατήσω ένα μέρος από τις αερογραμμές». Γιατί; Διότι το κεφάλαιο έχει ένα τέτοιο συμφέρον και δεν είναι μόνο το κεφάλαιο, είναι οι ανταγωνισμοί ανάμεσά τους, που τους καθορίζει να ακολουθήσουν τη μία ή την άλλη τακτική. Αυτά τα παρακολουθούμε σ’ όλον τον κόσμο. Εν πάση περιπτώσει, αυτό που είναι καθαρό είναι ότι ανεξάρτητα από τις διαχειριστικές τακτικές προσαρμόζεται στο τι συμφέρει τους βιομήχανους, τους τραπεζίτες, τους εφοπλιστές.
	Πάντως εμείς δεν πιστεύουμε ούτε σε κοινωνικούς τραπεζίτες ούτε σε κοινωνικούς βιομήχανους ούτε σε έντιμους ούτε σε συμφωνία κυρίων ανάμεσα στο κράτος, στην κυβέρνηση και στους ιδιώτες. Το πολύ-πολύ να κρατήσουν έξι μήνες κατά την προεκλογική περίοδο.
	Να σας πω και κάτι άλλο; Όταν ήταν κυβέρνηση το ΠΑ.ΣΟ.Κ., η Νέα Δημοκρατία έλεγε για εθνικούς προμηθευτές και κατηγορούσε το ΠΑ.ΣΟ.Κ. για τους εθνικούς προμηθευτές. Έρχεται τώρα το ΠΑ.ΣΟ.Κ. και λέει «μία παρέα έχει η Νέα Δημοκρατία». Αν παρακολουθήσουμε τα πράγματα, θα δούμε ότι οι εθνικοί προμηθευτές του ΠΑ.ΣΟ.Κ. έχουν πάρει όλες τις δουλειές και επί Νέας Δημοκρατίας. Έτσι γίνεται. Δεν υπάρχουν παρέες. Μπορεί ένας πολιτικός να έχει μία ιδιαίτερη παρέα, αλλά ανάμεσα στην κυβέρνηση, είτε της Νέας Δημοκρατίας είτε του ΠΑ.ΣΟ.Κ., είτε ανάμεσα στο ΠΑ.ΣΟ.Κ. και το Συνασπισμό, για το τι θα κάνουν στην πορεία ή σε τι έχουν καταλήξει, δεν κυριαρχεί η προσωπική σχέση του τάδε πολιτικού με τον τάδε επιχειρηματία. Κυριαρχεί το συνολικό συμφέρον του συστήματος. 
      Δεν δικαιώθηκε η Νέα Δημοκρατία που κατηγορούσε το ΠΑ.ΣΟ.Κ. για τους εθνικούς προμηθευτές, γιατί τους έχει κάνει και δικούς της, όπως και το ΠΑ.ΣΟ.Κ. δεν δικαιώνεται για όλα αυτά που λέει τώρα για μία παρέα.
Παρέες υπάρχουν, αλλά να το πω καθαρά, τα κόμματα ως κόμματα –δεν παίρνω όρκο για κανέναν πολιτικό ξεχωριστά, μιλάω γενικά- διαχειρίζονται τις ανάγκες του συστήματος και έτσι θα κάνουν.
      Ολοκληρώνοντας, λοιπόν, λέω ότι εμείς ως κόμμα στις σημερινές συνθήκες, αφού δεν μπορούμε βεβαίως να καθορίσουμε τι θα αναπτυχθεί και πώς, είμαστε υπέρ της αυτοδύναμης ανάπτυξης. Αφού, λοιπόν, δεν μπορούμε να το καθορίσουμε, όχι ως κόμμα, αλλά το ίδιο το κίνημα, ο λαός, δεν μπορεί να το καθορίσει, αυτό που μπορούμε να κάνουμε σήμερα είναι να παλεύουμε για να ανακουφιστούν οι εργαζόμενοι. Και η ανακούφιση έχει να κάνει και με χρήμα (μισθό, σύνταξη κ.λπ.) και με κοινωνική πολιτική, ό,τι μπορεί να κατακτηθεί από το λαό, αλλά σε κάθε περίπτωση θα είναι πολύ πίσω από τις ανάγκες και τις δυνατότητές του.
      Με αυτήν την έννοια θεωρούμε μύθους όλα αυτά, ότι αναπτύσσεται το εισόδημα, γίνεται έτσι, συμφωνίες κυρίων, κρατικοί έλεγχοι, ακόμα και αυτό που λέγεται, δηλαδή ότι το δημόσιο να ελέγχει την επιχείρηση. Πρώτα-πρώτα, με συγχωρείτε, όταν κυβερνά η Νέα Δημοκρατία ή το ΠΑ.ΣΟ.Κ. ή όποιο κόμμα είναι υπέρ της ευρωπαϊκής ενοποίησης και του ευρωπαϊκού μονοδρόμου ως δημόσιο θα κινηθεί μέσα σε αυτήν τη λογική. Επομένως δεν θα αντιπαρατίθεται στην επιχείρηση. Την ίδια λογική, τον ίδιο θεό θα έχουν, το ίδιο ευαγγέλιο θα διαβάζουν. Ποια θα είναι η διαφορά; 
      Η μόνη διαφορά είναι ότι η μία κυβέρνηση θα ενδιαφέρεται συνολικά για τα συμφέροντα του κεφαλαίου, ο δε επιχειρηματίας θα ενδιαφέρεται για τα δικά του. Ο έλεγχος του δημοσίου, δηλαδή, δεν λέει και τίποτε εδώ που τα λέμε. Εμείς, τουλάχιστον, εδώ όταν μιλάμε για έλεγχο, μιλάμε για λαϊκό έλεγχο, για λαϊκή ιδιοκτησία. Δημόσιες επιχειρήσεις από τη δεκαετία του ’50 και μετά είχαμε. Και λοιπόν; Και οι ιδιωτικές χρεοκόπησαν και τις πήρε το δημόσιο και ορισμένες από τις δημόσιες δεν πήγαν καλά.
      Ολοκληρώνω λέγοντας ότι όλο και περισσότερο μέσα στη Βουλή, το τελευταίο διάστημα, το αγροτικό ζήτημα μένει στο απυρόβλητο -μιλάμε όλο για τις Δ.Ε.Κ.Ο.. Όχι ότι δεν έχουν σημασία, γιατί οι Δ.Ε.Κ.Ο. αφορούν όλους τους εργαζόμενους, αφορούν την εργατική τάξη, δεν αφορά μόνο τους εργαζόμενους εκεί. Όπως την αφορά και το θέμα των συνοικιακών μικρομάγαζων, γιατί οι μικρομεσαίοι, που είπε ο κύριος Πρωθυπουργός, είναι αυτοί που έχουν ηλικία από πενήντα και πάνω και στην Ελλάδα θεωρούνται μεγάλοι. Το αγροτικό ζήτημα έχει φύγει από τη μέση ως τέτοιο. Και έχουμε πρόβλημα και διατροφικής εξάρτησης. 
      Η σύγχρονη πολιτική, την οποία εμείς απορρίπτουμε –δεν μας νοιάζει πώς θα μας πείτε, αν θα μας πείτε παλαιομοδίτες, δεν μας ενδιαφέρει αυτό- λέει το εξής πράγμα: Μία χώρα θα παράγει με κύριο κριτήριο να εξάγει. Αυτή η πολιτική, πέρα από το καθαρά καπιταλιστικό κέρδος, αυτή η λογική που έχει σχέση πάλι με το καπιταλιστικό κέρδος, σημαίνει χτύπημα της αγροτικής παραγωγής. Παράγω ό,τι μπορώ να εξάγω.
      Κλείνω, λοιπόν, λέγοντας ότι εμείς είμαστε υπέρ της αυτοδύναμης ανάπτυξης. Αυτό τώρα βαφτίζεται «εθνικός απομονωτισμός»; Λάθος. Στις συνθήκες που ζούμε και στη ζούγκλα που ζούμε, κάθε χώρα ό,τι μπορεί να αναπτύσσει, πρέπει να το  αναπτύσσει. Και μία αυτοδύναμη ανάπτυξη καθόλου δεν εμποδίζει τη διεθνή συνεργασία, την ανταλλαγή προϊόντων, την αξιοποίηση των αντιθέσεων ανάμεσα στις χώρες, την αξιοποίηση μίας σειράς παραγόντων –να, και τέτοια που ζούμε σήμερα- για να έχεις διεθνείς συναλλαγές. 
      Αυτοδύναμη ανάπτυξη. Καμμίας μορφής εξάρτηση. Αυτή είναι η δική μας θέση. Βαφτίστε την όλοι σας «εθνικό και συντηρητικό απομονωτισμό». Δεν μας απασχολεί. Οι όροι έχουν χάσει πια τη σημασία τους. Σημασία έχει το περιεχόμενο. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέκος Αλαβάνος.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Νομίζω ότι η εικόνα που βγαίνει για τη χώρα μας, όχι μόνο από αυτήν τη συζήτηση αλλά και από τις εμπειρίες περισσότερο των ίδιων των πολιτών της χώρας, είναι ότι είναι μία χώρα που είναι πια σε πολύ βαθιά προβληματική κατάσταση.
      Πώς νιώθουν οι τρεις χιλιάδες καπνοπαραγωγοί που συγκεντρώθηκαν σήμερα στην Αθήνα, οι οποίοι μένουν σε λίγο χωρίς επιδοτήσεις; Πώς νιώθουν οι αστυνομικοί, οι οποίοι δεν παίρνουν επικίνδυνο και ανθυγιεινό επίδομα, δεν μπαίνουν σε ένα τέτοιο καθεστώς, που, αν θέλετε, αναδεικνύεται και σήμερα με το γεγονός της ληστείας και του θανάτου ενός αστυνομικού, που έκανε τον ειδικό φρουρό;
      Πώς νιώθουν όσοι πηγαίνουν στο σούπερ-μάρκετ και βλέπουν ότι υπάρχουν πράγματα στα ράφια, αλλά δεν μπορούν να τα βάλουν στο καλάθι και να τα φέρουν στο σπίτι τους; Πώς νιώθουν τα παιδιά των τριάντα, οι νέοι και οι νέες των τριάντα-τριάντα δύο ετών, οι οποίοι «βουτάνε» στην κατάθλιψη, επειδή δεν έχουν δυνατότητα συμμετοχής στην αγορά εργασίας, άσκησης όλων των προσόντων που απέκτησαν σε μια πολύ σκληρή εφηβεία, μέσα από την προσπάθεια να μαζέψουν τα πτυχία; Πώς νιώθουν οι γονείς, οι οποίοι αφήνουν παιδιά που μπαίνουν στην εφηβεία, γιατί πρέπει να δουλέψουν δέκα και δώδεκα και δεκατέσσερις  ώρες, άνδρας και γυναίκα μαζί;
      Αυτή είναι η Ελλάδα η σημερινή. Και δεν έχει καμμία σχέση η εικόνα και οι δήθεν προσπάθειες της Κυβέρνησης, που παρουσίασαν και ο Πρωθυπουργός και οι δύο Υπουργοί. Είναι χαρακτηριστικό ότι σε ένα θέμα που πλήττει άμεσα όλο τον κόσμο, που είναι το θέμα της ακρίβειας, που μια πλευρά του είναι τα καρτέλ, είναι φοβερά τα αποτελέσματα. Η Επιτροπή Ανταγωνισμού έχει γίνει σαν τον εξομολογητή, όπου δήθεν λύνονται τα προβλήματα.
      Ορίστε μερικά στοιχεία για το τι γίνεται στην πραγματικότητα με την Επιτροπή Ανταγωνισμού: «SONY HELLAS», πρόστιμο 200.000, τελικό πρόστιμο μηδέν. ΑΕΠΙ, πρόστιμο 500.000 ευρώ, τελικό πρόστιμο 300.000. «AEGEAN», πρόστιμο 34.000 ευρώ, τελικό πρόστιμο μηδέν. Εταιρεία «Άργος», πρόστιμο 108.000 ευρώ, τελικό πρόστιμο μηδέν. Εταιρεία «Ευρώπη» αρχικό πρόστιμο 83.000 ευρώ, τελικό πρόστιμο μηδέν. «HYUNDAI HELLAS», αρχικό πρόστιμο 1.025.000 ευρώ, τελικό πρόστιμο μηδέν. Σ.Ε.Σ.Μ.Ε., ο Σύνδεσμος των σούπερ-μάρκετ, αρχικό πρόστιμο 15.000.000, τελικό πρόστιμο 3.000.000, το οποίο όμως εκκρεμεί στα δικαστήρια. «Βασιλόπουλος», 720.000, τελικό πρόστιμο 120.000, το οποίο όμως εκκρεμεί στα δικαστήρια. «Βερόπουλος» μισό εκατομμύριο, τελικό πρόστιμο 120.000, το οποίο όμως εκκρεμεί με εφέσεις στα δικαστήρια.
      Η εικόνα που παίρνουμε είναι μιας Κυβέρνησης η οποία είναι εντελώς αναποτελεσματική και η οποία δεν μπορεί να δώσει απάντηση σε μεγάλα, σε κεντρικά ζητήματα.
      Και θέλω να πω κάτι, επειδή βρέθηκε εδώ το Γυμνάσιο Καλοχωρίου, που είναι μία από τις περιοχές, που ήμουν πριν από δύο βδομάδες, ένας από τους περιφερειακούς δήμους του Ηρακλείου, όπως έχω βρεθεί στη Ρούγα, στη Μεσσαρά, στο Ασήμι, δίπλα στα Ζωνιανά, στα Ανώγεια, στο Ρέθυμνο.
      Μου έχει κάνει εντύπωση κάτι που είπε ένας κτηνοτρόφος – γιατί βλέπουμε έναν κόσμο, ο οποίος οδηγείται στα όρια της απόγνωσης – για το τι κάνει με το κοπάδι του. Ήξερα εγώ ότι σκοτώνουν τα άλογα όταν γεράσουν, αυτήν την παροιμιώδη έκφραση. Έμαθα εκεί ότι σκοτώνουν τα πρόβατα μόλις γεννηθούν. Και μου διηγιόταν τη δικιά του εμπειρία και μπορώ να πω ότι με έκπληξη αρνητική, αν θέλετε, την άκουσα, για το πώς κτηνοτρόφοι σήμερα της Κρήτης μόλις γεννηθεί το μικρό πρόβατο είναι αναγκασμένοι να το σκοτώσουν, διότι δεν έχουν τη δυνατότητα την οικονομική και δεν έχουν καμμιά προοπτική προκειμένου να μεγαλώσει.
      Είναι μια ακραία κατάσταση, που παρατηρείται και στην Κρήτη και σε ολόκληρο τον ελληνικό χώρο και που απαιτεί άμεσα μέτρα. Άμεσα μέτρα είναι η μείωση των τιμών των ζωοτροφών ή των μεταφορικών, αλλά απαιτεί και ορισμένα διαρθρωτικά μέτρα, όπως είναι το εκτατικό μοντέλο, δηλαδή στην ίδια γη λιγότερα κοπάδια με διατήρηση του εισοδήματος και με καλύτερη προφύλαξη του περιβάλλοντος, η βιολογική γεωργία, η ελληνική παραγωγή ζωοτροφών.
      ΑΡΙΣΤΟΤΕΛΗΣ ΠΑΥΛΙΔΗΣ: Αυτά γίνονται, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Πηγαίνετε μία βόλτα από εκεί να δείτε πώς γίνεται. Να δούμε πώς εφαρμόζεται. Κάντε μας μάθημα, πώς εφαρμόζεται στα Δωδεκάνησα. 
      ΑΡΙΣΤΟΤΕΛΗΣ ΠΑΥΛΙΔΗΣ: Να σας πω. Στην Κάσο…
      ΠΡΟΕΔΡΟΣ (Δημήτριος Σιούφας): Κύριε Παυλίδη, σας παρακαλώ πολύ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Στήριξη των νέων αγροτών. Φέρνω εδώ την καταγγελία που έχει γίνει από τη Παγκρήτια Συντονιστική Επιτροπή των Κτηνοτρόφων για το ότι μέρες του Πάσχα ελληνοποιούνται, ζωντανά αυτήν τη φορά, αρνιά τα οποία έρχονται μέσω Δωδεκανήσου από την Τουρκία, που βέβαια φέρνουν σε ακόμη χειρότερη θέση τους παραγωγούς. Καταθέτω στο σχετικό έγγραφο για τα Πρακτικά. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθούν οι σελίδες 257,258)
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θα ήθελα να πω τώρα, για να έρθω στο κέντρο της συζήτησης, ότι είχε πάρα πολύ ενδιαφέρον αυτή η συζήτηση. Νόμιζε κάποιος ότι είναι εκ των πραγμάτων, ένα δράμα. Την ίδια στιγμή, όμως, ήταν μία κωμωδία η σημερινή συζήτηση με την παρουσίαση αυτής της αντιπαράθεσης μεταξύ της Νέας Δημοκρατίας και του ΠΑ.ΣΟ.Κ., στριμωγμένοι, εάν θέλετε, από την κοινή γνώμη, που καταλαβαίνει ειδικά σήμερα ότι χρειάζεται να έχουμε δημόσια εργαλεία. Δεν μπορεί να δώσουμε όλη τη δημόσια περιουσία, δεν μπορούμε να αφήνουμε τα τυχοδιωκτικά κεφάλαια, κεφάλαια περιπέτειας, όπως τα λέει η ίδια η «CITΥ GROUP», τύπου «ΜARFIN», να λύνουν και να δένουν στην Ελλάδα. 
      Ακούσαμε ποιο είναι το κεντρικό επιχείρημα της Νέας Δημοκρατίας απέναντι στο ΠΑ.ΣΟ.Κ., ότι δηλαδή «κάνατε κι εσείς τα ίδια». 
      ΛΟΥΚΑ ΚΑΤΣΕΛΗ: Της Νέας Δημοκρατίας.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Αυτό ήταν το επιχείρημα του Πρωθυπουργού, κυρία Κατσέλη. Το ακούσαμε, το ξέρετε.
      Ποιο ήταν το επιχείρημα του ΠΑ.ΣΟ.Κ.; Είναι ότι «εσείς κάνετε χειρότερα από εμάς». Και εδώ το ερώτημα είναι, εάν θα στηρίξουμε την πρώτη γενιά των ιδιωτικοποιήσεων την οποία έκανε το ΠΑ.ΣΟ.Κ. ή τη δεύτερη γενιά την οποία κάνει η Νέα Δημοκρατία. 
      Εγώ θα ήθελα να σας διαβάσω κάτι πολύ ενδιαφέρον ενάντια σε αυτήν την ιδιωτικοποίηση του Ο.Τ.Ε.. Αυτός, που το λέει, αναφέρει τα εξής: «Ποιος θα εμποδίσει μεθαύριο ένα μεγάλο τηλεπικοινωνιακό οργανισμό να έρθει και να κάνει μία επιθετική εξαγορά για τις μετοχές του Ο.Τ.Ε.;». Πιο κάτω, λέει τα εξής: «Κανείς δεν εμποδίζει μία πολύ μεγάλη εταιρεία από το εξωτερικό να έρθει μεθαύριο και να κάνει μία προσφορά στους μετόχους. Και τότε ποια διασφάλιση θα έχουμε ως χώρα για τα διάφορα ευαίσθητα ζητήματα;». Ευαίσθητα ζητήματα, όπως τεχνολογία, περιφερειακότητα, μελλοντικές επενδύσεις και λοιπά. Συνεχίζει, λέγοντας τα εξής: «Να έρθει εδώ ο Υπουργός Εθνικής Άμυνας και να μας διαβεβαιώσει ότι σε περίπτωση που θα ιδιωτικοποιηθεί ο Ο.Τ.Ε. υπάρχουν οι διασφαλίσεις εκείνες που θα επιτρέψουν τουλάχιστον για λόγους εθνικής άμυνας, τον έλεγχο των τηλεπικοινωνιών». 
      Αυτή είναι η ομιλία του κ. Αλογοσκούφη, εισηγητή της Νέας Δημοκρατίας στην τροπολογία του ΠΑ.ΣΟ.Κ., στις 12.9.2000. Καταθέτω την ομιλία του κ. Αλογοσκούφη, στα Πρακτικά. 
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνοςκαταθέτει για τα Πρακτικά την προαναφερθείσα ομιλία, η οποία έχει ως εξής:
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Θέλω να πω ότι έχουμε ξανακούσει αυτήν τη συζήτηση δυστυχώς και φοβάμαι ότι δεν υπάρχει κόκκινη γραμμή. Φοβάμαι ότι δεν υπάρχει καν πράσινη γραμμή, φοβάμαι ότι δεν υπάρχει γραμμή διαχωρισμού. Διότι αυτήν τη στιγμή, ασφαλώς, όλοι πρέπει να καταδικάσουμε αυτήν την πολιτική του να εκχωρήσει τον Ο.Τ.Ε. η Νέα Δημοκρατία, με αυτόν τον τρόπο κιόλας, στην «DEUTSCHE TELEKOM».
      Την ίδια όμως ώρα, υπάρχει ένα υπόβαθρο για το οποίο δεν ακούσαμε τίποτα από την πλευρά του ΠΑ.ΣΟ.Κ.. Όχι μόνο εάν θέλει το ΠΑ.ΣΟ.Κ. να κάνει στροφή –και μακάρι- στις θέσεις του για το δημόσιο τομέα πρέπει να ξεκαθαρίσει τις θέσεις του με τις πολιτικές του, αλλά θα πρέπει να πάρει θέση και πάνω σε συγκεκριμένες νομικές ρυθμίσεις, που είναι τα θεμέλια σήμερα των εξελίξεων που γίνονται. 
      Σήμερα εξακολουθεί να λειτουργεί το άρθρο 26 του ν.2843 της Κυβέρνησης του κ. Σημίτη. Ξέρετε πολύ καλά ότι το άρθρο 26 δίνει προς πώληση το 66% των μετοχών, κάτι που σημαίνει, με αυτά που γίνονται στην Ευρωπαϊκή Ένωση, ότι κάθε στιγμή είναι ανοικτός προς ιδιωτικοποίηση. 
      Επομένως, νομίζω ότι δεν μπορούμε να συνεχίζουμε αυτήν την κατάσταση. Αυτό το οποίο θα εμφανίσουν ορισμένες –ευτυχώς!- εφημερίδες και ορισμένοι τηλεοπτικοί σταθμοί ως πάλη ανάμεσα στη Νέα Δημοκρατία και στο ΠΑ.ΣΟ.Κ. φοβάμαι ότι είναι σκυταλοδρομία. Και αυτή η σκυταλοδρομία πρέπει να σταματήσει. Νομίζω ότι το συμπέρασμα που βγαίνει από τη σημερινή συζήτηση είναι η ανάγκη να ακολουθήσουμε έναν άλλο δρόμο. 
      Και λέω με πλήρη συναίσθηση αυτών που λέω ότι το συμπέρασμα που θα ήθελα να δώσω εγώ από την ομιλία μου είναι ότι πρέπει να πέσει η Κυβέρνηση της Νέας Δημοκρατίας και πρέπει να πέσει το συντομότερο δυνατόν. Πρέπει να αναδειχθεί μία άλλη επιλογή. Δεν είναι αδύνατος και ο λαός, αλλά και οι πολιτικές δυνάμεις να αντιμετωπίσουν τη Νέα Δημοκρατία και αυτό θα φανεί και σε λίγες εβδομάδες αμέσως μετά το ΠΑΣΧΑ στη διάρκεια της συζήτησης για την αναθεώρηση του Συντάγματος, όπου η αναθεώρηση που προγραμμάτισε η Νέα Δημοκρατία δεν θα περάσει. Και  μάλιστα δεν θα περάσει με τέτοιο τρόπο, που ήδη διαβάζουμε ότι σκέπτεται ακόμη και να λείπουν Βουλευτές από τη δεύτερη ψηφοφορία, ώστε να μην μπει η προϋπόθεση που θα μεταφέρει την επόμενη αναθεώρηση μετά από μία πενταετία.
       Έχουμε δυνάμεις, έχουμε δυνατότητες. Το έδειξαν τα κινήματα, το δείχνει νομίζω η κοινή γνώμη για έναν άλλον δρόμο. Ποιος είναι αυτός ο άλλος δρόμος; Ξέρουμε ότι πολλοί θα πίστευαν ότι πρέπει να βρεθεί στα γρήγορα και εύκολα μία λύση απέναντι στη Νέα Δημοκρατία. Ξέρουμε ότι πολλοί που προέρχονται από το σοσιαλιστικό χώρο με ειλικρίνεια πιστεύουν ότι μία συνεργασία του ΠΑ.ΣΟ.Κ.  με το ΣΥ.ΡΙΖ.Α. θα μπορούσε να φέρει κάποια λύση. Για μας όμως το θέμα δεν είναι απλώς να αλλάξουμε το σχήμα. Δεν είναι από τη δεύτερη γενιά ιδιωτικοποιήσεων να πάμε πάλι στην πρώτη γενιά. Δεν είναι από τη δεύτερη γενιά απελευθέρωσης να πάμε στην πρώτη γενιά. Δεν είναι από τη δεύτερη γενιά να πάμε πάλι στην πρώτη γενιά.
       Και νομίζω ότι όλοι όσοι σκέπτονται έτσι, πρέπει πολύ να προβληματιστούν πάνω στις εκλογές που έγιναν πρόσφατα στην Ιταλία, όπου με λύπη κάποιος παρατηρεί ότι ένα σχήμα που στηρίχτηκε σ’ αυτήν τη λογική της κεντροαριστεράς, τελικά κατέληξε όχι μόνο να καταρρεύσει, αλλά να ανοίξει και το δρόμο στην πιο επιθετική και πιο γελοία εκδοχή των επιθετικών αγορών, όπως εμφανίζεται με τον Μπερλουσκόνι, αλλά να γίνει και αυτό το πρωτοφανές, δηλαδή, να μείνει για πρώτη φορά μεταπολεμικά η Αριστερά, η οποία είχε μία πολύ δημιουργική και πολύ μαχητική παρουσία σε όλη την ιταλική πολιτική ζωή μέχρι σήμερα, εκτός Βουλής. 
      Δεν πρόκειται, κανείς, επομένως να επαναλάβει στην Ελλάδα παγίδες, οι οποίες οδήγησαν σ’ αυτά τα αποτελέσματα. Μ’ αυτήν την έννοια νομίζουμε –και είναι σημαντικό- ότι μπροστά σ’ αυτά τα ζητήματα, που μόνο με πολιτική λύση αντιμετωπίζονται τελικά, πρέπει να προσπαθήσουμε να διαμορφώσουμε και νέα πλειοψηφία. Ο ρόλος της συνασπισμένης ριζοσπαστικής Αριστεράς είναι κεντρικός, είναι δύσκολος και το ξέρουμε. Ξέρουμε τις επιθέσεις του συστήματος, ξέρουμε τις επιθέσεις των πρωταγωνιστών που συμμετέχουν στο δικομματισμό. Όμως, είναι ένας ωραίος δρόμος, είναι ένας διαφορετικός δρόμος, είναι ένας δρόμος όπου έχει κεντρική θέση η νεολαία και θα προσπαθήσουμε να τον ακολουθήσουμε με κάθε τρόπο.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ενημερώνω το Σώμα τα εξής:
      1. Οι Υπουργοί Ανάπτυξης, Εσωτερικών, Οικονομίας και Οικονομικών, Δικαιοσύνης, Αγροτικής Ανάπτυξης και Τροφίμων και Εμπορικής Ναυτιλίας, Αιγαίου και Νησιωτικής Πολιτικής κατέθεσαν σχέδιο νόμου: «Αναθεώρηση των διατάξεων περί κυρώσεων του Ν.Δ 136/46, περί Αγορανομικού Κώδικα και άλλες διατάξεις».
      2. Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών και Μεταφορών και Επικοινωνιών κατέθεσαν σχέδιο νόμου: «Κύρωση και εφαρμογή της Σύμβασης των Ηνωμένων Εθνών κατά της Διαφθοράς και αντικατάσταση συναφών διατάξεων του Ποινικού Κώδικα».
      Παραπέμπονται στην αρμόδια διαρκή επιτροπή.
      Επίσης, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων πενήντα τρεις μαθητές και μαθήτριες και τέσσερις συνοδοί καθηγητές από το 5ο Γυμνάσιο  Ιωαννίνων.
      Τους καλωσορίζουμε στη Βουλή και ευχόμαστε στα παιδιά να έχουν καλή πρόοδο και να είναι καλότυχα.
      (Χειροκροτήματα από όλες τις πτέρυγες της Βουλής)
      Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σε μερικές ημέρες η Ένωση Κτηματομεσιτών έχει μία γενική συνέλευση, όπου είμαι σίγουρος ότι μετά από αυτά που ακούστηκαν εδώ μέσα θα κάνει δύο μέλη–επίτιμους Προέδρους, τον Πρωθυπουργό και τον Πρόεδρο της Αξιωματικής Αντιπολίτευσης. Άκουσα τον έναν να κατηγορεί τον άλλον για μεσιτείες: Εσείς θα πουλήσετε αυτό, αυτό και αυτό και εσείς θα πουλήσετε αυτό, αυτό και αυτό. Η διαφορά μας είναι ότι εσείς είστε μεσίτες, ενώ εμείς θέλουμε να είμαστε κτίστες, δημιουργοί και αυτή είναι η μεγάλη διαφορά, την οποία έχουμε από τα κόμματα εξουσίας. Εμείς είμαστε εναντίον των πωλήσεων ξεκάθαρα, αλλά πρέπει να πούμε κάποιες αλήθειες. Τι πουλάμε σήμερα; Πουλάμε την Ολυμπιακή, πουλάμε τράπεζες. Ωραία. Ποιος τα κρατικοποίησε; Καραμανλής τα κρατικοποίησε, Καραμανλής τα πουλάει. Πριν από τριάντα χρόνια τα κρατικοποίησε ο Κωνσταντίνος Καραμανλής, τότε με την ξαφνική επιθετικότητα που έδειξε απέναντι στον Ανδρεάδη. Τα κρατικοποίησε και αφού υποστήκαμε τις ζημιές όλων αυτών των ετών, η χώρα μας δηλαδή, τα δάνεια που έχουμε πάρει, τώρα τα ξαναπουλάμε. Και αυτή είναι πολιτική. Αυτή είναι πολιτική: Τα αγοράζουμε, τα παίρνουμε για να τα ξαναπουλήσουμε, να απαλλαγούμε. Εν πάση περιπτώσει, είμαστε εναντίον. 
      Και κάνουμε μία πρόταση, κύριε Πρωθυπουργέ, και απευθύνομαι σε όλα τα κόμματα: Να ψηφίσουμε αύριο το πρωί, εάν και πόσο αρνούμεθα και εσείς και εμείς, να γίνουν πωλήσεις. Εάν όμως επιμένει η Κυβέρνηση να γίνουν πωλήσεις, το προϊόν των πωλήσεων να πάει σε ένα ειδικό λογαριασμό για εξόφληση του δημοσίου χρέους και όχι για φρου-φρου και αρώματα. Πουλάς το σπίτι σου για να ξεχρεώσεις, δεν πουλάς το σπίτι σου για να αλλάξεις κουστούμι. Πουλήσατε τόσα πράγματα. Πού είναι το προϊόν; Πού πήγε; Μειώθηκε καθόλου το δημόσιο χρέος. Αυξάνεται το δημόσιο χρέος διαρκώς. 
      Και αν επιτέλους έχετε ακίνητα, που έχετε πολλά ακίνητα του δημοσίου, εγώ θα έλεγα ότι υπάρχουν προτάσεις να γίνουν παραγωγικά. Η πρότασή μου, κύριε Πρωθυπουργέ, είναι: Ελάτε σε μία συνεννόηση με την Εκκλησία και δώστε τους αστικά ακίνητα και πάρτε τα χωράφια. Δεν μπορεί τα χωράφια να είναι σε εκκλησίες και μοναστήρια και να υπάρχουν άκληροι στα χωριά που θέλουν να δουλέψουνε και να μην έχουν χωράφια. 
      (Χειροκροτήματα από την πτέρυγα του ΛΑ.Ο.Σ.)
      Να δώσουμε χωράφια να μείνει ο κόσμος στο χωριό, στην επαρχία, στην περιφέρεια και δώστε στη εκκλησία αστικά ακίνητα σε αντιπαροχή, αν θέλει. Αλλά δεν μπορεί να κάθονται ανενεργά χωράφια. 
      Ακούω ότι 130% ανέβηκαν τα σιτηρά. Μεγάλη υπόθεση. Διάολε, γιατί έχουμε σιτηρά στις αποθήκες; Ρωτάω εδώ τους Υπουργούς. Γιατί έχουμε σιτηρά σε αποθήκες, όταν ανέβηκαν 130% τα σιτηρά; Εμείς γιατί τα έχουμε σε αποθήκες; Επιτέλους, θα σας ειδοποιήσουμε ότι πρέπει να βρούμε ένα τρόπο να μην είμαστε τόσο στρατευμένοι στις επιλογές της Ευρωπαϊκής Ένωσης, κάπου να ξεφεύγουμε μερικές φορές, εάν πρόκειται για το καλό του λαού, το καλό εκείνων των Ελλήνων οι οποίοι βάλλονται και προσβάλλονται; Οι πλούσιοι είναι 6%, οι φτωχοί 30%. Το άνοιγμα της ψαλίδας την τριετία, κύριε Πρωθυπουργέ, αυξήθηκε 12%, μεταξύ του 6% που είναι οι πλούσιοι και 30% που είναι οι φτωχοί. Αυτά μπορείτε να τα λύσετε με τη φορολογία σας. Φορολογήστε τα είδη υπερπολυτελείας και αφήστε αφορολόγητα τα πιο βασικά αγαθά. Φτηνό στο χωράφι, ακριβό στο ράφι το προϊόν: 0,45 η ντομάτα, 6 στο ράφι. Γιατί; Γιατί είναι ο μεσάζων. Σπάστε τα κόκαλα στους μεσάζοντες, σπάστε τους τα κόκαλα.
      (Χειροκροτήματα από την πτέρυγα του ΛΑ.Ο.Σ.)
      Πρέπει να κερδίσουμε τη μάχη με τους μεσάζοντες. Καταλαβαίνω βέβαια ότι κάποιοι εξ αυτών είναι χρηματοδότες των μεγάλων κομμάτων, αλλά εν πάση περιπτώσει, αυτό δεν σημαίνει ότι πρέπει να τους στραγγαλίσουμε.
      Πρόταση, κύριε Πρωθυπουργέ: Σε όλους τους δρόμους που κάνουμε, στα πάρκινγκ να αναγκαστούν οι εταιρείες που κάνουν τους δρόμους να κάνουν καλαίσθητα περίπτερα και να τα δώσουμε στους αγρότες των περιοχών να πουλάνε απευθείας τα προϊόντα τους. 
      (Χειροκροτήματα από την πτέρυγα του ΛΑ.Ο.Σ.)
      Η αγορά έφυγε από την Αθήνα. Κάποτε πριν από εβδομήντα χρόνια έγιναν οι λαϊκές αγορές. Τώρα όμως ο κόσμος ταξιδεύει με το αυτοκίνητο. 
      Δώστε την ευκαιρία να αγοράσει o απλός πολίτης απευθείας από τον αγρότη, δίπλα στην εθνική οδό. Κάντε περίπτερα. Γεμίστε δημοτικά περίπτερα όλη την Ελλάδα. Επιτέλους να μπορεί να ζήσει και ο αγρότης χωρίς όμως να πνίγεται και ο φουκαράς ο εργαζόμενος της Αθήνας, ο οποίος πρέπει να μπορεί να απολαμβάνει μία τομάτα. Φθάσαμε τώρα να πηγαίνουμε στην αγορά και να παίρνουμε μία τομάτα, ένα πορτοκάλι. Κάποτε λέγαμε δύο ή τρία κιλά. Αυτή είναι η κατάσταση. 
      Όσον αφορά δε το πλάνο, για το οποίο μίλησε ο αξιότιμος Αρχηγός της Αξιωματικής Αντιπολιτεύσεως, για τη λαϊκή κ.λπ., πρέπει να του θυμίσω το ρεπορτάζ που γινόταν το 1989 στις εφημερίδες, όπου δύο οικογένειες σιτίζονταν από το σκουπιδοτενεκέ της Εκάλης. Ήταν οι ίδιοι άνθρωποι που κάθε μεσημεράκι πήγαιναν στον τενεκέ της Εκάλης, του σπιτιού δηλαδή του Ανδρέα Παπανδρέου και σιτίζονταν. Αυτά υπήρχαν και είναι δράμα που συνεχίζουν να υπάρχουν σήμερα. Είναι αδιανόητο να υπάρχουν σήμερα και αυτό είναι και το κόλπο του τιμαρίθμου.
      Ξέρετε, κύριε Υπουργέ, μπορείτε να κοροϊδέψετε τα πάντα, εξωτερικό χρέος κ.λπ.. Δεν μπορείτε να κοροϊδέψετε τον Έλληνα και τον τιμάριθμο, γιατί κάθε πρωί τον τιμάριθμο τον βλέπει στο μαγαζί. Ο τιμάριθμος όμως δεν είναι στο 4,4%. Είναι στο 15% και το ξέρετε. 
      Τι γίνεται όμως; Πάει η Στατιστική Υπηρεσία στις τρεισήμισι το μεσημέρι στη λαϊκή αγορά για να πάρει τιμές, όταν τα ξεπουλάνε οι μανάβηδες και δεν έχουν καμμία σχέση με την τιμή που πούλησαν στις εννιά, δέκα, έντεκα και δώδεκα το πρωί. Έτσι βγάζουν ότι δεν υπάρχει άνοδος του τιμαρίθμου. Πηγαίνετε στις δέκα το πρωί να αγοράσετε στη λαϊκή, για να δείτε ποια διαφορά έχει από τις τρεις το μεσημέρι. 
      Είπατε ότι θα στηρίξετε τους μικρομεσαίους. Πώς θα στηρίξετε τους μικρομεσαίους; Κύριε Πρωθυπουργέ, πάμε εάν θέλετε στην οδό Βύσσης. Εγώ πήγαινα στην οδό Βύσσης. Ήταν η αγορά με τα πόμολα. Έκλεισαν όλα τα μαγαζιά. Όλα είναι τώρα στο «ΙΚΕΑ». Υπολογίζεται ότι με το νέο «ΙΚΕΑ» θα κλείσουν 3.500 μικρομάγαζα. 
      Ποια είναι η διαφορά; Όταν ο κυρ-Σταμάτης είχε το μαγαζάκι, πούλαγε πόμολα, μπιχλιμπίδια κ.λ.π., μάζευε τα λεφτάκια, πάντρευε ένα παιδάκι και του έπαιρνε ένα σπιτάκι. Τα λεφτά έμεναν εδώ. Τώρα τα λεφτά του ταμείου του «ΙΚΕΑ» κάθε Παρασκευή φεύγουν και πηγαίνουν βόρεια στην Σκανδιναβία. Αυτή είναι η μεγάλη διαφορά. 
      Ο κυρ-Σταμάτης αγόραζε από τις βιοτεχνίες εδώ της περιοχής, έπαιρνε κάποια πραγματάκια, δούλευε και η βιοτεχνία, γινόταν τζίρος. Τώρα το 80% έρχεται από έξω. Πάει και η βιοτεχνία. Επομένως τι υποστήριξη κάνουμε στους μικρομεσαίους; 
      Κάντε μία ανασύσταση της Μ.Ο.Μ.Α.. Την έκλεισε πάλι η Νέα Δημοκρατία. Ανασύσταση της Μ.Ο.Μ.Α., να δείτε τα υπερκέρδη πως μπαίνουν στην Ελλάδα. Και όχι μόνο αυτό, διώχνετε αξιωματικούς σαράντα τριών και σαράντα τεσσάρων ετών. Κρατήστε τους μέχρι τα εξήντα πέντε, όπως και οι άλλοι και βάλτε σε μία παλιά δυαρχία στη Μ.Ο.Μ.Α. και βάλτε τη Μ.Ο.Μ.Α. να δουλέψει. 
      Εμείς κάνουμε πρόταση. Κάθε νέο ζευγάρι που θέλει να παντρευτεί, σπίτι από το κράτος, που θα κάνει αυτή η Μ.Ο.Μ.Α..
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Πού όμως; Στις ακριτικές περιοχές, στην παραμεθόριο και να δουλεύουν αυτά τα εργοστάσια, που θα κάνουν τι; Παπούτσια, ρούχα. Δεν με ενδιαφέρει να έχει ο Καρούζος π.χ. παπούτσι των 350 ευρώ, κυρία Κατσέλη. Ας υπάρχει και παπούτσι των 3 ευρώ. Δεν με ενδιαφέρει πόσο ακριβά θα είναι, αλλά θα υπάρχει το βασικό αγαθό πρώτης ανάγκης, σε τιμή που μπορεί να το πάρει και ο πιο φτωχός στην Ελλάδα. Αυτή είναι η διαφορά μας. 
      Έτσι λύνεται και το θέμα της ανεργίας. Οποιοσδήποτε άνεργος πηγαίνει, όπως έχουμε τους πενταετούς θητείας, κατατάσσεται, δουλεύει στη Μ.Ο.Μ.Α. και του λες: «Έλα εδώ, αγόρι μου, πήγαινε να ζήσεις στη Μυτιλήνη, στη Χίο, να σου δίνω ολόκληρο το μεροκάματο, όχι με την ανεργία εδώ, να είσαι και παραγωγικός και να μου βγάζεις τα φτηνά προϊόντα για να προχωρήσουμε». 
      Αν γίνεται; Έγινε στο Τσάβες. Θα μου πείτε τώρα, στη Λατινική Αμερική; Εάν πρόκειται να εξυπηρετήσω το λαό μου, όχι μόνο από τη Λατινική Αμερική, αλλά από οπουδήποτε θα δανειστώ μέτρα, κύριε Πρωθυπουργέ. 
      Τολμήστε να κάνετε ένα βήμα εμπρός στην ενέργεια. Το Αιγαίο είναι γεμάτο πετρέλαιο. Ξέρετε πολύ καλά ότι στις Σπέτσες έξι χιλιόμετρα από την ξηρά υπάρχει πετρέλαιο. Έχει 115 δολάρια το βαρέλι το πετρέλαιο. Γιατί δεν προχωράμε; Μέχρι πότε θα είμαστε αιχμάλωτοι του «mea culpa»; Επιτέλους! Έχουμε το πετρέλαιο και κάθεται. 
      Αντιμετωπίστε επιτέλους και την πυρηνική ενέργεια. Όλες οι χώρες της Ευρώπης έχουν πυρηνική ενέργεια, για ειρηνικούς σκοπούς μιλάω. Δεν βάζω στο μυαλό μου άλλους πειρασμούς, ίσως οι γείτονές μας. Έχουμε πυρηνική ενέργεια στην Τουρκία, απέναντι από τα νησιά μας. Έχουμε πυρηνική ενέργεια απέναντι από τα σύνορά μας στη Βουλγαρία. Έχουμε πυρηνική ενέργεια στην Αλβανία.
      Γιατί εμείς δεν σκεφτόμαστε να κάνουμε πυρηνική ενέργεια; Δεν έχουμε την τεχνογνωσία; Έχουν οι Αλβανοί, έχουν οι Τούρκοι και  δεν έχουμε εμείς; Για ποιο λόγο λοιπόν, δεν μπαίνουμε σ’ αυτήν τη διαδικασία; Είναι πιο υγιεινοί για το περιβάλλον οι λιθάνθρακες; 
      Γιατί δεν τολμάμε να κάνουμε ένα βήμα προς τα εμπρός; Γιατί είμαστε δέσμιοι κάποιων αγκυλώσεων και κάποιων φοβιών που προέρχονται από κάποιους συγκεκριμένους λόγους και χώρους, οι οποίοι θέλουν να επιβάλλουν μία λογική ενάντια στην ανάπτυξη; 

      Αυτές είναι οι δικές μας προτάσεις. Αξιοποίηση των πανεπιστημιακών. Έχουμε τους καλύτερους καθηγητές σε όλο τον κόσμο. Φέρτε τους πίσω, αλλά βρείτε έναν τρόπο να περάσει το άρθρο 16, να γίνουν ιδιωτικά πανεπιστήμια.
      (Χειροκροτήματα από την πτέρυγα του Λαϊκού Ορθόδοξου Συναγερμού)
       Ενάμισι δισεκατομμύριο δολάρια, κύριε Υπουργέ των Οικονομικών, φεύγουν για να πηγαίνουν οι φοιτητές στο εξωτερικό. Συνάλλαγμα εξωτερικό στους φοιτητές ενάμισι δισεκατομμύριο! Ενάμισι δισεκατομμύριο! Με αυτά θα μπορούσαμε να ενισχύσουμε τους υπόλοιπους προνομιούχους. 
      Βεβαίως, για τα φροντιστήρια, τη μάστιγα για την οποία μίλησε η κ. Παπαρήγα, θα ήθελα να σας πω το εξής: Κυρία Παπαρήγα, εμείς έχουμε σχέδιο και το προτείνουμε στην Κυβέρνηση. Επιδότηση των φροντιστηρίων από την Κυβέρνηση, αναλόγως των φοιτητών που βάζουν στα πανεπιστήμια, ώσπου να γίνει ελεύθερη η εισαγωγή στα πανεπιστήμια. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      Προτείνουμε πριμοδότηση από το κράτος. Πόσους έβαλες, κύριε εσύ φροντιστήριο «Αλαβάνος»; Έβαλες τριακόσιους δώδεκα. Πάρε επιδότηση επί τριακόσια δώδεκα. Είχα οκτώ χιλιάδες μαθητές. Δεν με ενδιαφέρει. Γράμματα έμαθες στους τριακόσιους δώδεκα. Πριμοδοτείστε, λοιπόν, να μην έχει ο φουκαράς των 600 ευρώ και το βάρος των δύο φροντιστηρίων.
      Γιατί τι συμβαίνει σήμερα, κύριε Πρωθυπουργέ; Το παιδί του άλλου που μένει στην Εκάλη έχει πέντε καθηγητές και τρία φροντιστήρια. Ο άλλος στο Πέραμα δεν έχει ούτε έναν δάσκαλο. Οπότε, λοιπόν, το παιδί της Εκάλης είναι σε πλεονέκτημα και μπαίνει στη δημόσια σχολή και μένει το άλλο παιδί απ΄έξω.
      Εμείς λέμε, λοιπόν: «Ιδιωτικά πανεπιστήμια για να πάει το παιδί της Εκάλης και να μείνει η θέση ελεύθερη για το παιδί του Περάματος, για να μπορούν να ξεκινούν από την ίδια βάση, γιατί δεν ξεκινούν από την ίδια βάση». 
      Και επειδή κάποιοι εξ ημών δεν είναι των κολλεγίων, αλλά περάσαμε από τα σχολεία της Αμφιθέας και ξέρουμε πόσο δύσκολη είναι η ζωή να ανέβεις και να ανταγωνιστείς τα κολλεγιόπαιδα, γι’ αυτό λέμε να δίνουμε μία ίση ευκαιρία και σε εκείνα τα παιδιά, τα οποία δεν έχουν τη δυνατότητα της προσεγγίσεως στα κολλέγια. 
      Για τα καζίνο, κύριε Πρωθυπουργέ, κάτι πρέπει να γίνει. Είναι μάστιγα. Όπου καζίνο σε απόσταση εκατό χιλιομέτρων δεν υπάρχει ζωή. Δεν υπάρχει ζωή! Τα έδωσε «άρον-άρον» τότε το ΠΑ.ΣΟ.Κ.. Καταλαβαίνω, υπάρχουν συμβάσεις, αλλά σκεφθείτε τουλάχιστον να μην μπορούν, κύριε Πρωθυπουργέ, να παίζουν οι του νομού, τουλάχιστον οι του νομού! Πηγαίνετε έξω από τα μεγάλα καζίνο. Θα δείτε όλο «DATSUN» αγροτικά, όλο το βιός! Πηγαίνετε στα καζίνο. Πρέπει να προστατεύσουμε τις οικογένειες! 
      Και βεβαίως όλη η αγορά έχει γίνει ένα καζίνο. Όλη αυτή η κρίση που έγινε στην Αμερική, ξέρετε τι κρίση είναι, κύριε Αλαβάνο; Είναι κρίση τίτλων. Είναι τίτλοι, αγορά τίτλων. Παίρνει κάποιος όλα τα ακίνητα, κυρία Κατσέλη, και λέει ότι αυτό είναι ένας τίτλος και γίνεται ο τζίρος των τίτλων, όπως γίνεται με τα παράγωγα. Τα παράγωγα στο Χρηματιστήριο τι είναι; Τζίρος, αν θα ανέβει! Τζίρος είναι, τζίρος, καζίνο είναι! Έγινε η ζωή μας ένα απέραντο καζίνο. Χρειάζεται, λοιπόν, να προστατεύσουμε τις οικογένειες. 
      Κύριε Πρωθυπουργέ, κάτι πρέπει να γίνει. Έτσι τα πράγματα δεν προχωράνε. Με ευχολόγια, με το να κατηγορείτε το ΠΑ.ΣΟ.Κ. ότι αυτά έκανε τόσα χρόνια, δεν γίνεται τίποτα. Είστε στον πέμπτο χρόνο. 
      Τολμήστε, τολμήστε να αλλάξετε λίγο την Ελλάδα. Εσείς έχετε τον απαιτούμενο αριθμό –βέβαια δεν είναι όσο ικανοποιητικός θα θέλετε- αλλά κάντε ένα βήμα, να μπορέσουμε να εξασφαλίσουμε τη ζωή στο φτωχό, στον ανήμπορο, σ΄ εκείνον ο οποίος δεν μπορεί να ζήσει. Και οι Έλληνες που δεν μπορούν να ζήσουν είναι πολύ περισσότεροι από εκείνους που πηγαίνουν στα μπουζούκια. Κάντε κάτι για τον απλό πολίτη.
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρωθυπουργός κ. Κώστας Καραμανλής.
      ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Κυβέρνησης): Κυρίες και κύριοι συνάδελφοι, με ψέματα σοβαρή πολιτική δεν γίνεται, είτε είναι κανείς στην Κυβέρνηση είτε στην Αντιπολίτευση.
      Διακρίθηκε το ΠΑΣΟΚ ως Κυβέρνηση στα μεγάλα ελλείμματα, στην ελλιπή ανάπτυξη, στην αύξηση της ανεργίας. Υπερθεματίσατε σε πολιτικές που κατηγορούσατε ως Αντιπολίτευση και που τώρα επαναλαμβάνετε με τραγικά όμοιο τρόπο, ακολουθώντας το δρόμο της μικροπολιτικής. 
      Το έχω ξαναπεί. Δεν ωφελεί τον εαυτό του ο Αρχηγός της Αξιωματικής Αντιπολίτευσης –που όφειλε να είναι εδώ-, αλλά, φυσικά, δεν ωφελείται και ο Τόπος. Η πραγματικότητα είναι ότι και τα ελλείμματα μειώθηκαν δραστικά και η ανεργία μειώνεται και η ανάπτυξη είναι διπλάσια από το μέσο όρο της Ευρωζώνης. Και αυτό το επιβεβαιώνουν και η Ευρωπαϊκή Επιτροπή και οι μεγάλοι διεθνείς οργανισμοί. 
      Ακούω την Αξιωματική Αντιπολίτευση να μιλά και για «μείωση της ανταγωνιστικότητας της οικονομίας»! Είναι θετικό το γεγονός ότι, έστω και σήμερα, αναγνωρίζει τη σημασία της ανταγωνιστικότητας. Το ερώτημα είναι: Πώς γίνεται από τη μια να μιλά για ανταγωνιστικότητα, και από την άλλη να εναντιώνεται σε κάθε μεταρρύθμιση που αποβλέπει στη βελτίωσή της; Αν η Αξιωματική Αντιπολίτευση εννοεί αυτά που διακηρύσσει, γιατί καταψήφισε τη φορολογική μεταρρύθμιση; Γιατί καταψήφισε το νέο αναπτυξιακό νόμο; Γιατί καταψήφισε το νόμο για το εμπόριο; Γιατί καταψήφισε το νόμο για τις ΣΔΙΤ;
      Δεν μπορεί λοιπόν από τη μια να υπερασπίζεται την έννοια της ανταγωνιστικότητας και από την άλλη να αναπτύσσει θέσεις και δράσεις που την υπονομεύουν. Οι αόριστες και γενικόλογες αναφορές ούτε πρόγραμμα είναι ούτε θέση ούτε δέσμευση, και δεν συνιστούν άσκηση υπεύθυνης αντιπολίτευσης. Το απόλυτο κενό, η έλλειψη προτάσεων είναι απόδειξη λαϊκισμού και ανευθυνότητας· είναι απόδειξη αδιεξόδου και αμηχανίας. Εάν υπάρχουν πραγματικές θέσεις για τη βελτίωση της ανταγωνιστικότητας, γιατί δεν λέγονται; Γιατί αποκρύπτονται;
      Παρ’ όλη την αντίθεσή σας και την έλλειψη υποστήριξης σε όλα τα μεταρρυθμιστικά βήματα, η Ελλάδα κατάφερε να σημειώσει πρόοδο στην ανταγωνιστικότητα, όπως την καταμετρούν οι διεθνείς οργανισμοί. Σύμφωνα με την Παγκόσμια Τράπεζα, η Ελλάδα ανέβηκε 11 θέσεις τα τελευταία δύο χρόνια, ενώ, σύμφωνα με το «Institute for Management and Development», ανέβηκε από την 44η θέση το 2004 στην 36η το 2007.
      Θα αναφερθώ -επειδή έγινε μακρά αναφορά για τις ΔΕΚΟ- στο παράδειγμα της «Ολυμπιακής», που είναι κατ’ εικόνα και καθ’ ομοίωση της αναποτελεσματικότητας της πολιτικής των κυβερνήσεων του ΠΑΣΟΚ. Χειριστήκατε ως Κυβέρνηση επί χρόνια το θέμα της «Ολυμπιακής». Φορτώσατε στις πλάτες των Ελλήνων πολιτών, των φορολογουμένων, εκατοντάδες εκατομμύρια ευρώ σε ζημιές και σε χρέη. Ακόμη όμως χειρότερα, κάνατε μια σειρά από άστοχους χειρισμούς, που, προφανώς, επιδιώκετε να ξεχαστούν σήμερα. 
      Μιλάτε τώρα για «δημόσιο αερομεταφορέα». Το 1999 ήταν η Κυβέρνηση του ΠΑΣΟΚ που κάλεσε τη βρετανική «Speedwing» για να αναλάβει το μάνατζμεντ της «Ολυμπιακής», με δυνατότητα αγοράς μεριδίου από τις «Βρετανικές Αερογραμμές». Η προσπάθεια αυτή, που συνεπαγόταν πολλά κέρδη για τη «Speedwing» αλλά καμία τιμωρία σε περίπτωση αποτυχίας, απέτυχε παταγωδώς ζημιώνοντας το Δημόσιο.
      Το καλοκαίρι του 2000 η τότε κυβέρνηση ήταν πάλι που προχώρησε σε νέα προσπάθεια αποκρατικοποίησης, που κατέληξε και αυτή σε φιάσκο το Φεβρουάριο του 2002. Το 2003 η ίδια κυβέρνηση -που σήμερα, ως κόμμα στην Αντιπολίτευση, μας ελέγχει επειδή θέλουμε να κάνουμε αποκρατικοποίηση- ήταν που ξεκίνησε νέες προσπάθειες αποκρατικοποίησης της «Ολυμπιακής», που κατέληξαν και αυτές σε αποτυχία. Σήμερα ούτε την αποτυχία θυμάστε ούτε την αποκρατικοποίηση. Τα θυμούνται όμως οι Έλληνες πολίτες, που γνωρίζουν και την αναξιοπιστία του κόμματός σας αλλά και τα αποτελέσματα που άφησε πίσω του με τη διακυβέρνηση της Χώρας. 
      Σήμερα προσπαθείτε να ελέγξετε εμάς για τη δική μας σαφή θέση, όταν εσείς, πριν απ’ όλα, πρέπει να συνεννοηθείτε μεταξύ σας. Γιατί παρατηρώ ότι οι τότε, κατά καιρούς, αρμόδιοι Υπουργοί συγκρούονται μεταξύ τους και προσπαθούν ο ένας να ρίξει στον άλλον τις ευθύνες για την αντιφατικότητα της εποχής. Τις δικές σας λοιπόν παλινωδίες ως κυβέρνηση, τις δικές σας αποτυχίες δεν θα αφήσουμε να τις πληρώσουν και πάλι οι Έλληνες πολίτες. Εμείς, σε άλλη συζήτηση, μπορούμε να αναφερθούμε ιδιαίτερα στο θέμα της «Ολυμπιακής». Θέλω όμως να δώσω ένα στίγμα: Εμείς θα αγωνιζόμαστε για μιαν άλλη, υγιή και ελκυστική σε επενδυτές «Ολυμπιακή», και είμαι βέβαιος ότι θα τα καταφέρουμε.
      Τέλος, ακούστηκαν πάλι βαριές κουβέντες για μεγάλα συμφέροντα! Πότε τα ανακαλύψατε, κύριοι της Αντιπολίτευσης; Ποιους στηρίζουν εδώ και ένα τέταρτο του αιώνα; Ποιοι είναι εκείνοι που μοίρασαν τα πάντα σε πέντε- έξι εταιρείες χωρίς διαγωνισμούς αλλά με προγραμματικές συμφωνίες και άλλοτε με τους λεγόμενους «μαθηματικούς τύπους»; Εάν λοιπόν εννοείτε όσα λέτε -έστω και κατ’ ελάχιστον-, γιατί (μιλώ τώρα για την Αξιωματική Αντιπολίτευση) δραπετεύσατε από τη Συνταγματική Αναθεώρηση; Είναι ή δεν είναι αλήθεια ότι κηρύξαμε όλες τις διατάξεις του Συντάγματος που αφορούν στην εμπέδωση της διαφάνειας αναθεωρητέες; Γιατί φύγατε λοιπόν; Πώς γίνεται από τη μια να αμφισβητείτε τα πάντα και από την άλλη να κάνετε ό,τι είναι δυνατόν για να μην αλλάξει τίποτε; 
      Κυρίες και κύριοι συνάδελφοι, καταληκτικά θέλω να πω ότι αντιμετώπιση των προβλημάτων με ευχές δεν γίνεται· αντιμετώπιση των προβλημάτων με γενικούς αφορισμούς δεν γίνεται· αντιμετώπιση των προβλημάτων με λαϊκίστικες κορώνες δεν γίνεται! 
      (Όρθιοι οι Βουλευτές της Νέας Δημοκρατίας χειροκροτούν ζωηρά και παρατεταμένα.)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, κηρύσσεται περαιωμένη η προ ημερησίας διατάξεως συζήτηση, η οποία διεξήχθη σύμφωνα με το άρθρο 143 του Κανονισμού της Βουλής, με πρωτοβουλία του Πρόεδρου της Κοινοβουλευτικής Ομάδας του Πανελλήνιου Σοσιαλιστικού Κινήματος και Αρχηγού της Αξιωματικής Αντιπολίτευσης κ. Γεωργίου Παπανδρέου, σε επίπεδο Αρχηγών Κομμάτων, με θέμα την πορεία και τις προοπτικές της ελληνικής οικονομίας. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.37΄ λύεται η συνεδρίαση για αύριο ημέρα Παρασκευή 18 Απριλίου 2008 και ώρα 10.30΄ με αντικείμενο εργασιών του Σώματος: α) κοινοβουλευτικό έλεγχο συζήτηση επικαίρων ερωτήσεων και συζήτηση επερωτήσεως, σύμφωνα με την ημερήσια διάταξη που έχει διανεμηθεί και β) νομοθετική εργασία σύμφωνα με τη συμπληρωματική ημερήσια διάταξη που επίσης έχει διανεμηθεί. 
      Ο ΠΡΟΕΔΡΟΣ                                                  ΟΙ ΓΡΑΜΜΑΤΕΙΣ
17-4-08                                                        1

Τελευταία Αποθήκευση:	8/5/2008 11:31:00 πμ	Από:	L.venetikidou
Εκτυπώθηκε:	8/5/2008 11:18:00 πμ

