      ΣΥΝΕΔΡΙΑΣΗ ΠΖ΄
      Τρίτη 18 Μαρτίου 2003
      ΠΙΝΑΚΑΣ ΠΕΡΙΕΧΟΜΕΝΩΝ
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας των Βουλευτών κ. Γ. Ψαχαρόπουλου, Β. Γερανίδη . και Σ. Τσιτουρίδη, σελ.
      3. Ανακοινώνεται ότι τη συνεδρίαση παρακολουθούν σπουδαστές και σπουδάστριες της σχολής Αξιωματικών Νοσηλευτικής και μαθητές από το Τεχνικό Επαγγελματικό Εκπαιδευτήριο Αλίμου, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση αναφορών και ερωτήσεων:
      Προς τον Υπουργό Οικονομίας και Οικονομικών σχετικά με τη λήψη μέτρων για την αποτροπή υπερβολικών ανατιμήσεων στην αγορά, σελ.
      4.Συζήτηση επικαίρων ερωτήσεων:
      α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την καθυστέρηση εκταμίευσης των επιχορηγήσεων που αναφέρονται σε κίνητρα στους Οργανισμούς Τοπικής Αυτοδιοίκησης, της Περιφέρειας Ανατολικής Μακεδονίας και Θράκης κλπ., σελ.
      β) Προς τον Υπουργό Δικαιοσύνης, σχετικά με δημοσιεύματα του Τύπου αναφερόμενα στη μεταφορά των φυλακών Κορυδαλλού στη Μαλακάσα, σελ.
      γ) Προς τον Υπουργό Εργασίας και Κοινωνικών Ασφαλίσεων: i) σχετικά με την απελευθέρωση του ωραρίου λειτουργίας των καταστημάτων, σελ.
      ii) σχετικά με τα η επαγγελματική εκπαίδευση των αναπήρων και των Ατόμων με Ειδικές Ανάγκες, από τις Σχολές του Οργανισμού Απασχόλησης Εργατικού Δυναμικού κλπ., σελ.
      5) Συζήτηση επερώτησης προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με τις επενδύσεις του Οργανισμού Τηλεπικοινωνιών Ελλάδας στη Ρουμανία, σελ.
      Γ. ΝΟΜΟΘΕΤΙΚΗ ΕΡΓΑΣΙΑ 
      Κατάθεση σχεδίων νόμων:
      α) Οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λιθουανίας για συνεργασία στον αμυντικό τομέα», σελ.
      β) Οι Υπουργοί Εργασίας και Κοινωνικών Ασφαλίσεων, Οικονομίας και Οικονομικών, Εθνικής Άμυνας και Εσωτερικών, Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Υγείας και Πρόνοιας, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κοινωνικός Διάλογος για την προώθηση της απασχόλησης και την κοινωνική προστασία και άλλες διατάξεις», σελ.
      ΟΜΙΛΗΤΕΣ
      Α. Επί των αναφορών και ερωτήσεων:
      ΓΑΡΟΥΦΑΛΙΑΣ Γ., σελ.
      ΦΩΤΙΑΔΗΣ Α., σελ.
      Β. Επί των επικαίρων ερωτήσεων:
      ΚΑΝΕΛΛΗ Λ., σελ.
      ΠΑΠΑΔΗΜΑΣ Λ., σελ.
      ΠΕΤΣΑΛΝΙΚΟΣ Φ., σελ.
      ΣΓΟΥΡΙΔΗΣ Π., σελ.
      ΣΚΥΛΛΑΚΟΣ Α., σελ.
      ΣΤΕΡΓΙΟΥ Ι., σελ.
      ΤΖΙΟΛΑΣ Ε., σελ.
      Γ. Επί της επερώτησης:
      ΑΓΓΕΛΟΠΟΥΛΟΣ Ν., σελ.
      ΚΑΛΟΓΙΑΝΝΗΣ Σ., σελ.
      ΚΟΛΛΙΑ –ΤΣΑΡΟΥΧΑ Μ., σελ.
      ΚΩΝΣΝΤΑΝΤΙΝΟΥ Φ., σελ.
      ΚΩΝΣΤΑΝΤΟΠΟΥΛΟΣ Γ., σελ.
      ΟΡΦΑΝΟΣ Γ., σελ.
      ΠΑΠΑΛΗΓΟΥΡΑΣ Α., σελ.
      ΣΤΕΡΓΙΟΥ Ι., σελ.
      ΣΤΡΑΤΑΚΗΣ Ε., σελ.
      ΧΡΙΣΤΟΔΟΥΛΑΚΗΣ Ν., σελ.
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΣΥΝΕΔΡΙΑΣΗ  ΠΖ΄
Τρίτη 18 Μαρτίου 2003
	Αθήνα, σήμερα στις 18 Μαρτίου 2003, ημέρα Τρίτη και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      	Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Γεώργιο Γαρουφαλιά, τα Βουλευτή Λαρίσης, ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1. Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί τη δημιουργία πυροσβεστικού σταθμού στο Δήμο Αστακού.
      2. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ευθύνη των φυτοφαρμάκων για την αύξηση των κρουσμάτων καρκίνου.
      3. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στη μισθοδοσία των απολυομένων της ΑΔΕΠ Πάτρας.
      4. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση στην παράδοση του έργου κατασκευής του νέου λιμένα Αιγίου.
      5. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα που προκλήθηκαν από την κακοκαιρία στο Νομό Αχαΐας.
      6. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά ενέργειες του Νομάρχη Αχαΐας για το έργο του χειμάρρου Διακονιάρη.
      7. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα έργα που επιβάλλεται να γίνουν στο Δήμο της Ακράτας Αχαΐας.
      8. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο  πρόβλημα των υπό απόλυση εργαζομένων στο Δήμο της Πάτρας.
      9. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην έλλειψη από το Νοσοκομείο «Αγ. Ανδρέας» μηχανήματος υπέρηχου καρδιάς.
      10. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην καθυστέρηση στο έργο του χειμάρρου Διακονιάρη.
      11. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην αξιοποίηση του κληροδοτήματος Εμμανουήλ στην Πάτρα.
      12. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στα προβλήματα που αντιμετωπίζουν τα ασθενοφόρα του ΕΚΑΒ κατά τις μετακινήσεις τους στο κέντρο της Πάτρας.
      13. Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο έργο καθαρισμού του Βουραϊκού ποταμού.
      14. Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία ο Δήμος Αστακού Αιτωλ/νίας ζητεί τη δημιουργία Πυροσβεστικού Σταθμού στο Δήμο Αστακού.
      15. Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία το Σωματείο Εργαζομένων «Βοήθεια στο σπίτι» διαμαρτύρεται για την επικείμενη απόλυση των εργαζομένων στο πρόγραμμα «Βοήθεια στο σπίτι».
      16. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Συλλόγων Γονέων και Κηδεμόνων του Δήμου Πετρούπολης διαμαρτύρεται για τον επικείμενο πόλεμο των ΗΠΑ κατά του Ιράκ.
      17. Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία ο Σύλλογος Γαβαλιωτών Αθήνας και ο γιατρός του Π.Ι. Γαβαλούς κ. Ιωάννης Σιδερίδης ζητούν την επίλυση των προβλημάτων που αντιμετωπίζει το Περιφερειακό Ιατρείο Γαβαλούς Αιτωλ/νίας.
      18. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Επιτροπή Γυναικών του Σωματείου Συνταξιούχων ΙΚΑ και Επικουρικών Ταμείων Νίκαιας – Κορυδαλλού «Ο ΠΡΟΜΗΘΕΑΣ» ζητεί την ικανοποίηση εργασιακών, ασφαλιστικών και συνταξιοδοτικών αιτημάτων τους.
      19. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΠΑΝΑΓΙΩΤΗΣ ΚΟΣΙΩΝΗΣ κατέθεσαν αναφορά με την οποία η Ένωση Εργαζομένων στην ΑΕΜ Βωξίται Παρνασσού ζητεί την επίλυση υγειονομικού προβλήματος των ασφαλισμένων του ΙΚΑ Άμφισσας.
      20. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Δήμος Αιδηψού Εύβοιας διαμαρτύρεται για τον επικείμενο πόλεμο των ΗΠΑ κατά του Ιράκ.
      21. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία το Σωματείο Οικοδόμων και Συναφών Επαγγελμάτων Δεσκάτης και όλοι ο φορείς της πόλης Δεσκάτης Γρεβενών διαμαρτύρονται για τον επικείμενο πόλεμο των ΗΠΑ κατά του Ιράκ.
      22. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία ο Σύνδεσμος Βαρέως Αναπήρων Πολέμου 1940-41 και Εντεύθεν ζητεί την επίλυση των προβλημάτων που απασχολούν τους ανάπηρους πολέμου.
      23. Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Διευθυντής του 2ου Δημοτικού Σχολείου Ελευθερούπολης Καβάλας ζητεί την επίλυση του στεγαστικού προβλήματος που αντιμετωπίζουν οι μαθητές του πιο πάνω Σχολείου.
      24. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία τοπικοί φορείς της Χαραυγής Κερατσινίου ζητούν την ολοκλήρωση έργων στην περιοχή.
      25. Ο Βουλευτής Πειραιά κ. ΠΑΝΑΓΙΩΤΗΣ Ν. ΚΡΗΤΙΚΟΣ κατέθεσε αναφορά με την οποία ο κ. Ιωάννης Βαλάσης, φαρμακοποιός, ζητεί τη μεταρρύθμιση του Ν. 1963/91 σχετικά με τη λειτουργία του επαγγέλματος του φαρμακοποιού.
      26. Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία ο Πανελλήνιος Σύνδεσμος Τυφλών, Τοπική Ένωση Ηπείρου ζητεί την επιχορήγηση της ένωσής τους από το καθαρό προϊόν του Ειδικού Κρατικού Λαχείου.
      27. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Σωματείο Εργαζομένων «Βοήθεια στο σπίτι» διαμαρτύρεται για την απόλυση 300 εργαζομένων στο πρόγραμμα.
      28. Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Δήμος Δεσκάτης Γρεβενών διαμαρτύρεται για τον επικείμενο πόλεμο των ΗΠΑ κατά του Ιράκ.
      29. Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Αγροτικός Συνεταιρισμός Ζαγοράς Πηλίου Μαγνησίας ζητεί από την ΑΤΕ οικονομική διευκόλυνση.
      30. Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία ο Πανελλήνιος Σύνδεσμος Αναπήρων – Θυμάτων Πολέμου και Εθνικής Αντίστασης ζητεί την ικανοποίηση αιτημάτων των αναπήρων και θυμάτων πολέμου.
      31. Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο κ. Γεώργιος Νάτσης, κάτοικος Λάρισας, ζητεί την επίλυση συνταξιοδοτικού του προβλήματος.
      32. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 2ου ΤΕΕ Δράμας, διαμαρτύρεται για την υποβάθμιση των πτυχίων της τεχνικοεπαγγελματικής εκπαίδευσης.
      33. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Νομαρχιακό Τμήμα Δράμας του Συνδέσμου Κοινωνικών Λειτουργών Ελλάδος, καταγγέλλει τον επιχειρούμενο τρόπο κάλυψης θέσεων στα ΣΜΕΑ και ΚΔΑΥ.
      34. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Επιμελητήριο Δράμας ζητεί να ενταχθούν οι επιχειρήσεις του Νομού Δράμας στο μέτρο της ενίσχυσης των εξαγωγών.
      35. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Παναγιώτης Βουλτσίδης, κάτοικος Φωτολίβους Δράμας, ζητεί πρόσθετες πληροφορίες σχετικές με την υποψηφιότητα στο 7/ετές του στρατού ΕΠΟΠ.
      36. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Νικόλαος Ταυλαρίδης, κάτοικος Νεροφράκτη Δράμας, ζητεί επίλυση σε πρόβλημα σχετικά με στρεμματική έκταση, καλλιεργήσιμης γης βαμβακιού.
      37. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Μαρία Νικολαϊδου, κάτοικος Φωτολίβους Δράμας, ζητεί να της χορηγηθεί πολυτεκνικό επίδομα από τον ΟΓΑ.
      38. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Στέλλα Παπαθανασίου, κάτοικος Καλού Αγρού Δράμας, ζητεί να της χορηγηθεί πολυτεκνικό επίδομα από τον ΟΓΑ.
      39. Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Κυριακή Θεοφανίδου, κάτοικος Δοξάτου Δράμας, ζητεί να της χορηγηθεί σύνταξη γήρατος από τον ΟΓΑ.
      40. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί να ανακληθούν οι πλειστηριασμοί ξενοδοχειακών επιχειρήσεων του Νομού Μεσσηνίας.
      41. Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί την ίδρυση τμήματος νοσηλευτικής στο ΤΕΙ Καλαμάτας Μεσσηνίας.
      42. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Αγροτικός Συνεταιρισμός Εσπεριδοκαλλιεργητών Χίου ζητεί την άμεση αντιμετώπιση της επιδημικής ασθένειας άκαρι στις εσπεριδοκαλλιέργειες της περιοχής του.
      43. Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία Φορείς και Σύλλογοι Κερατσινίου Πειραιά ζητούν την άμεση ολοκλήρωση της διάνοιξης τούνελ στην παραλιακή περιοχή Χαραυγής Κερατσινίου.
      44. Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Σύλλογος Αποκαταστάσεως ιδιοκτητών ακινήτων στη θέση Πολύζοβα Ασβεστοχωρίου Θεσσαλονίκης ζητεί την οριστική αναγνώριση των ιδιοκτησιακών δικαιωμάτων των μελών του.
      45. Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Πανελλήνιος Σύλλογος Συνταξιούχων ΟΤΕ ζητεί τον επανακαθορισμό των συντάξεων των μελών του.
      46. Ο Βουλευτής Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο κ. Παναγιώτης Καρυστιανός, προϊστάμενος του Υποθηκοφυλακείου Θεσσαλονίκης, ζητεί να δοθεί η δυνατότητα στους δημοσίους υπαλλήλους που έχουν διορισθεί προ του 1982 να παραμείνουν στην υπηρεσία τους, εάν το επιθυμούν και πέραν της 35ετίας.
      47. Ο Βουλευτής Αθηνών κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων του 37ου Ενιαίου Λυκείου Αθηνών διαμαρτύρεται για την μελετώμενη συγχώνευση του 37ου με το 7ο Λύκειο Αθηνών.
      48. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ένωση Πολυτέκνων Κύμης και Περιχώρων διαμαρτύρεται για το κριτήριο του ορίου εισοδήματος που ετέθη όσον αφορά στην δωρεάν διανομή προϊόντων παρέμβασης στους πολύτεκνους.
      49. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί οικονομική ενίσχυση για την αποκατάσταση των καταστροφών από την κακοκαιρία.
      50. Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την ανακατασκευή και βελτίωση των οδικών δικτύων της Βόρειας και Βορειοκεντρικής Εύβοιας.
      51. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία οι εργαζόμενοι του Γενικού Νοσοκομείου Λάρισας ζητούν την ικανοποίηση εργασιακών αιτημάτων τους.
      52. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Σύλλογος των Νοσοκομειακών Ιατρών Καλύμνου ζητεί την επίλυση του προβλήματος των εφημεριών στο Νοσοκομείο Καλύμνου.
      53. Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Πανελλήνια Ένωση Συνταξιούχων Υγειονομικών ζητεί την κατάργηση της ειδικής εισφοράς του άρθρου 60 Ν. 2084/92.
      54. Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία εκπρόσωποι των τοπικών Συμβουλίων των Δήμων Αταλάντης, Ελάτειας, Καλαποδίου και Ζελλίου Φθιώτιδας διαμαρτύρονται για την εγκατάλειψη του επαρχιακού δρόμου Αταλάντης – Λιβαδειάς και ζητούν τη λήψη μέτρων για την επισκευή τμημάτων και την επαναχάραξή του.
      55.  Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία η Ομοσπονδία Μισθωτών Τύπου και Βιομηχανίας Χάρτου ζητεί την ικανοποίηση εργασιακών και ασφαλιστικών αιτημάτων των μελών του.
      56.  Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε αναφορά με την οποία ο Δήμος Αστακού Αιτωλ/νίας ζητεί τη δημιουργία πυροσβεστικού σταθμού στο Δήμο Αστακού.
      57.  Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Πολυτέκνων Κύμης και Περιχώρων ζητεί να υπαχθούν όλες ανεξαίρετα οι πολύτεκνες οικογένειες στο πρόγραμμα διανομής προϊόντων.
      58.  Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία ο Δήμος Υδρούσας Κυκλάδων ζητεί την αποκατάσταση των ζημιών που προκάλεσαν οι έντονες βροχοπτώσεις στην  περιοχή του.
      59.  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Ιωάννης Ψαρογιάννης, υποστράτηγος αστυνομίας ε.α., ζητεί την επίλυση συνταξιοδοτικού προβλήματος των αστυνομικών υπαλλήλων.
      60.  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία τα Τοπικά Συμβούλια του Δήμου Αταλάντης Φθιώτιδας ζητούν την άμεση επισκευή του επαρχιακού δρόμου Αταλάντης – Λιβαδειάς.
      61.  Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Δήμος Μαλεσίνας Φθιώτιδας ζητεί την ενίσχυση με πρόσθετο προσωπικό του αστυνομικού σταθμού Μαλεσίνας.
      62.  Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία τα Διοικητικά Συμβούλια των Εμπορικών Συλλόγων Αιάνης και Νεάπολης Κοζάνης ζητούν να μην είναι υποχρεωτική η ασφάλιση στο ΤΕΒΕ όλων των επαγγελματιών των περιοχών τους.
      63.  Ο Βουλευτής Ηρακλείου κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία η Λέσχη Καταδρομέων Αλεξιπτωτιστών Κρήτης ζητεί τη συνέχιση της λειτουργίας της μονάδας ΑΜΑΛ που εδρεύει στο Μάλεμε.
      64.  Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Αστακού Αιτωλ/νίας ζητεί τη δημιουργία πυροσβεστικού σταθμού στην περιοχή του.
      65.  Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία το Περιφερειακό Τμήμα Νομού Αιτωλ/νίας του Τεχνικού Επιμελητηρίου Ελλάδας ζητεί να διατεθεί μεταλλική στέγη από τη ΔΕΗ για την προσωρινή προστασία του διατηρητέου κτιρίου Σωχωρίτη.
      66.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζουν οι μικρομεσαίες επιχειρήσεις του Νομού Λασιθίου.
      67.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Λασιθίου ζητεί την έναρξη της λειτουργίας του ιστορικού αρχείου Λασιθίου στη Νεάπολη.
      68.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί τη βελτίωση της βατότητας του οδικού δικτύου που συνδέει τα Δημοτικά του Διαμερίσματα.
      69.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία Δήμος Λεύκης Λασιθίου ζητεί τη βελτίωση της βατότητας του οδικού δικτύου που συνδέει τα Δημοτικά Διαμερίσματά του.
      70.  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Νεάπολης Κρήτης καταγγέλλει δημοσιεύματα που αφορούν στη δημιουργία νέων Δήμων.
      71.  Ο Βουλευτής Έβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία ο κ. Παναγιώτης Σταυρακάκης, κάτοικος Ισαακίου Διδυμοτείχου Έβρου, ζητεί να του χορηγηθεί σύνταξη γήρατος από τον ΟΓΑ.
      72.  Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Πλαστήρα Νομού Καρδίτσας ζητεί επιχορήγηση για την αντιμετώπιση των ζημιών από τις κατολισθήσεις.
      73.  Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία ο Δήμος Ανατολικού Ολύμπου Πιερίας ζητεί την κατασκευή υπόγειας διάβασης της σιδηροδρομικής γραμμής στο Δημοτικό Διαμέρισμα Λεπτοκαρυάς.
      74.  Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Φυσιολατρικός Σύλλογος Τουρλίδας και Νησί Τουρλίδας Μεσολογγίου «Η ΠΕΛΛΑΔΑ» διαμαρτύρεται γιατί δεν προωθήθηκαν οι διαδικασίες κήρυξης της Μεσολογγίτικης ΠΕΛΛΑΔΑΣ ως παραδοσιακής.
      75.  Ο Βουλευτής Αιτωλ/νίας κ. ΙΩΑΝΝΗΣ ΒΑΙΝΑΣ κατέθεσε αναφορά με την οποία ο Δήμος Θεστιέων Αιτωλ/νίας ζητεί επιχορήγηση για την αντιμετώπιση οικονομικών αναγκών των Παιδικών Σταθμών Παναιτωλίου και Καινουρίου.
      76.  Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Δωδεκανησιακός Σύλλογος Γονέων Συγγενών  και Φίλων Εξαρτημένων Ατόμων ζητεί να λειτουργήσει το θεραπευτικό πρόγραμμα με στόχο τη θεραπεία των ιδιότυπων ασθενών.
      77.  Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία οι επενοικιαζόμενοι Υπάλληλοι Εθνικής Τράπεζας Ελλάδας ζητούν την ικανοποίηση εργασιακών αιτημάτων τους.
      78.  Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Εμπορικός Σύλλογος Ρόδου διαμαρτύρεται για την απόφαση επέκτασης λειτουργίας καταστημάτων αφορολόγητων ειδών στο λιμάνι της Ρόδου.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1505/11-9-02 ερώτηση δόθηκε με το υπ’ αριθμ. 1734/22-10-02 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
      «Απαντώντας στην ερώτηση με αριθμό 1505/11-9-02, που κατατέθηκε στη Βουλή από το Βουλευτή κ Α. Λιάσκο και μας διαβιβάστηκε από το Υπουργείο Υγείας Πρόνοιας με το ΓΠ/89809/25-9-02 έγγραφό του, σχετικά με τις καθυστερήσεις των ιατρικών ραντεβού των ασφαλιστικών του Ιδρύματος, σας γνωρίζουμε τα ακόλουθα τα οποία μας έκανε γνωστά η Διοίκηση του ΙΚΑ.
      1. Στα πλαίσια των στόχων του Ιδρύματος για τον εκσυγχρονισμό των Υπηρεσιών Υγείας η Διοίκηση εφάρμοσε το νέο Σύστημα Διαχείρισης Ζήτησης Υπηρεσιών Υγείας (τηλεφωνικό ραντεβού) σε 2 Νοσοκομεία του ΙΚΑ (Ογκολογικό, 3ο), 40 Μονάδες Υγείας της Αττικής, 2 της Πάτρας, 7 της Θεσσαλονίκης, 6 της Κρήτης (Ηράκλειο, Χανιά) και 1 της Εύβοιας.
      Η εφαρμογή του συστήματος αυτού έχει ως στόχο την κατάργηση του φαινομένου της αναμονής των ασφαλισμένων καθώς και την αποφυγή διαπληκτισμών για τη σειρά προτεραιότητας αφού οι ασφαλισμένοι έχουν την δυνατότητα είτε με ένα απλό τηλεφώνημα στο 184 (Κ.Τ.Μ.Ε.), είτε με τη φυσική τους παρουσία στη μονάδα στην οποία υπάγονται να κλείσουν ραντεβού με γιατρό της επιλογής τους ή με διαθέσιμο γιατρό της ίδιας ειδικότητας.
      Σημειώνεται ότι η Κεντρική Τηλεφωνική Μονάδα Εξυπηρέτησης (Κ.Τ.Μ.Ε., 184) συνδέεται ηλεκτρονικά με όλες τις μονάδες που έχουν ενταχθεί στο σύστημα.
      Επομένως δεν αληθεύει ότι οι ασφαλισμένοι υποχρεούνται μόνο να τηλεφωνούν.
      2. Όσον αφορά τη λίστα αναμονής ότι λόγω της μεγάλης ανταπόκρισης των ασφαλισμένων στο νέο σύστημα και της ευκολίας με την οποία προγραμματίζονται πλέον τα ραντεβού, παρατηρείται σημαντική αύξηση της ζήτησης με αποτέλεσμα ορισμένες ειδικότητες να παρουσιάζουν πράγματι κάποιο χρόνο αναμονής.
      Για την αντιμετώπιση του προβλήματος αυτού η Διοίκηση του Ιδρύματος μελετά τις καθυστερήσεις και καταβάλλει κάθε δυνατή προσπάθεια ενίσχυσης των μονάδων με νέες τοποθετήσεις γιατρών.
      Όπου υπάρχει λίστα αναμονής πέραν των 20 ημερών και όχι 2,4, 6 μηνών όπως αναφέρεται στην ερώτηση, η Διοίκηση ενισχύει τις μονάδες αυτές κατά προτεραιότητα, ανάλογα με το χρόνο αναμονής, με το κατάλληλο ιατρικό προσωπικό.
      Επιπλέον, παρακολουθούνται οι χρόνοι αναμονής γιατρών ειδικοτήτων με σκοπό την ενίσχυση της μονάδας με επιπλέον τοποθετήσεις γιατρών.
      Ειδικά για την κάλυψη των έκτακτων περιστατικών έχουν προβλεφθεί από το σύστημα 4 κενά μεταξύ των ραντεβού ανά γιατρό.
      Έτσι στις περιπτώσεις που υπάρχει ανάγκη άμεσης εξυπηρέτησης οι ασφαλισμένοι προσέρχονται στην Μονάδα στην οποία υπάγονται χωρίς να έχουν κλείσει ραντεβού και εξυπηρετούνται άμεσα μετά την κρίση περί του επείγοντος από τους αρμόδιους ελεγκτές γιατρούς ή τον Διευθυντή της Μονάδας.
      3. Σύμφωνα με την ειδική μελέτη αξιολόγησης που διενεργήθηκε από το Πανεπιστήμιο της Αθήνας σχετικά με την εφαρμογή του νέου συστήματος, η ικανοποίηση των ασφαλισμένων ανέρχεται σε 82,9%.
      Μετά την επιτυχή εφαρμογή του συστήματος στις Μονάδες αυτές, η Διοίκηση επεκτείνεται σταδιακά το σύστημα και στις υπόλοιπες Μονάδες του ΙΚΑ καταβάλλοντας συνεχείς προσπάθειες επίλυσης τόσο των προβλημάτων που μπορούν να προβλεφθούν όσο και αυτών που ανακύπτουν στην πορεία της εφαρμογής του.
      Τέλος, σας επισυνάπτουμε πίνακα με ενδεικτικό χρόνο αναμονής των ασφαλισμένων της Ν.Μ.Υ ΙΚΑ Χαλκίδας όπως εκδίδεται από το Σύστημα Διαχείρισης Ζήτησης Υπηρεσιών Υγείας.
      Ο Υφυπουργός
      ΡΟΒΕΡΤΟΣ ΣΠΥΡΟΠΟΥΛΟΣ»
      Σημ.: Τα συνημμένα έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 1522/12-9-02 ερώτηση δόθηκε με το υπ΄ αριθμ. 1915/21-10-02 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1522/12-9-2002 που κατέθεσε στη Βουλή η Βουλευτής κ. Μαρία Δαμανάκη η οποία μας διαβιβάστηκε με αριθμό πρωτ. ΑΝΥΠΕΞ/ΑΣ 576/30-9-2002 έγγραφο του Υπουργείου Εξωτερικών, σχετικά με την τήρηση τηλεφωνικών και ηλεκτρονικών αρχείων για την πρόληψη της τρομοκρατίας, σύμφωνα με το με αριθμ. 118659/450/9-10-2002 έγγραφο της Εθνικής Επιτροπής Τηλεπικοινωνιών και Ταχυδρομείων, σας πληροφορούμε τα παρακάτω:
      1. Το δημοσίευμα στο οποίο αναφέρεται η ερώτηση της ως άνω Βουλευτού αφορά σε εταιρείες τηλεπικοινωνιών και εταιρείες που παρέχουν υπηρεσίες μέσω Διαδικτύου, οι οποίες θα υποχρεούνται να αποθηκεύουν για ένα τουλάχιστον χρόνο το περιεχόμενο όλων των τηλεφωνημάτων και ηλεκτρονικών ταχυδρομείων, που αποστέλλονται και λαμβάνονται από πολίτες της Ευρωπαϊκής Ένωσης. Όλα τα στοιχεία θα καταχωρούνται στο κεντρικό σύστημα υπολογιστή, στο οποίο θα έχουν πρόσβαση όλες οι  Ευρωπαϊκές Κυβερνήσεις. Στο βαθμό που αφορά την αρμοδιότητά μας, σας πληροφορούμε ότι, τουλάχιστον στην παρούσα φάση, και χωρίς να έχουμε γνώση του, αναφερόμενου στην ως άνω ερώτηση (υπό (α)), σχεδίου, κατατεθειμένου από την Βελγική Κυβέρνηση, δεν υφίσταται νομοθετικό έρεισμα που να επιτρέπει τη συλλογή και αποθήκευση περιεχομένου τηλεφωνημάτων και ηλεκτρονικών ταχυδρομείων. Ο ν. 2774/1999 για την «Προστασία δεδομένων προσωπικού χαρακτήρα στον τηλεπικοινωνιακό τομέα», ιδίως το άρθρο 5 αυτού, αφορά στα δεδομένα κίνησης –όχι στο περιεχόμενο αυτών- και συγκεκριμένα ορίζει ότι τα δεδομένα κίνησης που αφορούν συνδρομητές και χρήστες, τα οποία υποβάλλονται σε επεξεργασία για την πραγματοποίηση κλήσεων και αποθηκεύονται από τον φορέα παροχής τηλεπικοινωνιακού δικτύου ή και διαθέσιμης στο κοινό τηλεπικοινωνιακής υπηρεσίας πρέπει να απαλείφονται ή να καθίστανται ανώνυμα κατά τη λήξη της κλήσης, με την επιφύλαξη των παραγράφων 2, 3, και 4 του ίδιου άρθρου. Οι διατάξεις των σχετικών παραγράφων ρυθμίζουν τις εξής περιπτώσεις:
      α) Επεξεργασία δεδομένων για τη χρέωση των συνδρομητών και την πληρωμή των διασυνδέσεων, μόνο όμως έως το τέλος της περιόδου εντός της οποίας μπορεί να αμφισβητηθεί νομίμως ο λογαριασμός ή να επιδιωχθεί η πληρωμή του.
      β) Μερική ή και πλήρης διαγραφή κληθέντων αριθμών, αμέσως μετά την αποστολή του λογαριασμού, χωρίς όμως να υφίσταται για την εταιρεία υποχρέωση απόδειξης της ορθότητας των στοιχείων των λογαριασμών.
      γ) Ανάθεση επεξεργασίας δεδομένων σε πρόσωπα τα οποία ενεργούν υπό την εποπτεία των φορέων παροχής των διαθέσιμων τηλεπικοινωνιακών δικτύων ή και υπηρεσιών και τα οποία ασχολούνται με τη διαχείριση των χρεώσεων ή της κίνησης, τις απαντήσεις σε ερωτήσεις πελατών, την ανίχνευση της απάτης και με την εμπορική προώθηση των τηλεπικοινωνιακών υπηρεσιών του φορέα.
      Ως εκ τούτου, καθίσταται σαφές ότι δεν προκύπτει νομοθετικά, πέραν της επεξεργασίας δεδομένων κίνησης, υποχρέωση ή δικαίωμα συλλογής και αποθήκευσης περιεχομένου τηλεφωνημάτων και ηλεκτρονικών ταχυδρομείων.
      2. Επιπλέον, σχετικά με αιτήματα Δικαστικών / Ανακριτικών / Εισαγγελικών Αρχών κ.λπ., για παροχή στοιχείων εξερχόμενων και εισερχόμενων κλήσεων τηλεφωνικών συνδέσεων, έχουμε να παρατηρήσουμε ότι ο Πάροχος τηλεπικοινωνιακού δικτύου ή / και υπηρεσιών εξακολουθεί να έχει υποχρέωση παροχής στοιχείων κλήσεων τηλεφωνικών συνδέσεων, όταν αυτά ζητούνται από τα θεσμοθετημένα όργανα του ν. 2225/94 ή μετά από Εισαγγελική Παραγγελία, για κατά περίπτωση χρήση.
      Ο Υφυπουργός
      ΕΜΜ. ΣΟΦ. ΣΤΡΑΤΑΚΗΣ»
      3. Στη με αριθμό 2810/14.11.02 ερώτηση δόθηκε με το υπ’ αριθμ. 122661/3.12.02 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2810/14.11.02 την οποία κατέθεσε ο Βουλευτής κ. Λεωνίδας Γρηγοράκος και αφορά στη Μαθητική Εστία Σπάρτης, σας γνωρίζουμε τα ακόλουθα:
      Το Εθνικό Ίδρυμα Νεότητας είναι κοινωφελές Ίδρυμα Νομικό πρόσωπο Ιδιωτικού Δικαίου του ευρύτερου Δημόσιου Τομέα, το οποίο εποπτεύεται από το Υπουργείο Εθνικής Παιδείας και Θρησκευμάτων.
      Είναι επικουρικός φορέας σε θέματα φοιτητικής-σπουδαστικής μέριμνας.
      Αναλαμβάνει την ευθύνη λειτουργίας των Φοιτητικών και Σπουδαστικών Εστιών, όταν καλείται από τα ΑΕΙ και τα Ανώτατα Τεχνολογικά Ιδρύματα με συμβατική σχέση.
      Όπως μας πληροφόρησε το ΕΙΝ σε όλη τη χώρα λειτουργούν 30 Μαθητικές Εστίες και 9 μαθητικά Κέντρα του ΕΙΝ με σκοπό τη διευκόλυνση των μαθητών, οι οποίοι προέρχονται από ασθενέστερα οικονομικά στρώματα και σπουδάζουν μακριά από τον τόπο διαμονής των οικογενειών τους.
      Με την υπ’ αριθμ. 14804/639/1.4.98 Απόφαση Δ.Σ./Ε.Ι.Ν είχε εγκριθεί η υπαγωγή και μεταφορά των αρμοδιοτήτων του ΕΙΝ που αφορούν στην οργάνωση και λειτουργία της Μ.Ε. Σπάρτης στη Νομαρχιακή Αυτοδιοίκηση Λακωνίας. Με τις υπ’ αριθμ. 15690/686/18.11.99 και υπ’ αριθμ. 15553/679/1.9.99 αποφάσεις του Διοικητικού Συμβουλίου, το ΕΙΝ. ανέστειλε τη λειτουργία της Μαθητικής Εστίας Σπάρτης, λόγω σοβαρών προβλημάτων στατικής επάρκειας του κτιρίου. Με απόφαση του Δ.Σ./ΕΙΝ συγκροτήθηκε Επιτροπή για τη διενέργεια διαγωνισμού εξεύρεσης κατάλληλου Ξενοδοχείου για τη μεταστέγαση των 80 περίπου μαθητών (Γυμνασίου-Λυκείου-ΟΑΕΔ).
      Η έρευνα απέβη άκαρπη διότι δεν βρέθηκε κτίριο κατάλληλο προς ενοικίαση.
      Με νέα απόφαση το Δ.Σ./ΕΙΝ την υπ’ αριθμ. 16094/27.9.00 και μετά από αίτηση της Νομαρχίας Λακωνίας εγκρίθηκε η παραχώρηση της Μ.Ε. Σπάρτης στη Νομαρχιακή Αυτοδιοίκηση Λακωνίας από 1.10.00 μέχρι 30.6.01 για αξιοποίηση σύμφωνα με το φυσικό σκοπό και προορισμό του κτιρίου.
      Με το σχετικό έγγραφο 2248/27.6.01 η Νομαρχιακή Αυτοδιοίκηση ζητάει την ανανέωση της παραχώρησης για 5 έτη και προς αυτήν την κατεύθυνση εξετάζει η Διοίκηση του ΕΙΝ την αξιοποίηση της Εστίας.
      Επισημαίνεται ότι από το ΕΙΝ είναι αδύνατη η επαναλειτουργία γιατί σύμφωνα με την εκτίμηση της Δ.Τ.Υ/Ε.Ι.Ν. η ανακαίνιση-Αξιοποίηση του κτιρίου, προϋποθέτει υψηλή δαπάνη ποσού έως 2.347.762,29 Ε (800.000.000 εκατομμύρια δρχ.) ποσό το οποίο δεν διαθέτει το ΕΙΝ. Επίσης η επιτροπή ελέγχου του κτιρίου όσον αφορά στην στατική του επάρκεια απεφάνθη, ότι δεν επιτρέπεται η χωρίς την ενίσχυση και λήψη μέτρων ασφαλείας λειτουργία του κτιρίου της Μαθητικής Εστίας Σπάρτης.
      Η Μ.Ε. Σπάρτης απασχολεί 8 εργαζόμενους εκ των οποίων έξι (6) του κλάδου Διοικητικής Οικονομικής Στήριξης, ένα (1) του κλάδου Γενικών Υπηρεσιών και έναν (1) του κλάδου Τεχνικών Υπηρεσιών ήτοι:
      Έξι (6) εκ των υπαλλήλων αποσπάστηκαν στην Ν.Α. Λακωνίας για δύο (2) έτη και συγκεκριμένα έως 28.8.02. Με τη λήξη της απόσπασής τους η ανωτέρω επανήλθαν στην οργανική τους μονάδα όπου παραμένουν έως σήμερα.
      Τρεις (3) επίσης υπάλληλοι αποσπάστηκαν για ένα (1) έτος (5/12/00-5/12/01) στο Γενικό Νοσοκομείο Σπάρτης. Με τη λήξη της απόσπασής τους μετατέθηκαν στη Μ.Ε. Μολάων όπου παραμένουν έως σήμερα διότι στην εν λόγω μονάδα αφενός επιτυγχάνεται η πλήρωση κενών οργανικών θέσεων και αφετέρου καλύπτονται βασικές και στοιχειώδεις ανάγκες.
      Οι εργαζόμενοι της Μ. Ε. Σπάρτης και Μ.Ε. Μολάων έχουν υποβάλει αιτήσεις με τις οποίες επιθυμούν την ανανέωση της απόσπασής τους.
      Επισημαίνεται ότι από την έναρξη της απόσπασής τους έως σήμερα, μισθοδοτούνται από το ΕΙΝ και όχι όπως προβλέπεται από το φορέα υποδοχής.
      Ο Υπουργός
      ΠΕΤΡΟΣ ΕΥΘΥΜΙΟΥ»
      4. Στην με αριθμό 820/30-7-02 ερώτηση δόθηκε με το υπ’ αριθμ. 1641/22-8-02 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 820/30-7-02 που κατέθεσε στη Βουλή ο Βουλευτής κ. Λευτέρης Παπανικολάου, και σύμφωνα με το αριθμ. 449082/9-8-02 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1.Οι 13 Προγραμματικές Συμφωνίες (Π.Σ.), που αφορούν τροχαίο υλικό, υπεγράφησαν με τον Δεκέμβριο του 1997, ενεργοποιήθηκαν όμως στο τέλος του 1999, όταν ο ΟΣΕ είχε την οικονομική δυνατότητα να καταβάλει τις συμβατικά συμφωνημένες προκαταβολές. Απ’ αυτές οι 6 ΠΣ αναφέρονται σε Κ/Ξ με τα Ελληνικά Ναυπηγεία και οι άλλες 7 ΠΣ είναι Κ/Ξ με συμμετοχές κατά περίπτωση των εταιριών «ΜΕΤΚΑ» και «Ν. Κιολεΐδης» στο Βόλο, «Ναυπηγεία Ελευσίνας» και «ΕΛΒΟ» στη Θεσσαλονίκη. Από τις ως άνω Συμβάσεις, στα 2,5 χρόνια που έχουν παρέλθει από την ενεργοποίησή τους, έχουν ολοκληρωθεί οι δύο (2) («ΕΛΒΟ» Π.Σ. 49, αυτοκινούμενες μονάδες συνδυασμένου οδικού τύπου και «Ν. Κιολεΐδης» Π.Σ. 36, 120 βυτιοφόρα οχήματα) και προβλέπεται να παραδοθούν μέχρι το τέλος του  έτους από την Π.Σ/Σ.Δ. 43 200 επίπεδες φορτάμαξες (επί συνόλου 250) στην «Ν. Κιολεΐδης» και 100 ανατρεπόμενες φορτάμαξες (επί συνόλου 100) στα Ναυπηγεία Ελευσίνας καθώς και να ολοκληρωθεί η Π./Σ.Δ. 34 για 16 διδάπεδες φορτάμαξες μεταφοράς αυτοκινήτων (επί συνόλου 16)
      Τα «Ναυπηγεία Σκαραμαγκά» ανέλαβαν την εκτέλεση έξι (6) Π.Σ. μεταξύ των οποίων και την Π.Σ. 37/Σ.Δ. 37Α για ανακατασκευή παλαιών επιβαταμαξών που διέθετε ο Οργανισμός. Η Σ.Δ. 37Α αντιμετωπίζει πολλά προβλήματα και η κοινοπραξία δεν κατόρθωσε να ανταποκριθεί στις υποχρεώσεις της, με αποτέλεσμα ο Οργανισμός να μην έχει παραλάβει μέχρι σήμερα καμία επιβατάμαξα, παρόλο ότι στο στάδιο των παραδόσεων βρίσκονται έξι (6) μονάδες.
      Αντίθετα, παραγωγή των νέων επιβαταμαξών έχει αρχίσει προ πολλού, έχει ήδη παραληφθεί μικρός αριθμός αυτών, ενώ βρίσκονται σε στάδιο κατασκευής αρκετές εξ αυτών, διαφόρων τύπων. Παρ’ όλα αυτά και στις Π.Σ. αυτές αντιμετωπίζονται σημαντικά προβλήματα λόγω έλλειψης συντονισμού των μελών των Κ/Ξ.
      Ανεξάρτητα όμως των παραπάνω και δεδομένου ότι οι ανακατασκευές από τις οποίες ο ΟΣΕ ανέμενε να αντιμετωπίσει τις άμεσες ανάγκες του δεν υλοποιήθηκαν βάση του συμβατικού χρονοδιαγράμματος, ο Οργανισμός προχώρησε ήδη, σε τροποποίηση του Επενδυτικού Προγράμματος του έτους 2002, προκειμένου να εξευρεθούν πόροι, ώστε να είναι δυνατή η αντιμετώπιση, μέσω αγορών ή μίσθωσης, από ξένα Κρατικά Ευρωπαϊκά δίκτυα ή από την ελεύθερη αγορά του απαραίτητου Τροχαίου Υλικού για τις βραχυπρόθεσμες ανάγκες του.
      2 .Όσον αφορά το διατιθέμενο από τον Οργανισμό, κινητήριο υλικό, αυτό είναι προσφάτων κατασκευών και παρουσιάζει μεγάλο ποσοστό αξιοπιστίας, τόσον στις αυτοκινημάταξες (IC) και  προαστιακά, όσον και στους δηζελοσυρμούς ενδοπεριφερειακών και διαπεριφερειακών αμαξοστοιχιών. Η ηλικία των δέκα (10) ετών σε κινητήριο σιδηροδρομικό υλικό δεν θεωρείται μεγάλη, δεδομένου ότι ο μέσος χρόνος ζωής μιας κινητήριας μονάδος μέχρι την ανακατασκευή της είναι τριάντα (30) έτη περίπου.
      Θα πρέπει να τονιστεί, επί τη ευκαιρία ότι, γενικές ανακατασκευές σε παλαιότερο Τροχαίο Υλικό, γίνονται από τον ίδιο τον Οργανισμό, με τεχνογνωσία του κατασκευαστή και ήδη έχουν παραδοθεί στην κυκλοφορία (3) τρεις ανακατασκευασμένες Δεζελάμαξες (MLW Καναδά).
      Γενικότερα, η διαθεσιμότητα του Νέου Κινητηρίου Τροχαίου Υλικού κυμαίνεται μεταξύ 65% και 70% ποσοστό που θεωρείται ικανοποιητικό κατά τα σιδηροδρομικά δεδομένα. Ειδικότερα για αμαξοστοιχίες I.C. για μεν την κανονική γραμμή η μέση διαθεσιμότητά τους είναι 77% για δε την μετρική γραμμή 60% περίπου. Η αυξημένη ακινησία  κατά περιόδους οφείλεται στην πραγματοποίηση των προγραμματισμένων γενικών επισκευών των εργοστασίων καθώς και των προγραμματισμένων επιθεωρήσεων και της τρέχουσας συντήρησης των μηχανοστασίων.
      3. Όσον αφορά τα δρομολόγια, ο ΟΣΕ έχει την δυνατότητα να εξασφαλίσει με το τροχαίο υλικό κάλυψη επιβατικών αναγκών που ξεπερνούν σε περιόδους αιχμής κατά 50% τις σημερινές ανάγκες. Ας σημειωθεί ότι η μέση πληρότητα όλων των αμαξοστοιχιών του ΟΣΕ το 2001 ήταν περίπου 60% και η μέση πληρότητα του άξονα Αθήνας – Θεσσαλονίκης που αντιμετωπίζει την μεγαλύτερη ζήτηση ήταν περίπου 66%.
      4. Όσον αφορά τα έργα Υποδομής, στα οποία αναφέρεται η ερώτηση, έχουμε να παρατηρήσουμε, ότι σε ολόκληρο το κεντρικό Δίκτυο ΠΑΘΕ (Πάτρα – Αθήνα – Θεσσαλονίκη – Ειδομένη και Προμαχώνας) εκτελούνται έργα εκσυγχρονισμού, νέες χαράξεις, αυτόματες σηματοδοτήσεις, διάνοιξη σηράγγων κλπ προκειμένου να επιτευχθούν μικρότεροι χρόνοι διαδρομών. Πρόσφατα δόθηκαν τμήματα γραμμής για ταχύτητες 160 χλμ την ώρα και άμεσα προγραμματίζονται αμαξοστοιχίες Αθηνών – Θεσ/κης που θα καλύπτουν την διαδρομή σε λιγότερο από πέντε ώρες και τριάντα λεπτά.
      Όσον αφορά δε τα έργα Υποδομής στο περιφερειακό δίκτυο συγχρηματοδοτούνται από τα κάτωθι Π.Ε.Π. και εκτελούνται αντίστοιχα έργα στις περιφέρειες: Θεσσαλίας, Κεντρικής Μακεδονίας, Δυτικής Μακεδονίας, Ανατολικής Μακεδονίας και Θράκης, Δυτικής Ελλάδος, Στερεάς Ελλάδος και Πελοποννήσου.
      5. Ως προς τη συντήρηση των Γραμμών, οι Υπηρεσίες του ΟΣΕ έχοντας την ασφάλεια του επιβατικού κοινού στην υψηλότερη προτεραιότητα, ελέγχουν ανελλιπώς και συντηρούν όλες τις Γραμμές όπως έκαναν πάντοτε.
      6. Σχετικά με το προσωπικό του ΟΣΕ η Διοίκηση εφαρμόζει το πενταετές Επιχειρησιακό Σχέδιο υλοποιώντας τις προβλέψεις του, διατηρώντας τον προβλεπόμενο αριθμό εργαζομένων.
      7. Θέλουμε να παρατηρήσουμε, όπως αναφέρεται και στην ερώτηση, ότι το συνολικό ύψος των παραγγελιών, που ανέθεσε ο ΟΣΕ (270 δισεκατομμύρια) για τον εκσυγχρονισμό του Τροχαίου Υλικού δείχνει την αποφασιστικότητά του, για μια πλήρη ανάπτυξη, έχοντας σαν στόχο, να πλησιάσει το επίπεδο των Ευρωπαϊκών Σιδηροδρομικών Δικτύων. Υλοποιώντας τους στόχους αυτούς, είναι ευνόητο ότι διασφαλίζεται σε μεγάλο βαθμό η αποτελεσματική εξυπηρέτηση του επιβάτη – πολίτη, αλλά ταυτόχρονα και το μέλλον και η ευημερία των εργαζομένων σε αυτόν. Πρόσφατα υπεγράφη Σ.Σ.Ε. μεταξύ ΟΣΕ και Ομοσπονδίας, η οποία κρίθηκε ικανοποιητική και ως εκ τούτου υπογράφηκε από όλες τις παρατάξεις.
      Ως προς την παρακολούθηση των Προγραμματικών Συμβάσεων, αυτές υποστηρίζονται από τις Υπηρεσίες του ΟΣΕ οι οποίες τηρούν κατά γράμμα, τα από τις Συμβάσεις αναγραφόμενα και εισηγούνται τη λήψη των κατάλληλων μέτρων σε περιπτώσεις αποκλίσεων από τα προβλεπόμενα στα συμβατικά κείμενα.
      Ο Υπουργός
      ΧΡΙΣΤΟΣ ΒΕΡΕΛΗΣ»
      5. Στην με αριθμό 1798/24-9-2002 ερώτηση δόθηκε με το υπ’ αριθμ. 2645/16-10-2002 έγγραφο από τον Υφυπουργό Δημόσιας Τάξης η ακόλουθη απάντηση:
      «Απαντώντας στην ερώτηση με αριθμό 1798/24-9-2002 που κατέθεσε ο Βουλευτής κ. Σ. Καλογιάννης, σας γνωρίζουμε ότι, για την αντιμετώπιση των συνταξιοδοτικού περιεχομένου θεμάτων, αρμόδιο, σύμφωνα με το άρθρο 73 του Συντάγματος, είναι το συνερωτώμενο Υπουργείο Οικονομίας και Οικονομικών.
      Σε ό,τι αφορά τις αποδοχές των εν ενεργεία αστυνομικών και πυροσβεστικών υπαλλήλων, σας πληροφορούμε ότι, με τις διατάξεις των ν. 2592/98 και 2768/99, αναπροσαρμόσθηκαν οι συντελεστές όλων των βαθμών, ενώ, με τις διατάξεις του ν. 3016/2002, ο μηνιαίος βασικός μισθός του ανθυπολοχαγού, που αποτελεί τη βάση για τη διαμόρφωση των βασικών μισθών όλων των βαθμών της ιεραρχίας, ορίσθηκε σε 650 ευρώ, από 1-1-2002.
      Ωστόσο πρέπει να επισημάνουμε ότι, παρά τα σημαντικά βήματα που έγιναν τα τελευταία χρόνια, για τη βελτίωση της οικονομικής θέσης του αστυνομικού και πυροσβεστικού προσωπικού, η Κυβέρνηση, συνεπής στις δεσμεύσεις της έναντι αυτού, συνεχίζει με αμείωτο ενδιαφέρον τις προσπάθειές της προς την κατεύθυνση αυτή, με βάση το ενιαίο μισθολόγιο του προσωπικού των Ενόπλων Δυνάμεων και των Σωμάτων Ασφαλείας. Ήδη, με τις διατάξεις του άρθρου 37 του ν. 3016/2002, αναθεωρήθηκε το ισχύον σύστημα μισθολογικών προαγωγών και αντιμετωπίσθηκαν οι όποιες ανισότητες και αδικίες είχαν δημιουργηθεί με τις διατάξεις του ν. 2838/2000, για το σύνολο του προσωπικού, αξιωματικούς και κατωτέρους. Με τις ρυθμίσεις αυτές, που αποτελούσαν πάγιο αίτημά του, επέρχεται σημαντική βελτίωση στην οικονομική θέση του συνόλου του προσωπικού, γεγονός που αναγνωρίσθηκε και από τις συνδικαλιστικές του ενώσεις.
      Ο Υφυπουργός
      ΕΥΑΓΓΕΛΟΣ ΜΑΛΕΣΙΟΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ο Βουλευτής κ. Ψαχαρόπουλος ζητεί άδεια ολιγοήμερης απουσίας στο εξωτερικό. Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Απόστολος Κακλαμάνης): Η Βουλή ενέκρινε τη ζητηθείσα άδεια. 
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Πρώτη είναι η με αριθμό 4292/19-12-2002 ερώτηση του Βουλευτή της Νέας Δημοκρατίας κ. Γεωργίου Γαρουφαλιά προς τον Υπουργό Οικονομίας και Οικονομικών, σχετικώς με τη λήψη μέτρων για την αποτροπή υπερβολικών ανατιμήσεων στην αγορά. 
      Η ερώτηση του κ. Γαρουφαλιά έχει ως εξής:
      «Ορισμένες βιομηχανίες παραγωγής ευρείας κατανάλωσης αγαθών έδωσαν νέους τιμοκαταλόγους με αυξημένες τιμές σε αρκετά προϊόντα και είδη πρώτης ανάγκης. Παρά τις δηλώσεις τόσο του Υπουργού Εθνικής Οικονομίας και Οικονομικών κ. Χριστοδουλάκη όσο και του ίδιου του Πρωθυπουργού πως η πρώτη προτεραιότητα της οικονομικής πολιτικής της Κυβέρνησης για το 2003 θα είναι η μείωση του πληθωρισμού σε επίπεδα κοντά στον ευρωπαϊκό μέσο όρο, βλέπουμε πως αυτές οι δηλώσεις-δεσμεύσεις δεν πρόκειται να υλοποιηθούν με το παρόν κύμα ανατιμήσεων και αυξήσεων σε βασικά προϊόντα. 
      Τι θα κάνουν οι αρμόδιοι Υπουργοί για να ανακουφίσουν τον Έλληνα καταναλωτή και να τερματίσουν την οικονομική ασφυξία που τον ταλανίζει; 
      Ποια η αντίδραση της Κυβέρνησης στις προτεινόμενες από τις βιομηχανίες αυξήσεις τιμών κάποιων προϊόντων;
      Ποια μέριμνα θα ληφθεί για την ενίσχυση της αγοραστικής δύναμης των μισθωτών και των συνταξιούχων, οι οποίοι είναι οι πρώτοι που πλήττονται από οποιεσδήποτε αυξήσεις;»
      Ο Υφυπουργός Οικονομικών κ. Απόστολος Φωτιάδης έχει το λόγο. 
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κύριοι συνάδελφοι, από το 1992 οι τιμές πώλησης των ειδών διατροφής καθορίζονται όπως είναι γνωστό ελεύθερα, βάσει της προσφοράς και της ζήτησης. Η μόνη εξαίρεση υπάρχει στα οπωρολαχανικά και στις παιδικές τροφές των οποίων οι τιμές προσδιορίζονται με βάση συγκεκριμένο αγορανομικό καθεστώς, όπως και παλαιότερα. Η απελευθέρωση αυτή ήταν απόρροια της υποχρέωσής μας, προσαρμογής προς τους κανόνες του ελεύθερου ανταγωνισμού της Ευρωπαϊκής Ένωσης, αλλά και αυτή η δέσμευσή μας να μην υπήρχε, πιστεύουμε ότι ήταν επιβεβλημένο για τη στήριξη αυτής της αρχής ακριβώς, της προσφοράς και της ζήτησης, αρχή του ανταγωνισμού η οποία εν τέλει, σε μια σωστή αγορά λειτουργεί πάντοτε υπέρ του καταναλωτή.
      Ο στόχος αυτός πάντα επιδιώκεται μέσα από τον ισχύοντα νόμο για την προστασία του ελεύθερου ανταγωνισμού και πρέπει να πούμε ότι, ήδη από την πλευρά του Υπουργείου Ανάπτυξης έχει καταβληθεί προσπάθεια για καθημερινό έλεγχο των τιμών σε όλη την αγορά. 
      Μεικτά συνεργεία του Υπουργείου Ανάπτυξης και του Υπουργείου Οικονομικών, του Σώματος Δίωξης Οικονομικού Εγκλήματος  την τελευταία περίοδο, ακριβώς λόγω της έξαρσης του πληθωρισμού, εξαιτίας των έκτακτων καιρικών συνθηκών από τη μία πλευρά και της ανόδου του πετρελαίου, λόγω της διεθνούς κρίσης  και του απειλούμενου πολέμου, χτενίζουν την αγορά, ελέγχουν τις τιμές και καταγράφουν τις παραβάσεις.
      Οι ποινές είναι ιδιαίτερα αυστηρές τόσο σε επίπεδο αγορανομικών παραβάσεων όσο και σε επίπεδο φορολογικών παραβάσεων. Πρέπει να πούμε ότι το Υπουργείο Οικονομικών έχει δεσμευθεί -και το έχει πράξει- ότι κατά προτεραιότητα ελέγχονται επιχειρήσεις οι οποίες έχουν παραβιάσει αυτούς τους κανόνες της αγοράς, έχουν δηλαδή υπερβεί τα περιθώρια κέρδους. Αποτέλεσμα αυτών των ελέγχων για συγκράτηση τιμών υπήρξε η ανταπόκριση από μία μεγάλη μερίδα των επιχειρήσεων.
      Όσον αφορά την προστασία του καταναλωτή, αλλά και του μισθωτού και του συνταξιούχου, θα πρέπει να μνημονεύσω εδώ, στη Βουλή, ότι τα τελευταία χρόνια τα πραγματικά εισοδήματα των Ελλήνων εργαζομένων αυξάνονται με θετικούς ρυθμούς της τάξης του 2% περίπου, ρυθμοί που είναι περίπου τετραπλάσιοι του μέσου όρου της Ευρωπαϊκής Ένωσης. Όσον αφορά ειδικότερα τους δημοσίους υπαλλήλους για το έτος 2002, θα πρέπει να μνημονεύσουμε ότι έχουν χορηγηθεί σημαντικές αυξήσεις σε πολύ μεγάλο αριθμό δημοσίων-πολιτικών υπαλλήλων, παραδείγματος χάρη σε υπαλλήλους υπουργείων, νοσοκομείων, ασφαλιστικών οργανισμών, σε εκπαιδευτικούς, στους οποίους έχει γίνει αύξηση περίπου 20%. 
      Εν πάση περιπτώσει, σύμφωνα με τα στοιχεία της ΕUROSTAT, οι πραγματικές, δηλαδή οι αποπληθωρισμένες καθαρές αποδοχές των δημοσίων υπαλλήλων στη χώρα μας αυξήθηκαν κατά 7,8% κατά το χρονικό διάστημα 1/7/2001 έως 30/6/2002, ενώ το αντίστοιχο ποσοστό στην Ευρωπαϊκή Ένωση ήταν 0,7%, δηλαδή είχαμε πάνω από δέκα φορές μεγαλύτερο ποσοστό αύξησης των πραγματικών αμοιβών των δημοσίων υπαλλήλων.
      ΠΡΟΕΔΡΟΣ (Απόστολος Κακλαμάνης): Ο κ. Γαρουφαλιάς έχει το λόγο.
      ΓΕΩΡΓΙΟΣ ΓΑΡΟΥΦΑΛΙΑΣ: Ευχαριστώ, κύριε Πρόεδρε.
      Κύριε Υπουργέ, άλλο πράγμα είναι η ελεύθερη διαμόρφωση των τιμών και άλλο η κερδοσκοπία, η αισχροκέρδεια και το παραεμπόριο. Εδώ πρέπει να ξεκαθαρίσουμε τα πράγματα. Πολύ σωστά είπατε ότι με το ν. 1692/92 οι τιμές πώλησης των ειδών διατροφής διαμορφώνονται πράγματι ελεύθερα, με βάση την αρχή της προσφοράς και της ζήτησης, αλλά το παραεμπόριο και η αισχροκέρδεια πρέπει κάποτε από υπηρεσίες οργανωμένες να ελέγχονται. 
      Λέτε εσείς ότι βγάλατε μεικτά συνεργεία στην αγορά, τα οποία ελέγχουν πραγματικά κατά τη δική σας άποψη την κατάσταση που υπάρχει. Σας πληροφορώ, κύριε Υπουργέ, ότι όχι απλώς δεν ελέγχουν την κατάσταση, αλλά η κατάσταση έχει φτάσει σε φρενήρεις ρυθμούς και σε απελπιστικούς ρυθμούς για το μέσο πολίτη είτε είναι εργαζόμενος σε κάποια επιχείρηση είτε στο δημόσιο τομέα είτε είναι συνταξιούχος. Τα μικρομεσαία εισοδήματα είναι αυτά που πλήττονται κατά κύριο λόγο από τις φοβερές αυξήσεις.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Κύριε Υπουργέ, πήγατε καμία φορά στη λαϊκή αγορά για να αγοράσετε ένα απλό προϊόν, όπως το μαρούλι, που είναι ένα προϊόν πρώτης χρήσης; Έξι φύλλα μαρούλι κάνουν τρία ευρώ. Έχετε επισκεφθεί τώρα τελευταία μία λαϊκή για να αγοράσετε ένα άλλο προϊόν, όπως τις πατάτες που είναι ένα από τα πρώτης ανάγκης προϊόντα για μία οικογένεια, για να δείτε ότι έχουν κατακλύσει την ελληνική αγορά πατάτες από όλες τις χώρες, από Αίγυπτο, από Τουρκία και από αλλού; Βαφτίζονται ελληνικές και πωλούνται σε απαράδεκτες τιμές και δίπλα βλέπετε ανθρώπους που πουλάνε το δικό τους το βιος, τη δική τους παραγωγή σε απαράδεκτα χαμηλές τιμές λόγω του ανταγωνισμού και της έλλειψης ελέγχου. 
      Η κατάσταση έχει γίνει τραγική. Τα ελεγκτικά σας συνεργεία, ιδιαίτερα από τη μεριά του Υπουργείου Ανάπτυξης, αλλά και από τις δικές σας υπηρεσίες, κύριε Υπουργέ, από τις Δ.Ο.Υ., πρέπει να είναι πιο συστηματικά στη δουλειά που κάνουν στις λαϊκές αγορές και να υπάρχει τουλάχιστον μία μόνιμη παρουσία τους, ώστε να αποφεύγονται, όσο γίνεται, αυτές οι αδόκητες παρεμβάσεις και οι αλλεπάλληλες αυξήσεις από τη μια και από την άλλη, επιτέλους, να χαρακτηρίζονται τα προϊόντα για τον τόπο καταγωγής τους για να ξέρει και ο κάθε καταναλωτής τι προϊόντα αγοράζει τέλος πάντων, οπουδήποτε και αν απευθύνεται για να κάνει τις αγορές του.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Γαρουφαλιά.
      ΓΕΩΡΓΙΟΣ ΓΑΡΟΥΦΑΛΙΑΣ: Τελειώνω, κύριε Πρόεδρε.
      Θα ήθελα κλείνοντας να σας πω για τους συνταξιούχους και για τους εργαζόμενους. Λέτε ότι αυξήθηκαν οι αμοιβές τους. Μην ξεχνάτε, κύριε Υπουργέ, μιας και είστε Υπουργός του Υπουργείου Οικονομικών, ότι την τελευταία πενταετία αυξήσατε τους φόρους σ’ αυτές τις δύο κοινωνικές ομάδες κατά 52,53%. Τα τελευταία πέντε χρόνια τους «φορομπήξατε», τους φοροδιαλύσατε.
      ΠΡΟΕΔΡΕΥΩΝ (Κωνσταντίνος Γείτονας): Κύριε Γαρουφαλιά, για τις τιμές των αγαθών, είναι η ερώτηση, όχι για τη φορολογία.
      ΓΕΩΡΓΙΟΣ ΓΑΡΟΥΦΑΛΙΑΣ: Μιλάτε, λοιπόν, για την κατάντια αυτών των ανθρώπων;
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Φωτιάδης έχει το λόγο.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, είναι για τις τιμές  και το εισόδημα. Έτσι, λοιπόν, μια και προκλήθηκα, να πάρω την πάσα του κυρίου συναδέλφου και να πω ότι δεν πληρώνει ούτε μια δραχμή φορολογία εισοδήματος το σύνολο των εργαζομένων στον ιδιωτικό τομέα, δεν πληρώνει φορολογία το σύνολο των συνταξιούχων των περισσότερων ασφαλιστικών ταμείων, δεν πληρώνει η συντριπτική πλειοψηφία των δημοσίων υπαλλήλων, δεν πληρώνουν ούτε μια δραχμή φόρου οι τρεις στους τέσσερις Έλληνες, το 75% των Ελλήνων με βάση τα απολογιστικά στοιχεία του Υπουργείου Οικονομικών.
       ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, και σεις παρασυρθήκατε. Για τις τιμές στην αγορά είναι η ερώτηση.
      ΓΕΩΡΓΙΟΣ ΓΑΡΟΥΦΑΛΙΑΣ: Είναι εκτός θέματος. Εγώ τον παρέσυρα, αλλά δεν είναι άσχημο να τοποθετηθεί.
      ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα συμφωνήσω με τον κύριο συνάδελφο, ότι όλοι μας είμαστε εναντίον της αισχροκέρδειας και αυτή την προσπάθεια κάνουμε. Όμως θα ήθελα να επισημάνω, κύριε συνάδελφε, ότι ήσασταν ολίγον τι αντιφατικός, γιατί από τη μια μεριά λέγατε ότι υπάρχει ανταγωνισμός των εισαγομένων αγροτικών προϊόντων με τα πωλούμενα φθηνότερα ντόπια αγροτικά προϊόντα. Οι δυσμενείς καιρικές συνθήκες οδήγησαν στην πλήρη καταστροφή της ελληνικής αγροτικής παραγωγής.
      Πιστεύουμε ότι αυτή η προσωρινή αύξηση των τιμών των οπωροκηπευτικών, κατά κύριο λόγο, και των άλλων ειδών διατροφής συνέβαλε στην αύξηση του πληθωρισμού τον προηγούμενο μήνα κατά 0,7%, όπως επίσης και η αύξηση της τιμής του πετρελαίου που είχε μια συμβολή της τάξεως του 0,8%. Πρέπει να τονίσω -και τελειώνω μ’ αυτό- ότι ο δομικός πληθωρισμός στη χώρα μας τον προηγούμενο μήνα κινούνταν στα επίπεδα του 3,6%-3,7% και πιστεύουμε ότι οι δυο αιτίες που ανέφερα θα είναι προσωρινές και θα εκλείψουν πολύ σύντομα, ώστε να επανέλθουμε στα ύψη που είχε ο πληθωρισμός τους προηγούμενους μήνες.
      ΠΡΟΕΔΡΕΥΩΝ (Κωνσταντίνος Γείτονας): Η με αριθμό 3915/11-12-2002 ερώτηση του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Γεωργίας, σχετικώς με την επανεξέταση από τις Ελληνικές Γεωργικές Ασφαλίσεις (ΕΛΓΑ) των ζημιών για «Αγιωργίτικο» ζώνης ονομασίας προέλευσης ανωτέρας ποιότητας στο Δήμο Νεμέας δε θα συζητηθεί λόγω κωλύματος του Υπουργού και διαγράφεται.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 454/11-3-2003 επίκαιρη ερώτηση του Βουλευτή του Πανελληνίου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, σχετικώς με την καθυστέρηση εκταμίευσης των επιχορηγήσεων που αναφέρονται σε κίνητρα στους Οργανισμούς Τοπικής Αυτοδιοίκησης της Περιφέρειας Ανατολικής Μακεδονίας και Θράκης κλπ.
      Η επίκαιρη ερώτηση του κ. Σγουρίδη έχει ως εξής:
      «Κύριοι Υπουργοί, με τον ν. 2240/94 στους ΟΤΑ των διευρυμένων αυτοδιοικήσεων της 1ης Περιφέρειας Ανατολικής Μακεδονίας και Θράκης δίνονται κίνητρα, όπως:
      1. αύξηση κατά 50% της επιχορήγησης από τον κρατικό προϋπολογισμό
      2. αύξηση κατά 100% της δικαιούμενης χρηματοδότησης από τη ΣΑΤΑ
      3. αύξηση κατά 100% της δικαιούμενης χρηματοδότησης από τις δημόσιες επενδύσεις.
      Η ισχύς των ευεργετικών αυτών μέτρων ξεκίνησε με την έκδοση του υπ’ αριθμόν 161/96 π.δ. μετά από δική σας πρόταση. Επειδή ούτε στο νόμο, αλλά ούτε στο προεδρικό διάταγμα υπήρχε ημερομηνία λήξης των κινήτρων αυτών, ερωτάσθε για ποιο λόγο καθυστερούν οι εκταμιεύσεις των δόσεων για το έτος 2002 και τι μέτρα προτίθεσθε να πάρετε, ώστε εφεξής να μην υπάρχουν προβλήματα στη χρηματοδότηση των κινήτρων αυτών.»
      Θα απαντήσει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας. 
      Κύριε Υφυπουργέ, έχετε το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Κύριοι συνάδελφοι, πραγματικά με το ν. 2240/94 καθιερώθηκαν αυτά τα οικονομικά κίνητρα για τους Οργανισμούς Τοπικής Αυτοδιοίκησης των διευρυμένων Νομαρχιακών Αυτοδιοικήσεων Ανατολικής Μακεδονίας και Θράκης και έκτοτε καταβάλλονται με συνέπεια όλα αυτά τα χρόνια, όπως και τη χρονιά που μας πέρασε. Υπήρξε μόνο μια διαφορά την προηγούμενη χρονιά. Απ’ ό,τι ξέρετε, αυτά τα κίνητρα αφορούν τα λειτουργικά της αυτοδιοίκησης, οι κατανομές πηγαίνουν σε δωδεκατημόρια και οι κατανομές του επιπλέον ποσού εγγράφονται σε ειδικό κωδικό αριθμό του προϋπολογισμού του Υπουργείου μας και γίνονται σε δύο δόσεις. Και οι δύο αυτές δόσεις έχουν δοθεί.
      Έχω όλα τα στοιχεία. Θα μου πείτε εσείς στη δευτερολογία σας, αν χρειάζεται να τα καταθέσω στη Βουλή ή να σας τα δώσω προσωπικά, για να μην σας κουράζω με το να αναφέρω όλους τους Οργανισμούς Τοπικής Αυτοδιοίκησης της συγκεκριμένης περιοχής και τι πήρε ο καθένας.
      Αυτά λοιπόν δόθηκαν στο σύνολό τους μέσα στο έτος 2002. Το άλλο κομμάτι αφορά στο επενδυτικό τμήμα της χρηματοδότησης των ΟΤΑ στη ΣΑΤΑ, δηλαδή τη Συλλογική Απόφαση Τοπικής Αυτοδιοίκησης. Εκεί οι εκταμιεύσεις για όλους τους ΟΤΑ της χώρας γίνονται σε τέσσερις δόσεις. Η μία από αυτές τις δόσεις δεν κατεβλήθη πέρυσι και κατεβλήθη φέτος το Φεβρουάριο. Πιθανότατα απ’ αυτό να δημιουργήθηκε η αίσθηση ότι πήραν λιγότερα χρήματα. Ξέρουν όμως, γιατί βλέπουν την απόφαση ότι αυτά είναι χρήματα τα οποία αφορούν το 2002 και όχι το 2003. Εκεί θα τα προσθέσουν και με αυτά τα χρήματα της τελευταίας δόσης έχουν πάρει και το σύνολο της ΣΑΤΑ.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Κύριε Πρόεδρε, κύριε Υπουργέ, παρά το γεγονός, όπως αναφέρατε κι εσείς, ότι και στο ν. 2240/1994, όπως επίσης και στο π.δ. 161 εφαρμογής του νόμου που εκδόθηκε το 1996, δεν αναφέρεται η ημερομηνία λήξης των κινήτρων αυτών. Τα κίνητρα αυτά εδόθησαν όλες αυτές τις χρονιές. Υπήρξε πράγματι μία καθυστέρηση στην εκταμίευση του τελευταίου τριμήνου της δόσης του 2002. Αυτό δημιούργησε μία αμφιβολία στους Οργανισμούς Τοπικής Αυτοδιοίκησης των διευρυμένων Νομαρχιακών Αυτοδιοικήσεων Ξάνθης, Καβάλας, Δράμας και Ροδόπης Έβρου ότι πιθανόν τα μέτρα αυτά να απομειούνται, σιγά-σιγά να φθίνουν. 
      Εκ του λόγου τούτου υπέβαλα αυτήν την επίκαιρη ερώτηση και χαίρομαι που με την κατάθεση και υποβολή αυτής της επίκαιρης ερώτησης αρχές Μαρτίου αποπληρώθηκε και η τελευταία δόση της ΣΑΤΑ. Οφείλω να πω ότι μέσα στη ΣΑΤΑ πλέον έχουν ενσωματωθεί και οι δημόσιες επενδύσεις. Έτσι, από τη μια μεριά έχουμε τη ΣΑΤΑ και από την άλλη την ΚΑΠ. Άρα, τα δύο κίνητρα που είναι αυξημένα κατά 100% έχουν ενσωματωθεί στη ΣΑΤΑ κι έτσι δίνονται.
      Οφείλω όμως να παρατηρήσω το εξής, κύριε Υπουργέ: Ότι οι επιχορηγήσεις της ΚΑΠ που έπρεπε να είναι το 50% της κανονικής επιχορηγήσεως επιπλέον που δίνεται στους οργανισμούς αυτούς, δεν εδόθη στο ύψος του 50%, αλλά έφθασε μόλις στο ύψος του 20%. Σας ερωτώ και θέλω να μου απαντήσετε στη δευτερολογία σας για ποιο λόγο το ποσό αυτό είναι μειωμένο κατά 30% περίπου απ’ αυτό που προβλέπει ο νόμος; Αν αυτό ισχύει, τότε θα πρέπει ή να τροποποιήσουμε το νόμο, ώστε να ξέρουν τουλάχιστον ότι αυτός είναι ο νόμος και αυτά αποδίδονται ή θα πρέπει να δούμε πώς θα βρεθούν οι πόροι για να πληρωθεί ολόκληρο το ποσό, ώστε ο νόμος και το προεδρικό διάταγμα, που εσείς εκδώσατε προς εφαρμογή -εσείς ήσασταν Υπουργός τότε- θα μπορέσει να ισχύσει εις ακέραιον.
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Χαίρομαι που είναι διαπίστωση και του ερωτώντος συναδέλφου ότι πραγματικά έχει εξοφληθεί το σύνολο του ποσού από τη ΣΑΤΑ για το περασμένο έτος. 
      Θέλω κατηγορηματικά να διαβεβαιώσω αυτό που επισημάνατε, το γεγονός δηλαδή ότι δεν υπάρχει ημερομηνία λήξης σημαίνει ότι θα συνεχισθούν και από εδώ και πέρα αυτά τα κίνητρα. Επομένως, δεν έχουν κανένα λόγο να ανησυχούν όλοι οι τοπικοί άρχοντες ότι το 2003, το 2004 και τα επόμενα έτη θα σταματήσουν να παίρνουν. Θα συνεχίσουν να παίρνουν με τον ίδιο τρόπο.
      Να απαντήσω και στο ερώτημα που θέσατε γιατί δεν ανταποκρίνεται στο 50%. Ήταν σαφές ότι οι κατανομές αφορούν το 50% που πηγαίνει με πληθυσμιακά κριτήρια και κατανέμεται σε όλους τους ΟΤΑ. Γιατί για τις λειτουργικές δαπάνες υπάρχουν και οι οριζόντιες δράσεις, οι οποίες πάλι αφορούν σε όλους τους ΟΤΑ. Αλλά η καθεμία από αυτές αφορά σε εκείνους τους ΟΤΑ, οι οποίοι έχουν τέτοια δράση. 
      Για παράδειγμα, χρηματοδοτούμε με ειδικούς κωδικούς αριθμούς από τα λειτουργικά της αυτοδιοίκησης, από τους κεντρικούς αυτοτελείς πόρους, τους Οργανισμούς Τοπικής Αυτοδιοίκησης που έχουν γυμναστήρια. Αν ένας ΟΤΑ δεν έχει γυμναστήριο, δεν θα πάρει τέτοια λεφτά. Χρηματοδοτούμε από άλλη γραμμή οριζόντιας δράσης αυτούς που έχουν παιδικούς σταθμούς. Αν δεν έχει παιδικό σταθμό ένας ΟΤΑ, θα πάρει χρήματα. 
      Χρηματοδοτούμε ένα σωρό τέτοιες δραστηριότητες μέσα από οριζόντιες δράσεις οι οποίες είναι σημαντικότατες. Δηλαδή, αυτές απορροφούν περίπου το 50% των πόρων της αυτοδιοίκησης. 
      ΠΑΝΑΓΙΩΤΗΣ ΣΓΟΥΡΙΔΗΣ (Β΄ Αντιπρόεδρος της Βουλής): Εννοείτε το υπόλοιπο 30%. Δηλαδή, συμπληρώνει το 50%. Καλό όμως είναι να αναγράφεται διότι έτσι δε θα υπάρχει καμία παρεξήγηση.
      ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εννοώ αυτό που κατανέμεται με πληθυσμιακά κριτήρια σε όλους τους ΟΤΑ. Γιατί αφού αφαιρέσουμε τις οριζόντιες δράσεις μένει ένα ποσό και απ’ αυτό το ποσό οι ΟΤΑ της δικής σας περιφέρειας θα πάρουν διπλάσιο απ’ ό,τι τους αντιστοιχεί στον πληθυσμό τους. Εκεί λοιπόν το παίρνουν με μαθηματική ακρίβεια. Και πέρυσι ενεγράφη στον κωδικό αριθμό ΚΑΕ 2225 του προϋπολογισμού του Υπουργείου μας για να γίνει κατανομή από το Υπουργείο Οικονομίας και Οικονομικών ένα ποσό 12.630.600 ευρώ. Και αυτή την κατανομή την έχω αναλυτικά, που αν σας ενδιαφέρει, θα σας δώσω τους πίνακες.
      ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 459/11-3-2003 επίκαιρη ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Πολιτισμού, σχετικώς με τη μελέτη θεμελίωσης του Αρχαιολογικού Μουσείου Ακρόπολης στο χώρο του Μακρυγιάννη κλπ., η οποία διαγράφεται, λόγω κωλύματος του ερωτωμένου κυρίου Υπουργού.
      Τέταρτη είναι η με αριθμό 457/11-3-2003 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ιωάννας Στεργίου προς τους Υπουργούς Δικαιοσύνης, Δημόσιας Τάξης, σχετικώς με δημοσιεύματα του Τύπου αναφερόμενα στη μεταφορά των φυλακών Κορυδαλλού στη Μαλακάσα.
      Η επίκαιρη ερώτηση της κ. Στεργίου έχει ως εξής:
      «Σύμφωνα με δημοσιεύματα του Τύπου το τελευταίο διάστημα και με αφορμή τη δίκη της 17 Νοέμβρη στον Κορυδαλλό το Υπουργείο Δικαιοσύνης έχει πρόθεση να μεταφέρει τις διοικητικές φυλακές Κορυδαλλού στο χώρο του στρατοπέδου Γερακίνη στη Μαλακάσα.
      Απ’ ότι φαίνεται και εδώ ακολουθείται η τακτική να προαποφασίζονται σοβαρά ζητήματα, χωρίς καν την ενημέρωση της Τοπικής Αυτοδιοίκησης η οποία τα μαθαίνει από τον Τύπο.
      Πριν από τρεις μήνες η κοινότητα Μαλακάσας από προκήρυξη δημοπρασίας σε εφημερίδα πληροφορήθηκε την απόφαση του Υπουργού Δημόσιας Τάξης να γίνει στον ίδιο χώρο στο στρατόπεδο Γερακίνη, στρατόπεδο συγκέντρωσης προσφύγων. Μετά από έντονες διαμαρτυρίες του προέδρου και των κοινοτικών συμβούλων Μαλακάσας και των γύρω δήμων και κοινοτήτων αυτό ματαιώθηκε.
      Η περιοχή της Μαλακάσας έχει χαρακτηρισθεί σαν περιοχή ιδιαίτερου φυσικού κάλους με την υπ. αριθμ. 8404/9-2-1980 απόφαση του Υπουργού Πολιτισμού (ΦΕΚ 300Β/24-3-1980). Η συγκεκριμένη περιοχή έχει χαρακτηρισθεί αναδασωτέα μετά τις πυρκαγιές από την έκρηξη της 24/12/1987 που έγινε στο στρατόπεδο, αλλά και την μεγάλη πυρκαγιά του Ιουλίου 1992.
      Η περιοχή της Βόρειας Αττικής και ιδιαίτερα της Μαλακάσας είναι οι μοναδικοί πνεύμονες πρασίνου που έχουν μείνει στην Αττική.
      Η απόφαση να μεταφερθούν οι φυλακές Κορυδαλλού στην περιοχή θα οδηγήσουν σε πλήρη υποβάθμιση της περιοχής, με δεδομένο ότι σε απόσταση περίπου τριών χιλιομέτρων λειτουργούν οι φυλακές ανηλίκων Αυλώνα, αλλά και στα όρια της κοινότητας με το Πολυδένδρι συζητείται η χωροθέτηση του ΧΥΤΑ της Βόρειας Αττικής.
      Με βάση τα παραπάνω ερωτάται ο κύριος Υπουργός: Αληθεύουν οι πληροφορίες και τα δημοσιεύματα για μεταφορά των φυλακών Κορυδαλλού στη Μαλακάσα;»
      Ο Υπουργός Δικαιοσύνης κ. Πετσάλνικος έχει το λόγο.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Η Κυβέρνηση ως γνωστόν έχει αποφασίσει την κατασκευή μιας σειράς νέων καταστημάτων κράτησης δυναμικότητας διακοσίων ογδόντα έως τριακοσίων κρατουμένων που θα εξασφαλίζουν συνθήκες πραγματικά σύγχρονης λειτουργίας σωφρονιστικού συστήματος και βέβαια θα εξασφαλίζουν τη σταδιακή απομάκρυνση των φυλακών Κορυδαλλού.
      Το συνολικό κόστος του προγράμματος ανέρχεται σε 146 δισεκατομμύρια δραχμές διότι πρόκειται για την κατασκευή δεκαεπτά νέων σωφρονιστικών καταστημάτων. Τα νέα καταστήματα που ανεγείρονται σε οικόπεδα από σαράντα έως ογδόντα στρεμμάτων θα διαθέτουν δέκα πτέρυγες των είκοσι οκτώ ατόμων, χώρους επιμόρφωσης, χώρους άθλησης, εργαστήρια επαγγελματικής εκπαίδευσης, κατάρτισης, βιβλιοθήκη και επίσης σύγχρονη νοσηλευτική μονάδα.
      Μετά την κατάρτιση, έγκριση και δημοσίευση στο τέλος του 2001 του εθνικού πλαισίου χωροταξικού σχεδιασμού των νέων σωφρονιστικών καταστημάτων σε όλη τη χώρα, προχωρήσαμε μέσα στο 2002 στην αναζήτηση καταλλήλων χώρων, καθώς και στην εκπόνηση κατασκευαστικής μελέτης-εφαρμογής που απλώς θα προσαρμόζεται σε ένα έκαστο των καταλλήλων οικοπέδων.
      Ήδη θεμελιώθηκε στις 11.3.2002 και κτίζεται το γενικό κατάστημα κράτησης Τρικάλων. 
      Άρχισε, επίσης, η ανέγερση του Γενικού Καταστήματος Κράτησης Χανίων τον Απρίλιο του 2000, ενώ τον Ιούνιο του 2000 ξεκίνησε και η ανέγερση του νέου καταστήματος κράτησης στην Κασσαβέτεια. Όλα αυτά θα έχουν τις προδιαγραφές που προαναφέρθηκαν.
      Παράλληλα, μέσα στο 2002 πετύχαμε να προχωρήσει η αγορά οικοπέδων στην Κέρκυρα, καθώς επίσης και στη Νεάπολη Κρήτης, ενώ έχουν προσφερθεί από την Τοπική Αυτοδιοίκηση οικόπεδα στους Νομούς Δράμας, Γρεβενών και Σερρών, των οποίων εξετάστηκε και εγκρίθηκε η καταλληλότητα. Είμαστε στη διαδικασία της παραχώρησης από την Τοπική Αυτοδιοίκηση αυτών των οικοπέδων στο ΤΑΧΔΙΚ για να προχωρήσουμε, όπως εκτιμώ, μέχρι το καλοκαίρι στη δημοπράτηση σειράς νέων καταστημάτων. Μέχρι το καλοκαίρι πιθανό να είναι εφικτό να προκηρυχθεί η κατασκευή άλλων τεσσάρων σωφρονιστικών καταστημάτων πλην των υπαρχόντων τριών.
      Βέβαια γίνεται και στην Αττική ο έλεγχος καταλληλότητας οικοπέδων. Αναζητούμε διάφορους χώρους, γιατί το Εθνικό Χωροταξικό Πλαίσιο προβλέπει την κατασκευή δύο σωφρονιστικών καταστημάτων στην Αττική -αυτού όμως του μεγέθους και όχι σαν το γιγαντιαίο συγκρότημα του Κορυδαλλού, αφού καμία πλέον καινούρια φυλακή δεν θα έχει τις διαστάσεις του συγκροτήματος του Κορυδαλλού- και ενός στην Εύβοια. Αυτά είναι τα τρία καταστήματα της ευρύτερης περιοχής Αττικής και Εύβοιας. 
      Μέχρι στιγμής, όμως, δεν έχουμε καταλήξει σε κάποιο οικόπεδο, γιατί, επαναλαμβάνω, αναζητούνται τα οικόπεδα και πρέπει να κριθούν όλα και να εξεταστεί η καταλληλότητά τους σύμφωνα με τις προδιαγραφές, τους όρους και τις προϋποθέσεις που θέτει το Εθνικό Χωροταξικό Πλαίσιο, στο οποίο αναφέρθηκα νωρίτερα.
      Αποτελεί προτεραιότητα για το Υπουργείο Δικαιοσύνης η μετακίνηση της κλειστής φυλακής γυναικών του Κορυδαλλού και βέβαια η πιο πρακτική λύση είναι να μεταφερθεί, όταν ανεγερθεί, σε ένα από τα νέα καταστήματα που προβλέπεται να κατασκευαστεί κατά το Χωροταξικό Πλαίσιο στην περιοχή της Αττικής.
      Επαναλαμβάνω ότι δεν έχει ληφθεί απόφαση, γιατί δεν έχει ολοκληρωθεί η διαδικασία του εντοπισμού και της εξέτασης της καταλληλότητας, σύμφωνα με τις προϋποθέσεις στις οποίες αναφέρθηκα για οποιοδήποτε οικόπεδο στην Αττική. Άρα, αυτό αφορά και στην περιοχή της Μαλακάσας για την οποία ενδιαφέρεστε.
      ΠΡΟΕΔΡΕΥΩΝ (Κωνσταντίνος Γείτονας): Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Υπουργέ, χαίρομαι ιδιαιτέρως για τη διαβεβαίωση που δίνετε, αν και αφήνετε λίγο σε εκκρεμότητα το θέμα και εφόσον αναζητούμε χώρους,  πιθανόν στην Αττική να το δούμε και αυτό. 
      Εμείς συμφωνούμε να απομακρυνθούν οι φυλακές από τον Κορυδαλλό. Είναι αίτημα των κατοίκων και θεωρούμε ότι είναι δίκαιο και γι’ αυτό το υποστηρίζουμε. Το να λύσουμε, όμως, ένα πρόβλημα σε μια περιοχή και να το μεταφέρουμε σε μία άλλη, δεν μας βρίσκει σύμφωνους. Ανησυχούμε βέβαια για την περιοχή της Βόρειας Αττικής και ιδιαίτερα για την περιοχή της Μαλακάσας, γιατί είναι ο μοναδικός χώρος πρασίνου που έχει μείνει πια στην Αττική. Είναι μια περιοχή αναδασωτέα, που έχει ανακηρυχθεί σε περιοχή φυσικού κάλλους. 
      Εάν υπάρχει στα σχέδιά σας και εάν είναι στο μυαλό σας κάπου εκεί να μεταφερθεί αυτή η μικρής εμβέλειας, όπως λέτε, μονάδα, εμείς θεωρούμε ότι δεν πρέπει να μεταφερθεί σε αυτή την περιοχή. Άλλωστε, το Υπουργείο Δικαιοσύνης έχει αρκετούς χώρους, αφού είναι γνωστό ότι σε πολλές περιοχές υπάρχουν οικόπεδα.
      Πριν μερικά χρόνια στην περιοχή του Ωρωπού στη Βόρεια Αττική, πανηγυρίσαμε το ότι έκλεισε η φυλακή και έγιναν σχολεία. Να μη γίνει τώρα το πάρκο, πάρκο φυλακών, γιατί όπως είπαμε σε απόσταση τριών χιλιομέτρων υπάρχει και άλλη φυλακή. Νομίζουμε ότι η περιοχή δεν αντέχει να έχει και άλλη μία φυλακή, για να μην πάει ακόμα πιο πέρα η υποβάθμιση και η υποτίμησή της.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, όπως καταλαβαίνετε, κάθε περιοχή λέει το «απελθέτω απ’ εμού το ποτήριο».
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Όχι, δεν είναι έτσι, κύριε Πρόεδρε, γι’ αυτό ακριβώς παίρνω το λόγο, ενώ δεν θα χρειαζόταν ίσως να δευτερολογήσω.
      ΠΡΟΕΔΡΕΥΩΝ (Κωνσταντίνος Γείτονας): Παλαιότερα είχαμε αντιπαραθέσεις για τις χαβούζες και τελευταία για τους ΧΥΤΑ, τις φυλακές, τις μονάδες ναρκωτικών. Κανένας δεν θέλει στην περιοχή του τίποτα που να τον ενοχλεί.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Δεν είναι έτσι και μη βιάζεστε, κύριε Πρόεδρε. Έτσι ήταν μέχρι πριν από ενάμιση χρόνο.
      ΠΡΟΕΔΡΕΥΩΝ (Κωνσταντίνος Γείτονας): Όχι, δεν βιάζομαι, απλώς σχολιάζω τις κοινωνικές στάσεις για τα γενικότερα ζητήματα που έθιξα.
      Ορίστε, κύριε Υπουργέ.
      ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Έτσι ήταν μέχρι πριν από ενάμιση χρόνο, γιατί ανά την Ελλάδα είχαν την εντύπωση ότι η δημιουργία ενός σύγχρονου σωφρονιστικού καταστήματος σημαίνει προβλήματα. Τα πράγματα δεν είναι πλέον έτσι. Εμείς εξηγήσαμε συστηματικά τι σημαίνει σύγχρονο σωφρονιστικό κατάστημα. Είναι μικρού μεγέθους, με εντελώς σύγχρονες εγκαταστάσεις, με χώρους για την εκπαίδευση και την άθληση των κρατουμένων κ.λ.π.
      Επίσης, ανακοινώσαμε από πέρυσι τον Μάρτιο και το επαναλαμβάνω για μια ακόμη φορά ότι είναι απόφασή μας, για να έχει κάθε περιοχή που προσφέρει ή προσφέρεται για την ανέγερση φυλακής και κάποιο άλλο θετικό για την περιοχή αποτέλεσμα, ότι για κάθε είδους στελέχωση όλων των νέων σωφρονιστικών καταστημάτων (φυλακτικού, επιστημονικού, διοικητικού προσωπικού) λαμβάνουμε υπόψη, όχι μόνο τα υπάρχοντα και απαιτούμενα τυπικά και ουσιαστικά προσόντα, αλλά προσθέτουμε και μόρια εντοπιότητας. Αυτό σημαίνει και δημιουργία σημαντικού αριθμού θέσεων εργασίας.
      Θέλω δε να σας πω ότι μετά απ’ όλη αυτή την ενημέρωση και την ανακοίνωση και για τον τρόπο στελέχωσης των νέων σωφρονιστικών  καταστημάτων, η ίδια η Τοπική Αυτοδιοίκηση σε διάφορες περιοχές της Ελλάδος –θυμίζω Δράμα, Γρεβενά, Σέρρες- πρότειναν σε κάθε νομό περισσότερα του ενός και μάλιστα υπήρχε και ανταγωνισμός σε ορισμένες περιοχές για το οικόπεδο που επρότεινε ο άλφα ή ο βήτα δήμος. Κρίθηκαν βέβαια όλες σύμφωνα με τα αντικειμενικά κριτήρια καταλληλότητας. 
      Επίσης στο Νομό Φθιώτιδας έχουν προτείνει και  εκεί εξετάζουμε τα οικόπεδα που προτάθηκαν από πλευράς καταλληλότητας.
      Επομένως, δεν είναι ορθό αυτό που νομίζεται ότι η δημιουργία ενός καταστήματος σημαίνει υποβάθμιση της όποιας περιοχής.
      Επαναλαμβάνω -και μ’ αυτό κλείνω- ότι θα διερευνηθούν διάφοροι χώροι και βέβαια όλα πρέπει να γίνουν με βάση τις προϋποθέσεις που τίθενται δεσμευτικά από το εθνικό χωροταξικό πλαίσιο. Θέτει όλους τους κανόνες για μη επιβάρυνση του περιβάλλοντος κλπ., για την μη ύπαρξη μέσα σε οικιστικό σύνολο, αλλά θα πρέπει να έχει και τις αντίστοιχες κατάλληλες αποστάσεις για να εξυπηρετούνται και οι συγγενείς- επισκέπτες των φυλακών κλπ. 
      Δεν είναι λοιπόν όπως παλιότερα, που θεωρούσε κανείς ότι η δημιουργία μιας φυλακής οδηγούσε στην υποβάθμιση. Η δημιουργία νέων σωφρονιστικών καταστημάτων βοηθά και την αναβάθμιση περιοχών. 
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω βόρεια θεωρεία της Βουλής, αφού προηγουμένως ξεναγήθηκαν στην έκθεση των έργων Τέχνης από τη Συλλογή της Βουλής των Ελλήνων και στη συνέχεια στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέμα «Η Ελλάδα των Βαλκανικών Πολέμων 1912-1913» σπουδαστές και σπουδάστριες με συνοδό αξιωματικό της Σχολής Αξιωματικών Νοσηλευτικής. 
      Τους καλωσορίζουμε.
      (Χειροκροτήματα απ΄ όλες τις πτέρυγες της Βουλής)
      Θα συζητηθεί τώρα η Τρίτη με αριθμό 464/11-3-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Εργασίας και Κοινωνικών Ασφαλίσεων, σχετικώς με την απελευθέρωση του ωραρίου λειτουργίας των καταστημάτων, κλπ.
      Η επίκαιρη ερώτηση του κυρίου συνάδελφου έχει ως εξής:
      «Έντονη ανησυχία έχουν προκαλέσει οι πρόσφατες δηλώσεις του Υπουργού Εργασίας και Κοινωνικών Ασφαλίσεων για την παραπέρα απελευθέρωση του ωραρίου λειτουργίας των εμπορικών καταστημάτων (τράπεζες, υπηρεσίες κλπ.) με αφορμή τους Ολυμπιακούς Αγώνες του 2004 και που θα εξακολουθήσει να ισχύει και μετά από αυτούς.
      Η εξέλιξη αυτή αποτελεί το πιο πρόσφατο «επεισόδιο» σε μια ατέλειωτη σειρά άλλων ανάλογων, τα οποία σπεύδει να χρησιμοποιήσει το Υπουργείο Εργασίας και Κοινωνικών Ασφαλίσεων και η Κυβέρνηση σαν προφάσεις προκειμένου να πλήξει τα εργασιακά και κοινωνικοασφαλιστικά δικαιώματα των εργαζομένων και να εξασφαλίσει την υψηλή κερδοφορία και τη συγκεντροποίηση του κεφαλαίου των πολυεθνικών. Έτσι, αν υλοποιηθούν τα προαναφερθέντα σχέδια για παραπέρα απελευθέρωση του ωραρίου, αυτό θα έχει σαν αποτέλεσμα την πλήρη εξαθλίωση των εργασιακών σχέσεων, την κατάργηση της Κυριακής αργίας, τη χειροτέρευση της ήδη οδυνηρής κατάστασης που αντιμετωπίζουν οι μικρομεσαίες επιχειρήσεις, την αύξηση της ανεργίας. Η πρόβλεψη αυτή προκύπτει από την υπάρχουσα εμπειρία, αφού η μέχρι τώρα απελευθέρωση του ωραρίου δημιούργησε μεγαλύτερη ανεργία, ένταση της εκμετάλλευσης, μισθούς πείνας, όξυνση των προβλημάτων των μικρομεσαίων επιχειρήσεων.
      Ερωτάται ο κύριος Υπουργός: πώς θα αντιμετωπίσει η Κυβέρνηση τις θέσεις του συνδικαλιστικου κινήματος των εργαζομένων που απαιτούν όχι μόνο να μην προχωρήσει η παραπέρα απελευθέρωση του ωραρίου αλλά και να ληφθούν μέτρα που θα διασφαλίσουν τα εργασιακά και κοινωνικοασφαλιστικά δικαιώματά τους;».
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
      Ορίστε, κύριε Υπουργέ, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων):  Κύριε Πρόεδρε, είναι η τρίτη φορά που απαντώ σ’ αυτήν την ερώτηση στη Βουλή. Η τελευταία φορά που απάντησα ήταν πριν από πέντε μέρες. Θα μπορούσα λοιπόν αναφερόμενος προς τον συνάδελφο κ. Σκυλλάκο να του πω ότι ισχύει η απάντηση των προ πέντε ημερών και να μην προσθέσω τίποτε άλλο. Κρίνω όμως σκόπιμο να πω δύο λόγια υπογραμμίζοντας αυτά που είπα πριν από πέντε μέρες σε παρόμοια ερώτηση.
      Η Κυβέρνηση και το Υπουργείο Εργασίας δεν ανακινεί θέμα ωραρίου. Δεν έχει αναλάβει και δεν προτίθεται να αναλάβει νομοθετική πρωτοβουλία μεταβολής του ωραρίου, όπως αυτό είναι θεσμοθετημένο μέχρι τώρα και όπως ισχύει από την Κοινή Υπουργική Απόφαση, καθώς επίσης και από το σχετικό θεσμικό πλαίσιο. 
      Υπάρχουν, βεβαίως, θέματα που έχουν σχέση με το ωράριο λειτουργίας εμπορικών καταστημάτων και έχουν τεθεί από κοινωνικούς φορείς, από επιμελητήρια και εμπορικούς συλλόγους, καθώς επίσης και από φορείς τοπικής αυτοδιοίκησης και ενώσεις της τοπικής αυτοδιοίκησης, ιδιαίτερα  των τουριστικών περιοχών της χώρας. Μάλιστα σε ορισμένες απ’ αυτές τις τουριστικές περιοχές έχουν υπάρξει τοπικές συμφωνίες -ιδιαίτερα για την τουριστική σεζόν- που παρατείνουν το ωράριο εργασίας πέρα από την ενάτη νυχτερινή.
      Από την πλευρά αυτή έχει τεθεί ένα θέμα, αλλά το θέμα αυτό θα συζητηθεί με ωριμότητα για την απάντησή του, την τακτοποίησή του στα πλαίσια της Εθνικής Επιτροπής για την Απασχόληση. Η Εθνική Επιτροπή για την Απασχόληση είναι ένα διαρκές forum, το οποίο πρόκειται να θεσμοθετήσουμε σύντομα στη Βουλή. Καταθέτουμε τις επόμενες ημέρες στη Βουλή σχετικό σχέδιο νόμου, και εκεί θα διαλευκανθούν όλα αυτά τα σημεία. Ξεκαθαρίζω, λοιπόν, ότι δεν υπάρχει ανακίνηση τέτοιου θέματος από την Κυβέρνηση, ότι δεν υπάρχει πρόθεση τέτοιας πρωτοβουλίας από την Κυβέρνηση. Τα ζητήματα που έχουν έρθει προς το Υπουργείο Εργασίας και άλλα συναρμόδια Υπουργεία θα συζητηθούν οργανωμένα, συστηματικά, πειθαρχημένα και με ωριμότητα στο πλαίσιο της Εθνικής Επιτροπής για την Απασχόληση. Και εκεί θα διευκρινιστούν όλα τα σημεία και θα δούμε τι ακριβώς θέλουν οι κοινωνικοί φορείς και οι κοινωνικοί εταίροι, πού στηρίζουν τα αιτήματά τους και πού θεμελιώνουν τις πιθανές προτάσεις τους.
      Τώρα για το Ολυμπιακό ωράριο. Εκεί υπάρχει ένα ζήτημα, που έχει σχέση με τη λειτουργία της Αθήνας και ίσως και των άλλων ολυμπιακών πόλεων -της Αθήνας κυρίως- για την περίοδο των Ολυμπιακών Αγώνων. Αυτό είναι ένα ειδικό συγκεκριμένο θέμα, το οποίο δεν μπορεί να συμπαρασύρει στη συζήτησή του και να γενικεύσει συνολικά το πρόβλημα του ωραρίου. Και για το ζήτημα αυτό με τρόπο ήρεμο, ήπιο και στα πλαίσια της ευθύνης που έχουμε όλοι μας, για την μεγάλη υπόθεση των Ολυμπιακών Αγώνων και οι κοινωνικοί εταίροι και οι φορείς της πολιτείας θα αντιμετωπίσουμε για εκείνη την προσδιορισμένη χρονική περίοδο το συγκεκριμένο ωράριο λειτουργίας, το οποίο ωράριο λειτουργίας, όποιο και αν είναι, δεν μπορεί να συγχέεται και δεν μπορεί να παραβιάζει τα ωράρια εργασίας, τα οποία είναι προσδιορισμένα. 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Μάλλον πρέπει να ανησυχούμε από την απάντηση που δώσατε και σήμερα και τις προηγούμενες φορές που απαντήσατε σε ανάλογες ερωτήσεις στη Βουλή. 
      Λέτε ότι δεν θα πάρετε εσείς καμία πρωτοβουλία, δεν θα ανακινήσετε θέμα. Όμως ο Υπουργός Εργασίας κ. Ρέππας ανακίνησε το ζήτημα συνδέοντας το λεγόμενο ολυμπιακό ωράριο και με παράτασή του και μετά από τους Ολυμπιακούς Αγώνες. Δεν το κάναμε εμείς αυτό, το έκανε ο Υπουργός Εργασίας. Αυτό είναι το ένα θέμα. 
      Δεύτερο, η απάντησή σας δημιουργεί ζήτημα, διότι λέτε ότι δεν θα βάλετε εσείς το θέμα αλλαγής του νόμου, αλλά θα το συζητήσουν στην επικείμενη να δημιουργηθεί Εθνική Επιτροπή για την Απασχόληση από τους κοινωνικούς εταίρους. Δηλαδή δεν το βάζετε εσείς, το βάζουν άλλοι, αλλά εσείς το συζητάτε, ενώ κάλλιστα ξέρετε πολύ καλά ποιες είναι οι θέσεις και των εμποροϋπαλλήλων και των ιδιωτικών υπαλλήλων και των μικρομεσαίων επιχειρήσεων και της ΓΕΣΕΒΕ, που είναι αντίθετοι. Δηλαδή η μάζα στο σύνολό της είναι αντίθετη. Και τα μικρά εμπορικά καταστήματα και οι εργαζόμενοι είναι αντίθετοι. 
      Έρχεστε, λοιπόν, εσείς επειδή το ζητούν κάποιες μεγάλες επιχειρήσεις του χώρου –είναι τα σούπερ μάρκετ και δεν ξέρω ποια άλλα, ίσως και κάποιες τράπεζες, κάποιες μεγάλες εταιρείες υπηρεσιών- και λέτε, αφού το θέλουν αυτοί, θα το συζητήσουμε και τότε θα το δούμε, θα δείτε όλους τους παράγοντες. Δηλαδή ανοίγετε το δρόμο από αυτήν τη συζήτηση να έχουμε αλλαγές, ενώ θα μπορούσατε σήμερα να πείτε «καμία αλλαγή του ωραρίου, ας το φέρουν χίλιες φορές για συζήτηση στην Εθνική Επιτροπή για την Απασχόληση». Είναι πολλά τα χρόνια που προσπαθείτε ως ΠΑΣΟΚ-Κυβέρνηση να αλλάξετε το ωράριο. Και γι΄ αυτό ανησυχούμε.
      Και γιατί αυτές οι δηλώσεις του κ. Ρέππα, που συνέδεαν το ολυμπιακό ωράριο με την παράταση και παραπέρα; Θα έχουμε μεγάλη ανατροπή των εργασιακών σχέσεων. Και μη λέτε ότι δεν θα πειραχτεί το ωράριο εργασίας. Αν οι εργάσιμες ώρες θα είναι δέκα και δώδεκα, θα τους κρατούν και πέρα από το οκτάωρο. Κάντε μια βόλτα στα μεγάλα σούπερ-μάρκετ, να δείτε τι ποσοστό είναι με μερική απασχόληση. Από τη μια λέτε ότι είσθε υπέρ της πλήρους εργασίας, από την άλλη όμως με τέτοιες επεκτάσεις ωραρίων προωθείτε τη μερική απασχόληση. Θα «σπάει» το ωράριο σε δύο εργαζόμενους.
      ΠΡΟΕΔΡΕΥΩΝ (Κωνσταντίνος Γείτονας): Τελειώνετε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Ξεχωριστά τη ζημιά που θα πάθουν οι μικρομεσαίες επιχειρήσεις, που δεν μπορούν να ακολουθήσουν τα ωράρια των μεγάλων καταστημάτων. Δεν μπορούν να αντεπεξέλθουν στον ανταγωνισμό.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση των Έργων Ταπό τη Συλλογή της Βουλής των Ελλήνων και στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «Η Ελλάδα των Βαλκανικών Πολέμων 1912-1913», μαθητές και μαθήτριες καθώς και συνοδοί - καθηγητές από το Τεχνικό Επαγγελματικό Εκπαιδευτήριο Αλίμου.
      Τους καλωσορίζουμε στη Βουλή.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Τζιόλας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αγαπητέ κύριε Σκυλλάκο, αν θέλετε να ανησυχείτε, μπορείτε να ανησυχείτε. Εγώ προσπάθησα να είμαι κατηγορηματικός.
      Το ολυμπιακό ωράριο δεν συσχετίζεται με γενικευμένη συζήτηση αλλαγής του ωραρίου λειτουργίας των εμπορικών καταστημάτων και των καταστημάτων τροφίμων. Ούτε μπορεί να συμπαρασύρει η συζήτηση για το ολυμπιακό ωράριο, που είναι χρονικά προσδιορισμένη, συνολική και γενικευμένη συζήτηση. 
      Επίσης λέτε ότι παρ’ όλα αυτά θα συζητήσετε αυτό το οποίο θα προτείνουν οι κοινωνικοί φορείς. Τι θα θέλατε να κάνουμε; Να κλείσουμε την πόρτα στους κοινωνικούς φορείς; Γιατί θα πρέπει σε άλλους κοινωνικούς φορείς να έχουμε ανοικτή πόρτα, να συνομιλούμε, να έχουμε διάλογο και σε άλλους να μην έχουμε; 
      Τι λέμε εμείς; Εμείς λέμε ότι δεν πρόκειται να πάρουμε τέτοια πρωτοβουλία. Από την άλλη, πρέπει να δούμε τι λένε ορισμένοι κοινωνικοί φορείς, πώς προσεγγίζουν το θέμα, ποια είναι τα επιχειρήματα, ποιες ανάγκες πρέπει να καλύψουν, ποιες είναι οι προτάσεις τους. Αλίμονο αν έχουμε μια στάση η οποία είναι προνομιακή υπέρ ορισμένων κοινωνικών εταίρων και σε βάρος κάποιων άλλων. 
      Λέτε ότι υπάρχουν πολλές πιέσεις για την αλλαγή ωραρίου και ότι εμείς συγκαλύπτουμε μια τέτοια πρόθεση. Ξέρετε ότι το θεσμικό πλαίσιο το οποίο υπάρχει για το συγκεκριμένο ωράριο λειτουργίας είναι πλαίσιο το οποίο έχει επικυρωθεί, έχει θεσμοθετηθεί από την Κυβέρνηση του ΠΑΣΟΚ, από τους συναρμόδιους Υπουργούς Ανάπτυξης, Οικονομίας και Εργασίας; 
      Ποια είναι λοιπόν η πρόθεση η οποία αποκρύπτεται και σε επίπεδο θεσμικό και σε επίπεδο πολιτικών μέτρων; Καμία. 
      ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δεύτερου κύκλου:
      Η πρώτη με αριθμό 443/11-3-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ευτύχη Δαμιανάκη, προς τους Υπουργούς Οικονομίας και Οικονομικών, Γεωργίας, σχετικώς με τη λήψη των αναγκαίων μέτρων διασφάλισης της ποιότητας του ελαιολάδου, της καταβολής των επιδοτήσεων κλπ. και η δεύτερη με αριθμό 447/11-3-2003 επίκαιρη ερώτηση του Βουλευτή της Νέας Δημοκρατίας κ. Γεωργίου Δεικτάκη προς τον Υπουργό Γεωργίας, σχετικώς με την αποζημίωση των πληγέντων από τις έντονες βροχοπτώσεις αμπελουργών του Νομού Ηρακλείου, διαγράφονται λόγω κωλύματος του κυρίου Υπουργού.
      Θα συζητηθεί η τρίτη με αριθμό 463/11-3-2003 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Εργασίας και Κοινωνικών Ασφαλίσεων, σχετικώς με την επαγγελματική εκπαίδευση των αναπήρων και των Ατόμων με Ειδικές Ανάγκες, από τις Σχολές του Οργανισμού Απασχόλησης Εργατικού Δυναμικού κλπ.
      Η επίκαιρη ερώτηση της κυρίας συναδέλφου έχει ως εξής: 
      «Η επαγγελματική εκπαίδευση των αναπήρων και γενικότερα των Ατόμων με Ειδικές Ανάγκες στη χώρα μας ουσιαστικά είναι ανύπαρκτη. Για τα δεκάδες χιλιάδες ανάπηρα παιδιά σχολικής ηλικίας υπάρχουν μόνο μια δημόσια επαγγελματική σχολή στην Καλλιθέα και τρεις σχολές του ΟΑΕΔ στην Αθήνα, στη Θεσσαλονίκη και στη Λάρισα. Οι σχολές του ΟΑΕΔ, παρέχουν αδιαβάθμητα πτυχία, δημιουργώντας πρόσθετα εμπόδια στην επαγγελματική αποκατάσταση των αποφοίτων αναπήρων μαθητών.
      Οι σχολές της Θεσσαλονίκης και της Λάρισας είναι ουσιαστικά υπό διάλυση, ενώ της Αθήνας, καλύπτει διακόσιους τριάντα μαθητές σε εγκαταστάσεις, που οι προδιαγραφές τους αντιστοιχούν στη στέγαση εννενήντα μαθητών.
      Στη Σχολή της Αθήνας μάλιστα, βρίσκονται σε κινητοποιήσεις εδώ και μέρες οι μαθητές, οι γονείς τους και οι εργαζόμενοι σ’ αυτήν, μετά την απόφαση της διοίκησης του Οργανισμού να «περάσει» η σχολή στην ανώνυμη εταιρεία των «Κέντρων Κατάρτισης», που συστήθηκε με πρόσφατο νόμο. Απόφαση που με μαθηματική ακρίβεια θα οδηγήσει στην ιδιωτικοποίηση της σχολής και τη συρρίκνωσή της. 
      Ερωτάται ο κύριος Υπουργός:
      Θα παρέμβει η Κυβέρνηση ώστε η σχολή να παραμείνει στον ΟΑΕΔ με το σημερινό καθεστώς και θα πάρει όλα εκείνα τα απαραίτητα μέτρα για την ίδρυση και άλλων σχολών, καθώς και για την κατοχύρωση των πτυχίων των αποφοίτων τους;
      Θα κάνει δεκτό η Κυβέρνηση το δίκαιο αίτημα των μαθητών για απορρόφηση κατά 100% των αποφοίτων της σχολής από το ελληνικό δημόσιο, με δεδομένο ότι η συντριπτική πλειοψηφία των αποφοίτων παραμένουν για χρόνια άνεργοι;»
      Θα απαντήσει ο Υφυπουργός Εργασίας και Κοινωνικών Ασφαλίσεων κ. Τζιόλας.
      Ορίστε, κύριε Πρόεδρε, έχετε το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, η ερώτηση της κ. Κανέλλη αναμφίβολα είναι απόδειξη ενός ενδιαφέροντος, μιας ευαισθησίας που πιστεύω ότι υπάρχει σε όλες τις πτέρυγες της Αίθουσας, για τα άτομα με αναπηρίες. Η ανησυχία που ξεπροβάλλει μέσα από την ερώτηση είναι μία ανησυχία η οποία δεν πρέπει να συνεχίζεται. Θέλω να διαβεβαιώσω το Σώμα, ότι οι Σχολές Επαγγελματικής Κατάρτισης των ατόμων με αναπηρία στην Αθήνα, τη Λάρισα και στη Θεσσαλονίκη από τη νέα σχολική χρονιά θα λειτουργήσουν σύμφωνα με το Ν. 2956 με την ευθύνη της ανώνυμης εταιρείας «Επαγγελματική Κατάρτιση Α.Ε.», η οποία είναι θυγατρική του ΟΑΕΔ.
      Η ανώνυμη εταιρεία «Επαγγελματική Κατάρτιση» είναι μία εταιρεία δημόσιου χαρακτήρα, μία από τις τρεις εταιρείες του ΟΑΕΔ, μία εταιρεία του ευρύτερου δημόσιου τομέα. Σ’ αυτήν την εταιρεία, ο μοναδικός μέτοχος είναι ο ΟΑΕΔ και λειτουργεί στα πλαίσια της «ομπρέλας» του ΟΑΕΔ και υπό την εποπτεία του Υπουργείου Εργασίας και Κοινωνικών Ασφαλίσεων. Από την άποψη αυτή, η ενέργεια ένταξης των σχολών Επαγγελματικής Κατάρτισης των ατόμων με αναπηρία στην «Επαγγελματική Κατάρτιση Α.Ε.», δηλαδή στη θυγατρική εταιρεία του ΟΑΕΔ, αποτελεί ένα βήμα καλύτερης λειτουργίας των συγκεκριμένων σχολών. Πρέπει επίσης να πω ότι από τη νέα σχολική χρονιά πρόκειται να προσληφθεί σε ειδικές θέσεις πρόσθετο επιστημονικό προσωπικό για τη στήριξη των ατόμων με αναπηρία και να βελτιωθούν οι υποδομές, τεχνικές και υλικές, όλων των σχετικών σχολών όπου καταρτίζονται τα άτομα με αναπηρία.
      Επίσης πρέπει να πω ότι με βάση το ν. 2643 –όσον αφορά το δεύτερο σκέλος της ερώτησης- αλλά και με βάση το ν. 2956, τα άτομα με αναπηρία τυχαίνουν ενός ειδικού προστατευτικού καθεστώτος, όπου μπορούν να έχουν μεγαλύτερη προσπέλαση όχι μόνο στον ιδιωτικό τομέα αλλά και στο δημόσιο. Από την άποψη αυτή θεωρούμε ότι η ανησυχία για τις σχολές πρέπει να πάψει καθώς και η ανακίνηση του θέματος για την τοποθέτηση στο δημόσιο τομέα έχει θετικές προοπτικές μέσα από το θεσμικό πλαίσιο στο οποίο αναφέρθηκα.
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι οι Υπουργοί Εθνικής Άμυνας, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Εθνικής Άμυνας της Λιθουανίας για συνεργασία στον αμυντικό τομέα».
      Παραπέμπεται στην αρμόδια Διαρκή Επιτροπή.
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε. 
      Ίσως αυτή η αναγγελία θα μπορούσε να περιμένει για να με ακούσει ο Υπουργός την ώρα που τελείωνε τη φράση του. Με συγχωρείτε, η ερώτηση δεν κατατέθηκε για να μας αναγνωρίσετε ευαισθησία. Την ευαισθησία θα μπορούσε να την επικαλεστεί και η διαφήμιση που παίζει στην Ελλάδα ως έτος για άτομα με ειδικές ανάγκες. Και, δυστυχώς, δεν λέει τη μεγάλη αλήθεια. Να πάτε μέχρι το Γαλάτσι για να τη διαπιστώσετε. Πάμε μαζί υπό τον όρο να μην είστε στα πόδια μας. Αυτή είναι η πολιτική σας και αυτή υλοποιείτε. Είναι κατηγορηματικό και ουσιαστικό. Έχω εδώ υπόμνημα με υπογραφές όλων των καθηγητών, όλων των υπαλλήλων και όλων των μαθητών της σχολής που σας ζητούν να μην καταργήσετε το δημόσιο χαρακτήρα. Στείλατε έναν μάνατζερ στη σχολή, που είναι μία και μοναδική που λειτουργεί και που δίνει αδιαβάθμιτα πτυχία. Λες και είναι δίκην ελεημοσύνης, εκπαίδευση σε αυτά τα παιδιά που δεν τα παίρνουν ούτε στο δημόσιο ούτε στον ιδιωτικό τομέα. Κανένα απ’ αυτά δεν έχει βρει δουλειά, είναι μακροχρονίως άνεργα. Έχετε αρχίσει τις μεταθέσεις των καθηγητών που αν έχει σταθεί αυτή η σχολή έχει σταθεί από το φιλότιμο του εκπαιδευτικού προσωπικού και από τους γονείς που κάθονται παραπανίσιες ώρες. Έχετε στείλει έναν μάνατζερ ο οποίος κατέλαβε έναν όροφο και ζητούσε ηλεκτρονικούς υπολογιστές και πολυτελές γραφείο, γιατί περάσατε την αντίληψη αυτή στην ανώνυμη εταιρεία. Θα την ιδιωτικοποιήσετε τη σχολή, με μαθηματική ακρίβεια, αφού πρώτα τη φέρετε σε ένα τραγικό αδιέξοδο. Ήδη βουίζει ο τόπος ότι κλείνει μέσα στο έτος –των ατόμων με ειδικές ανάγκες- το Κέντρο Αποκατάστασης Τυφλών. Το σχολείο «Μαργαρίτα» για παιδιά με αναπηρία είναι σε άθλια κατάσταση, χωρίς χρήματα έχουν πάρει τις ρούγες και τα βουνά και το λένε σε όλους τους τόνους. Οι Σχολές του ΟΑΕΔ οδηγούνται σε κλείσιμο πρακτικά, αφού εξοντώσετε τα παιδιά και φύγουν και ενδεχομένως γίνουν οικονομικά αντιμετωπίσιμα ως αριθμός, άτομα με ειδικές ανάγκες. Δεν παλάβωσαν ούτε οι γονείς των παιδιών ούτε το εκπαιδευτικό προσωπικό το οποίο δεν ζήτησε ποτέ υπερωρίες για παραπάνω ώρες, ούτε οι υπάλληλοι σε μία φωλιά για παιδιά που θα μπορούσαν να είναι χρήσιμα στην ελληνική κοινωνία και να ισχύει όντως το διαφημιστικό σλόγκαν. Αλλά τους κάνετε να είναι στο πεζοδρόμιο και να ανησυχούν για το μέλλον της σχολής.
      Και μόνο η αναφορά, ειδικά στο έτος ατόμων με ειδικές ανάγκες, να περάσουμε σε ανώνυμη εταιρεία με αυτές τις διαδικασίες, θα σας φέρει αντιμέτωπους με μια ανώνυμη εταιρεία μεγάλων τύψεων. Και ξέρετε ότι εκεί δεν εξαργυρώνονται οι επιταγές.
      (Στο σημείο αυτό η Βουλευτής κ. Λιάνα Κανέλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Η συνάδελφος κ. Κανέλλη λέει ότι υπάρχουν υπογραφές των γονέων και των παιδιών της συγκεκριμένης σχολής. Το θέμα είναι πως όταν υπάρχουν αυτές οι υπογραφές, εμείς ως υπεύθυνα στελέχη του Κοινοβουλίου και της κοινωνίας δεν πρέπει να δεχόμαστε άκριτα ό,τι έρχεται…
      ΛΙΑΝΑ ΚΑΝΕΛΛΗ: Είναι ανεύθυνοι οι υπογράφοντες;
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας παρακαλώ, κυρία Κανέλλη!
      ΠΡΟΕΔΡΕΥΩΝ (Κωνσταντίνος Γείτονας): Δεν σας διέκοψε ο κύριος Υπουργός, κυρία Κανέλλη. Αφήστε τον Υπουργό να απαντήσει. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Δεν πρέπει να δεχόμεθα λοιπόν άκριτα ό,τι υπογράφεται, ή ό,τι υποκινείτε για να υπογράφεται.
      ΛΙΑΝΑ ΚΑΝΕΛΛΗ: Είναι βαριά η κατηγορία.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Αυτός είναι ο ρόλος των υπεύθυνων ανθρώπων και των υπεύθυνων κοινοβουλευτικών στελεχών.
      ΛΙΑΝΑ ΚΑΝΕΛΛΗ: Όπως σας «υποκίνησε ο ελληνικός λαός» για να υπογράψετε πολέμους!
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας απαντώ και πάλι ότι ο δημόσιος χαρακτήρας της συγκεκριμένης σχολής και εδώ και στη Λάρισα και στη Θεσσαλονίκη, είναι απολύτως διασφαλισμένος. 
      ΛΙΑΝΑ ΚΑΝΕΛΛΗ: Με τη μορφή ανώνυμης εταιρείας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Διότι η ανώνυμη εταιρεία για την οποία μιλάτε, είναι μια ανώνυμη εταιρεία του ΟΑΕΔ, μία θυγατρική εταιρεία του ΟΑΕΔ, στην οποία ανώνυμη εταιρεία ο ΟΑΕΔ έχει τη μία και μοναδική μετοχή. Αυτή η ανώνυμη εταιρεία «Επαγγελματική Κατάρτιση» του ΟΑΕΔ εκτός του ότι κινείται στα πλαίσια του ΟΑΕΔ, βρίσκεται και υπό την εποπτεία του Υπουργείου Εργασίας και Κοινωνικών Ασφαλίσεων.
      ΛΙΑΝΑ ΚΑΝΕΛΛΗ: Κύριε Πρόεδρε, με κατηγορεί για υποκίνηση, αλλά εγώ τον κατηγορώ για ψεύδος.
      ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, δεν μπορεί κύριος Υπουργός να μιλά, με την υπόκρουση των διακοπών σας.
      Να μη γράφεται καμία διακοπή της κ. Κανέλλη. 
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Είναι πρωτοφανή λοιπόν αυτά τα οποία ακούμε. Δείχνουν πλήρη άγνοια και λυπάμαι.
      ΛΙΑΝΑ ΚΑΝΕΛΛΗ: …
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Σας λέω ότι υπάρχει μία ανώνυμη εταιρεία με το όνομα «Επαγγελματική Κατάρτιση», στην οποία υπάρχει μία μετοχή που την έχει ο ΟΑΕΔ. Εσείς μου λέτε ότι αυτή η εταιρεία είναι ιδιωτική. Σας λέω όχι, κάνετε λάθος. Αυτή η εταιρεία είναι μια εταιρεία δημόσιου χαρακτήρα, του ευρύτερου δημόσιου τομέα.  Αυτή η εταιρεία, η οποία δημιουργήθηκε για να είναι πιο αποτελεσματική και πιο ευέλικτη στις αποφάσεις της, θα διαχειρισθεί και θα διευθύνει αυτές τις σχολές αναβαθμίζοντάς τες.
      ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμ. 10/8/2.10.2002 επερώτηση των Βουλευτών της Νέας Δημοκρατίας κυρίων Αναστάση Παπαληγούρα, Νικολάου Αγγελόπουλου, Γεωργίου Ορφανού, Σταύρου Καλογιάννη, Κωνσταντίνου Κιλτίδη, Γεωργίου Κωνσταντόπουλου, Μαρίας Κόλλια-Τσαρουχά, Αθηναίου Φλωρίνη και Νικήτα Κακλαμάνη προς τους Υπουργούς Μεταφορών και Επικοινωνιών, Οικονομίας και Οικονομικών, σχετικώς με την επένδυση του Ο.Τ.Ε. στη Ρουμανία.
      Από το Συνασπισμό της Αριστεράς και της Προόδου ορίζεται ως Κοινοβουλευτική Εκπρόσωπος αυτής της επερώτησης η Βουλευτής κ. Ιωάννα Στεργίου.
      Το λόγο έχει ο κ. Αγγελόπουλος.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, με την επίκαιρη επερώτηση που καταθέσαμε στις 2 Οκτωβρίου του 2002 καλούσαμε τους  Υπουργούς Μεταφορών και Επικοινωνιών και Οικονομίας και Οικονομικών να ενημερώσουν τη Βουλή για τις επενδύσεις του ΟΤΕ στη Νοτιοανατολική Ευρώπη και ιδιαίτερα για την εξαγορά πλειοψηφικού πακέτου της «ROMTELECOM» και να απαντήσουν σε μια σειρά ερωτήματα που συνδέονται με την επένδυση αυτή. 
      Δυστυχώς όμως με ευθύνη της Κυβέρνησης η επερώτηση αυτή δεν συζητήθηκε ποτέ. Έτσι για να υποχρεωθεί η Κυβέρνηση και οι αρμόδιοι Υπουργοί να ενημερώσουν τη Βουλή και δι’ αυτής τον ελληνικό λαό, επανακαταθέσαμε την ίδια ακριβώς επερώτηση την οποία και συζητούμε σήμερα.
      Όπως είναι γνωστό στις 30.10.1998 το Διοικητικό Συμβούλιο του ΟΤΕ ενέκρινε την εξαγορά του 35% του ρουμανικού οργανισμού τηλεπικοινωνιών, «ROM TELECOM», καθώς και του μάνατζμεντ έναντι 675 εκατομμυρίων δολαρίων, 200 δισεκατομμυρίων δραχμών περίπου, με πρόσθετη υποχρέωση πραγματοποιήσεως επενδύσεων ύψους 475 εκατομμυρίων δολαρίων, δηλαδή πραγματικό συνολικό κόστος επένδυσης που ξεπερνούσε το 1,15 δισεκατομμυρία δολάρια. 
      Ακολούθησε η χωρίς διαγωνισμό προμήθεια τηλεπικοινωνιακού υλικού ύψους 420 εκατομμυρίων δολαρίων, 140 δισεκατομμυρίων δραχμών, από κοινοπραξία στην οποία συμμετείχε και η γνωστή σε όλους μας εταιρεία του εθνικού μας προμηθευτή, η γνωστή «INTRACOM».
      Η επένδυση αυτή κρίθηκε από τη ρουμανική Βουλή παράνομη, αδιαφανής και άκυρη, καταγγέλθηκε δε για χρηματισμό από τον ΟΤΕ ο πρώην Πρωθυπουργός και τέσσερις κυβερνητικοί αξιωματούχοι της Ρουμανίας, ενώ πρόσφατα αποφασίστηκε ειδική επιτροπή της ρουμανικής Βουλής να ερευνήσει τα γεγονότα και το τι συνέβη το 1998.
      Τον Ιούλιο του 2002 η Διοίκηση του ΟΤΕ ανακοινώνει συσσωρευμένη ζημιά της «ROMTELECOM» 256,3 εκατομμυρίων ευρώ, τα οποία και διαγράφει από τα ίδια κεφάλαια του οργανισμού. Λίγο αργότερα ο ΟΤΕ βρίσκεται μπροστά στο τραγικό αδιέξοδο δίλημμα ή να εγκαταλείψει την επένδυση και να αποσυρθεί με κόστος αποχώρησης πάνω από 1 δισεκατομμύριο δολάρια, είτε να παραμείνει και να εξανεμίσει νέο χρήμα στη μαύρη τρύπα μιας ανερμάτιστης και αμαρτωλής σύμβασης.
      Την 1.11.2002 και μετά από διαπραγματεύσεις, συμφωνείται η κεφαλαιοποίηση χρεών 98 εκατομμυρίων δολαρίων, 55 εκατομμύρια προέρχονται από ληξιπρόθεσμο δάνειο του ΟΤΕ προς την «ROMTELECOM» και 43 εκατομμύρια δολάρια ληξιπρόθεσμες και απλήρωτες διοικητικές αμοιβές και η καταβολή 145 εκατομμυρίων δολαρίων σε μετρητά. Η συμμετοχή του ΟΤΕ στο μετοχικό κεφάλαιο της «ROMTELECOM» αυξάνει στο 51%. Επιπρόσθετα ο ΟΤΕ θα καταβάλει 31 εκατομμύρια δολάρια σε μετρητά για την εξαγορά από το ρουμανικό Υπουργείο Μεταφορών ενός δικαιώματος 3,12% του διευρυμένου μετοχικού κεφαλαίου της «ROMTELECOM».
      Έτσι η νέα πρόσθετη επένδυση θα ανέλθει στα 274 εκατομμύρια δολάρια, 90 δισεκατομμύρια δραχμές για την απόκτηση του 54,1% της «ROMTELECOM».
      Κατεβλήθησαν δηλαδή συνολικά 1 δισεκατομμύρια περίπου δολάρια για την εξαγορά του 54% μιας εταιρείας, την οποία ο ίδιος ο ΟΤΕ τότε την αποτιμούσε ολόκληρη σε 750 εκατομμύρια δολάρια και σήμερα στα 500 περίπου εκατομμύρια δολάρια.
      Εδώ, κυρίες και κύριοι συνάδελφοι, μπαίνει ένα μεγάλο ερώτημα. Όλοι αυτοί οι οποίοι σχεδίασαν, αποφάσισαν, διαπραγματεύτηκαν και υλοποίησαν αυτήν τη συμφωνία ήταν ανίκανοι ή φρόντισαν την ώρα που συμφωνούσαν να εξασφαλίσουν γι’ αυτούς ή για κάποιους άλλους κάποιο μέρος από το τίμημα αυτής της συμφωνίας; Και όλα αυτά, τη στιγμή που τα ερωτήματα για την υπογραφή της αρχικής, αλλά και της νέας συμφωνίας, είναι ατέλειωτα. Θα υποβάλω προς την Κυβέρνηση και τον αρμόδιο Υπουργό μερικά από αυτά.  
      Γνώριζε η διοίκηση του ΟΤΕ τις προειδοποιήσεις της κεντρικής ρουμανικής τράπεζας και της Ευρωπαϊκής Τράπεζας για ανασυγκρότηση και ανάπτυξη σχετικά με την οικονομική κατάσταση της «ROMTELECOM»; Γνώριζε ο ΟΤΕ την πραγματική οικονομική κατάσταση του ρουμανικού οργανισμού τηλεπικοινωνιών και αν ναι, ποια ήταν αυτή; Ποιες ήταν οι υποχρεώσεις της «ROMTELECOM» προς τρίτους; Υπήρξε μελέτη σκοπιμότητος, στρατηγικό και επιχειρησιακό σχέδιο; Ποια τα προσδοκώμενα κέρδη από τον ΟΤΕ από την επένδυση στη Ρουμανία; Η Κυβέρνηση που είχε την πλειοψηφία των μετοχών του ΟΤΕ, την εποπτεία και την τελική ευθύνη αυτού του δημόσιου οργανισμού, γιατί ενέκρινε αυτήν την επένδυση; 
      Ωστόσο, με τη συγκεκριμένη συμφωνία δρομολογείται μια νέα επενδυτική περιπέτεια για τον ΟΤΕ , καθώς για τη στήριξη της «ROMTELECOM» πέρα από τα ποσά που προβλέπονται από την τελευταία συμφωνία, απαιτούνται άλλα 250 περίπου εκατομμύρια δολάρια, ενώ μέγα θέμα παραμένει επίσης η «COSMOROM», η θυγατρική εταιρεία για την κινητή τηλεφωνία, η οποία τελεί υπό πτώχευση και για τη σωτηρία της οποίας οι εκτιμήσεις αναφέρουν ότι απαιτούνται περίπου 600 επιπλέον εκατομμύρια δολάρια.
      Οι αισιόδοξες προβλέψεις, σύμφωνα με τις οποίες στο τέλος του 2003 οι συνδρομητές της «COSMOROM» θα ανέρχονταν στο 1,5 εκατομμύριο, διαψεύδονται από τα πράγματα. Από τους εκατόν ογδόντα χιλιάδες συνδρομητές που είχε πριν ένα δύο χρόνια, οι συνδρομητές αυτοί μειώθηκαν στις εβδομήντα χιλιάδες, ενώ οι άλλες δύο ανταγωνίστριες εταιρείες μετρούν ήδη 2,5 εκατομμύρια συνδρομητές.
      Πληροφορίες αναφέρουν ότι ο ΟΤΕ εξετάζει την περίπτωση να εξαγοράσει το ποσοστό μιας εκ των δύο άλλων εταιρειών κινητής τηλεφωνίας στη Ρουμανία, προκειμένου να ενσωματώσει σε αυτή τα λιγοστά περιουσιακά στοιχεία της «COSMOROM» και ταυτόχρονα να αποφύγει το μεγάλο κόστος που θα έχει αν η θυγατρική της «ROMTELECOM» πτωχεύσει και τυπικά. 
      Το βέβαιο είναι ότι ο νέος κύκλος των απαιτήσεων μόλις τώρα ξεκίνησε για τον ΟΤΕ, ο οποίος έχει αναλάβει και το βάρος της ρύθμισης των χρεών της «ROM TELECOM» προς τις τράπεζες και τους προμηθευτές τα οποία ξεπερνούν τα 450 εκατομμύρια δολάρια, ενώ με βάση τη νέα συμφωνία ο ΟΤΕ θα υποχρεωθεί να διαγράψει και άλλα 50 εκατομμύρια δολάρια από την αξία της συμμετοχής του, επιβαρύνοντας περαιτέρω τα αποτελέσματα της χρήσεως του 2002, καθώς η εταιρεία είχε αποτιμηθεί σε 750 εκατομμύρια δολάρια.
      Υπενθυμίζεται ότι το 1998 ο ΟΤΕ απέκτησε το 35% της «ROMTELECOM» αντί 650 εκατομμυρίων δολαρίων. Η σειρά των εκατομμυρίων δολαρίων δυστυχώς είναι ατέλειωτη. Η επένδυση στη Ρουμανία μοιάζει με ένα καζάνι χωρίς πάτο που ο ΟΤΕ, αυτός ο δημόσιος, ο εθνικός οργανισμός τηλεπικοινωνιών της Ελλάδος είναι αναγκασμένος να «ρίχνει» σε αυτόν εκατοντάδες εκατομμύρια δολάρια τα οποία άλλα χάνονται ή άλλα, όπως φαίνεται, καταλήγουν στις τσέπες κάποιων συνεργαζόμενων ή διαπλεκόμενων με τον ΟΤΕ.
      Οι εξελίξεις αποδεικνύουν ότι δώσαμε αυτά τα χρήματα χωρίς να έχουμε συζητήσει με τους Ρουμάνους ούτε το φλέγον θέμα της «COSMOROM» ούτε το θέμα των τελών διασύνδεσης, αλλά ούτε και το θέμα του καθορισμού της τιμολογιακής πολιτικής του ρουμανικού οργανισμού τηλεπικοινωνιών. 
      Όμως, από τα τρία αυτά ζητήματα εξαρτάται απολύτως η επιβίωση της εταιρείας. Χωρίς τη διευθέτηση της τύχης της «COSMOROM» η «ROMTELECOM» θα κλείσει. Χωρίς την αύξηση των τιμολογίων η εταιρεία θα κλείσει. Χωρίς την απόδοση των τελών διασύνδεσης θα κλείσει. Χωρίς αυτά τα τρία η «ROM TELECOM» θα κλείσει τρεις φορές. 
      Πώς, λοιπόν, κύριοι της Κυβέρνησης και της Διοίκησης του ΟΤΕ, δώσατε τόσα χρήματα χωρίς αυτές τις απαραίτητες προϋποθέσεις; Οι διοικήσεις του ΟΤΕ που διαχειρίστηκαν αυτές τις επενδύσεις δαπάνησαν μέχρι σήμερα πάνω από 2 δισεκατομμύρια δολάρια. Τον Ιούνιο του 2000 προέβλεπαν ότι σε τρία χρόνια, δηλαδή μέχρι το 2003, το 25% των συνολικών κερδών του ΟΤΕ θα προέρχονταν αποκλειστικά από τις διεθνείς επενδύσεις, τις αποδόσεις των οποίων τις υπολόγιζαν στο 50% των επενδεδυμένων κεφαλαίων. Τον Ιούνιο του 2000 προέβλεπαν για το τέλος του 2003 κέρδη της «ROMTELECOM» 700 εκατομμύρια δολάρια. Όμως, το 2000 τα κέρδη της εταιρείας ήταν 50 εκατομμύρια δολάρια. Το 2001, με βάση τα διεθνή λογιστικά πρότυπα προέκυψαν ζημιές 17 εκατομμύρια δολάρια, ενώ με βάση τα αμερικάνικα λογιστικά πρότυπα κέρδη 27 εκατομμυρίων δολαρίων. Για το 2002 ο προϋπολογισμός αναθεωρήθηκε με βάση τα νέα δεδομένα και οι εκτιμήσεις είναι ότι θα κλείσει και πάλι με ζημιά. 
      Δυστυχώς, η περίπτωση της «ROMTELECOM» δεν αποτελεί εξαίρεση στις επενδυτικές αναζητήσεις του ΟΤΕ στη Νοτιανατολική Ευρώπη και ιδιαίτερα στα Βαλκάνια. Δυστυχώς, η Ρουμανία δεν είναι το μοναδικό μέτωπο του οργανισμού στο εξωτερικό. Οι διεθνείς επενδύσεις του απαξιώνονται η μία μετά την άλλη και όχι μόνο λόγω της διεθνούς συγκυρίας που πλήττει τον κλάδο των επικοινωνιών, όπως επισημαίνει κατά καιρούς η Κυβέρνηση. Οι φωνές διαμαρτυρίας για τη βαλκανική περιπέτεια του οργανισμού συνεχώς πληθαίνουν και οι υπεύθυνοι για την άσχημη κατάσταση στην οποία έχει περιέλθει ο ΟΤΕ στα Βαλκάνια είναι η Κυβέρνηση της χώρας και οι διοικήσεις του οργανισμού που επί τέσσερα χρόνια συνέχιζαν να επενδύουν χωρίς προηγούμενες μελέτες σκοπιμότητας και με μόνο κριτήριο τα συμφέροντα του ιδιώτη εθνικού προμηθευτή και άλλων εταιρειών και όχι τα συμφέροντα του ίδιου του ΟΤΕ. Σημειώνουμε ότι εκκρεμούν προμήθειες ύψους 105 εκατομμυρίων δολαρίων - 35 δισεκατομμυρίων δραχμών- της «COSMOROM», θυγατρικής της «ROMTELECOM» από την «INTRACOM».
      Ποια είναι, όμως, η σημερινή εκτίμηση του ΟΤΕ και της Κυβέρνησης για την απόδοση της επένδυσης αυτής στη Ρουμανία; Ποια είναι η εικόνα της σημερινής οικονομικής κατάστασης της «ROMTELECOM”, οι υποχρεώσεις προς τρίτους, οι δανειακές ανάγκες της, καθώς επίσης και οι υποχρεώσεις που έχει απέναντι σε προμηθευτές της; Υποχρεούται η Κυβέρνηση να μας απαντήσει υπεύθυνα. Υπάρχουν άλλα χρέη εκτός απ’ αυτά που αποτέλεσαν το αντικείμενο της τελευταίας συμφωνίας της «ROMTELECOM» προς τον ΟΤΕ και σε τι ποσό ανέρχονται αυτά; Γιατί η Κυβέρνηση δεν άσκησε την αναγκαία διοικητική εποπτεία  και επέτρεψε στον ΟΤΕ μια αποτυχημένη και πονηρή επένδυση δισεκατομμυρίων; 
      Γιατί δεν παρενέβη έγκαιρα για να αποτρέψει τη σκανδαλώδη αυτή επένδυση; Ο ισχυρισμός ότι ο ΟΤΕ μετά την τελευταία μετοχοποίηση έχει πάψει να εποπτεύεται από την Κυβέρνηση και ότι λειτουργεί βάσει των διατάξεων του ν. 2190 περί ανωνύμων εταιρειών δεν αποτελεί σοβαρό επιχείρημα ούτε απαλλάσσει την Κυβέρνηση από τις ευθύνες της, ευθύνες τις οποίες είναι βέβαιο ότι θα ζητήσει ο ελληνικός λαός απ’ αυτήν και θα τις αποδώσει όταν θα έρθει η ώρα και η ώρα αυτή πλησιάζει.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
      ΓΕΩΡΓΙΟΣ ΟΡΦΑΝΟΣ: Κύριε Πρόεδρε, αποδεικνύεται για μια ακόμη φορά ότι και μέσω των επενδύσεων του ΟΤΕ στο εξωτερικό η βασική επιλογή της Κυβέρνησης του κ. Σημίτη να στηρίζει και να στηρίζεται από επιχειρηματικά συμφέροντα, τα οποία οφείλουν την υπερμεγέθη αύξηση των δραστηριοτήτων τους στη σχέση διαπλοκής που ανέπτυξαν, με το κράτος-κόμμα του ΠΑΣΟΚ και τις επιχειρήσεις του ευρύτερου και ελεγχόμενου από την Κυβέρνηση δημόσιου τομέα, επενδύσεις του ΟΤΕ που προηγήθηκαν σε άλλες γειτονικές χώρες, Σερβία, Βουλγαρία, Αλβανία, Αρμενία, χωρίς να προηγηθεί ουσιαστική μελέτη των τοπικών οικονομικών συνθηκών. 
      Οι επενδύσεις αυτές κατέληξαν σε μεγάλες απώλειες του ΟΤΕ και των μικροεπενδυτών του, αλλά συγχρόνως σε μεγάλα κέρδη του εθνικού και σχεδόν αποκλειστικά προνομιούχου προμηθευτή του ΟΤΕ. 
      Η Κυβέρνηση παρά το γεγονός ότι ελέγχει το 34% των μετοχών του ΟΤΕ και συνεπώς τη διοίκησή του, παριστάνει το θεατή και διά της στάσεως ανοχής που έχει επιλέξει, ουσιαστικά πριμοδοτεί άνομες διαδικασίες. 
      Τα ερωτήματα είναι βαριά. Οι οικονομικές απώλειες των μικροεπενδυτών και του ελληνικού λαού είναι τεράστιες. Θα αναφέρω ένα πρόσφατο παράδειγμα. Η δεύτερη συμφωνία με τη «ROMTELECOM» όπου ενώ αρχικά προεβλέπετο στην πρώτη συμφωνία ότι τα τέλη διασύνδεσης ήταν 5 σεντς ανά λεπτό, οι  Ρουμάνοι μειώνουν τα τέλη στο 1,15 σεντς ανά λεπτό δηλαδή κάτω του κόστους, αλλά η ελληνική πλευρά δεν αντιδρά την ίδια ώρα δίνοντας τη δυνατότητα να βοηθηθούν οι νέοι οπερέϊτορς της ρουμανικής πλευράς, οι οποίοι τυχαίνει να είναι και κυβερνητικοί αξιωματούχοι. Το ερώτημά μου είναι, γιατί δεν αντιδρά κανείς όταν χάνονται συμφέροντα, τα οποία έπρεπε να προστατεύονται από τη διοίκηση του ΟΤΕ και από την εποπτεύουσα ελληνική Κυβέρνηση ή το βασικό μέτοχο του ΟΤΕ. Όποια εκδοχή θέλετε, μπορείτε να διαλέξετε.
      Θα ήθελα να υπενθυμίσω ότι η αρχική συμφωνία εξαγοράς προέβλεπε επίσης ότι η «ROMTELECOM» είχε δικαίωμα να αναπροσαρμόζει τα τιμολόγια, ώστε να προστατεύουν τις τιμές από τον πληθωρισμό και την υποτίμηση. Αυτή η συμφωνία καταργήθηκε μονομερώς από τη ρουμανική κυβέρνηση. Ποια ήταν η αντίδραση της διοικήσεως του ΟΤΕ και ποια η αντίδραση της ελληνικής Kυβέρνησης;
      Θα ήθελα ακόμη να υπενθυμίσω ότι στην πρόσφατη συμφωνία αποσιωπάται η παρουσία μιας σειράς ακινήτων ιδιοκτησίας της «ROMTELECOM», οικόπεδα, κτήρια ξενοδοχεία κλπ. Γιατί;  Μήπως αυτά πηγαίνουν από την εταιρεία στο ρουμανικό κράτος ή σε άλλες κατευθύνσεις; Εκείνο που μετράει είναι ότι φεύγουν από εταιρεία όπου υπάρχουν και συμφέροντα του ελληνικού κράτους και των Ελλήνων μικροεπενδυτών.
      Ερωτώνται οι Υπουργοί οι οποίοι ουσιαστικά παριστάνουν τους παρατηρητές εάν έχει υλοποιηθεί το στάδιο της κεφαλαιοποίησης χρεών της «ROMTELECOM» προς την «ΟΤΕ INTERNATIONAL»; Υπάρχει και ένα κρίσιμο βασικό ερώτημα. Όταν διαπιστώθηκε ότι από τη διαδικασία της αρχικής εξαγοράς τα πράγματα δεν πήγαιναν καλά, γιατί όπως προανέφερε ο κ. Αγγελόπουλος είχαμε τις υπενθυμίσεις της Ευρωπαϊκής Τράπεζας Επενδύσεων, όλων των δανειστών, γνωρίζαμε ότι ήταν υπερχρεωμένη η επένδυση ότι δεν πήγαινε καλά και ξαφνικά επιλέγετε να αγοράσουμε και άλλες μετοχές και να κερδίσουμε το 54%.
      Μήπως βασικός στόχος ήταν να διασωθεί η θυγατρική της «RΟΜΤΕLΕCΟΜ», η «COSMOROΜ», η εταιρεία κινητής τηλεφωνίας, στην οποία είναι για μια ακόμη φορά αναμεμιγμένος ο εθνικός προμηθευτής, αφού ήταν στον αέρα μια σύμβαση ύψους 105 εκατομμυρίων δολαρίων;
      Είναι φανερό, κύριε Πρόεδρε, ότι αυτή η περίεργη και σκανδαλώδης εξαγωγή διαπλοκής –και μάλιστα με τις καθοδηγήσεις και τη μεθόδευση της θυγατρικής off-shore εταιρείας που έχει έδρα την Κύπρο και της οποίας προΐσταται ο αντιπρόεδρος του ΟΤΕ, ο κ. Σκαρπέλης, επί όλων των κυβερνήσεων του ΠΑΣΟΚ- συνεχίζεται με λεόντειες εις βάρος του ΟΤΕ συμβάσεις και ύποπτες διαδικασίες και θέτει κρίσιμα ερωτήματα. Και είναι φανερό ότι η Κυβέρνηση σ’ αυτά τα κρίσιμα ερωτήματα δεν απαντά. Φροντίζει να βγάζει την ουρά της απέξω.
      Και εκείνο το οποίο είναι επίσης φανερό για μας είναι ότι η συμμετοχή του ΟΤΕ κατά 54% στη “ROMΤΕLECΟΜ”, πληρώνοντας 750 εκατομμύρια δολάρια, όταν η αρχική θέση αξίας από πλευράς του ΟΤΕ ήταν λιγότερο από το ποσό, το οποίο πληρώσαμε για το σύνολο της επιχείρησης, θέτει μεγάλα ερωτήματα. Η επένδυση είναι υψηλού κινδύνου. Η τιμολογιακή πολιτική είναι στον αέρα. Το θέμα της υπό πτώχευση “COSMOROM» δεν συζητείται. Ο εθνικός προμηθευτής κερδίζει, οι επενδυτές χάνουν και η Κυβέρνηση σφυρίζει αδιάφορα, κλείνοντας συγχρόνως το μάτι στα συμφέροντα που τη στηρίζουν.
      Απάντηση στη σήψη και τη διαπλοκή δεν μπορεί να δώσει η Κυβέρνηση. Απάντηση μπορεί να δώσει ο ελληνικός λαός και θα τη δώσει πάρα πολύ σύντομα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Κύριε Πρόεδρε, τον Οκτώβριο του 1998 ο ΟΤΕ εξαγόρασε το 35% της “ROMΤΕLECΟΜ” έναντι 675 εκατομμυρίων δολαρίων –200 δισεκατομμυρίων δραχμών περίπου- ενώ παράλληλα ανέλαβε την υποχρέωση πραγματοποίησης επενδύσεων ύψους 475 εκατομμυρίων δολαρίων. Αμέσως μετά, το ελληνικό μάνατζμεντ της εταιρείας έσπευσε να υπογράψει προγραμματικές συμφωνίες για προμήθειες τηλεπικοινωνιακού υλικού ύψους 420 εκατομμυρίων δολαρίων. Η εξαγορά του 35% της “ROMΤΕLECΟΜ” ήταν η μεγαλύτερη επένδυση του ΟΤΕ στο εξωτερικό.
      Θα ήμουν ο τελευταίος που θα αμφισβητούσα στον ΟΤΕ το δικαίωμα να επενδύει σε ξένες χώρες και σε τηλεπικοινωνιακές εταιρείες, ώστε να βελτιώσει τη θέση του στην ευρωπαϊκή αγορά, δεδομένου ότι τα όρια στη χώρα μας είναι περιορισμένα. Κανείς όμως δεν μπορεί να αμφισβητήσει το γεγονός ότι όλες οι επιλογές ξένων τηλεπικοινωνιακών εταιρειών που έχουν γίνει μέχρι σήμερα αποδείχθηκαν ατυχείς για τον ΟΤΕ, αλλά πολύ καλές για τους προμηθευτές και ενδεχομένως για ορισμένα στελέχη του ΟΤΕ.
      Τι συμβαίνει στη “ROMΤΕLECΟΜ”; Πολύ απλά η εταιρεία αντιμετωπίζει ένα πολύ σοβαρό πρόβλημα κόστους. Σε κάθε υπάλληλό της αναλογούν 120 τηλεφωνικές γραμμές. Και, για να υπάρξει ένα μέτρο σύγκρισης, αναφέρω ότι το αντίστοιχο ποσοστό στον ΟΤΕ είναι τριακόσιες εξήντα γραμμές ανά υπάλληλο, ενώ ο μέσος όρος στην Ευρωπαϊκή Ένωση ξεπερνά τις τετρακόσιες γραμμές ανά υπάλληλο. Επίσης, πρέπει να πούμε ότι η “ROMΤΕLECΟΜ” κατέχει μικρό, σχετικά, ποσοστό στη ρουμανική αγορά. Αναφέρω ενδεικτικά ότι το μερίδιό της στις υπηρεσίες δεδομένων είναι μόλις 2%.
      Οι άστοχες ενέργειες της διοίκησης του ΟΤΕ είχαν ως αποτέλεσμα ο  Οργανισμός στη χρήση του 2002 να παρουσιάσει υποχώρηση κατά 9,5% στα κέρδη του. Πιο αδύνατη δραστηριότητά του είναι οι επενδύσεις στο εξωτερικό. Η “ROMΤΕLECΟΜ” πέρα από τα 256 εκατομμύρια ευρώ, που είχε συσσωρευμένη ζημιά μέχρι το 2001, εμφανίζει στη χρήση του 2002 ζημιές αυξημένες κατά 40%, οι οποίες ξεπερνούν τα 65 εκατομμύρια ευρώ.
      Αν συνυπολογίσουμε το γεγονός ότι η ρουμάνικη τηλεπικοινωνιακή αγορά, η οποία σήμερα είναι λίγο ανεπτυγμένη, απελευθερώθηκε από 1.1.2003, τα πράγματα για τη “ROMΤΕLECΟΜ” θα γίνουν πιο δύσκολα στις χρονιές που έρχονται. Παράλληλα, κατρακυλάει και η μετοχή του ΟΤΕ. Αναφέρω ενδεικτικά ότι από πέρυσι τον Ιανουάριο μέχρι σήμερα, η μετοχή του ΟΤΕ έχει χάσει το 50% της αξίας της. Από 18,5 ευρώ έχει φθάσει στα 9,3 ευρώ. Επιτέλους, κύριε Πρόεδρε, θα πρέπει κάποιος κυβερνητικός υπεύθυνος να έχει την ευθιξία να εξηγήσει στον ελληνικό λαό γιατί αυτή η βουτιά όχι μόνο στη μετοχή του ΟΤΕ, αλλά και στο ελληνικό χρηματιστήριο το οποίο δυστυχώς έφθασε κάτω από τις 1.500 μονάδες. 
      Η αστοχία όμως των διοικήσεων του ΟΤΕ επιβεβαιώνεται με τον πλέον απόλυτο τρόπο από τον ίδιο τον Πρόεδρο και Διευθύνοντα Σύμβουλό του κ. Αντωνακόπουλο, ο οποίος σε συνέντευξη που έδωσε στη “Wall Street Journal” προ δύο μηνών, αναφέρει: «Έχουμε κάνει λάθη. Τα Βαλκάνια δεν είναι Ελντοράντο». Ενώ προαναγγέλλοντας έντιμη  αποχώρηση από τις επενδύσεις στην Αρμενία, επιρρίπτει ευθύνες για την πορεία των διεθνών επενδύσεων στα στελέχη του ΟΤΕ. «Για τις διεθνείς επενδύσεις είχαμε δευτεροκλασάτο προσωπικό», λέει επί λέξει στην ίδια συνέντευξη ο κ. Αντωνακόπουλος, προκαλώντας από πλευράς ΠΑΣΚ-ΟΤΕ μια ανοικτή επιστολή εξαιρετικά καυστικού περιεχομένου, η οποία καταλήγει με την παρότρυνση προς τον κ. Αντωνακόπουλο «να επιστρέψει στα καθήκοντά του, αν δεν μπορεί να διοικεί ανεκπαίδευτους, γερασμένους, ανίκανους και πελατοδιώκτες υπαλλήλους». 
      Περιμένουμε, κύριε Πρόεδρε, από τον παριστάμενο Υπουργό εξηγήσεις για την πορεία της “ROMΤΕLECΟΜ».
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, ο ελληνικός λαός εμπιστεύτηκε την Κυβέρνηση του ΠΑΣΟΚ για να διαχειριστεί σωστά, με ήθος και συνέπεια την περιουσία του ελληνικού λαού, τη δημόσια περιουσία και φυσικά τις δημόσιες επιχειρήσεις, αλλά πάνω από όλα να νοικοκυρέψει τις δημόσιες επιχειρήσεις του τόπου. 
      Η ιστορία του ΟΤΕ δεν έχει ούτε αρχή ούτε τέλος. Επειδή η ιστορία αυτή απασχόλησε όχι μόνον τον ελληνικό Τύπο, αλλά και το ρουμάνικο και το διεθνή Τύπο, επειδή η ιστορία αυτή του ΟΤΕ απασχόλησε και τη Βουλή της Ρουμανίας, επειδή απασχόλησε τον πολιτικό κόσμο της Βαλκανικής αυτής χώρας, επειδή απασχολεί σήμερα και την ελληνική Βουλή, επειδή το θέμα αυτό απασχολεί την κοινή γνώμη της χώρας μας, αλλά και την κοινή γνώμη της Ρουμανίας, επειδή πάνω από όλα είναι ένα ζήτημα που έχει να κάνει με την περιουσία του ελληνικού λαού σε μια κρίσιμη οικονομική κατάσταση, η οποία πλήττει όλους μας, κύριε Υπουργέ καλείστε να μας απαντήσετε σε ορισμένα ερωτήματα. Έχετε υποχρέωση τουλάχιστον, όχι μόνο προς εμάς, όχι μόνο προς το Κοινοβούλιο, όχι μόνο στα πλαίσια του Κοινοβουλευτικού Ελέγχου,  να απαντήσετε σε ερωτήματα τα οποία πλανώνται στα χείλη του ελληνικού λαού. Να μας πείτε συγκεκριμένα αν η επένδυση που έκανε ο ΟΤΕ το Δεκέμβριο του 1998 απέδωσε κατά τη γνώμη σας, αν ήταν μια σωστή επένδυση. Αν τα χρήματα ήταν δικά σας, κύριε Υπουργέ και κύριοι της Κυβέρνησης, ανήκαν σε εσάς προσωπικά, θα είχατε κάνει τη συγκεκριμένη επένδυση στη συγκεκριμένη χώρα και αν θα παρακολουθούσατε την επένδυση αυτή, όπως την παρακολουθείτε σήμερα ως Κυβέρνηση. Αν ήταν δικά σας τα χρήματα αυτά, θα ξαναεπενδύατε στην ίδια επένδυση με εκ νέου χρήματα για να βοηθήσετε την επένδυσή σας;
      Η Κυβέρνηση είχε τότε την πλειοψηφία των μετοχών του ΟΤΕ. Ενέκρινε αυτήν την επένδυση; Υπήρξε μελέτη σκοπιμότητας, στρατηγικό και επιχειρησιακό σχέδιο σε αυτήν την επένδυση; Αν ναι, παρακολουθήσατε αν όντως μετά αυτό το επιχειρησιακό σχέδιο απέδωσε; Ναι ή όχι; 
      Είχατε προσδοκίες από αυτήν την επένδυση. Αυτές οι προσδοκίες σας υλοποιήθηκαν, έγιναν πραγματικότητα; Γνώριζε ο ΟΤΕ την πραγματική οικονομική κατάσταση της “ROMΤΕLECΟΜ” και ποια ήταν αυτή; Ποιες οι υποχρεώσεις προς τρίτους της “ROMΤΕLECΟΜ”; Γνώριζε η διοίκηση του ΟΤΕ τις προειδοποιήσεις της κεντρικής ρουμάνικης τράπεζας και της Ευρωπαϊκής Τράπεζας για ανασυγκρότηση και ανάπτυξη, σχετικά με την οικονομική κατάσταση της “ROMΤΕLECΟΜ”; Ποιο το διοικητικό σχήμα της “ROMΤΕLECΟΜ”, ποιο το αντικείμενο των συμβάσεων με την SBC και την GTE και ποιο το ύψος των συμβάσεων αυτών; Ποιο το ύψος των προγραμματικών συμφωνιών της «ROMΤΕLECΟΜ» με την «ΙΝΤRΑCΟΜ» και ποια η διαδικασία που ακολουθήθηκε, 400 δισεκατομμύρια δραχμές, χωρίς διαγωνισμό; 
      Τον Ιούλιο του 2002 ο κ. Σκαρπέλης, Πρόεδρος της “ΟΤΕ ΙNTERNATIONAL” τότε, υποστήριζε ότι στο τέλος του 2003 το 25% των κερδών του ΟΤΕ θα προέρχονταν από τις διεθνείς επενδύσεις -συνολικό ύψος επενδύσεων 2 δισεκατομμύρια δολάρια- και ότι η απόδοση των επενδεδυμένων κεφαλαίων θα ανέρχονταν στο 50%. Μέχρι στιγμής επαληθεύονται αυτές οι προβλέψεις; Για τη “ROMΤΕLECΟΜ” προέβλεπε για το τέλος του 2003 κέρδη 700 εκατομμύρια δολάρια και ενάμισι εκατομμύριο συνδρομητές για τη θυγατρική εταιρεία “COSMOROM”. Σήμερα οι συνδρομητές είναι μόλις εκατό χιλιάδες, ενώ οι δύο ανταγωνίστριες εταιρείες μετρούν δυόμισι εκατομμύρια πελάτες. Οι επενδυτικές ανάγκες της συγκεκριμένης εταιρείας ξεπερνούν τα 250 εκατομμύρια δολάρια, ποσό που θα περιλαμβάνεται στα κεφάλαια που θα καταβάλει ο ΟΤΕ για τη διάσωση του ρουμανικού οργανισμού τηλεπικοινωνιών.
      Κύριε Υπουργέ, παρίστασθε εδώ και θα ήθελα να μου πείτε σήμερα ποια είναι η συνολική αξία της “ROMΤΕLECΟΜ”  βάσει της οποίας έγινε η αύξηση του μετοχικού κεφαλαίου. Η αποτίμηση δεν περνάει το 1 δισεκατομμύριο δολάρια. Ο ΟΤΕ για το 54,12% έδωσε 949 εκατομμύρια δολάρια. Εάν ήταν δικά σας τα χρήματα, κύριε Υπουργέ, αν θέλατε να νοικοκυρέψετε τον ΟΤΕ και τους δημόσιους οργανισμούς, όπως νοικοκυρεύετε το σπίτι σας, έτσι θα νοικοκυρεύατε το σπίτι σας, όπως νοικοκυρεύετε σήμερα τον ΟΤΕ και τις δημόσιες επιχειρήσεις; Θα τα δίνατε αυτά τα λεφτά, το ένα δισεκατομμύριο περίπου για να αγοράσετε κάτι το οποίο κοστίζει μόνο 750 εκατομμύρια συνολικά; 
      Υπάρχει εικόνα για τη σημερινή οικονομική κατάσταση της “ROMΤΕLECΟΜ”  με τις υποχρεώσεις προς τρίτους, τις δανειακές ανάγκες κλπ.; Υπάρχουν άλλα χρέη εκτός από αυτά που απετέλεσαν το αντικείμενο της τελευταίας συμφωνίας της “ROMΤΕLECΟΜ”  προς τον ΟΤΕ και σε τι ποσό ανέρχονται αυτά, κύριε Υπουργέ; Ποια είναι η σημερινή εκτίμηση της διοίκησης του ΟΤΕ και της Κυβέρνησης για την απόδοση της επένδυσης στη Ρουμανία; Είστε ευχαριστημένοι πραγματικά; Έχετε έστω την ευαισθησία να πείτε στον ελληνικό λαό εάν η επένδυσή σας αυτή απέδωσε; Ναι ή όχι; 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Η κ. Μαρία Κόλλια Τσαρουχά έχει το λόγο.
      ΜΑΡΙΑ ΚΟΛΛΙΑ-ΤΣΑΡΟΥΧΑ: Κυρίες και κύριοι συνάδελφοι, οπωσδήποτε όλοι επιθυμούμε ο ΟΤΕ να αποτελέσει το σημαντικότερο στρατηγικό επενδυτή στο χώρο των τηλεπικοινωνιών για όλες τις χώρες της Νοτιοανατολικής Ευρώπης, να μετατραπεί η πατρίδα μας στο εγγύς μέλλον σ’ ένα κόμβο διακίνησης της πληροφορίας με τους πιο σύγχρονους τεχνολογικούς τρόπους, με δίκτυα οπτικών ινών, γραμμές ISDN, με δορυφορικές επικοινωνίες από την κεντρική Ευρώπη προς τη Μεσόγειο. Πάνω από όλα αυτά, όμως, θα πρέπει ο στόχος μας να είναι ευρύτερος και η στρατηγική μας να αποβλέπει στο να διαμορφώσουμε καλές σχέσεις με τους γείτονές μας, με τέτοιο τρόπο μάλιστα ώστε να προωθούνται και οι οικονομικές ανταλλαγές και οικονομικές συνδέσεις και γενικά οι επενδύσεις μας σε σχέση φιλίας, συνεργασίας και κοινών αντιλήψεων. 
      Και ενώ όλοι ελπίζαμε ότι ο ΟΤΕ θα αποτελέσει το μεγάλο διπλωματικό βραχίονα της χώρας μας στη Βαλκανική, θα έλεγα όπως ορθά αναφέρεται και στο παρελθόν ότι αποτελεί το μεγάλο Έλληνα ασθενή. Αν εξετάσουμε αντικειμενικά τα αποτελέσματα των όποιων επενδύσεων επιχειρήθηκαν κατά τη διάρκεια των τελευταίων ετών από τον ΟΤΕ στο βαλκανικό χώρο αλλά και ευρύτερα στο εξωτερικό οι περισσότερες από τις επενδύσεις αυτές είναι ζημιογόνες και βλαπτικές. Ο ΟΤΕ χάνει και ο μόνος που κερδίζει είναι ο μονοπωλιακός προμηθευτής τηλεπικοινωνιακού υλικού του ΟΤΕ, ο γνωστός άγνωστος κ. Κόκκαλης. Προς Θεού, δεν είμαστε αντίθετοι στο μια ελληνική επιχείρηση όπως είναι η «ΙΝΤRΑCΟΜ» να αξιοποιεί τα πλεονεκτήματά της μέσα στα πλαίσια του ανταγωνισμού. Απλά είμαστε αντίθετοι στο να επιχειρείται για τον ΟΤΕ με καταστροφικές συνέπειες για τον ίδιο, ένα δημόσιο δηλαδή οργανισμό όπως είναι, προκειμένου να αυξηθεί η κερδοφορία της όποιας επιχείρησης. 
      Είναι γνωστό το τι επακολούθησε όταν ο ΟΤΕ ανέλαβε το μάνατζμεντ και την Αρμενία, τη Σερβία, την Αλβανία και την Ρουμανία. Το μόνο που μας ενδιαφέρει, κύριε Πρόεδρε, είναι οι όποιες αποφάσεις να υπηρετούν τα γενικότερα εθνικά συμφέροντα και μόνον αυτά. Κανένας μας δεν έχει το δικαίωμα με τις αποφάσεις ή τις παραλείψεις του να θέτει σε αμφισβήτηση το κύρος του Οργανισμού, αλλά και τη χώρα μας γενικότερα. 
      Από την ημέρα που εγκρίθηκε, με μία επεισοδιακή συνεδρίαση του Διοικητικού Συμβουλίου του ΟΤΕ, η αγορά του 35% των μετοχών της “ROMΤΕLECΟΜ” και του μάνατζμεντ έναντι 675 εκατομμυρίων ευρώ, εξελίσσεται ένα πρωτοφανές πολιτικό-οικονομικό σκάνδαλο, με διαπλεκόμενους εθνικούς προμηθευτές τηλεπικοινωνιακού υλικού, αλλά και πολιτικούς παράγοντες και των δύο χωρών. 
      Πιστεύω ότι θα ήταν ενδιαφέρον να ειπωθούν τα επιχειρήματα της μειοψηφίας, όλων εκείνων δηλαδή που δεν συμφώνησαν, για να διαπιστωθεί με αυτό τον τρόπο ότι τα κίνητρα εκείνης της απόφασης δεν ήταν καθαρά επιχειρηματικά. Με ποια λογική όλοι εκείνοι που με τις λανθασμένες τους επιλογές έβλαψαν ανεπανόρθωτα τον οργανισμό, έρχονται σήμερα και παρουσιάζουν νέα σχέδια και αναδιάρθρωση της “ROMΤΕLECΟΜ”, με περικοπές των λειτουργικών δαπανών και απολύσεις εννέα χιλιάδων υπαλλήλων τα επόμενα δύο χρόνια; 
      Προκαλεί ενδιαφέρον η ανακοίνωση του στόχου ότι μέχρι το 2005 το περιθώριο του κέρδους θα αυξηθεί στη “ROMΤΕLECΟΜ” κατά 40% περίπου, όταν άλλες προβλέψεις κατά το παρελθόν -προβλεπόταν για το τέλος του 2003 κέρδη 700 εκατομμυρίων δολαρίων- αποδείχτηκαν καθαρά πλασματικές. Είναι οι ίδιοι που προέβλεπαν ενάμισι εκατομμύριο συνδρομητές για την θυγατρική «COSMOROM». Οι συνδρομητές σήμερα είναι περίπου 100.000 και δεν αποκλείουν και την πώλησή της. 
      Είναι διαφορετικό να υποστηρίζεις ότι λόγω της απελευθέρωσης των τηλεπικοινωνιών στο εσωτερικό υπάρχουν πολύ μικρά περιθώρια κέρδους, εγκληματικό όμως να επενδύεις με τεράστιο επιχειρηματικό ρίσκο σε εταιρείες των οποίων δεν γνωρίζεις την πραγματική οικονομική κατάσταση και τις υποχρεώσεις τους σε τρίτους. 
      Κυρίες και κύριοι συνάδελφοι, όπως ορθά υποστήριξε ο εισηγητής και οι άλλοι ομιλητές, τα θύματα αυτής της επένδυσης είναι οι Έλληνες μικροεπενδυτές
      -είμαστε όλοι εμείς που πιστέψαμε στην πρόοδο του ΟΤΕ- που καθημερινά παρακολουθούν τις μετοχές τους να διολισθαίνουν σε χαμηλότερες τιμές. Και δεν πρέπει να ξεχνούμε ότι όλοι αυτοί –όλοι εμείς- είναι, είμαστε, αυτοί που στήριξαν τη μετοχοποίηση του ΟΤΕ, που προσδοκούσαν κέρδη ως επενδυτές. 
      Βέβαια, οι ευθύνες ανήκουν στην ίδια την Κυβέρνηση που δεν απέτρεψε, μέσω της αναγκαίας πολιτικής εποπτείας, μία τόσο αποτυχημένη επένδυση δισεκατομμυρίων, που απεκδύεται της στοιχειώδους υποχρέωσής της να ελέγξει τις διοικήσεις του ΟΤΕ για την ανεπάρκειά τους, τις παραλείψεις τους και τις ύποπτες συναλλαγές τους. Τελικώς, κύριε Πρόεδρε, η πολυδιαφημιζόμενη οικονομική διείσδυση της Ελλάδος στα Βαλκάνια χωρίς στρατηγική είναι απολύτως βέβαιο –αν και κανείς από εμάς δεν το επιθυμεί- να καταλήξει σ’ ένα μεγάλο φιάσκο με ανυπολόγιστες συνέπειες.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Οικονομίας και Οικονομικών κ. Χριστοδουλάκης έχει το λόγο. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρίες και κύριοι συνάδελφοι, πιστεύω ότι δεν υπάρχει άλλη μεγάλη ελληνική επιχείρηση, εκτός από τον ΟΤΕ, η διαδρομή της οποίας να αντικατοπτρίζει καλύτερα από οποιαδήποτε άλλη περίπτωση τις βαθιές πολιτικές διαφορές που υπάρχουν ανάμεσα στις διάφορες πλευρές για το τι στάση πρέπει να κρατά το ελληνικό δημόσιο, η πολιτεία και η Κυβέρνηση, όσον αφορά τη στρατηγική τους, πώς πρέπει να τις υποβοηθά, να τις ελέγχει και να τους δίνει τη δυνατότητα να αναπτύξουν το επιχειρηματικό και παραγωγικό δυναμικό που έχουν. 
      Η διαδρομή αυτή έχει σφραγίσει μέσα στις τελευταίες δεκαετίες, αλλά ιδιαίτερα μέσα στα τελευταία δέκα χρόνια, όχι μόνο την εξέλιξη των τηλεπικοινωνιών στη χώρα μας, αλλά ταυτόχρονα και την πολιτική των διαρθρωτικών αλλαγών. Επίσης έχει αποκαλύψει το βαθύτατο χάσμα που υπάρχει ανάμεσα στην πολιτική αυτή, όπως την αντιλαμβάνεται και την εφαρμόζει η Κυβέρνηση του ΠΑΣΟΚ, και όπως την πρεσβεύει -και ευτυχώς μέχρι σήμερα δεν έχει πετύχει να την εφαρμόσει- το κόμμα της Νέας Δημοκρατίας. 
      Πριν από δέκα χρόνια η τότε Κυβέρνηση της Νέας Δημοκρατίας είχε επιχειρήσει να εκποιήσει έναντι πινακίου φακής μία από τις δυναμικότερες, αλλά τότε ευρισκόμενη σε λήθαργο, ελληνικές επιχειρήσεις. 
      Σε μια εποχή κρίσιμη, κατά την οποία ξανοιγόταν διεθνώς –και στη χώρα μας- η λεγόμενη νέα οικονομία, η οποία με τις νέες τεχνολογικές προόδους που ακόμα ήταν ανύπαρκτες στη χώρα μας, έδινε μια σημαντική προοπτική στον τομέα της επικοινωνίας, έδινε μια σημαντική προοπτική σε όλες τις δικτυακές υπηρεσίες και διαμόρφωνε νέες επενδύσεις και νέες επιχειρήσεις.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ) 
      Τότε η πολιτική ιδιωτικοποιήσεων της Νέας Δημοκρατίας ήθελε να επιφέρει την απόλυτη ασφυξία στον οργανισμό και να τον μετατρέψει σ’ ένα άθυρμα πολυεθνικών σχεδιασμών, πράγμα το οποίο δεν θα στερούσε μόνο από τον ΟΤΕ τη δυνατότητα ανάπτυξης, δεν θα στερούσε μόνο από τον ελληνικό λαό την προοπτική να απολαύσει και να έχει φθηνότερες, ανταγωνιστικότερες και επαρκέστερες τηλεπικοινωνιακές υπηρεσίες, αλλά ταυτόχρονα είναι βέβαιο ότι θα του είχε στερήσει και τη δυνατότητα οργανωμένης διεθνούς παρουσίας σε μια περιοχή, η οποία άνοιγε τότε, μετά την κατάρρευση των καθεστώτων το 1989, πράγμα το οποίο οδήγησε στη δημιουργία νέων αγορών και διαμόρφωσε ένα νέο ζωτικό χώρο για τη δραστηριοποίηση πολλών ισχυρών ελληνικών επιχειρήσεων.
      Όμως ο ΟΤΕ μέσα σε αυτήν τη διαδρομή είχε σημαδευτεί από μια έντονη κυβερνητική παρουσία και είχαν δημιουργηθεί πολλαπλοί «ομφάλιοι λώροι» μεταξύ κυβερνητικής βούλησης και επιχειρηματικής πρακτικής του Οργανισμού. Γι’ αυτό η Κυβέρνηση του ΠΑΣΟΚ αμέσως μετά το 1993 θεώρησε ως την κατεξοχήν επιβεβλημένη πολιτική να απογαλακτίσει βαθμιαία τη λειτουργία του Οργανισμού Τηλεπικοινωνιών Ελλάδος από οποιαδήποτε κυβερνητική εξάρτηση. Γι’ αυτό ο ΟΤΕ αποτέλεσε μια από τις πρώτες επιχειρήσεις, οι οποίες άρχισαν βαθμιαία να αποκρατικοποιούνται όχι με τη συλλογιστική και την πολιτική της Νέας Δημοκρατίας, αλλά με μια προσεκτική τακτική, η οποία σιγά-σιγά εβάπτιζε τον ΟΤΕ στις διεθνείς αγορές, στις απαιτήσεις της αυστηρής αξιολόγησης και του έδωσε τη δυνατότητα να αναπτυχθεί, να αξιολογηθεί και να συμπορευτεί με τις άλλες εξελισσόμενες τηλεπικοινωνιακές εταιρείες της Ευρωπαϊκής Ένωσης και άλλων χωρών.
      Αυτή η τακτική απέδωσε. Απέδωσε πρώτα από όλα στην ίδια την επιχείρηση, η οποία μπόρεσε έτσι να χρηματοδοτήσει γιγαντιαία επενδυτικά προγράμματα, που επέτρεψαν την ψηφιοποίηση –όπως λέγεται- των τηλεπικοινωνιακών υπηρεσιών, απάλλαξαν τον Έλληνα πολίτη από την πελατειακή υποχρέωση, που είχε μέχρι τότε, να παρακαλάει κομματάρχες και Βουλευτές, για να βάλει ένα τηλέφωνο, και έκαναν εφικτή την προσπέλαση σε σύγχρονες τηλεπικοινωνιακές υπηρεσίες για κάθε ελληνική οικογένεια και κάθε ελληνικό σπίτι.
      Αυτή η πορεία είχε ως επόμενο στάδιο την ανάπτυξη του ΟΤΕ σε διεθνείς επιχειρηματικές δραστηριότητες και είναι φυσικό ότι μια από τις πλέον προσφερόμενες επιχειρηματικές δραστηριότητες στο εξωτερικό ήταν η ευρύτερη περιοχή, όπου αναπτύσσονταν οι αγορές έπειτα από την πρακτική ανυπαρξία τηλεπικοινωνιακών υπηρεσιών. Επίσης ήταν απόλυτα φυσικό ότι όχι μόνο η γειτονία, αλλά και μια σειρά από άλλους θεσμούς, όπως είναι οι πολιτισμικοί θεσμοί και όπως ήταν η βαθμιαία αυξανόμενη επιρροή της χώρας μας στην ευρύτερη περιοχή και στις άλλες χώρες, διαμόρφωναν τις καλύτερες δυνατές προϋποθέσεις για την οργανωμένη παρουσία του ΟΤΕ σε ξένες αγορές.
      Αυτό το φαινόμενο είχε ως αποτέλεσμα ο ΟΤΕ να επιχειρήσει μια σειρά από επιχειρηματικές πρωτοβουλίες σε πολλές χώρες. Πολλές από αυτές τις πρωτοβουλίες ευοδώθηκαν γρήγορα, άλλες αντιμετώπισαν δυσκολίες, οι οποίες στη συνέχεια υπερνικήθηκαν, και άλλες αντιμετώπισαν πολύ δυσμενέστερες συνθήκες, όπως έχει συμβεί και σε πολλές άλλες επιχειρηματικές πρωτοβουλίες πολλών κρατών, πολλών διεθνών επιχειρήσεων, οι οποίες μετά το 1989 άρχισαν να μπαίνουν σ΄ ένα επιχειρηματικά δύσβατο, θεσμικά ακαθόριστο και μερικές φορές αδιαφανές επιχειρηματικό περιβάλλον που είχε δημιουργηθεί σε αυτές τις χώρες.
      Αρκετά συχνά, οι αγορές σ’ εκείνες τις χώρες είδαμε να τραυματίζονται είτε από την έλλειψη ανάπτυξης είτε από τα κάθε λογής «πισωγυρίσματα», τα οποία συνέβησαν. 
      Αυτό το λέω, για να ξεκαθαρίσω άπαξ και διά παντός ότι η επιχειρηματική δραστηριότητα σε αναδυόμενες αγορές έχει πάντα ορισμένα στοιχεία επιχειρηματικού ρίσκου, τα οποία ουδείς μέχρι σήμερα έχει καταφέρει να ελέγξει ή να προσδιορίσει και να καθοδηγήσει εκ των προτέρων. Γι’ αυτό, άλλωστε, αυτές οι αγορές χαρακτηρίζονται ως αγορές που παρέχουν σημαντικές ευκαιρίες διότι αυτές οι ευκαιρίες συνδυάζονται με τον αναγκαίο βαθμό επιχειρηματικού ρίσκου.
      Βέβαια, εκ των υστέρων, όταν έχει δει κανείς τη διαδρομή αυτής της αναδυόμενης αγοράς, είναι εύκολο να κάνει επισημάνσεις και να είναι εκ των υστέρων σοφός για το τι θα μπορούσε να γίνει, με αποτέλεσμα αρκετά πράγματα να πήγαιναν καλύτερα, όπως ισχύει και σε οποιοδήποτε άλλη επένδυση. Το οποιοδήποτε επιχειρηματικό σχέδιο, ακόμα και στο πιο οργανωμένο θεσμικό περιβάλλον, όταν επανεξεταστεί εκ των υστέρων, πάντα θα βρεθεί κάτι καλύτερο που θα μπορούσε να έχει γίνει. Όμως, εδώ μιλάμε για επιχειρηματικές πρωτοβουλίες σε δύσκολες, δύσβατες και διαμορφούμενες αγορές. 
      Πιστεύω ότι, αν κανείς θελήσει να έχει μία συνολική αξιολόγηση της επιχειρηματικής παρουσίας του ΟΤΕ, αυτή είναι θετική και με μία ισχυρή προοπτική. Όλη αυτή η πορεία συνοδεύτηκε από μία συστηματική προσπάθεια αποκόλλησης του κράτους και των κρατικών παρεμβάσεων από τον επιχειρηματικό σχεδιασμό και πολύ περισσότερο από τον επενδυτικό σχεδιασμό του ΟΤΕ. Σήμερα, το ελληνικό δημόσιο είναι μέτοχος μόνο κατά το 33,7% αποτελώντας καταστατική μειοψηφία στον Οργανισμό και, κατά συνέπεια, το ελληνικό δημόσιο συμμετέχει μαζί με άλλους που εκπροσωπούν περίπου το 66% και παραπάνω στις  γενικές συνελεύσεις και αναλόγως εγκρίνει ή δεν εγκρίνει τα πεπραγμένα των διοικήσεων, όταν αυτά παρουσιάζονται στην ετήσια γενική συνέλευση.
      Αυτή είναι η σχέση της Κυβέρνησης και του ελληνικού δημοσίου απέναντι στην πρακτική του ΟΤΕ, έτσι ώστε να αισθάνεται ο ΟΤΕ επιχειρηματικά υπεύθυνος και κρινόμενος με τα διεθνή επιχειρηματικά κριτήρια που ισχύουν και για άλλες επιχειρήσεις.
      Η Αντιπολίτευση έχει ζητήσει πολλές φορές μία σειρά από λεπτομέρειες για τις επενδυτικές δραστηριότητες του οργανισμού. Πριν από δύο μήνες, υπήρξε μία εξαιρετικά διεξοδική συζήτηση με βάση τη διαδικασία του άρθρου 41 Α΄ στη Βουλή, όπου εκλήθη η διοίκηση και, μάλιστα, όχι μόνο ο διευθύνων σύμβουλος, αλλά και άλλα στελέχη του οργανισμού, τα οποία έδωσαν κάθε πληροφορία, η οποία ζητήθηκε και κατέθεσαν όλα τα έγγραφα, παρά το γεγονός ότι αυτό δεν αποτελεί αυτόματη καταστατική υποχρέωση, αλλά παρουσιάζεται μόνο στις γενικές συνελεύσεις.
      Τόσο η Κυβέρνηση όσο και η διοίκηση του οργανισμού ουδέν έχουν να κρύψουν και όλα τίθενται σ΄ έναν απόλυτα διαφανή και εξονυχιστικό έλεγχο, όπως άλλωστε γίνεται με τις πολύ συχνές και τακτικές παρουσιάσεις της πορείας του Οργανισμού και κάθε επιχειρηματικής του δραστηριότητας, όχι μόνο στη γενική συνέλευση που γίνεται εδώ, αλλά και σε πολύ αυστηρές διαδικασίες αξιολόγησης που γίνονται σε διεθνείς επιχειρηματικές και επενδυτικές συναντήσεις.
      Κάθε τόσο, οι Αμερικανοί και οι Ευρωπαίοι θεσμικοί επενδυτές καλούν τη διοίκηση του Οργανισμού και την υποβάλλουν σε εξονυχιστική διερεύνηση και αξιολόγηση κάθε επενδυτικής πρωτοβουλίας, κάθε επιχειρηματικής πρακτικής, έτσι ώστε να διαπιστώσουν –ιδιαίτερα μάλιστα σε μία δύσκολη περίοδο για το διεθνή κλάδο των τηλεπικοινωνιών- πού πηγαίνει η επιχείρηση και ποιες είναι οι προοπτικές της.
      Αναφέρω, λοιπόν, ότι με βάση τα τελευταία στοιχεία, στο συγκεκριμένο θέμα της «ROMΤΕLECΟΜ», ο ΟΤΕ έχει καταβάλει πρόσφατα 273 εκατομμύρια δολάρια, για να αποκτήσει το 54,01% της «ROMΤΕLECΟΜ», έχοντας έτσι την απόλυτη πλειοψηφία. Αυτή η επένδυση είναι ωφέλιμη; Σύμφωνα με τα διεθνώς κρατούντα πάνω στην αξιολόγηση των επενδύσεων, όταν μία επιχείρηση παρουσιάζει κέρδη προ φόρων και αποσβέσεων του ύψους των 243 εκατομμυρίων ευρώ -όπως έγινε το 2002 για τη «ROMΤΕLECΟΜ» και όταν έχει μία απόδοση ανάλογη που αναμένεται αυτό το έτος, το 2003, τα κέρδη προ φόρων και αποσβέσεων να φτάσουν το 32% -πράγμα το οποίο θα ενισχύσει την κερδοφορία του ΟΤΕ κατά το τρέχον έτος- νομίζω πως σύμφωνα ακόμα και με το αυστηρότερο επενδυτικό κριτήριο θα θεωρείτο ότι αυτή η επιχειρηματική δραστηριότητα είναι επιτυχής και επωφελής για την επιχείρηση.
      Επίσης, πρέπει να σας πω ότι πολλά από αυτά, τα οποία ανεφέρθησαν σχετικά με την αδυναμία της «ROMΤΕLECΟΜ» να ξεπληρώσει το χρέος της, δεν ισχύουν. Αυτή η επιχείρηση εξοφλεί κανονικά τα χρέη της και δεν υπάρχει κανένα μπλοκάρισμα οποιασδήποτε χρηματοπιστωτικής δραστηριότητας.  
      Επίσης, αναφέρθηκε λανθασμένα, ενδεχομένως και σκόπιμα, το περίφημο θέμα της συμμετοχής διαφόρων προμηθευτριών εταιριών στη «ROMΤΕLECΟΜ».
      Πρέπει να σας πω ότι η «ROMΤΕLECΟΜ» , σύμφωνα με τα στοιχεία τα οποία έχουμε από την εταιρία, την τετραετία 1999-2002 έχει πραγματοποιήσει συνολικές επενδυτικές δαπάνες ύψους 950 εκατομμυρίων ευρώ. Απ’ αυτές τις δαπάνες ένα σημαντικό μέρος είχαν πολλές ελληνικές εταιρίες, αλλά και άλλες, οι οποίες συμμετέχουν στην τηλεπικοινωνιακή αγορά της Ρουμανίας. Από τα 950 εκατομμύρια ευρώ, που ανέφερα προηγουμένως, η εταιρία την οποία αναφέρατε, η «INTRACOM», συμμετέχει κατά 14%. Η «SIEMENS» συμμετέχει κατά 11%, η «ALCATEL» κατά 9%, η EIKΑP κατά 5% κ.ο.κ. 
      Βλέπετε, λοιπόν, ότι υπάρχει μία πληθώρα επιχειρηματικών συμμετοχών. Θέλω να σας πω ότι αυτά είναι στοιχεία, τα οποία θα καταθέσω στη Βουλή και τα οποία καταρρίπτουν όλην αυτήν τη φορτισμένη φρασεολογία που χρησιμοποιεί συστηματικά το κόμμα της Αξιωματικής Αντιπολίτευσης, προκειμένου να προσδώσει κάτι το σκοτεινό, το αδιαφανές, το μεμπτό στις δραστηριότητες του ΟΤΕ.
       Όποιος έχει στοιχεία αδιαφάνειας, όποιος έχει στοιχεία που νομίζει ότι ενέχουν σκανδαλώδη συμπεριφορά, μπορεί να τα καταθέσει σε οποιαδήποτε διωκτική αρχή. Θεωρώ ότι οι διωκτικές αρχές πλειστάκις έχουν ακούσει όλα αυτά τα στοιχεία. Πιστεύω, όμως, ότι, αν υπήρχαν τέτοια ζητήματα, θα είχαν επιληφθεί. 
      Κυρίες και κύριοι, υπάρχει ένα ζήτημα, το πού στοχεύει όλη αυτή η κατ’ επανάληψη έντονη, αλλά ανεδαφική και ατεκμηρίωτη κριτική, η οποία γίνεται στις επιχειρηματικές και επενδυτικές δραστηριότητες του οργανισμού. 
      Ο οργανισμός ξεκίνησε πολύ σωστά εδώ και αρκετά χρόνια την επιχειρηματική έξοδο στις αναδυόμενες βαλκανικές αγορές, διότι η ελληνική αγορά ήταν εκ των πραγμάτων μικρή και θα έπρεπε να αποκτήσει μία ευρύτερη βάση. 
      Δεν είναι καθόλου τυχαίο ότι σήμερα ο ΟΤΕ αποτελεί την ηγετική επιχείρηση σε οποιαδήποτε τηλεπικοινωνιακή αγορά της περιοχής. Αναφέρω χαρακτηριστικά την περίπτωση της Ρουμανίας, όπου ο ΟΤΕ έχει πλέον την πλειοψηφία, τη Βουλγαρία, όπου έχει ισχυρή παρουσία στην κινητή τηλεφωνία, το ίδιο και στο «FYROM», τη Σερβία, που έχει ξεκινήσει μία διαπραγμάτευση, γιατί εκεί έχουν παρουσιαστεί ορισμένα ζητήματα, και επανέρχομαι στην περίπτωση της Ρουμανίας, όπου διερευνά τις πιθανότητες για την ανάπτυξη κινητής τηλεφωνίας. 
      Για όλα αυτά τα θέματα υπάρχουν αναλυτικά επενδυτικά σχέδια, τα οποία έχουν εκπονήσει αξιόπιστοι διεθνώς επενδυτικοί οίκοι, με βάση τα οποία η διοίκηση αξιολογεί, επιλέγει και υλοποιεί. Ελέγχεται από τη γενική συνέλευση, από τους διεθνείς επενδυτές με πολύ αυστηρά κριτήρια, πολύ αυστηρότερα της οποιασδήποτε συζήτησης γίνεται εδώ, πολλώ δε μάλλον όταν αυτή η συζήτηση δεν έχει σε μεγάλο βαθμό ερείσματα και σχέση με την πραγματικότητα. 
      Κυρίες και κύριοι, η ελληνική Κυβέρνηση θα εξακολουθήσει να υποστηρίζει την παρουσία και του ΟΤΕ και των ελληνικών επιχειρήσεων στην ευρύτερη περιοχή. 
      Οι επενδυτικές δραστηριότητες του ΟΤΕ δεν αποτελούν ούτε υπαγόρευση ούτε καθοδήγηση της ελληνικής Κυβέρνησης. Η ελληνική Κυβέρνηση δεν συμμετέχει στις καθημερινές επενδυτικές αξιολογήσεις των σχεδίων.
      Έχει, όμως, υποχρέωση, όπως έχει υποχρέωση για οποιαδήποτε άλλη ελληνική επιχείρηση που δραστηριοποιείται στο εξωτερικό, να φροντίζει όσο μπορεί για τη σωστή διεκπεραίωση των σχεδίων που κάνει, για την αντικειμενική μεταχείρισή της από τις ξένες κυβερνήσεις, για τη σωστή λειτουργία της μέσα σε ένα κατάλληλο και λυσιτελές θεσμικό πλαίσιο.
      Στη Ρουμανία, κυρίες και κύριοι, επελέγη να γίνει μια μεγάλη επένδυση. Διότι η Ρουμανία είναι η μεγαλύτερη αγορά, πράγμα το οποίο επαληθεύτηκε πρόσφατα με την προοπτική της σύνδεσής της με την Ευρωπαϊκή Ένωση και φυσικά με την ένταξή της στο ΝΑΤΟ, πράγμα το οποίο πρακτικά σημαίνει ότι σε λίγο ο ΟΤΕ θα έχει μια ισχυρή παρουσία σε δύο νέα μέλη της Ευρωπαϊκής Ένωσης. Έτσι οι επενδύσεις τις οποίες ξεκίνησε εδώ και μερικά χρόνια στη Βουλγαρία, στη Ρουμανία και σε άλλες χώρες, σε λίγο θα μεταβληθούν σε επενδύσεις μέσα στην Ευρωπαϊκή Ένωση, διαμορφώνοντας έτσι μία ισχυρή παρουσία σε μία αγορά που διαφορετικά θα ήταν πολύ δύσκολο να μπει. Και αυτό ακριβώς σημαίνει και η ανάληψη επιχειρηματικού ρίσκου. Όταν έγκαιρα βλέπεις τις δυνατότητες της προοπτικής, αλλά και τα αρνητικά τα οποία έχει μια αναδυόμενη αγορά και καταλαμβάνεις θέσεις πριν πάνε και τις καταλάβουν άλλοι, τις θέσεις αυτές.
      Είναι λάθος αυτό που αναφέρθηκε για την ισχνή τηλεπικοινωνιακή αγορά της «ROMΤΕLECΟΜ». Η «ROMΤΕLECΟΜ» έχει μέχρι σήμερα δεκαοκτώ εκατομμύρια πελάτες σύμφωνα με τα στοιχεία τα οποία έχουμε και αναμένεται να διπλασιασθούν την επόμενη πενταετία.  Κατά συνέπεια, και από αυτήν την άποψη, πιστεύω πως η επέμβαση αυτή έχει μια θετική προοπτική, παρ’ όλες τις αναπόφευκτες δυσκολίες, τις οποίες αντιμετωπίζουν οι επενδύσεις σε εξελισσόμενες οικονομίες και φυσικά αρκετές φορές χρειάζεται να επαναδιατυπώνονται τα επιχειρηματικά σχέδια, να προσαρμόζονται στις νέες συνθήκες, έτσι ώστε τελικά να γίνονται πιο αποτελεσματικές.
      Κυρίες και κύριοι συνάδελφοι, πιστεύω ότι με αυτόν τον τρόπο ο ΟΤΕ υλοποιεί τον πρωταγωνιστικό ρόλο τον οποίον πρέπει να παίζουν οι μεγάλες ελληνικές επιχειρήσεις και γι’αυτό σήμερα έχει μία πολύ δυναμική παρουσία, μαζί με πενήντα έξι άλλες μεγάλες ελληνικές επιχειρήσεις που βρίσκονται στη ρουμανική αγορά και αρκετές εκατοντάδες άλλες μικρότερες, οι οποίες επίσης συμμετέχουν. 
      Αξίζει να αναφέρω και είναι πολύ χαρακτηριστικό, για να δείξει τη στρέβλωση των επιχειρημάτων που καμιά φορά χρησιμοποιούνται από την Αντιπολίτευση, ότι ανάμεσα σε αυτές τις εκατοντάδες ελληνικές επιχειρήσεις που είναι στη Ρουμανία, εξήντα περίπου ανήκουν στην ευρύτερη τηλεπικοινωνιακή αγορά και οι περισσότερες από αυτές συμμετέχουν στα προμηθευτικά προγράμματα της «ROMΤΕLECΟΜ».
      Πιστεύω, λοιπόν, ότι όλες αυτές οι πρωτοβουλίες θα πρέπει να χαιρετηθούν και να υποστηριχθούν και θέλω να ελπίζω ότι στο τέλος όλο αυτό το ενδιαφέρον το οποίο συστηματικά επιδεικνύεται από τη Νέα Δημοκρατία, να καταγγέλλει τις επενδυτικές πρωτοβουλίες του μεγάλου τηλεπικοινωνιακού οργανισμού της χώρας μας, δεν έχει καμία άλλη σκοπιμότητα, παρά μόνο να δώσει την ευκαιρία να παρουσιασθούν όλα αυτά τα σχέδια, οι δυνατότητες και οι προοπτικές του οργανισμού. Γιατί αλίμονο για την ελληνική οικονομία και αλίμονο για τις πολιτικές εκείνες δυνάμεις, οι οποίες θα ήθελαν να χρησιμοποιήσουν τις επιχειρηματικές δραστηριότητες μιας μεγάλης ελληνικής επιχείρησης για στενά μικροκομματικά συμφέροντα, προκειμένου να κάνουν τον ελληνικό λαό να ξεχάσει τη μοίρα που περίμενε τον ΟΤΕ, εάν είχαν ποτέ εφαρμοσθεί και πετύχει τα δικά της επιχειρηματικά σχέδια, που θα είχαν οδηγήσει σε διάλυση, απαξίωση και εξαφάνιση τον οργανισμό αυτό πριν από δέκα χρόνια.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας, κ. Αναστάσιος Παπαληγούρας, έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, είναι μία θλιβερή ιστορία αυτή που συζητάμε σήμερα, μια ιστορία που προκαλεί ένα αίσθημα πέρα και αυτής ακόμα της οργής: προκαλεί ντροπή. Είναι ντροπή πράγματι για τις διοικήσεις του ΟΤΕ, είναι ντροπή για την Κυβέρνηση, είναι ντροπή για τη χώρα αυτά τα οποία συμβαίνουν τα τελευταία χρόνια στον Εθνικό Οργανισμό Τηλεπικοινωνιών.
      Είναι η απόλυτη κατάντια σε επίπεδο στοιχειώδους διαχείρισης, η απόλυτη κατάντια σε επίπεδο στοιχειώδους κυβερνητικής ευθύνης, σε επίπεδο ακόμη στοιχειώδους υπηρέτησης του δημοσίου συμφέροντος.
      Να σας ξαναθυμίσω –φαίνεται ότι χρειάζεται γιατί είναι φανερό ότι η κυβερνητική μνήμη παθαίνει επιλεκτικές διαλείψεις- το χρονικό των σκανδάλων, που βέβαια σημειώνω ότι δεν περιορίζεται μόνο στη Ρουμανία, αλλά επεκτείνεται σε ολόκληρη τη Βαλκανική, αλλά και πέραν αυτής σε Ασία και Μέση Ανατολή. 
      Στη Ρουμανία, όπως ήδη αναλυτικά στοιχειοθετήθηκε, έχουμε ένα πρώτου μεγέθους πολιτικοοικονομικό σκάνδαλο που διαβρώνει διεθνώς όχι μόνο το κύρος του ΟΤΕ αλλά και το κύρος της χώρας. Έχουμε μία εξαρχής διάτρητη επένδυση, παρά τα όσα ισχυρίσθηκε ο κ. Χριστοδουλάκης, που πολύ γρήγορα αποδείχθηκε φιάσκο.
      Πράγματι, το 1998 ο ΟΤΕ εξαγόρασε το 35% του αντίστοιχου Ρουμανικού οργανισμού, συμπεριλαμβανομένου και του μάνατζμεντ, έναντι 675 εκατομμυρίων δολαρίων, αναλαμβάνοντας συγχρόνως την υποχρέωση να πραγματοποιήσει πρόσθετες επενδύσεις ύψους 475 εκατομμυρίων δολαρίων. Συνολικό δηλαδή κόστος εξαγοράς 1 δισεκατομμύριο 150 εκατομμύρια δολάρια. Πάνω δηλαδή από 400 δισεκατομμύρια δραχμές. 
      Ο αρμόδιος Ρουμάνος Υπουργός το χαρακτήρισε ως το υψηλότερο τίμημα που προσφέρθηκε ποτέ στην αγορά της Ανατολικής Ευρώπης. Όλοι οι άλλοι επίδοξοι αγοραστές αποσύρθηκαν μπροστά στην τόσο αφοπλιστική ελληνική απλοχεριά.
      Λίγο αργότερα ανατέθηκε χωρίς διαγωνισμό η προμήθεια τηλεπικοινωνιακού υλικού αξίας περίπου 420 εκατομμυρίων δολαρίων ή 140 δισεκατομμύρια δραχμές στην «INTRACOM» και σε κοινοπραξία στην οποία συμμετείχε η «INTRACOM».
      Τον Ιούλιο του 2002 η διοίκηση του ΟΤΕ ανακοινώνει συσσωρευμένη ζημιά της «ROMTELECOM» 256 εκατομμυρίων ευρώ και τη διαγραφή τους από τα ίδια κεφάλαια του ΟΤΕ. Ανακοίνωσε δηλαδή επίσημα στους μετόχους ότι τα χρήματά τους χάθηκαν. Και ωστόσο αιφνίδια, λίγες μέρες αργότερα, ο ΟΤΕ αποφασίζει αντί να εγκαταλείψει αυτήν τη ζημιογόνο επένδυση να επιχειρήσει νέα πρόσθετη επένδυση-θυσία στον Πύθο των Δαναήδων ύψους 274 εκατομμυρίων δολαρίων, δηλαδή άλλα 90 δισεκατομμύρια δραχμές. 
      Η αποτίμηση της «ROMTELECOM», η οποία θυμίζω αγοράσθηκε έναντι 1 δισεκατομμυρίου 150 εκατομμυρίων δολαρίων, σήμερα δεν ξεπερνά τα 500.000.000 δολάρια, σύμφωνα με τον ίδιο τον ΟΤΕ. 
      Πως δικαιολογείται το εξωφρενικό επιπρόσθετο τίμημα που κατέβαλε ο ΟΤΕ για να αποκτήσει υποτίθεται τον πλήρη έλεγχο της εταιρείας; Για όλα αυτά δεν ακούσαμε τίποτα σήμερα από τον αρμόδιο Υπουργό. Μόνο υπεκφυγές.
      Είναι παιδαριώδες το επιχείρημα ότι με τη νέα επένδυση αποκτήθηκε ο πλήρης έλεγχος της εταιρείας. Γιατί δεν ήταν βέβαια οι Ρουμάνοι συνεταίροι, αλλά η κακοδιοίκηση του έχοντος το μάνατζμεντ ΟΤΕ, που πήγε κατά διαβόλου την εταιρεία. 
      Ακόμα, γιατί στα κρισιμότερα θέματα το ρουμανικό δημόσιο εξακολουθεί να έχει το δικαίωμα της αρνησικυρίας. Έχει βέτο, παραδείγματος χάρη, για την τιμολογιακή πολιτική. Έχει βέτο, παραδείγματος χάρη, για την αύξηση του μετοχικού κεφαλαίου. 
      Επιπροσθέτως, είναι προφανώς αδικαιολόγητο το εξωφρενικό επιπρόσθετο τίμημα που κατέβαλε ο ΟΤΕ, δεδομένου ότι από 1/1/2003, δηλαδή πριν από δύο μήνες, απελευθερώθηκε η τηλεπικοινωνιακή αγορά της Ρουμανίας, με ό,τι αυτό συνεπάγεται από απόψεως πρόσθετου ανταγωνισμού. Ο πραγματικός λόγος για τον οποίον ο ΟΤΕ μένει σ’ αυτήν την ασύμφορη επένδυση παραπέμπει στα συμφέροντα του μονοπωλιακού προμηθευτή, που είναι εγκλωβισμένος στην υπό πτώχευση θυγατρική εταιρεία της «ROMTELECOM», την COSMOROM, καθώς βρίσκεται κυριολεκτικά «στον αέρα» μία μεγάλη σύμβαση μεταξύ της «COSMOROM» και της «INTRACOM» ύψους 105 εκατομμυρίων δολαρίων. Για να κάνει δουλειές η «INTRACOM», σκορπίζεται δημόσιο χρήμα, χρήμα του Έλληνα φορολογούμενου και του μικροεπενδυτή.
      Όμως, το χρονικό της ντροπής, όπως είπα, δεν περιορίζεται στη Ρουμανία. Στη Σερβία η εξαγορά του 20% της σερβικής «TELECOM» έναντι 350 εκατομμυρίων ευρώ ή 120 δισεκατομμυρίων το 1999 ήταν πρόδηλα παράλογη και ύποπτη. Δεν είχε κανένα λόγο η Ελλάς να επιχειρήσει το 1999 μία τόσο υψηλού κινδύνου επένδυση, στη Σερβία, σε εμπόλεμη τότε περιοχή, την εποχή της διάλυσης της Γιουγκοσλαβίας και μάλιστα χωρίς προηγούμενη μελέτη, χωρίς έρευνα, χωρίς καν τη συμμετοχή των αρμόδιων υπηρεσιακών παραγόντων του ΟΤΕ. Άλλωστε, επακολούθησαν η γενίκευση του πολέμου, ο αποκλεισμός της Σερβίας και οι νατοϊκοί βομβαρδισμοί –με τη σύμφωνη γνώμη της ελληνικής Κυβέρνησης- που κατέστρεψαν τις υποδομές και τα δίκτυα και τις τηλεπικοινωνιακές εγκαταστάσεις που είχαν μόλις αγοραστεί. Πρόλαβε, όμως, το ελληνικό μάνατζμεντ της «TELECOMSERBIA», παρά τον πόλεμο που επήλθε και την αστάθεια που επακολούθησε, να προμηθευτεί από την «ΙΝΤΡΑCOM» τηλεπικοινωνιακό υλικό αξίας 18 εκατομμυρίων δολαρίων.
      Στη Βουλγαρία το 2000 ο ΟΤΕ επιχείρησε την εξαγορά του εκεί Οργανισμού Τηλεπικοινωνιών, πλειοδότησε, κατά την πάγια σπάταλη συνήθειά του, αλλά τελικά η εξαγορά ακυρώθηκε γιατί ο ΟΤΕ επέμενε να δεσμεύσει τους Βούλγαρους –που αρνήθηκαν- σε αναγκαστικές προμήθειες τηλεπικοινωνιακού υλικού –από ποιον άλλον- από το γνωστό μονοπωλιακό προμηθευτή του ΟΤΕ. 
      Ο «πεισματάρης» τηλεπικοινωνιακός οργανισμός μας, αφού αυτά τα σχέδια δεν ευοδώθηκαν, επανήλθε λίγους μήνες αργότερα και πλειοδότησε για την απόκτηση της δεύτερης άδειας κινητής τηλεφωνίας της Βουλγαρίας με τίμημα 135 εκατομμύρια δολάρια. Αμέσως μετά προμηθεύτηκε τηλεπικοινωνιακό υλικό από εταιρείες του ομίλου «INTRASOFT» και κοινοπραξίες με κύριο μέτοχο την «INTRACOM» ύψους 43 εκατομμυρίων ευρώ. 
      Στην Αλβανία επίσης το 2000 η «COSMOTE» πια –όχι ο ΟΤΕ, αλλά η θυγατρική του- εξαγόρασε το 85% της κρατικής εταιρείας κινητής τηλεφωνίας και προσέφερε 86 εκατομμύρια δολάρια, ποσό διπλάσιο αυτού που προσέφεραν οι άλλοι δύο διεκδικητές. Ανέλαβε και το μάνατζμεντ, αλλά και επιπρόσθετες επενδυτικές υποχρεώσεις ύψους άλλων 20 εκατομμυρίων δολαρίων. Αμέσως μετά την εξαγορά τοποθετήθηκαν παραγγελίες τηλεπικοινωνιακού υλικού ύψους 27 εκατομμυρίων ευρώ στην εταιρεία «INTRACOM».
      Αλλά το μακρύ χέρι του ΟΤΕ ως εξαγωγέα της ντόπιας διαπλοκής έφθασε, όπως είπα και πριν, και πέραν των Βαλκανίων. Στην Αρμενία προσέλαβε τη μορφή επέλασης. Εξαγόρασε πλειοψηφικό πακέτο, το 90% του αρμενικού τηλεπικοινωνιακού οργανισμού «ARMENTEL», συμπεριλαμβανομένου και του μάνατζμεντ. Το τίμημα ανήλθε στα 142 εκατομμύρια δολάρια ή 50 δισεκατομμύρια δραχμές, ενώ αναλήφθηκαν δεσμεύσεις  για πρόσθετες επενδύσεις που ανέβασαν το κόστος στα 560 εκατομμύρια δολάρια ή 195 δισεκατομμύρια δραχμές. 
      Ο μόνος ανταγωνιστής του ΟΤΕ  ήταν η αμερικανική «MITROMEDIA» η οποία προσέφερε μόλις 45 εκατομμύρια δολάρια. Δηλαδή λιγότερο από το 1/10 της ελληνικής προσφοράς. 
      Μαντέψτε ποια ήταν η πρώτη απόφαση του ελληνικού πλέον μάνατζμεντ της «ARMENTEL». Έσπευσε να προμηθευτεί τηλεπικοινωνιακό υλικό από την «INTRACOM» αξίας 75 εκατομμυρίων δολαρίων.
      Αργότερα όταν πια η επένδυση πήγαινε κατά διαβόλου ο ΟΤΕ θέλησε να αποδεσμευτεί από την Αρμενία. Αναζήτησε επίδοξο αγοραστή και επιδεικνύοντας Ταλεϋράνδια διπλωματική ευστροφία προσέφερε τις μετοχές του αρμενικού οργανισμού στους παραδοσιακούς φαίνεται φίλους των Αρμενίων… τους Τούρκους. Το εξωφρενικό αυτό σχέδιο, όπως ήταν φυσικό, εξαγρίωσε τους Αρμένιους, προέβησαν σε έντονα διαβήματα, σε έντονες παραστάσεις προς την ελληνική Κυβέρνηση και κατάφεραν να αποτρέψουν την υλοποίηση του σχεδίου αυτού. Βέβαια επιτεύχθηκε το ακατόρθωτο. Επιτεύχθηκε από πλευράς ελληνικής Κυβέρνησης να κάνουν τους Αρμενίους… Τούρκους. Και σήμερα ακόμα εξακολουθεί ο ΟΤΕ να πωλεί την «ARMENTEL» υπόθεση της Αρμενίας και μάλιστα κάτω από το 1/3 της τιμής που το αγόρασε.
      Στην πραγματικότητα είναι ακόμα χειρότερη η θέση της «ARMENTEL» σήμερα. Πρόσφατη επίσημη αποτίμηση προσδιόρισε την αξία της εταιρείας σε 25 εκατομμύρια δολάρια όταν ο ΟΤΕ την αγόρασε προ ετών 142 εκατομμύρια δολάρια. Αλλά και αυτή η επένδυση άλλα προφανώς συμφέροντα υπηρετούσε και πάντως όχι τα συμφέροντα του ΟΤΕ.
      Απ’ όλα αυτά, κύριοι συνάδελφοι, προκύπτει ένα αμείλικτο ερώτημα: Ποιος επιτέλους διοικεί τον ΟΤΕ, ποιος κυβερνά αυτόν τον τόπο; Εδώ δεν πρόκειται απλώς για φαινόμενα προκλητικής κακοδιαχείρισης που είχαν ήδη ως αποτέλεσμα την κατρακύλα της μετοχής του ΟΤΕ. Εδώ έχουμε να κάνουμε με συστηματική και δόλια καταλήστευση του οργανισμού, κατά τρόπο που εξευτελίζει τη διεθνή εικόνα της χώρας και εκθέτει πολιτικά και ηθικά την Κυβέρνηση. Διότι ξαναβρίσκουμε σε όλες τις περιπτώσεις, σε όλες αυτές τις επενδύσεις το ίδιο στρατηγικό και επιχειρηματικό σχέδιο. Ο ΟΤΕ ως άκριτος πλειοδότης εξαγοράζει έναντι παράλογα υψηλού τιμήματος ποσοστό κρατικών τηλεπικοινωνιακών οργανισμών σε ασταθείς οικονομικά χώρες, φροντίζοντας βέβαια να αποκτήσει και το μάνατζμεντ ως διαβατήριο για σκανδαλώδη κακοδιαχείριση. Δηλαδή για να υπηρετήσει τα συμφέροντα του μονοπωλιακού προμηθευτή του ανοίγοντας νέες αγορές για την «INTRACOM» και τις θυγατρικές της. Με άλλα λόγια ο Εθνικός Οργανισμός Τηλεπικοινωνιών έχει φθάσει να λειτουργεί ως εμπορικός αντιπρόσωπος της ημετέρας διαπλοκής. Έχει καταντήσει κρατικό όχημα εξαγωγής διαπλεκομένων συμφερόντων.
      Η θλιβερή αυτή πορεία του ΟΤΕ τα τελευταία χρόνια ταυτίζεται πράγματι με την πορεία της «εκσυγχρονιστικής» κυβέρνησης του ΠΑΣΟΚ, που το μόνο που πραγματικά κατάφερε να εκσυγχρονίσει είναι την αδιαφάνεια και τη διαπλοκή. Ο ΟΤΕ είναι η επιτομή του κράτους του ΠΑΣΟΚ, ο ΟΤΕ είναι η Ελλάδα σας, κύριε Υπουργέ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου Φλώρος, έχει το λόγο. 
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, συμφωνώ με τον κ. Παπαληγούρα, ότι αυτή η επερώτηση είναι μια θλιβερή ιστορία, ότι προκαλεί οργή και ντροπή σε όλους, ότι είναι κατάντια και ντροπή για τη χώρα. Συμφωνώ, κύριε Παπαληγούρα. Θα πρέπει να το ξεκαθαρίσουμε ότι συμφωνούμε γιατί και ποιος προκαλεί αυτήν τη συζήτηση και να ενημερώσουμε όσο μπορούμε περισσότερο και καλύτερα τον ελληνικό λαό, τι γίνεται μέσα σ’ αυτήν την Αίθουσα. Και ξεκινώ, κύριε Πρόεδρε, από την επερώτηση αυτή καθεαυτή. 
      Ο εισηγητής της Νέας Δημοκρατίας, ο συνάδελφος κ. Αγγελόπουλος το πέρασε στα γρήγορα. Ο Κοινοβουλευτικός Εκπρόσωπος της Νέας Δημοκρατίας φρόντισε να μην αναφερθεί καν. Εγώ θα πω δυο λόγια περισσότερα: 
      Η επερώτηση αυτή, κύριε Πρόεδρε, έχει κατατεθεί στις 2-10-2002 και ο εισηγητής της Νέας Δημοκρατίας προσπάθησε να πει ότι η Κυβέρνηση δεν ήθελε να τη συζητήσει. 
      Θέλω να θυμίσω προς το Σώμα και στους συναδέλφους, όσους τυχόν δεν γνωρίζουν -γιατί όλοι βεβαίως τα παρακολουθούμε και τα γνωρίζουμε- ότι το Δεκέμβριο του 2002 στις 10 και 17 Δεκεμβρίου είχαμε συζήτηση στην αρμόδια επιτροπή της Βουλής. Και επειδή μάλιστα την πρώτη μέρα ήρθαν μόνο οι δύο αρμόδιοι Υπουργοί, ο Υπουργός Οικονομίας και Οικονομικών και ο Υπουργός Μεταφορών, ζητήσαμε όλοι οι Βουλευτές, όλων των πτερύγων, να έρθει και η διοίκηση του ΟΤΕ και να εξηγήσει και λεπτομέρειες που θα έθεταν οι Βουλευτές για να διευκρινιστούν διάφορες πλευρές. Και ήρθαν στις 17 του μηνός ο πρόεδρος και ο διευθύνων σύμβουλος του ΟΤΕ στην επιτροπή και τέθηκαν ό,τι ερωτήματα ο καθένας –άλλος πιο εύστοχα, άλλος λιγότερο εύστοχα- είχε να ρωτήσει. Και θέλω να ενημερώσω την Εθνική Αντιπροσωπεία και να προκαλέσω τη Νέα Δημοκρατία. Όλα αυτά που είπαν εδώ όλοι οι εισηγητές τους, ετέθησαν εκεί; Η απάντηση, κύριε Πρόεδρε, είναι ναι ετέθησαν. Απαντήθηκαν; Η απάντηση, είναι ναι απαντήθηκαν με λεπτομέρειες. Έχω εδώ τα Πρακτικά της συνεδρίασης. Ήμουν και εγώ παρών βεβαίως, αλλά έχω και τα Πρακτικά. Δυστυχώς, δεν μπορώ να τα καταθέσω για τα Πρακτικά της Βουλής. Δεν απαντήθηκαν αυτά, κύριοι συνάδελφοι; Δεν απαντήθηκε το τίμημα της «ROMTELECOM»; Ξεχάσατε ότι σας είπαν ότι στην Πολωνία που ιδιωτικοποιήθηκε ο αντίστοιχος ΟΤΕ για κάθε σύνδεση πλήρωσε η «FRANCE TELECOM» 1.160 δολάρια; Στην Ουγγαρία το αντίστοιχο πληρώθηκε στα 670 δολάρια για κάθε παροχή του αντίστοιχου εκεί ΟΤΕ, ενώ στη «ROMTELECOM» το πήρε ο ΟΤΕ με 460 δολάρια; Δεν εξήγησαν γιατί απαξιώθηκε σήμερα ο ΟΤΕ και η «ROMTELECOM»; Ότι δηλαδή αυτή η απαξίωση είναι μικρότερη από το 67% που έχει η «FRANCETELECOM», από το 38%, αν θυμάμαι καλά, που έχει η «DEUTSCHTELECOM» ή η ολλανδική που έχει γύρω στο 60%; Μικρότερη είναι η απαξίωση του ΟΤΕ και της «ROMTELECOM». 
      Τα ακούσατε, τα γνωρίζετε. Δεν απαντήσατε εκεί. Και έρχεστε τώρα εδώ που υπάρχει τηλεόραση για να επαναλάβετε τα ίδια που είπατε και εκεί ερωτώντας και παίρνοντες υπεύθυνες απαντήσεις. 
      Κύριε Πρόεδρε, θέλω να αποκρυπτογραφήσουμε περισσότερο αυτήν την επερώτηση. Ο Υπουργός Οικονομίας και Οικονομικών κ. Χριστοδουλάκης απάντησε στη λογική του πώς πρέπει, σε μια χώρα όπως εμείς, να σκεφτούν και ο δημόσιος τομέας αλλά και οι ιδιώτες σε μια φάση μετάβασης στη Βαλκανική χερσόνησο, να επενδύσουν όσο το δυνατόν, να βελτιώσουν τη θέση τους και να αυξήσουν τον αριθμό των καταναλωτών στους οποίους απευθύνονται. Από έντεκα εκατομμύρια καταναλωτές στην Ελλάδα και με δεδομένο ότι η αγορά ήδη κάθε μέρα που περνάει γίνεται περισσότερο κορεσμένη, έπρεπε να βρεθούν χώροι, αναλαμβάνοντας βεβαίως ρίσκο, όπως και οι ιδιώτες και να επενδύσουν στους γείτονές μας στα Βαλκάνια. Και αυτό έκαναν. Σήμερα απευθύνεται ο ΟΤΕ και άλλες επιχειρήσεις, σε έναν αριθμό εξήντα περίπου εκατομμυρίων καταναλωτών, σε αγορές που έχουν δυναμική και δυνατότητα ανάπτυξης. Τα στοιχεία το αποδεικνύουν, η αύξηση του ΑΕΠ σε αυτές τις χώρες το αποδεικνύει τα δύο τρία τελευταία χρόνια. Είτε λέγεται Βουλγαρία είτε Ρουμανία είτε Σερβία είτε Αλβανία, κάθε μέρα και περισσότερο αποδεικνύεται η ορθότητα των επιλογών, παρ’ όλο που οι διοικήσεις του ΟΤΕ που πήραν αυτές τις αποφάσεις, ανέλαβαν ένα μεγάλο ρίσκο, μια μεγάλη επιλογή. Και αντί γι αυτό, να έρθουμε να τους συγχαρούμε και αν σε επιμέρους σημεία υπάρχουν παραλείψεις ή λάθη, να δούμε πώς αυτά θα τα διορθώσουμε, ποια είναι η στρατηγική που έχει η Νέα Δημοκρατία. Και στην αρμόδια επιτροπή που συζητήσαμε και εδώ, μία είναι, κύριε Πρόεδρε: Απαξίωση των πάντων. Ακούσαμε τον Κοινοβουλευτικό Εκπρόσωπο της Νέας Δημοκρατίας να λέει, γιατί δεν σηκώθηκε να φύγει από τη Ρουμανία ο ΟΤΕ, γιατί δεν σηκώθηκε να φύγει από τη Βουλγαρία, να φύγει από τις αγορές, δεν αντέχει στον ανταγωνισμό. Να μην είμαστε εκεί, να μην είμαστε παρόντες, όταν οι ίδιοι είναι μάρτυρες ότι είπε ο Πρόεδρος ή ο διευθύνων σύμβουλος του ΟΤΕ, πως το 2005 προσδοκά ο ΟΤΕ το 30% του τζίρου του να γίνεται στη Ρουμανία. Και λέει, πώς δεν σηκώθηκε να φύγει. 
      Ποια είναι, λοιπόν, η στρατηγική; Σκανδαλολογία, διαφθορά. Μόνο αυτό είναι το στοιχείο που προσπαθεί να αναδείξει, παρουσιάζοντας αυτήν την επερώτηση. Τίποτε άλλο που να έχει σχέση με το μέλλον, με το αύριο, με τη δυναμική των ελληνικών επιχειρήσεων, δημόσιων και ιδιωτικών. Σε όποια κατεύθυνση και αν πάνε αυτές, τι μέτρα πρέπει να ληφθούν για να βοηθηθούν, πώς το κράτος πρέπει να είναι αρωγός σε αυτές τις προσπάθειες, αυτά είναι ψιλά γράμματα, τα αφήνουν μακριά, δεν θέλουν να συζητήσουν. Δεν θέλουν να πάρουν καμία ευθύνη πρότασης. Να γιατί, κύριε Πρόεδρε, τελικά η επερώτηση αυτή σήμερα έχει εξελιχθεί σε μια επερώτηση καταγγελιολογίας από τη Νέα Δημοκρατία, μηδενισμού, διαφθοράς, καταστροφής των πάντων. Βλέπει η Νέα Δημοκρατία ότι όλα καταστρέφονται, τίποτε δεν γίνεται. Και από την άλλη, ο ΟΤΕ προχωράει μπροστά με τη μετοχή του, που εξετάζεται όχι εδώ στη Βουλή -γιατί εδώ δεν μπορεί να εξεταστεί- εξετάζεται από επενδυτές και όχι μόνο στο ελληνικό χρηματιστήριο, το χρηματιστήριο της Νέας Υόρκης είναι αυτό που είναι ο πιο αυστηρός κριτής όλων. 
      Ενώ, λοιπόν, ο ΟΤΕ προχωράει μπροστά, εδώ η μεμψιμοιρία, η καχυποψία, οι υπερβολικές φράσεις, η μίζερη συζήτηση, που τίποτε δεν προσδίδει θετικό στην πορεία του ΟΤΕ αλλά και στην οικονομία της χώρας.
      Λοιπόν, θα ήθελα να πω κλείνοντας προς τη Νέα Δημοκρατία, ας αλλάξει τακτική. Αυτή η στάση, αυτή η συμπεριφορά, αυτή η μεμψιμοιρία αυτός ο φόβος, αυτή η καταστροφή, επιτέλους δεν αξίζει ούτε στον ΟΤΕ ούτε στη χώρα. Μπορούμε, πάμε καλύτερα. Και σεις συνταχθείτε σε αυτήν την πορεία.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Κωνσταντίνος Βρεττός): Η κ. Στεργίου Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.
      ΙΩΑΝΝΑ ΣΤΕΡΓΙΟΥ: Κύριε Πρόεδρε εμείς δεν θα θέλαμε να μπλεχτούμε σε αυτό το παιχνίδι των εντυπώσεων που επιχειρείται και από τη μεριά της Νέας Δημοκρατίας και από τη μεριά του ΠΑΣΟΚ. Το Κόμμα μας επανειλημμένα έχει υπογραμμίσει ότι οι επενδύσεις που κάνει ο ΟΤΕ στο εξωτερικό, θα πρέπει να γίνονται μετά από μελέτες σκοπιμότητας, με κριτήριο τα συμφέροντα του ΟΤΕ, των εργαζομένων και της χώρας. 
      Στην περίπτωση της Ρουμανίας και της «ROMTELECOM» η ίδια η ζωή έδειξε ότι άλλα ήταν τα κριτήρια του οργανισμού τα οποία επικράτησαν στις μέχρι σήμερα επενδύσεις του. Ο τρόπος που μπήκε ο ΟΤΕ προ πενταετίας στη ρουμάνικη τηλεπικοινωνιακή αγορά είχε και τότε επικριθεί, αφού για την επένδυση αυτή δεν υπήρχε μελέτη σκοπιμότητας η οποία να εκτιμά το όφελος ή τη ζημία που θα είχε ο ΟΤΕ από μια τέτοια επένδυση. Δεν προϋπήρξε απόφαση του διοικητικού συμβουλίου του οργανισμού και ο Πρόεδρος και τα μέλη του συμβουλίου αυτού έμαθαν για τη συμφωνία αυτή από τα Μέσα Μαζικής Ενημέρωσης. Η συνέχεια ήταν ακόμη χειρότερη, αφού αυτό το οποίο επικράτησε στη διαχείριση της όλης υπόθεσης δεν ήταν τα συμφέροντα του ΟΤΕ αλλά τα συμφέροντα των εθνικών προμηθευτών. 
      Έτσι τα κριτήρια με τα οποία προωθήθηκαν διάφορα στελέχη στη «ROMTELECOM» δεν είχαν σχέση με υπηρεσιακή επάρκεια, γνώση, αξιοκρατία αλλά με το κατά πόσο ήταν κομματικοί και αρεστοί στους εθνικούς προμηθευτές. Έτσι δρομολογήθηκαν και οι προμήθειες του ρουμάνικου τηλεπικοινωνιακού οργανισμού οι οποίες δόθηκαν κατ’ ανάθεση και φωτογραφικά. Οι επενδύσεις δε τις οποίες ανέλαβε να πραγματοποιήσει μέχρι το 2003 πιστεύουμε ότι δεν πραγματοποιήθηκαν με γνώμονα την ανταποδοτικότητά τους αλλά με τα συμφέροντα ακριβώς αυτών των εθνικών προμηθευτών. Αυτά σε συνδυασμό με τις παχυλές αμοιβές των διαφόρων στελεχών καθώς και τις αμοιβές της αμερικάνικης GTE, η οποία θα προσέφερε υπηρεσίες στο πεδίο της διοίκησης της «ROMTELECOM», ήταν τα αίτια που ο ρουμάνικος τηλεπικοινωνιακός οργανισμός οδηγήθηκε σε κρίση και στα πρόθυρα της χρεοκοπίας την οποία εκ νέου ανέλαβε να φορτωθεί στις πλάτες του ο ΟΤΕ.
      Πριν από λίγο καιρό αποφασίστηκε νέα αιμοδοσία του ΟΤΕ προς την «ROMTELECOM». Οι διοικούντες και αποφασίζοντες θα έπρεπε στοιχειωδώς να λάβουν υπόψη τους όλα τα παραπάνω. Αυτό, όμως, το οποίο αποδείχθηκε και πάλι ήταν αφ’ ενός ότι η διαπραγμάτευση που έγινε με τις ρουμάνικες αρχές ήταν τέτοια που το τίμημα ήταν μεγαλύτερο από αυτό που άξιζε το μερίδιο των μετοχών που αγόρασε, αφ’ ετέρου ότι δεν πέτυχε τίποτα με το οποίο να διασφαλίσει τις επενδύσεις του. 
      Είναι χαρακτηριστικό ότι αμέσως μετά από την εξαγορά η ρουμάνικη εθνική επιτροπή τηλεπικοινωνιών μείωσε τα τέλη σύνδεσης της «ROMTELECOM» προς τις ιδιωτικές εταιρείες κινητής τηλεφωνίας, με αποτέλεσμα ο τηλεπικοινωνιακός αυτός οργανισμός να έχει νέα σημαντική μείωση των εσόδων του. Χαρακτηριστικό όλων είναι το γεγονός ότι μετά απ’ αυτήν την επένδυση δεν έχει καταρτισθεί πρόγραμμα εξυγίανσης της εταιρείας και δεν υπάρχει ριζική αλλαγή των στελεχών που διαχειρίζονται την «ROMTELECOM» η οποία έχει οδηγηθεί στα όρια της χρεοκοπίας. Πολύ περισσότερο ο ΟΤΕ δεν έχει απεμπλακεί από τα βαρίδια της διαπλοκής των ιδιωτικών συμφερόντων που αντλούν κέρδη και του αφήνουν τις ζημιές αυτών των επενδύσεων οι οποίες αποκτούν πλέον απρόβλεπτες συνέπειες γι’ αυτόν. 
      Πώς αλλιώς θα μπορούσε να δικαιολογηθεί ότι ακόμα και σήμερα συζητείται στη διοίκηση του ΟΤΕ η αγορά της χρεοκοπημένης ρουμάνικης εταιρείας κινητής τηλεφωνίας «COSMOROM»; Μήπως ο λόγος που κάποιοι θέλουν να την αγοράσει ο ΟΤΕ είναι το γεγονός ότι η εταιρεία αυτή χρωστάει 35 δισεκατομμύρια στον εθνικό μας προμηθευτή; Ρωτάμε. Ποια άλλη επιχείρηση άραγε θα διέθετε τέτοια τεράστια ποσά φτάνουν περίπου το ένα τρισεκατομμύριο δραχμές, χωρίς μέχρι σήμερα να έχει εισπράξει τίποτα; Πότε επιτέλους θα σταματήσουν να μετατρέπονται σε περιπέτειες για τον ΟΤΕ οι αναγκαίες για τη διεύρυνση του ζωτικού του χώρου επενδυτικές πρωτοβουλίες και δράσεις στα Βαλκάνια στις οποίες δεν είμαστε αντίθετοι; Πότε επιτέλους αυτές οι επενδυτικές πρωτοβουλίες θα αρχίσουν να γίνονται με βάση μια συγκεκριμένη διεθνή στρατηγική του ΟΤΕ, με κριτήριο τα δικά του συμφέροντα και όχι για να πλουτίζουν με το δικό του πορτοφόλι οι ιδιώτες εθνικοί προμηθευτές; Πότε επιτέλους θα παρθούν μέτρα από την Εθνική Επιτροπή Τηλεπικοινωνιών και Ταχυδρομείων για τη ρύθμιση και τον έλεγχο της ελληνικής αγοράς στην οποία έχουν στήσει πάρτι οι ανταγωνιστές του ΟΤΕ με αποτέλεσμα τη συνεχή μείωση των εσόδων και της συμμετοχής του; Πότε επιτέλους η Κυβέρνηση θα πάψει να το παίζει Πόντιος Πιλάτος πίσω από τη δικαιολογία ότι το δημόσιο κατέχει μόνο το 33% των μετοχών του οργανισμού, αφού μέχρι σήμερα όλες οι επιλογές των διοικήσεων ήταν δικές της και χρησιμοποιεί το δημόσιο χαρακτήρα του ΟΤΕ, όπως τη συμφέρει;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Βρεττός): Να μπούμε στις δευτερολογίες ξεκινώντας από τον κ. Αγγελόπουλο.
      Ορίστε, έχετε το λόγο.
      ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, τόσο ο αρμόδιος Υπουργός όσο και ο Κοινοβουλευτικός Εκπρόσωπος του ΠΑΣΟΚ ήρθαν εδώ, μας τα είπαν, μας άφησαν «κόκαλο», σύξυλους, όπως λένε στο χωριό μου, και σηκώθηκαν και έφυγαν. Για τον Κόκκαλη δεν είπαν τίποτα. Ξέχασαν να τα πούνε. Να πούμε εμείς, όμως, αυτά τα οποία δεν είπε και ο Κοινοβουλευτικός Εκπρόσωπος του ΠΑΣΟΚ και ο κύριος Υπουργός.
      Πρώτα απ’ όλα πράγματι είχαμε καταθέσει επίκαιρη επερώτηση στις 2/10/2002. Παράλληλα, ασκήσαμε το δικαίωμα που είχαμε με το άρθρο 41Α’ και καλέσαμε εδώ τη διοίκηση του ΟΤΕ και άλλους υπηρεσιακούς παράγοντες, καθώς και τους δύο συναρμόδιους Υπουργούς γιατί πράγματι αγωνιούσαμε για την τύχη αυτής της επένδυσης που έγινε στη Ρουμανία. Και ασκούμε και το θεσμικό δικαίωμά μας για κοινοβουλευτικό έλεγχο. Κι επειδή η Κυβέρνηση επί τέσσερις μήνες απέφευγε να έρθει στη Βουλή να απαντήσει στα ερωτήματα που θέταμε με την επίκαιρη επερώτηση που είχαμε καταθέσει τον Οκτώβρη, επανακαταθέσαμε την ίδια ακριβώς ερώτηση. Και γράφαμε στη νέα επερώτηση που καταθέσαμε ότι θα την ξαναφέρουμε τόσες φορές όσες χρειάζεται για να συρθεί η Κυβέρνηση και να έρθει εδώ και να απαντήσει ουσιαστικά στα προβλήματα τα οποία βάζουμε και θέτουμε και στα οποία απέφυγε και σήμερα να απαντήσει.
      Εγώ απλά, ξεκάθαρα θέλω να ρωτήσω: Υπάρχει κανείς στην αγορά που ξέρει ότι ένα σπίτι κάνει 750 δραχμές και δίνει 1.150 δραχμές για να αγοράσει το 54% του σπιτιού αυτού εξ αδιαιρέτου; Εάν υπάρχει κάποιος που πραγματικά προχωρεί σε μια τέτοια συναλλαγή και οι υπόλοιποι δεν θεωρούν ότι εξυπηρετεί κάποια σκοπιμότητα ή, αν θέλετε στη χειρότερη περίπτωση, καταδεικνύει ανικανότητα, τότε πείτε μας τι άλλο είναι. Ή τόσο ανίκανη είναι η Κυβέρνηση που διέθεσε 1.149 δισεκατομμύρια για να αγοράσει το 54% ενός οργανισμού που η ίδια αποτιμούσε τότε 750 εκατομμύρια δολάρια και σήμερα αποτιμάται 500 εκατομμύρια δολάρια.
      ΒΑΣΙΛΗΣ ΚΕΔΙΚΟΓΛΟΥ: Η επόμενη προσφορά ποια ήταν; Αυτό είναι το θέμα.
      ΝΙΚΟΛΑΟΣ ΑΓΓΕΛΟΠΟΥΛΟΣ: Ζητάμε να την πληροφορηθούμε κι εμείς, κύριε Κεδίκογλου. Η Κυβέρνηση ποτέ δεν απάντησε σ’ αυτό. Ήταν περίπου, σύμφωνα με δικές μας πληροφορίες, στο μισό της δικής μας προσφοράς.
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Αυτό τα λέει όλα.
      ΒΑΣΙΛΗΣ ΚΕΔΙΚΟΓΛΟΥ: Αυτό τα λέει όλα. Σταματήστε την κουβέντα.
      ΝΙΚΟΛΑΟΣ ΑΓΓΕΛΟΠΟΥΛΟΣ: Από κει και πέρα, ήρθε ο κύριος Υπουργός, μας μίλησε περί διαγραμμάτων, μας είπε για τον καιρό, μας είπε για τη δική τους περήφανη πολιτική στον ΟΤΕ. Θα θυμίσω ότι ο ΟΤΕ αποτελούσε εθνικό κεφάλαιο, όπως και η Ολυμπιακή Αεροπορία. Δεν θα πουλιόταν ποτέ. Θα είχε μία μετοχή και το 51% με βάση τις προεκλογικές δεσμεύσεις του ΠΑΣΟΚ θα ανήκε στο δημόσιο.
      Θα θυμίσω επίσης ότι ακριβώς επειδή δεν εξυπηρετούντο καλά τα συμφέροντα, αυτά με τα οποία συναλλάσσεται σήμερα η Κυβέρνηση και με τα οποία διαπλέκεται, έπεσε η κυβέρνηση της Νέας Δημοκρατίας το 1993. Εάν είχαμε δώσει στον εθνικό προμηθευτή τα ψηφιακά το 1993, θα ήταν ακόμα κυβέρνηση η Νέα Δημοκρατία. Δεν έπεσε για το πρόγραμμά της ή για τις διακηρύξεις της για την ιδιωτικοποίηση του ΟΤΕ. Έπεσε γιατί κάποιοι άλλοι ήξεραν να εξυπηρετούν τα συμφέροντα αυτών με τους οποίους συναλλάσσονται καθημερινά και τα οποία η Νέα Δημοκρατία δεν είχε μάθει να εξυπηρετεί κατά τον ίδιο καλό τρόπο.
      Πέρα από κει, ιδιωτικοποιήσατε, μετοχοποιήσατε τον ΟΤΕ.
      Το 33% εξακολουθεί να ανήκει στο δημόσιο. Τη διοίκηση του ΟΤΕ εξακολουθεί να τη διορίζει η Κυβέρνηση. Τη διοίκηση του ΟΤΕ εξακολουθεί να την εποπτεύει η Κυβέρνηση. Τη διοίκηση του ΟΤΕ εξακολουθεί να την παύει ή να την αντικαθιστά η Κυβέρνηση.
      Δεν μπορείτε, λοιπόν, να αποσύσετε από πάνω σας τις ευθύνες σας και όπου σας συμφέρει να λέτε ότι η Κυβέρνηση τα έκανε καλά και όπου δεν σας συμφέρει τις όποιες ευθύνες για άστοχες ή κακές επενδύσεις να τις αποδίδετε στη γενική συνέλευση, στους μετόχους ή στις εκάστοτε διοικήσεις του ΟΤΕ. Οι εκάστοτε διοικήσεις του ΟΤΕ «χορεύουν» και πορεύονται με βάση τη μουσική που εσείς παίζετε ή τη μουσική που παίζουν τα συμφέροντα, τα οποία εσείς εξυπηρετείτε. Αυτά τα λέω έτσι απλά και ξεκάθαρα, για να μη μασάμε τις κουβέντες μας. 
      Θα περίμενα να είναι εδώ ο κύριος Υπουργός και όχι να έχει αποχωρήσει, να είναι εδώ ο Κοινοβουλευτικός Εκπρόσωπος του ΠΑΣΟΚ, ο οποίος μας είπε ότι ντρέπεται γιατί η Νέα Δημοκρατία ασκώντας θεσμικό δικαίωμα για κοινοβουλευτικό έλεγχο επιμένει να πληροφορηθεί και να πληροφορηθεί διά της Βουλής και ο ελληνικός λαός πού πήγαν τα λεφτά του στη Ρουμανία. Η Κυβέρνηση αντί να ντρέπεται που δεν απαντά, αντί να ντρέπεται που χάνονται τα λεφτά από τον ιδρώτα του ελληνικού λαού, μας είπε ότι πρέπει να ντρέπεται η Αξιωματική Αντιπολίτευση γιατί ασκεί το θεσμικό της δικαίωμα για κοινοβουλευτικό έλεγχο.
      Είναι βέβαιο, κύριε Πρόεδρε, ότι είτε το θέλει, είτε δεν το θέλει η Κυβέρνηση, θα δώσει εξηγήσεις στο λαό και θα της αποδοθούν οι ευθύνες που έχει. Η ώρα που θα δώσει τις εξηγήσεις και θα πληρώσει για τις ευθύνες που έχει είναι κοντά. Είναι σίγουρο ότι η ώρα πλησιάζει και τότε ο ελληνικός λαός –πρέπει να είναι βέβαιοι αυτοί που είναι σήμερα στην Κυβέρνηση- θα αποδώσει τα τω Καίσαρι στον Καίσαρα. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ορφανός. Απών.
      Ο κ. Καλογιάννης. Απών.
      Ο κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Ο Κοινοβουλευτικός Εκπρόσωπος του ΠΑΣΟΚ αφού εξαπέλυσε ένα «φιλιππικό» εναντίον της Νέας Δημοκρατίας, επειδή τόλμησε να φέρει το θέμα αυτό στην ελληνική Βουλή, έσπευσε να αποχωρήσει. Έπρεπε να τον ρωτήσουμε φυσικά πριν υποβάλλουμε την επερώτησή μας, όπως έπρεπε να τον ρωτήσουν και οι συνάδελφοι Βουλευτές της ρουμανικής Βουλής, πριν φέρουν το ίδιο θέμα στη ρουμανική Βουλή και μάλιστα όταν γνωρίζει ότι η ρουμανική Βουλή απεφάνθη χαρακτηριστικά ότι η επένδυση του ΟΤΕ στη Ρουμανία είναι παράνομη, αδιαφανής και άκυρη. Γνωρίζει πολύ καλά και το Υπουργείο και Κοινοβουλευτικός Εκπρόσωπος του ΠΑΣΟΚ τι πόρισμα έβγαλε η ρουμανική Βουλή για το συγκεκριμένο θέμα, τι είδους επένδυση έκανε ο ΟΤΕ. Επαναλαμβάνω ότι ίσως έπρεπε να ρωτήσουμε το συνάδελφο.
      Ο κύριος Υπουργός ούτε λίγο, ούτε πολύ μας είπε ότι ο ΟΤΕ ήταν κερδοφόρος το τελευταίο διάστημα –πολύ καλά κάνει και είναι κερδοφόρος- και επειδή έχει πολλά κέρδη είπε να επενδύσει και στις Βαλκανικές χώρες και στη Ρουμανία. Μας είπε επίσης ο κύριος Υπουργός «τι να κάνουμε; Κάπου ρισκάρουμε, κάπου χάνουμε. Έτσι είναι οι επενδύσεις. Ρισκάραμε και χάσαμε στη Ρουμανία». 
      Δεν μας είπε όμως εάν και ο μονοπωλιακός προμηθευτής του ΟΤΕ ρίσκαρε και αν έχασε ή κέρδισε. Πώς γίνεται σε μία σχέση κάποιος μονίμως να χάνει και κάποιος μονίμως να κερδίζει; Πώς γίνεται σε μία σχέση μονοπωλιακή μόνιμα η μία εταιρία να γίνεται όχημα, ώστε η άλλη εταιρία μονίμως να κερδίζει;
      Σ’ αυτά τα ερωτήματα φυσικά δεν πήραμε καμία απάντηση. Και θα θέλαμε  να μας δώσουν απαντήσεις σ’ αυτά τα ερωτήματα και  ο Υπουργός  και οι παριστάμενοι Υφυπουργοί εάν το επιθυμούν και αν μπορέσουν να μας ακούσουν.
      Αγαπητοί συνάδελφοι, κύριε Πρόεδρε, είναι σίγουρο ότι ο ΟΤΕ επιχείρησε, ρίσκαρε και θα περιμένουμε τα αποτελέσματα αυτής της επένδυσης στο μέλλον. Θα θέλαμε όμως να μας πείτε επιτέλους τι γίνεται μ’ αυτήν τη μονοπωλιακή σχέση που υπάρχει και πώς γίνεται επαναλαμβάνω –θα γίνω κουραστικός να το ρωτάω συνέχεια- σε μια συγκεκριμένη σχέση μονίμως ο ένας να χάνει και ο άλλος να κερδίζει. Και θέλω να ξέρω και τα κέρδη που είχε η συγκεκριμένη εταιρεία απ’ αυτήν την επένδυση που έκανε ο ΟΤΕ στη Ρουμανία, πόσο κέρδισε η άλλη εταιρεία η οποία μονοπωλιακά και χωρίς διαγωνισμό προμήθευσε τον ΟΤΕ και τη «ROM-TELECOM» Ρουμανία. Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η κ. Μαρία Κόλλια-Τσαρουχά.
      Απούσα.
      Ο κύριος Υπουργός έχει το λόγο για να δευτερολογήσει. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Σε μια εποχή που υπάρχει μια πολύ μεγάλη κρίση στις εταιρείες τηλεπικοινωνιών και αυτό αποτελεί και τη σημαντικότερη αγωνία αυτήν τη στιγμή στην Ευρωπαϊκή Ένωση –θα το τεκμηριώσω αυτό στη συνέχεια- είναι πράγματι οδυνηρό να παρακολουθεί κανείς αυτόν τον κατήφορο που ακολουθεί η Αξιωματική Αντιπολίτευση. Και λέω σε μια εποχή κρίσης γιατί διεφάνη από την επιστολή του Προέδρου Σιράκ στο Συμβούλιο Υπουργών Επικοινωνιών στις 5.12.2002 ότι είχε μεγάλη αγωνία για το πώς η Ευρωπαϊκή Ένωση θα μπορούσε να συμβάλει όπως και η Επιτροπή και το Συμβούλιο Υπουργών  και όλοι οι εμπλεκόμενοι μέσα από συλλογικές δράσεις ώστε να ξεπεραστεί αυτή η μεγάλη κρίση των εταιρειών τηλεπικοινωνιών της Ευρώπης.
      Εμείς εδώ αντί να είμαστε ευχαριστημένοι που υπάρχει ένας τηλεπικοινωνιακός φορέας όπως είναι ο ΟΤΕ που όχι μόνο έχει ζημιές αλλά αντίθετα παρουσιάζει και κέρδη και έχει μια πολύ καλή οικονομική επιφάνεια σε σχέση με όλες τις άλλες επιχειρήσεις της Ευρώπης, μεμψιμοιρούμε αγαπητοί συνάδελφοι. Και  μεμψιμοιρούμε αντί να είμαστε πιο προσεκτικοί σε σχέση με τις εξελίξεις όπως διαμορφώνονται στον τομέα αυτό. 
      Θέλω να τονίσω ότι ο τομέας αυτός σήμερα παρουσιάζει μια κρίση γιατί πράγματι αυτές οι επιχειρήσεις έκαναν μεγάλες επενδύσεις και οι επενδύσεις αυτές δεν απέδωσαν ακόμα. Η περίοδος αυτή θεωρείται μεταβατική και όλοι ελπίζουν ότι κάποια στιγμή αυτές οι επενδύσεις θα αποδώσουν για να μην πάνε τα χρήματα που έχουν επενδυθεί χαμένα. 
      Ο ΟΤΕ απέφυγε αυτόν το σκόπελο και τον απέφυγε με πολλή προσοχή παρά τα όσα ακούγονται. Θέλω να το τονίσω αυτό γιατί εμείς και ως χώρα σε επίπεδο Ευρωπαϊκής Ένωσης είμαστε ίσως η μόνη χώρα που έχουμε τα λιγότερα θα έλεγα προβλήματα σ’ αυτόν τον τομέα και είμαστε εκείνοι που πραγματικά σταθήκαμε στο πλευρό όλων εκείνων που θέλουνε μέσα από υγιείς διαδικασίες και όχι μέσα από επιδοτήσεις να ξεπεραστούν τα προβλήματα του τομέα των τηλεπικοινωνιών. 
      Θέλω να πιστεύω ότι και το επόμενο συμβούλιο Υπουργών που είναι την επόμενη εβδομάδα και έχει ως θέμα συζήτησης την κατάσταση των τηλεπικοινωνιών στην Ευρώπη θα ασχοληθεί με ιδιαίτερη επιτυχία με το θέμα αυτό ώστε να δώσει λύσεις στα προβλήματα που αντιμετωπίζουν όχι ο ΟΤΕ αλλά κυρίως οι άλλες εταιρείες της Ευρώπης, όπως η «ALCATEL»κλπ. 
      Όμως αγαπητοί συνάδελφοι, υπάρχει ένα πολύ σημαντικό θέμα που αφορά την Αξιωματική Αντιπολίτευση. Στην προσπάθειά της να δείξει ότι τίποτα σωστό δεν γίνεται, ότι η Κυβέρνηση δεν κάνει τίποτα προς τη σωστή κατεύθυνση, έχει επιλέξει πραγματικά έναν πολύ σημαντικό οργανισμό, ίσως θα έλεγε κανείς τη μεγαλύτερη επιχείρηση της χώρας μας για να αμολήσει τα δηλητηριώδη βέλη της και να δηλητηριάσει την πολιτική και την οικονομική ζωή της χώρας. 
      (Στο σημείο αυτό την Προεδρική Έδρα καταλαμβάνει η Δ΄  Αντιπρόεδρος της Βουλής κ. ΑΝΝΑ-ΜΠΕΝΑΚΗ ΨΑΡΟΥΔΑ)
      Και αυτό έχει ιδιαίτερη σημασία εάν παρακολουθήσουμε όλη τη διαδικασία που ακολουθήθηκε. Κατατέθηκε η επίκαιρη επερώτηση, έγινε η συζήτηση με βάση το άρθρο 41α του Κανονισμού της Βουλής, δόθηκαν όλες οι εξηγήσεις που έπρεπε να δοθούν, υπεβλήθησαν ερωτήσεις όχι μόνο στους αρμόδιους Υπουργούς, αλλά και στους πρώην και νυν ιθύνοντες του ΟΤΕ. Παρά ταύτα, γίνεται μια προσπάθεια να διατηρηθεί το θέμα στην επικαιρότητα, γιατί κάποιοι νομίζουν ότι αναφέροντας κάποιους αριθμούς, συγκινούν τα πλήθη προσπαθώντας να τα επηρεάσουν προς την κατεύθυνση που θέλουν. Αγνοούν όμως ότι μ’ αυτήν την τακτική τους, αποδεικνύουν ότι δεν έχουν τη δυνατότητα να κατανοήσουν και να διαχειριστούν ένα σύστημα. Το λέω αυτό, γιατί είναι γνωστό ότι η Νέα Δημοκρατία, υπερασπίζεται το νεοφιλελευθερισμό και την οικονομία της αγοράς. Αγνοεί όμως, ότι η οικονομία της αγοράς έχει ορισμένους κανόνες.
      Και αν η Κυβέρνηση του ΠΑΣΟΚ επεδίωξε αξιοποιώντας τα θετικά του συστήματος να επιφέρει κάποιες αλλαγές στις επιχειρήσεις του δημόσιου τομέα, αλλαγές που ήταν προς τη σωστή κατεύθυνση, φαίνεται ότι η Νέα Δημοκρατία δεν το έχει κατανοήσει ακόμα. Γι’ αυτό προσπαθεί με την καθεστωτική λογική που έχει από το παρελθόν, να αιτιολογήσει τις εξελίξεις. Και προσποιείται ότι δεν ξέρει ότι σήμερα πλέον ο ΟΤΕ δεν βρίσκεται υπό την εποπτεία του δημοσίου, δηλαδή δεν διέπεται από τις διατάξεις του ν. 2414/96, αλλά από τις διατάξεις του ν. 2190 που αφορά τις ανώνυμες εταιρείες.
      Έτσι η Κυβέρνηση, παρά το γεγονός ότι ενδεχομένως να δημιουργεί πρόβλημα σε μια επιχείρηση που κινείται ως Α.Ε. , είχε την απόλυτη ευαισθησία να έλθει στην ελληνική Βουλή στην επιτροπή και στην Ολομέλεια και να καταθέσει όλα τα στοιχεία, ώστε να μην υπάρξει η παραμικρή αμφιβολία για όσα γίνονται στον ΟΤΕ, διότι σε καμία περίπτωση δεν προσπαθεί να αποκρύψει γεγονότα. Μιλάτε όλοι για το μεγάλο διαπλεκόμενο, για την «INTRAKOM». Βλέπω όμως εδώ στα επίσημα στοιχεία ότι έχει συμμετοχή μόνο στο 14%, ενώ η «SIEMENS» είναι στο 11%, η «ALCATEL» στο 9% κλπ. Αυτό σημαίνει ότι δεν μπορείτε να αξιολογήσετε τα στοιχεία.
      Η Κυβέρνηση έχοντας πραγματική ευαισθησία για το πώς πρέπει να γίνεται μια σωστή διαχείριση του δημόσιου χρήματος στο βαθμό που αυτό έχει μετοχές παρουσίασε σήμερα τα πραγματικά στοιχεία που αφορούν και τις επενδύσεις του ΟΤΕ, αλλά κυρίως την πορεία του που δείχνει ότι όχι μόνο είναι προς θετική κατεύθυνση, αλλά προς μια κατεύθυνση που αυτήν τη στιγμή είναι η καλύτερη στην Ευρώπη όταν είναι κατά 160% καλύτερη από την «DEUCE TELECOM». Ταυτόχρονα παρουσιάζει μια ισχυρή κεφαλαιακή διάρθρωση που πρέπει  σε κάθε περίπτωση να τη λαμβάνουμε υπόψη μας.
      Η Ελλάδα αυτήν τη στιγμή είναι ένας ισχυρός πόλος στο νοτιότερο άκρο της Ευρώπης, που έχει ως ενδοχώρα τα Βαλκάνια. Αλίμονο αν οι επιχειρήσεις της χώρας μας δεν επεκτεινόντουσαν στα Βαλκάνια που εκ των πραγμάτων αποτελούν την ενδοχώρα μας.
      Άρα, η επιλογή του ΟΤΕ και απ’ αυτήν την άποψη –δεν ξέρω ποια είναι η άποψη της Νέας Δημοκρατίας- να επεκταθεί σ’ αυτόν τον τομέα είναι μια πολύ σημαντική επιλογή καθοριστικής σημασίας και έχει να κάνει και με την κερδοφόρα πορεία του στο μέλλον, όταν απευθύνεται σε μια αγορά εξήντα εκατομμυρίων και ήδη σήμερα έχει δεκαοκτώ εκατομμύρια πελάτες. 
      Πρέπει να πω επίσης ότι ο ΟΤΕ επιδιώκει να επεκταθεί και σε άλλους τομείς. Ήδη ο «HELLASAT» σε ένα μήνα περίπου θα ίπταται στους αιθέρες. Και αυτή η νέα τεχνολογία, αυτή η νέα κατάκτηση που άλλες χώρες έχουν από το παρελθόν, δίδει μια προοπτική στον ίδιο τον ΟΤΕ στο χώρο των Βαλκανίων. 
      Ε, νομίζω ότι δεν πρέπει σε καμιά περίπτωση να εθελοτυφλούμε, αλλά αντίθετα να δίνουμε δυνατότητες στον ΟΤΕ να αξιοποιήσει αυτά τα καινούρια δεδομένα, να σταθεί σ’ αυτήν την αγορά. Κυρίως θα πρέπει να προσέχουμε πάρα πολύ αν θέλουμε πραγματικά η πορεία των ελληνικών επιχειρήσεων στο εξωτερικό να είναι κερδοφόρα και προς τη σωστή κατεύθυνση. Έχει σημασία το τι λέμε εδώ, σε ποια κατεύθυνση εστιάζουμε την κριτική μας. Και αυτό γιατί πολλές φορές άθελά μας μπορεί να δημιουργήσουμε περισσότερη ζημιά από καλό. 
      Θέλω να τονίσω άλλη μια φορά ότι η Αξιωματική Αντιπολίτευση αν θέλει να κάνει σωστά τη δουλειά της έχει πολλά πεδία δράσης σε κάθε περίπτωση, όπως έχουν όλες οι αξιωματικές αντιπολιτεύσεις σε όλο τον κόσμο και όλες οι αντιπολιτεύσεις. Όμως, σ’ αυτήν τη φάση θέλοντας να αναδείξει την ανύπαρκτη διαπλοκή σε κάθε περίπτωση δεν θα πρέπει να εστιάσει άλλο την προσοχή της σ’ αυτόν τον τομέα γιατί βλάπτει, όχι μόνο τις ελληνικές επιχειρήσεις, αλλά ουσιαστικά την ελληνική οικονομία και θα πρέπει να αναλογιστεί πάρα πολύ τις ευθύνες που αναλαμβάνει με αυτήν την τακτική της.
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, δέχεστε να δώσουμε το λόγο στους συναδέλφους κ. Ορφανό και κ. Καλογιάννη για μια σύντομη δευτερολογία επειδή ήσαν απόντες την ώρα που εκφωνήθηκαν;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Το λόγο έχει ο κ. Ορφανός.
      ΓΕΩΡΓΙΟΣ ΟΡΦΑΝΟΣ: Κυρία Πρόεδρε και ο παριστάμενος Υφυπουργός και ο κύριος Υπουργός που απεχώρησε, προσπαθούν να μας πείσουν για το ποια είναι η οικονομία της αγοράς, τι κίνδυνοι υπάρχουν και ότι σε ένα περιβάλλον που δεν είναι σταθερό, κάποιος που επενδύει διακινδυνεύει. Από την άλλη μεριά όμως δεν μας είπαν ότι όταν διαπιστώνεις τους κινδύνους και τα αποτελέσματά τους τι κάνεις. Εκείνοι αντί να φροντίσουν μόλις διεπίστωσαν ότι τα πράγματα δεν πάνε καλά, να πάρουν κάποιες αποφάσεις που θα βοηθούσαν τον Ο.Τ.Ε., μπήκαν βαθύτερα στο παιχνίδι. Και το ερώτημα είναι: Γιατί; Ποια συμφέροντα υπήρχαν; Τι έπρεπε να προστατευθεί και έγινε αυτή η συγκεκριμένη διαδικασία; 
      Μας μίλησε ο Υπουργός Οικονομίας και Οικονομικών για ανύπαρκτη τεχνολογική πρόοδο επί Νέας Δημοκρατίας. Υπενθυμίζω ότι η κινητή τηλεφωνία ήρθε στη χώρα επί Νέας Δημοκρατίας. Μας μίλησε επίσης για απογαλακτισμό του ΟΤΕ από τις κυβερνήσεις. Και αυτά τα λέει το ΠΑΣΟΚ όταν μιλούσε για μια μετοχή. Ξαφνικά έχουμε οβιδιακές μεταμορφώσεις και δεν ξέρουμε να παρακολουθήσουμε τι ακριβώς συμβαίνει, ποιοι είναι εκείνοι οι οποίοι έχουν στη σκέψη τους ότι η οικονομία της αγοράς έχει κανόνες και ποιοι είναι εκείνοι οι οποίοι είναι κρατικιστές. Το γεγονός όμως ότι αντικρούεται η όλη διαδικασία είναι τα επιλεκτικά στοιχεία με τα οποία υπερασπίστηκαν τη συγκεκριμένη επένδυση. Μίλησαν για μελλοντικά κέρδη αλλά για τα 256 εκατομμύρια ευρώ του προηγούμενου καλοκαιριού τα οποία έχασε ο ΟΤΕ δεν μας μίλησε κανένας. Δεν μας είπαν που είναι αυτά τα χρήματα. Αφαιρέθηκαν από τον ΟΤΕ, μπήκαν για χρέη στη «ROMTELECOM». Επίσης δεν μας είπαν τι πρόκειται να συμβεί από εδώ και πέρα για τα συμβόλαια διατήρησης, με τι τρόπο θα ασκεί έλεγχο ο ΟΤΕ στην «ROMTELECOM» αφού έχει το 54,01%, αν έχει γίνει αλλαγή στο διοικητικό συμβούλιο της εταιρείας και γιατί αποφασίστηκαν αλλαγές αν τα πράγματα πηγαίνουν καλά, αν πρόκειται να τοποθετηθεί Αμερικάνος διευθύνων σύμβουλος και πρόκειται να μπουν και άλλοι ξένοι στο μάνατζμεντ της εταιρείας. Και όλα αυτά για μια επένδυση η οποία εξάγει τα ελληνικά συμφέροντα, σύμφωνα με την Κυβέρνηση ή κατά τη δική μας άποψη είναι μια ακόμη απόδειξη ότι βασικό στοιχείο των επενδύσεων είναι ο κανόνας της διαπλοκής, της σχέσης της Κυβέρνησης με επιχειρηματικά συμφέροντα. 
      Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καλογιάννης έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ: Επειδή ο κύριος Υφυπουργός έλειπε στην αρχή της ομιλίας, θα ήθελα να πω, ότι δεν τα μηδενίσαμε όλα. Είμαστε πολύ συγκεκριμένοι στις καταγγελίες που κάναμε, χρησιμοποιήσαμε επίσημα στοιχεία από τις ομιλίες του Προέδρου και διευθύνοντος συμβούλου του ΟΤΕ. Ο κ. Αντωνακόπουλος είπε ότι «κάναμε λάθη στα Βαλκάνια», ο κ. Αντωνακόπουλος είπε ότι «στις διεθνείς επενδύσεις χρησιμοποιήσαμε δευτεροκλασάτα στελέχη του ΟΤΕ».
      Αν αυτό έγινε εσκεμμένα ή όχι, δώστε μας μία απάντηση. Επειδή αναφέρθηκε ο κύριος Υφυπουργός στο προσεχές Συμβούλιο Υπουργών Τηλεπικοινωνιών της Ευρωπαϊκής Ένωσης και στις νέες επενδυτικές δραστηριότητες του ΟΤΕ που αφορούν στον «HELLASAT», είναι μοναδική ευκαιρία να έχουμε κάποιες συγκεκριμένες απαντήσεις για αυτήν την ιστορία που έχει πολλά κενά. Υπενθυμίζω ότι έγιναν δύο άγονοι διαγωνισμοί για την κατασκευή, εκτόξευση και θέση σε λειτουργία του «HELLASAT». Στη συνέχεια, με διαβουλεύσεις τις οποίες καταγγείλαμε ως ύποπτες στο Κοινοβούλιο, ανετέθη σε μία κοινοπραξία το έργο στην οποία συμμετέχει ο ΟΤΕ, η ΕΑΒ, η «TELESAT» και μία εταιρεία κυπριακών συμφερόντων, η οποία έχει το 43,5% των μετοχών. Ο «HELLASAT» θα έπρεπε να λειτουργεί εδώ και ένα χρόνο από τον Απρίλιο του 2002. Στη συνέχεια, δόθηκε παράταση για το Σεπτέμβριο του 2002. Η τελευταία καταληκτική ημερομηνία ήταν στις 14 Μαρτίου 2003, προ τριών ημερών. Βεβαίως, γνωρίζουμε ότι δεν έχει κατασκευαστεί, δεν έχει εκτοξευθεί ο «HELLASAT» και σήμερα ακούμε από τον κύριο Υπουργό –με έκπληξη ομολογώ- ότι θα δοθεί ένας μήνας ακόμη παράταση. Επιτέλους, τι γίνεται, κύριε Υπουργέ, με τον «HELLASAT»; Έχουμε τους Ολυμπιακούς Αγώνες. Η Τουρκία έχει τρεις σε λειτουργία δορυφόρους για τηλεπικοινωνίες, για ραδιόφωνο και τηλεόραση και εμείς κινδυνεύουμε όχι μόνο να χάσουμε την τροχιακή θέση που είναι δεσμευμένη από το 1993, εδώ και δέκα χρόνια, αλλά και να μην μπορούμε να παρέχουμε υπηρεσίες υψηλής τεχνολογίας ενόψει των Ολυμπιακών Αγώνων του 2004. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι οι συνάδελφοι κ. Γερανίδης και κ. Τσιτουρίδης ζητούν ολιγοήμερη άδεια απουσίας τους στο εξωτερικό.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή ενέκρινε τις ζητηθείσες άδειες.
      Ο κ. Παπαληγούρας ως Κοινοβουλευτικός Εκπρόσωπος της Νέας Δημοκρατίας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ:  Η Κυβέρνηση επιχείρησε να θολώσει την κατ’ εξακολούθηση συντελούμενη παρανομία στον ΟΤΕ, προβάλλοντας μία επιλεκτική εικόνα πλαστής κερδοφορίας. 
      Ερωτώ κατ’ αρχήν, τα κέρδη, -αν υπήρχαν, για την ανάγκη της συζήτησης-, θα ήταν υπεράνω της νομιμότητας; Η παρανομία νομιμοποιείται, αρκεί να είναι κερδοφόρα δηλαδή; Αλλά έτσι κι αλλιώς, κέρδη δεν υπήρξαν. Η σκανδαλώδης πορεία του ΟΤΕ είναι ελλειμματική, όχι μόνο στο πολιτικό, όχι μόνο στο ηθικό αλλά και στο οικονομικό επίπεδο, καθώς: Πρώτον, οι περισσότερες ξένες επενδύσεις του ΟΤΕ δεν είχαν κέρδη, αλλά είχαν επί χρόνια ζημιές. Άρα, στην πλειονότητά τους οι επενδύσεις αυτές ήσαν εξ ορισμού ασύμφορες. 
      Δεύτερον, οι ζημιές των ξένων επενδύσεων συνολικά, ήταν απείρως υψηλότερες από τα κέρδη. Μόνο η ρουμανική επένδυση, που πήγε κατά διαόλου –και δεν είναι η μόνη- είναι η μεγαλύτερη επένδυση από όλες τις υπόλοιπες αθροιστικά. 
      Τρίτον, αν οι επενδύσεις αυτές δεν ήταν κραυγαλέα ασύμφορες, κραυγαλέα ζημιογόνες γιατί τις ξεπουλάτε; Παραφρονήσατε; Στη Ρουμανία η «ROM TELECOM» έφθασε στα όρια της χρεοκοπίας. Στην Αρμενία η επένδυση εγκαταλείπεται και ο ΟΤΕ ξεπουλάει την εταιρεία όσο-όσο. Επίσημα δηλωμένη είναι η πρόθεση αποχώρησης του ΟΤΕ από σταθερή τηλεφωνία στη Σερβία. Την απόσυρση του ΟΤΕ από την Ιορδανία, ομολόγησε ότι επιθυμεί ο ίδιος ο Πρόεδρος του ΟΤΕ σε πρόσφατη συνέντευξή του. Αν είναι κερδοφόρες και δεν είναι ασύμφορες αυτές οι επενδύσεις, γιατί τις ξεπουλάτε;
      Τέταρτο, γιατί ακούσαμε κι αυτά τα παράδοξα, περί τιμής της μετοχής, μα, «μιλάνε για σκοινί στο σπίτι του κρεμασμένου»; Το τέταρτο ακριβώς επιχείρημα, -καταλυτικό-, είναι ότι ήδη έχει βαθμολογηθεί ο ΟΤΕ συνολικά αλλά και οι ξένες επενδύσεις του από την ίδια την αγορά. Και η μετοχή, όπως ξέρουμε όλοι μας, γκρεμίστηκε. Και δεν φταίει γι’ αυτό η καταβαράθρωση του γενικού δείκτη. Η μετοχή του ΟΤΕ έπεσε εντός του 2002 κατά 43%. Την ίδια ώρα η πτώση του γενικού δείκτη ήταν 33%. Η διαφορά αυτών των δέκα μονάδων είναι πολύ μεγαλύτερη στην πραγματικότητα, είναι διαφορά δεκαέξι μονάδων, αν αφαιρέσουμε τη συμμετοχή του ίδιου του ΟΤΕ στην πτώση του δείκτη του Χρηματιστηρίου. 
      Αμέσως μετά την αποκάλυψη της ζημιάς του ΟΤΕ με τη συμμετοχή του στη «ROM TELECOM» και τη νέα αιμορραγία των 274 εκατομμυρίων δολαρίων, σημαντικότατοι διεθνείς επενδυτικοί οίκοι, όπως η «SALOMON», η «UBS», υποβάθμισαν την τιμή της μετοχής από 14 ευρώ στα 10 ευρώ. 
      Ακούσαμε μόλις πριν τον Υπουργό Οικονομίας –φαντάζομαι ότι αυτή θα ήταν η τελευταία γραμμή άμυνάς του- να ισχυρίζεται ότι πλέον το δημόσιο δεν έχει ανάμειξη στα του ΟΤΕ. νίπτει τας χείρας του, -αυτός ήταν ο έμμεσος ισχυρισμός. Είναι όμως απόλυτα προσχηματικός. Μπορεί μεν να έχει σήμερα μόνον το 34% των μετοχών το δημόσιο, αλλά, μην κοροϊδευόμαστε: Εξακολουθείτε να έχετε τη σχετική πλειοψηφία και τον ουσιαστικό έλεγχο. 
      Άλλωστε, ας θυμίσω ότι ο ίδιος ο κ. Χριστοδουλάκης ήταν αυτός που πριν από μερικούς μήνες ανακοίνωσε τον ορισμό του σημερινού διοικητή και διευθύνοντος συμβούλου του ΟΤΕ στο κοινό. Φαντάζομαι, κύριε Χριστοδουλάκη ότι δεν έχετε το «χούι» να ανακοινώνετε ποιοι είναι οι διευθύνοντες σύμβουλοι όλων των εταιρειών που είναι εισηγμένες στο χρηματιστήριο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Λάθος κάνετε. Δεν έγιναν έτσι, όπως τα λέτε. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ: Θέλω, με την ευκαιρία να αναφερθώ και στις πρόσφατες αντιδράσεις μεταξύ των εργαζομένων στην INTRACOM. Η Νέα Δημοκρατία κι εγώ προσωπικά, τιμούμε τους εργαζομένους στην INTRACOM, όπως τιμούμε κάθε Έλληνα εργαζόμενο. Το ζήτημα όμως που εγείρει η σχέση μεταξύ ΟΤΕ και «INTRACOM» δεν έχει να κάνει με τους εργαζόμενους. Έχει να κάνει με τη διαφάνεια, με τη νομιμότητα της διάθεσης του δημόσιου χρήματος. Καμία επιχείρηση, εθνική ή πολυεθνική, μικρή ή μεγάλη δεν είναι υπεράνω του νόμου. Επιτέλους, η νομιμότητα είναι συνάρτηση του νόμου και όχι συνάρτηση του αριθμού των εργαζομένων. 
      Τους ίδιους άλλωστε τους εργαζόμενους στην «INTRACOM» απομειώνουν οι πρακτικές διαπλοκής για τις οποίες ελέγχονται και η Κυβέρνηση και η ιδιοκτησία της «INTRACOM». Αυτές οι πρακτικές είναι που θίγουν και τους ίδιους, προσβάλλοντας την ποιότητα της δουλειάς τους και δεν  τους θίγει βέβαια ο έλεγχος που ασκείται από πλευράς Αξιωματικής Αντιπολίτευσης, συνολικά θα έλεγα της Αντιπολίτευσης, ή ο έλεγχος ο οποίος σήμερα επιχειρείται, -η δίωξη- από τη δικαιοσύνη.
      Γενικώς, κύριοι της Κυβέρνησης, έτσι δεν στηρίζετε την επιχειρηματικότητα. Έτσι στηρίζετε, σκανδαλωδώς, κάποιους «ημέτερους» επιχειρηματίες.
      Έτσι δεν στηρίζετε την ανταγωνιστική ελληνική οικονομία. Έτσι στηρίζετε το μονοπώλιο. Έτσι δεν στηρίζετε την απασχόληση. Έτσι υπονομεύετε τον υγιή ανταγωνισμό, συρρικνώνετε την οικονομία και τελικά κουβαλάτε νερό στο μύλο της ανεργίας.
      Οι αμαρτωλές επιδόσεις του ΟΤΕ στο εξωτερικό υπό κυβερνητική αιγίδα χωρίς στρατηγική και χωρίς μπούσουλα υπηρετούν όχι την πολυδιαφημισμένη οικονομική διείσδυση της Ελλάδος στα Βαλκάνια, αλλά την ίδια τη διαπλοκή και τα συμφέροντά της. 
      Τολμάτε να παριστάνετε τους τιμητές και να υβρίζετε την Αντιπολίτευση, όταν αποκαλύπτει την απίστευτη αδιαφάνεια, διαπλοκή και διαφθορά που κυριαρχούν πια υπ’ ευθύνη σας. Η κυβερνητική διαχείριση είναι το άθροισμα πολλών ΟΤΕ. Φεύγετε -και ευτυχώς που φεύγετε- αφήνοντας πίσω σας την κληρονομιά μιας καθολικής διάβρωσης. Αυτό είναι το μεγαλύτερο στίγμα της διακυβέρνησής σας! 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να τριτολογήσετε;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Μάλιστα, κυρία Πρόεδρε. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε το λόγο, κύριε Υπουργέ.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Σήμερα, η Νέα Δημοκρατία απέδειξε για άλλη μια φορά ότι ελλείψει κάθε επιχειρήματος, ελλείψει κάθε εδραιωμένης άποψης είτε για τις αποκρατικοποιήσεις είτε για τη λειτουργία των επιχειρήσεων είτε για τη δραστηριότητά τους στο εξωτερικό, το μόνο που κάνει είναι να επαναλαμβάνει αενάως τα ίδια μονότονα ατεκμηρίωτα επιχειρήματα που έχει, να καταγγέλει και να διαβρώνει ακόμα και τις καλύτερες ελληνικές επιχειρήσεις, προκειμένου να εμπεδώσει την αντιπολιτευτική της τακτική, η οποία δεν έχει θέσεις, δεν έχει προτάσεις, έχει όμως ένα διαρκές συστηματικό, μόνιμο και καλά επεξεργασμένο στοιχείο: Την απαξίωση της οικονομικής δραστηριότητας, την απαξίωση της πορείας που έχουμε διανύσει τόσα χρόνια και στην Ελλάδα και σε ξένες αγορές και την απαξίωση της επιχειρηματικής προσπάθειας, θέλοντας να ξαναγυρίσει την πρακτική των μεγάλων ελληνικών επιχειρήσεων από την εξέλιξη την οποία έχουν κερδίσει μέχρι τώρα, στο παλιό αραχνιασμένο παρελθόν της κρατικής ποδηγέτησης. Αυτή είναι η πολιτική της την οποία και η εξέλιξη, αλλά και η δική μας πολιτική την έχουν αλλάξει και σήμερα βρισκόμαστε σε μία νέα πραγματικότητα, την οποία η Νέα Δημοκρατία δεν μπορεί να συμμεριστεί και να κατανοήσει, ενώ μπορεί μόνο να την καταγγέλλει με άσφαιρα πυρά. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ: Το ναυάγιο των επενδύσεων;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θέλετε να τριτολογήσετε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρία Πρόεδρε, μου επιτρέπετε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, θέλετε να συμπληρώσετε;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Οικονομίας και Οικονομικών): Κυρία Πρόεδρε, επειδή άκουσα ένα σχόλιο του κ. Ανδρεουλάκου, θα ήθελα να πω ότι και εγώ ανέφερα ότι όταν κάποιος επενδύει σ’ αυτές τις αναδυόμενες αγορές, που χαρακτηρίζονται από μια σειρά θεσμικών εμποδίων και εξελίσσονται στην πορεία, και πολλές απ’ αυτές χαρακτηρίστηκαν και από μία οικονομική και θεσμική οπισθοδρόμηση, αντιμετωπίζει προβλήματα. Τα αρνούμαι εγώ τα προβλήματα; 
      Ωστόσο, πρέπει να βλέπουμε τι πετυχαίνουμε στο τέλος και πώς ξεπερνάμε τα προβλήματα και όχι να επιχειρούμε να καταβαραθρώσουμε συνολικά μία πολιτική, η οποία έχει ως αποτέλεσμα μεγάλες ελληνικές επιχειρήσεις, όπως ο ΟΤΕ, οι τράπεζες, οι βιομηχανίες, οι κατασκευαστικές και εμπορικές επιχειρήσεις, να βρίσκονται σήμερα στην προμετωπίδα της οικονομικής δραστηριότητας στη Νότια Ευρώπη, να αποσπούν εύσημα από όλους τους διεθνείς οργανισμούς για την εκεί παρουσία τους και τη συμμετοχή τους σε επενδύσεις και βεβαίως να διορθώνουν αρκετά λάθη τα οποία έγιναν στην εξέλιξη αυτής της επιχειρηματικής πορείας. 
      Γνωρίζετε εσείς καμία επενδυτική παρουσία η οποία οικοδομήθηκε σε νέες αγορές, χωρίς να έχει προβλήματα και χωρίς να αντιμετωπίσει σε ορισμένες περιπτώσεις και αδιέξοδα;
      Όμως, πρέπει να βλέπουμε το θετικό τελικό αποτέλεσμα της μεγάλης προσπάθειας που έγινε και να τολμούμε -και ως Αντιπολίτευση-  να παραδεχόμαστε ότι η Κυβέρνηση άνοιξε ένα δρόμο σε νέες αγορές, που την έχουν σήμερα κατοχυρώσει ως ηγετική επιχειρηματική παρουσία, δίνοντας το παράδειγμα του πώς προωθούνται οι δεσμοί οικονομικής συνεργασίας και ανάπτυξης σε ολόκληρη την περιοχή. Αυτό μόνο ήθελα να πω.
      Ευχαριστώ πολύ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κηρύσσεται περαιωμένη η συζήτηση επί της υπ’ αριθμόν 10/8/ 2-10-2002 επερώτησης Βουλευτών της Νέας Δημοκρατίας προς τους Υπουργούς Μεταφορών και Επικοινωνιών και Οικονομίας και Οικονομικών, σχετικά με την επένδυση του ΟΤΕ στη Ρουμανία.
      Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εργασίας και Κοινωνικών Ασφαλίσεων, Οικονομίας και Οικονομικών, Εθνικής Άμυνας και Εσωτερικών Δημόσιας Διοίκησης και Αποκέντρωσης, Ανάπτυξης, Εθνικής Παιδείας και Θρησκευμάτων, Υγείας και Πρόνοιας, Δικαιοσύνης, Δημόσιας Τάξης και Εμπορικής Ναυτιλίας κατέθεσαν σχέδιο νόμου: «Κοινωνικός διάλογος για την προώθηση της απασχόλησης και την κοινωνική προστασία και άλλες διατάξεις». Το νομοσχέδιο παραπέμπεται στην αρμόδια Διαρκή Επιτροπή. 
      Επίσης, κύριοι συνάδελφοι, έχουν διανεμηθεί τα Πρακτικά των συνεδριάσεων της Τετάρτης 5 Φεβρουαρίου, Τρίτης 18 Φεβρουαρίου, Τετάρτης 26 Φεβρουαρίου, Πέμπτης 27 Φεβρουαρίου, Παρασκευής 28 Φεβρουαρίου, Τρίτης 4 Μαρτίου 2003 και παρακαλώ το Σώμα για την επικύρωσή τους. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά  της Τετάρτης 5 Φεβρουαρίου, Τρίτης 18 Φεβρουαρίου, Τετάρτης 26 Φεβρουαρίου, Πέμπτης 27 Φεβρουαρίου, Παρασκευής 28 Φεβρουαρίου και Τρίτης 4 Μαρτίου 2003 επικυρώθηκαν. 
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 21.29΄, λύεται η συνεδρίαση για αύριο ημέρα Τετάρτη 19 Μαρτίου 2003 , και ώρα 10.30΄ με αντικείμενο εργασιών του Σώματος: νομοθετική εργασία: α)συζήτηση και ψήφιση συμβάσεων και β)συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Εξωτερικών: «Εθνικό Συμβούλιο Εξωτερικής Πολιτικής σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 18/3/03                      ΣΕΛ.1

