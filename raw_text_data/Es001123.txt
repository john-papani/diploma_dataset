
ΣΥΝΕΔΡΙΑΣΗ Ξ' 
Πέμπτη 23 Νοεμβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ

Ανακοινώνεται ότι τη συνεδρίαση παρακολουθούν μαθητές, από το Δημοτικό Σχολείο Εκπαιδευτηρίων "Μακρυγιάννη", και το 3ο Γυμνάσιο Μοσχάτου,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής 24
Νοεμβρίου 2000,
4. Συζήτηση επικαίρων ερωτήσεων:
α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις δραστηριότητες του κατασκοπευτικού δικτύου ΕΣΕΛΟΝ στη χώρα μας,
β) Προς τον Υπουργό Δημόσιας Τάξης, σχετικά με τη διασφάλιση της απρόσκοπτης κυκλοφορίας των οχημάτων γύρω από τα νυκτερινά κέντρα, τον έλεγχο της δράσης των "Εταιρικών Παρκαδόρων" κλπ.,
γ) Προς τον Υπουργό Εθνικής Παιδείας και Θρησκευμάτων, σχετικά με τις κινητοποιήσεις των φοιτητών της Ιατρικής Σχολής Αθηνών, λόγω των εξαγγελιών του Υπουργού Υγείας κλπ.,
δ) Προς τον Υπουργό Γεωργίας: i) σχετικά με τη λήψη μέτρων για την
ανάπτυξη εγχώριας βοοτροφίας,
ii) σχετικά με τη λήψη των αναγκαίων μέτρων για την ανάκαμψη της
καλλιέργειας των εσπεριδοειδών, τη βελτίωση του εισοδήματος των
παραγωγών κλπ.,
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει τις εκθέσεις
της στα σχέδια νόμων του Υπουργείου Εθνικής Οικονομίας:
i) "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Λαϊκής Δημοκρατίας της Αλγερίας για την αμοιβαία ενθάρρυνση και προστασία των επενδύσεων",
ii) "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων",
β) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για την αμοιβαία συνδρομή μεταξύ των τελωνειακών τους διοικήσεων",
γ) Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Εργασίας και Κοινωνικών Ασφαλίσεων: "Για την προστασία των ηλικιωμένων, των ανέργων μακράς διάρκειας, για την επιμήκυνση της επιδότησης της ανεργίας και για την εξασφάλιση της ιατροφαρμακευτικής περίθαλψης όλων των ανέργων,

δ) Η Διαρκής Επιτροπή Δημόσιας Διοίκησης, Δημόσιας Τάξης και
Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Κύρωση της Συμφωνίας περί συνεργασίας για την πρόληψη και καταπολέμηση του διασυνοριακού εγκλήματος, ,
2. Συνέχιση της συζήτησης επί των άρθρων του σχεδίου νόμου του
Υπουργείου Οικονομικών : "Φορολογικές ελαφρύνσεις και απλουστεύσεις και άλλες διατάξεις",
3. Αίτηση ονομαστικής ψηφοφορίας Βουλευτών της Νέας Δημοκρατίας, επί του άρθρου 30 του σχεδίου νόμου του Υπουργείου Οικονομικών,
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ.,
ΒΛΑΣΣΟΠΟΥΛΟΣ Ε.,
ΓΙΑΝΝΟΠΟΥΛΟΣ Α.,
ΕΥΘΥΜΙΟΥ Π.,
ΞΗΡΟΤΥΡΗ Α.,

ΣΚΥΛΛΑΚΟΣ Α.,
ΤΖΑΜΤΖΗΣ Ι.,
ΤΖΑΝΗΣ Λ.,
ΧΡΥΣΟΧΟΙΔΗΣ Μ.,
Β. Επί του σχεδίου νόμου του Υπουργείου Οικονομίας:
ΑΛΟΓΟΣΚΟΥΦΗΣ Γ.,
ΑΡΣΕΝΗ Μ.,
ΓΕΙΤΟΝΑΣ Κ.,
ΓΚΑΤΖΗΣ Ν.,
ΚΕΦΑΛΟΓΙΑΝΝΗΣ Ι.,
ΚΟΛΙΟΠΑΝΟΣ Θ.,
ΚΡΗΤΙΚΟΣ Π.,
ΛΑΦΑΖΑΝΗΣ Π.,
ΜΑΓΚΡΙΩΤΗΣ Ι.,
ΜΑΚΡΥΠΙΔΗΣ Α.,
ΜΗΤΣΟΤΑΚΗΣ Κ.,
ΠΑΠΑΝΤΩΝΙΟΥ Γ.,
ΠΑΥΛΙΔΗΣ Α.,
ΠΑΥΛΟΠΟΥΛΟΣ Π.,
ΡΕΓΚΟΥΖΑΣ Α.,
ΦΩΤΙΑΔΗΣ Α.,
ΧΡΥΣΑΝΘΑΚΟΠΟΥΛΟΣ Α.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
I' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ Ξ'
Πέμπτη 23 Νοεμβρίου 2000
---
Αθήνα, σήμερα στις 23 Νοεμβρίου 2000, ημέρα Πέμπτη και ώρα 10.44' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Ιορδάνη Τζαμτζή, Βουλευτή Πέλλας, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Παρασκευής 24 Νοεμβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου('Αρθρο 130 παρ. 2 και 3
Καν.Βουλής)
1. Η με αριθμό 319/14/20.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Μόσχου Γικόνογλου προς τον κύριο Πρωθυπουργό, σχετικώς με τις προθέσεις της Κυβέρνησης για χρηματοδότηση της κατασκευής του Μουσείου της Βεργίνας από το Γ' Κοινοτικό Πλαίσιο Στήριξης. Η ερώτηση αυτή θα απαντηθεί λόγω αποκλειστικής αρμοδιότητας από τον Υπουργό Πολιτισμού.
2. Η με αριθμό 327/22.11.2000 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Εθνικής 'Αμυνας, σχετικώς με την εκ νέου διευθέτηση της συνοριακής γραμμής Ελλάδος-Αλβανίας.
3. Η με αριθμό 332/22.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. 'Αγγελου Τζέκη προς τον Υπουργό Γεωργίας, σχετικώς με τη διακίνηση βοοειδών και βοδινών κρεάτων στη χώρα μας, τα προβλήματα για τη δημόσια υγεία κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου('Αρθρο 130 παρ. 2 και 3
Καν. Βουλής)
1. Η με αριθμό 326/22.11.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Γεωργίας, σχετικώς με την καθυστέρηση δημιουργίας ελαιοκομικού μητρώου στη χώρα μας.
2. Η με αριθμό 328/22.11.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Τρυφωνίδη προς τους Υπουργούς Οικονομικών, Γεωργίας, σχετικώς με τη δυνατότητα χρησιμοποίησης πετρελαίου θέρμανσης από τους αγρότες που καλλιεργούν κηπευτικά ενός θερμοκηπίων.
3. Η με αριθμό 333/22.11.2000 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Εθνικής Οικονομίας, Ανάπτυξης, σχετικώς με την πτώση των επιτοκίων καταθέσεων στις τράπεζες, την κερδοσκοπία με τα επιτόκια χορηγήσεων κλπ. 
4. Η με αριθμό 324/22.11.2000 επίκαιρη ερώτηση του Ανεξάρτητου
Βουλευτή κ. Γεωργίου Καρατζαφέρη προς τον Υπουργό Εθνικής 'Αμυνας, σχετικώς με τη λήψη των αναγκαίων μέτρων για την ασφάλεια των πτήσεων των πολεμικών αεροσκαφών κλπ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Ο Υφυπουργός Εσωτερικών, Δημόσιας Διοίκησης και Αποκέντρωσης κ. Τζανής παρακαλεί, λόγω κάποιου προβλήματος που έχει, να προηγηθεί η με αριθμό 309/16.11.2000 επίκαιρη ερώτηση δευτέρου κύκλου, την οποία απευθύνει ο κ. Τζαμτζής. Νομίζω ότι θα πρέπει να διευκολύνουμε την κατάσταση.
Εγκρίνει το Σώμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς το Σώμα ενέκρινε.
Θα συζητηθεί η με αριθμό 309/16.11.2000 δεύτερη επίκαιρη ερώτηση
δευτέρου κύκλου του Βουλευτή της Νέας Δημοκρατίας κ. Ιορδάνη Τζαμτζή προς την Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις δραστηριότητες του κατασκοπευτικού δικτύου ΕΣΕΛΟΝ στη χώρα μας.
Η επίκαιρη ερώτηση του κ. Τζαμτζή έχει ως εξής:
"Από τις 5 Ιουλίου 2000 το Ευρωπαϊκό Κοινοβούλιο συνέστησε Εξεταστική Επιτροπή, η οποία ερευνά τη δράση του κατασκοπευτικού δικτύου ECHELON (ΕΣΕΛΟΝ).
Το σύστημα αυτό σχεδιάστηκε κατά τη διάρκεια του ψυχρού πολέμου για
να παρακολουθεί στρατιωτικούς στόχους.
Σήμερα παρακολουθεί μη στρατιωτικούς στόχους, όπως κυβερνήσεις, οργανισμούς, επιχειρήσεις κλπ. Λειτουργεί υποκλέπτοντας χωρίς διάκριση μεγάλο αριθμό επικοινωνιών.
Μέχρι σήμερα τα αποτελέσματα των υποκλοπών μοιράζονται οι ΗΠΑ, η
Μεγάλη Βρετανία, ο Καναδάς, η Νέα Ζηλανδία, η Αυστραλία και πρόσφατα η Τουρκία. 'Οπως καταλαβαίνετε, τίθεται θέμα εθνικής ασφάλειας για τη χώρα μας.
Ερωτάσθε, κύριε Υπουργέ:
1. Εάν γνωρίζετε για τη δράση του ECHELON στη χώρα μας;
2. Τι μέτρα έχετε λάβει για την αντιμετώπιση της δραστηριότητας του
κατασκοπευτικού δικτύου ECHELON;
3. Εάν σκοπεύετε να φέρετε στη Βουλή το θέμα των υποκλοπών μέσω αυτού του δικτύου για να ενημερωθεί η Εθνική Αντιπροσωπεία και ο ελληνικός λαός;"
Ο Υφυπουργός Εσωτερικών κ. Τζανής έχει το λόγο.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, η ερώτηση του συναδέλφου έχει και κατά το παρελθόν απαντηθεί και οι απαντήσεις στα κατ' ιδίαν σκέλη της είναι οι ακόλουθες: Πρώτον, στη χώρα μας δεν υπάρχουν εγκαταστάσεις που να εξυπηρετούν ή να εξυπηρετούνται από αυτές από τη λειτουργία του δικτύου ECHELON, η δε Εθνική Υπηρεσία Πληροφοριών, πέραν των γνωστών δημοσιευμάτων, δεν έχει απολύτως τίποτα στη διάθεσή της από πλευράς πληροφοριών ή άλλων πηγών.
Δεύτερον, και κατά το παρελθόν η Βουλή έχει ασχοληθεί με το θέμα των υποκλοπών και μάλιστα η αρμόδια Επιτροπή Αποτίμησης Τεχνολογίας έχει πλήρη εικόνα για τη δυνατότητα άμυνας κατά των υποκλοπών.
Τρίτον, δεν υπάρχει απολύτως τίποτε ειδικότερο υπόψη της Κυβέρνησης, ώστε να γνωρίζει με ποιον τρόπο θα αμυνθεί εναντίον κάποιου συγκεκριμένου, όπως αναφέρει ο συνάδελφος στην ερώτησή του, κατασκοπευτικού δικτύου. Η ΕΥΠ είναι διαθέσιμη, όταν της ζητηθεί, να αναφέρει μέσα στα πλαίσια των ισχυόντων νόμων λεπτομέρειες για τις τεχνολογικές δυνατότητες στις υποκλοπές, σε αντικείμενα φωνής, εικόνας δεδομένων αλληλογραφίας, ηλεκτρονικού ταχυδρομείου, κρυπτοσυστημάτων, κινητής τηλεφωνίας κλπ.
Και τέλος, η όποια δυνατότητα αντιμετώπισης του προβλήματος των υποκλοπών, όχι μόνο στη χώρα μας αλλά παντού στον κόσμο, είναι ζήτημα τεχνολογιών που κάθε φορά υπάρχουν και εφευρίσκονται και αυτές οι τεχνολογίες παρακολουθούνται.
Επαναλαμβάνω όμως ότι για το θέμα "υποκλοπές και δυνατότητα άμυνας εναντίον των υποκλοπών" έχει ασχοληθεί η Βουλή και η ειδική Επιτροπή Αποτίμησης της Τεχνολογίας που έχει συναγάγει και συγκεκριμένο πόρισμα. 
ΠΡΟΕΔΡΟΣ (Απόστολος Κακλαμάνης): Ο κ. Τζαμτζής έχει το λόγο.
ΙΟΡΔΑΝΗΣ ΤΖΑΜΤΖΗΣ: Επανέφερα, κύριε Υπουργέ, την ερώτηση και έγινε επίκαιρη, διότι πραγματικά ήταν ανεπαρκέστατες οι απαντήσεις που δόθηκαν. 
Το περιοδικό "TIME" πριν από δεκαπέντε χρόνια παρουσίαζε φωτογραφία
Ρώσου στρατιώτη σε στρατόπεδο αρμάτων στην πρώην Σοβιετική 'Ενωση να διαβάζει περιοδικό μέσα στο άρμα και η φωτογραφία είχε τραβηχτεί από δορυφόρο.
Σύμφωνα με δημοσιεύματα του WILLIAM DROZDIAK της "Washington Post" το οποίο αναδημοσίευσε το "ΒΗΜΑ" της 6ης Αυγούστου, οι ειδικοί αναφέρουν ότι το ECHELΟΝ μπορεί να παρακολουθεί δισεκατομμύρια τηλεφωνήματα, e-mail και φαξ την ώρα σε κάθε γωνιά της υφηλίου. Το δίκτυο λειτουργεί σαν ένας τεράστιος μηχανισμός αναζήτησης του INTERNET εντοπίζοντας λέξεις-κλειδιά, φωνές ή άλλες πληροφορίες που συλλέγονται από σταθμούς παρακολούθησης όπως είναι του Mπαντ 'Αιμπλινγκ στη Γερμανία και άλλων δύο σταθμών που υπάρχουν στη Βρετανία.
Ο επικεφαλής της Υπηρεσίας Εθνικής Ασφάλειας Μάικλ Χέιντεν δήλωσε ότι το σύστημα συλλέγει πληροφορίες για την τρομοκρατία, την εξάπλωση των όπλων, το ξέπλυμα των χρημάτων και την επιχειρηματική διαφθορά ο δε Τζέιμς Γούλσεϊ, πρώην διευθυντής της CIA από το 1993 έως το 1995, είναι αποκαλυπτικός. Λέει: "Συλλέγουμε πληροφορίες για ορισμένους από τους φίλους μας στο εξωτερικό που επιθυμούν να κερδίσουν ένα συμβόλαιο δωροδοκίας. Διαβιβάζουμε τις πληροφορίες στην Αμερικανική Κυβέρνηση για να προσπαθήσει να πείσει την ξένη κυβέρνηση να μην προχωρήσει το συμβόλαιο σ' αυτόν που δωροδοκεί".
Οι ΗΠΑ ακολούθησαν αυτήν τη γραμμή το 1994 στην περίπτωση μιας Γαλλικής εταιρείας. H Thomson-CSF έχασε ένα σπουδαίο συμβόλαιο για όπλα με τη Βραζιλία, το οποίο πήγε στην αμερικανική Raytheon, όταν οι ΗΠΑ παρουσίασαν τα στοιχεία για δωροδοκία που συνέλεξαν μέσω υποκλοπών.

Το πρόβλημα είναι πολύ μεγάλο. 'Οπως καταλαβαίνετε, τίθεται σοβαρό
θέμα εθνικής ασφάλειας για τη χώρα μας. Το θέμα αυτό έχει απασχολήσει την Ευρωβουλή και δεν δικαιούστε να λέτε ότι δεν γνωρίζουμε τίποτα. Στις 5 Ιουλίου συστήθηκε Εξεταστική Επιτροπή, η οποία αυτήν τη στιγμή ερευνά το θέμα επισταμένως.
Η Κυβέρνηση, λοιπόν, κύριε Υπουργέ, πρέπει να αναλάβει μία πρωτοβουλία ενημέρωσης και της Εθνικής Αντιπροσωπείας, αλλά και του ελληνικού λαού. Πρέπει, επιτέλους, να ξέρουμε: Μας παρακολουθούν; Είναι εν γνώσει μας ή όχι; Τι συμβαίνει πλέον; Πρέπει αυτό το θέμα να ξεκαθαρίσει. Το ECHELON, πραγματικά, έχει τρομακτικές δυνατότητες. Θεωρείται πλέον δεδομένο ότι μας παρακολουθεί και δεν μπορούμε να λέμε, ελάτε στην ΕΥΠ να σας εξηγήσουμε.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Κύριε Πρόεδρε, πρόκειται πραγματικά για ένα θέμα που ως σενάριο, ως αντικείμενο ερεθίζει, θα έλεγα, το ενδιαφέρον και το αναγνωστικό και του οιουδήποτε πολίτη.
Πρόκειται επίσης για ένα αντικείμενο, το οποίο συνδέεται και με την άγνοια του κόσμου, ως πού φθάνουν τα σύγχρονα όρια της τεχνολογίας. Είναι ένα ερώτημα που έχω την αίσθηση ότι πολύ δύσκολα μπορούν να το απαντήσουν και οι κάτοχοι απόλυτα του αντικειμένου.
Εκείνο στο οποίο εγώ περιορίζομαι και το επαναλαμβάνω -διότι ούτε η Εθνική Αντιπροσωπεία ούτε η Κυβέρνηση μπορεί να λειτουργεί με βάση τα εκάστοτε δημοσιεύματα των εφημερίδων που επικαλούνται αυτές ή τις άλλες πηγές- είναι ότι στην Εθνική Υπηρεσία Πληροφοριών δεν έχει περιέλθει -και εν πάση περιπτώσει η Εθνική Υπηρεσία Πληροφοριών έχω την αίσθηση ότι προσπαθεί να κάνει τη δουλειά της προς όφελος της εθνικής ασφάλειας και προς όφελος της χώρας με όποιον καλύτερο τρόπο μπορεί- καμία απολύτως πληροφορία ή ένδειξη περί της υπάρξεως ενός τέτοιου δικτύου.
Από τη στιγμή λοιπόν, που υπάρχει αυτό το αρνητικό δεδομένο,
αντιλαμβάνεσθε ότι είναι αδύνατο να υπεισέλθω και στα υπόλοιπα σκέλη της ερώτησης του συναδέλφου, απαντώντας κατά τον τρόπο που αυτός θέλει, για τον απλούστατο λόγο ότι η προϋπόθεση που αυτός θέτει ως υπαρκτή για την παροχή απαντήσεων στα επιμέρους ερωτήματα δεν υφίσταται.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, η Εθνική Υπηρεσία
Πληροφοριών έχει επιδιώξει ενημέρωσή της για το θέμα;
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και
Αποκέντρωσης): Ασφαλώς.
ΠΡΟΕΔΡΟΣ (Απόστολος Κακλαμάνης): Γιατί είπατε ότι δεν έχει περιέλθει. 'Εχει, λοιπόν, επιδιώξει να πληροφορηθεί.
ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως και κατά το παρελθόν έχει, κατά τον ίδιο τρόπο, απαντήσει.
ΠΡΟΕΔΡΟΣ (Απόστολος Κακλαμάνης): Καλώς.
ΑΘΑΝΑΣΙΟΣ ΓΙΑΝΝΟΠΟΥΛΟΣ: Ο διευθυντής της υπηρεσίας δεν μπορεί να
ενημερώσει την αρμόδια επιτροπή της Βουλής;
ΠΡΟΕΔΡΟΣ (Απόστολος Κακλαμάνης): Παρακαλώ. Υπάρχει και αρμόδια
επιτροπή, της οποίας προεδρεύει ο Αντιπρόεδρος της Βουλής για τα ζητήματα αυτά και μπορεί να ασχοληθεί με το θέμα, ώστε να έχουμε περισσότερη ενημέρωση.
Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία δεκατρείς μαθητές και δύο συνοδοί του δημοτικού σχολείου των εκπαιδευτηρίων "Μακρυγιάννη".

Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Επίκαιρες ερωτήσεις πρώτου κύκλου:
Πρώτη είναι η με αριθμό 311/16-11-2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος, κ. Ευάγγελου Βλασσόπουλου, προς τον Υπουργό Δημόσιας Τάξης, σχετικώς με τη διασφάλιση της απρόσκοπτης κυκλοφορίας των οχημάτων γύρω από τα νυκτερινά κέντρα, τον έλεγχο δράσης των "Εταιρειών Παρκαδόρων" κλπ.
Η επίκαιρη ερώτηση του κ. Βλασσόπουλου έχει ως εξής:
"Καθώς τα κέντρα διασκεδάσεως που φιλοξενούν τις γνωστές φίρμες καλλιτεχνών ανοίγουν για τη χειμερινή περίοδο, οι γνωστές επίσης εταιρείες παρκαδόρων οργιάζουν.
Καταλαμβάνουν πλατείες, πεζοδρόμια, πεζοδρόμους, οδικά οδοστρώματα, εκμεταλλεύονται δημόσιους χώρους και αναγκάζουν τους κατόχους των
αυτοκινήτων που έρχονται να διασκεδάσουν να καταβάλουν υψηλό τίμημα για τη στάθμευση, αλλά και για τη φύλαξη.
Εμποδίζουν την κυκλοφορία, με συνέπεια στους κύριους και δευτερεύοντες οδικούς άξονες, αλλά και στους παραδρόμους που βρίσκονται κοντά στα συγκεκριμένα γνωστά νυκτερινά κέντρα-στέκια, να δημιουργείται κυκλοφοριακό κομφούζιο.
Θέτουν σε κίνδυνο τη σωματική ακεραιότητα και τη ζωή των θαμώνων που τις μεταμεσονύκτιες ώρες ζαλισμένοι από το ποτό και τη διασκέδαση, αναζητούν τους παρκαδόρους και τα αυτοκίνητά τους.
Θέτουν σε κίνδυνο τους αθώους διερχόμενους πεζούς, αλλά και οδηγούς διερχομένων αυτοκινήτων Δ.Χ. και Ι.Χ., που κινδυνεύουν να πέσουν θύματα τροχαίων ατυχημάτων ή να προκαλέσουν τροχαία ατυχήματα.
Εμποδίζουν να ησυχάσουν ενοίκους παρακειμένων κατοικιών, γιατί η λειτουργία αυτών των κέντρων γίνεται, τις περισσότερες φορές, μέσα στον οικιστικό ιστό της πόλης.
Κερδίζουν μεγάλα ποσά, χωρίς να πληρώνουν εφορία. Κατά τους μετριότερους υπολογισμούς, τα ποσά που αλλάζουν χέρια κάθε σαιζόν αγγίζουν ή ξεπερνούν τα δέκα δισεκατομμύρια δραχμές.

Μετά τα παραπάνω, ερωτάται ο αρμόδιος Υπουργός:
Τι πρόκειται να πράξει σε πρακτικό επίπεδο, πέραν της αποφασισθείσης αυστηρότερης αστυνόμευσης των συγκεκριμένων περιοχών, ώστε να διασφαλισθεί η απρόσκοπτη κυκλοφορία των οχημάτων, να προστατευθούν οι άνθρωποι και να σταματήσει η ανεξέλεγκτη δράση των "Εταιρειών Παρκαδόρων";
Ο Υπουργός Δημόσιας Τάξης, κ. Χρυσοχοϊδης, έχει το λόγο.
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): Ευχαριστώ, κύριε
Πρόεδρε.
Ο συνάδελφος, κ. Βλασσόπουλος, με την ερώτησή του θίγει ένα σημαντικό ζήτημα, περιγράφοντας ταυτόχρονα τα προβλήματα που δημιουργούνται εξαιτίας της δράσης αυτών των κυκλωμάτων, και τον τρόπο με τον οποίο οργανώνονται τα πράγματα ορισμένες φορές στη χώρα μας.
Αναφέρονται στον τρόπο με τον οποίο έχουν δοθεί όλα αυτά τα χρόνια στο παρελθόν οι άδειες λειτουργίας αυτών των κέντρων διασκέδασης και δυστυχώς ένα πρόβλημα που είναι θέμα της διοίκησης καταντά να είναι αστυνομικό πρόβλημα. 'Επρεπε να είχε διοργανωθεί κατά διαφορετικό τρόπο, για να μη φθάσουμε σε αυτό το σημείο, όπως περιγράφεται στην ερώτηση, με κινδύνους σε βάρος των πολιτών και βεβαίως, τη δημιουργία και τη λειτουργία κυκλωμάτων, τα οποία εκμεταλλεύονται όλες αυτές τις αδυναμίες του κράτους.
Πρέπει να δώσουμε ριζικές λύσεις σε αυτά τα προβλήματα. Θεωρώ ότι οι εμβαλωματικές λύσεις δεν πρόκειται ποτέ να θεραπεύσουν το ζήτημα αυτό σε όλες τις διαστάσεις που το περιγράφετε στην ερώτησή σας, γι' αυτό λοιπόν, προχωρήσαμε στη δημιουργία μιας επιτροπής με τη συμμετοχή και των εκπροσώπων των κέντρων διασκέδασης και επίσης των εκπροσώπων της Τοπικής Αυτοδιοίκησης και ήδη είναι προς υπογραφή στο γραφείο μου προεδρικό διάταγμα με το οποίο από εδώ και στο εξής στο μέλλον κανένα κέντρο διασκέδασης δεν πρέπει να παίρνει άδεια λειτουργίας χωρίς να έχει εξασφαλίσει χώρο στάθμευσης, αλλά ταυτόχρονα δίνεται και μία προθεσμία δύο ετών στα ήδη λειτουργούντα κέντρα διασκέδασης, έτσι ώστε να αποκτήσουν στο μεταβατικό διάστημα τον αναγκαίο χώρο στάθμευσης. 
Ταυτόχρονα είναι περιττό να σας πω, ότι έχουν βεβαιωθεί χιλιάδες
παραβάσεις από την πλευρά της τροχαίας, αλλά κατά τη γνώμη μου αυτό δεν συνιστά λύση. Λύση θα αποτελέσει το προεδρικό διάταγμα το οποίο πιστεύω ότι πολύ σύντομα θα τεθεί σε εφαρμογή.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Βλασσόπουλος έχει το λόγο. ΕΥΑΓΓΕΛΟΣ ΒΛΑΣΣΟΠΟΥΛΟΣ: Κύριε Πρόεδρε, η ερώτησή μου εκφράζει την
αγωνία και την αγανάκτηση πολλών συμπολιτών μας, καθώς η όχλησή τους από τα κέντρα διασκεδάσεως και τις εταιρείες παρκαδόρων έχουν καταντήσει βραχνάς και πληγή γι αυτούς, αφού σε πολλές περιπτώσεις λειτουργούν μέσα σε κατοικημένες περιοχές.
Πράγματι οι εταιρείες παρκαδόρων που εξυπηρετούν τα γνωστά μαγαζιά με τις επώνυμες φίρμες καλλιτεχνών, τα άλλως χαρακτηριζόμενα ως κέντρα πολιτισμού, που λυμαίνονται τους επισκέπτες πελάτες, πολλοί από τους οποίους αυτοχαρακτηρίζονται ως "καψούρηδες", που εκμεταλεύονται δημόσιους χώρους και δημόσια περιουσία, αποτελούν ένα χρόνιο πρόβλημα. Πρόβλημα
όμως, που κάθε χρόνο και τέτοια εποχή αποκτά επικαιρότητα. Γιατί οι κίνδυνοι είναι προφανείς και για τους πεζούς και για τους εποχούμενους διερχόμενους, αλλά και για τους πελάτες που τις πρωϊνές ώρες εγκαταλείπουν τα κέντρα ζαλισμένοι από το οινόπνευμα, από την καλλιτεχνική μέθεξη και βεβαίως από το ύψος του λογαριασμού. Γιατί οι περίοικοι αδυνατούν να βρουν ελεύθερους χρόνους για τα δικά τους αυτοκίνητα και πέφτουν θύματα εξουθενωτικών θορύβων και τέλος γιατί οι εταιρείες κερδίζουν τεράστια ποσά χωρίς να πληρώνουν εφορία.
Κύριε Υπουργέ, η καλή θέληση του Υπουργείου σας, και των αστυνομικών οργάνων, αλλά και οι δικές σας καλές προθέσεις και αποφάσεις κατά την άποψή μου δεν αρκούν. Τα αυξημένα μέτρα που έχετε εξαγγείλει θα βοηθήσουν, αλλά δεν θα επιλύσουν το πρόβλημα, ίσως αποτελέσουν ασπιρίνη. 
(Στον σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Κατά την άποψή μου υπάρχει μία λύση στην παρούσα φάση: Η σε καθημερινή βάση συνεχής αλλά και εναλλασσόμενη αστυνόμευση, για να μη δημιουργούνται σχέσεις και συναλλαγές, ο σε καθημερινή βάση εναλλασσόμενος έλεγχος από συνεργεία της εφορίας. Προαπαιτούμενο, όπως πολύ σωστά τονίσατε, οι άδειες λειτουργίας των κέντρων διασκεδάσεως να δίδονται μακρυά από τον οικιστικό ιστό της πόλης και με εξασφαλισμένους χώρους στάθμευσης, ήτοι εφαρμογή ισχύουσας διάταξης νόμου. Ευχαριστώ πάρα πολύ.
ΠΡΟΕΔΡΕΥΩΝ (Κωνσταντίνος Γείτονας): Θέλετε να προσθέσετε κάτι, κύριε Υπουργέ;
ΜΙΧΑΗΛ ΧΡΥΣΟΧΟΙΔΗΣ (Υπουργός Δημόσιας Τάξης): 'Οχι, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Πολύ ωραία, γιατί κερδίζουμε
χρόνο.
Δεύτερη είναι η με αριθμό 323/20.11.2000 επίκαιρη ερώτηση του
Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Εθνικής Παιδείας και Θρησκευμάτων, σχετικώς με τις κινητοποιήσεις των φοιτητών της Ιατρικής Σχολής Αθηνών, λόγω των εξαγγελιών του Υπουργού Υγείας κλπ.
Η επίκαιρη ερώτηση του κυρίου συναδέλφου έχει ως εξής:
"Η πρόθεση του κυρίου Υπουργού Υγείας για αποσύνδεση του πτυχίου της Ιατρικής Σχολής από την αγορά εγρασίας με νέες εξετάσεις, για την απόκτηση άδειας ασκήσεως επαγγέλματος, κινητοποίησε τους φοιτητές της Ιατρικής Σχολής και προέβησαν σε κατάληψη των κτιρίων της.
Οι φοιτητές επικαλούνται βαρύτατες κατηγορίες παρανομιών, διαφθοράς
και κακοδιοίκησης. Τα προβαλλόμενα από τους φοιτητές προαναφερόμενα σημεία αφορούν σε παράνομες εγγραφές και μετεγγραφές, παράνομες εκλογές, παράνομες κερδοσκοπικές δραστηριότητες και κατάχρηση των πανεπιστημιακών αξιωμάτων.
Με δεδομένο ότι ο κύριος Υπουργός Υγείας δεν δέχθηκε τους εκπροσώπους των φοιτητών, ερωτάται ο κύριος Υπουργός Παιδείας:
1. 'Εναντι της αμφισβήτησης του κύρους του πτυχίου των Ιατρικών Σχολών χρειάζεται και επικύρωσή του και πρόσθετη κατοχύρωση και ποια;
2. Τι μέτρα πρόκειται να λάβει το Υπουργείο σας έναντι των διατυπωμένων σοβαρών καταγγελιών στη λειτουργία της Ιατρικής Σχολής Αθηνών;"
Ο Υπουργός Εθνικής Παιδείας και Θρησκευμάτων κ. Ευθυμίου έχει το
λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Γνωρίζω ότι ο κ. Γιαννόπουλος είναι και καθηγητής στην Ιατρική Σχολή, αλλά ειλικρινά εκπλήσσομαι τουλάχιστον για ένα σκέλος της ερώτησής του, διότι καταγγέλλει κατά κάποιο τρόπο το Υπουργείο Παιδείας και προσωπικά εμένα, διότι δεν έχω καν ασχοληθεί ή δεν έχω δεχθεί τους φοιτητές. Ενώ το θέμα το οποίο θέτει επί της ουσίας έχει λυθεί από τις 2.11.2000, όταν συναντήθηκα με τον πρύτανη του Πανεπιστημίου Αθηνών κ. Μπαμπινιώτη, τον Αντιπρύτανη και Πρόεδρο της Ιατρικής Σχολής Αθηνών κ. Κουτσελίδη, τον Γραμματέα του Πανεπιστημίου Αθηνών κ. Κοντό και τους αντιπροσώπους του Συλλόγου των Φοιτητών της Ιατρικής Σχολής Αθηνών. Και σε εκείνη την συνάντηση ανακοίνωσα δημόσια ότι θέση της Κυβέρνησης είναι πως το πτυχίο της Ιατρικής εξακολουθεί να παραμένει προϋπόθεση της άσκησης του ιατρικού επαγγέλματος.
'Αρα το θέμα και στον τύπο και στην ουσία είναι ήδη λυμένο από τις 2 Νοεμβρίου. Προφανώς έκτοτε δεν έχει διαφύγει της προσοχής του κ. 
Γιαννόπουλου ότι ακριβώς αυτή η θέση μου έχει επαναλάβει δημόσιως ο Υπουργός κ. Παπαδόπουλος...
ΠΡΟΕΔΡΕΥΩΝ (Κωνσταντίνος Γείτονας): Και στη Βουλή, την επανέλαβε
κύριε Υπουργέ, απαντώντας σε σχετική ερώτηση προ ημερών.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Ακριβώς και στη Βουλή και με οποιοδήποτε άλλο τρόπο. 'Αρα το θέμα επί της ουσίας είναι λυμένο ήδη από τις 2.11.2000. Υπάρχει πλέον ένας χρόνος καταγραφής δεδομένος. Δεν υπάρχει λοιπόν θέμα, κύριε Γιαννόπουλε.
'Οσον αφορά το δεύτερο σκέλος της ερώτησής σας, σας διαβεβαιώνω ότι ουδεμία καταγγελία περί κακοδιοίκησης ή διαφθοράς που περιγράφετε μου έγινε στη μακρά συνάντησή μου, δύο ωρών περίπου, ούτε από τους φοιτητές της Ιατρικής ούτε από τον κ. Κουτσελίνη.
Επομένως, πώς θα επιληφθεί το Υπουργείο μιας καταστάσεως, όταν ο Σύλλογος Φοιτητών ο οποίος τελεί και σε μια αγωνιστική κινητοποίηση δεν έθεσε ούτε ένα σημείο σχετικό, ούτε έναν υπαινιγμό;
Πραγματικά, λοιπόν, δεν μπορώ να κατανοήσω πώς καταγγέλλεται το
Υπουργείο για έντεχνη αποσιώπηση, διότι αποσιώπηση υπάρχει, όταν υπάρχει φωνή, όταν αναφερθεί κάτι συγκεκριμένο. Δεν μπορεί να υπάρξει αποσιώπηση στο απόλυτο κενό. Και φαντάζομαι, επειδή ήταν παρών και ο κ. Μπαμπινιώτης και ο κ. Κουτσελίνης και ο κ. Κοντός, θα μπορείτε να έχετε οποιασδήποτε μορφής επιβεβαίωση αυτής της κατηγορηματικής και υπεύθυνης δήλωσής μου, ότι, δηλαδή, καμία απ' αυτές τις καταγγελίες που περιγράφετε στην επίκαιρη ερώτησή σας δεν μου ετέθη ούτε από ένα φοιτητή. Και ήταν, επαναλαμβάνω, όλες οι παρατάξεις των φοιτητών και όλοι οι κύριοι που προανέφερα.
Πραγματικά, λοιπόν, και στα δύο σκέλη της ερώτησής σας δεν υπάρχει
αντικείμενο.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννόπουλος έχει το λόγο. ΑΘΑΝΑΣΙΟΣ ΓΙΑΝΝΟΠΟΥΛΟΣ: Χαίρομαι, γιατί μου είπατε ότι πήρατε θέση

-και το γνωρίζω αυτό- όσον αφορά το θέμα του πτυχίου της Ιατρικής Σχολής. Είναι μια απόφαση που βγήκε από το πρυτανικό συμβούλιο κλπ. Βέβαια, ο κύριος Υπουργός Υγείας έχει μια διαφορετική άποψη. 'Εχουν περάσει είκοσι δύο ημέρες από τις 2 Νοεμβρίου και η Ιατρική Σχολή Αθηνών, καθώς και οι άλλες Ιατρικές Σχολές τελούν υπό κατάληψη. Υπάρχουν συγκεκριμένα
αιτήματα. Και σ' αυτήν την ερώτηση που έχω κάνει και προς τον Υπουργό Υγείας -τώρα μάλιστα κατατίθεται και το νομοσχέδιο- όσον αφορά την επετηρίδα προς λήψη ειδικότητας, ο κ. Παπαδόπουλος δεν έχει λάβει θέση και γι' αυτό οι σχολές βρίσκονται υπό κατάληψη με τα τραγικά αποτελέσματα που θα έχουμε, οι εξετάσεις ΔΙΚΑΤΣΑ δεν γίνονται κλπ.
Επειδή μου λέτε ότι δεν έχετε γίνει κοινωνός και πιθανόν να μην έχετε γίνει, διότι δεν είχατε έλθει σε επαφή με τους φοιτητές, η συντονιστική επιτροπή του Συλλόγου αναφέρει ακριβώς για κακοδιοίκηση και για κακοδιαχείριση. Παράλληλα είχα κάνει και ερώτηση στον προκάτοχό σας, όσον αφορά τον πρόεδρο της Ιατρικής Σχολής με την προσφυγή που έγινε στις 
εκλογές της Σχολής αυτής και αρχίζει μια κακοδαιμονία στην Ιατρική Σχολή. Εγώ ως Αναπληρωτής Καθηγητής βεβαίως οφείλω αυτά τα οποία βλέπω στην Ιατρική Σχολή να τα καταγγείλω. Υπάρχει μάλιστα έκθεση του εισαγγελέα που λέει ότι ναι μεν δεν βρέθηκαν ποινικές ευθύνες, αλλά υπάρχουν πλείστα όσα πειθαρχικά παραπτώματα. Επαναλαμβάνω ότι είναι απάντηση εισαγγελέως σε αίτηση κατάθεσης εγγράφων και αναφοράς που είχε κάνει ο κ. Αλεξίου.

Αυτά θα τα καταθέσω στη Βουλή. Είναι του Συλλόγου Φοιτητών Ιατρικής
Αθηνών. Αναφέρονται πάρα πολλά όσον αφορά την κακοδιαχείριση, μεταγραφές φοιτητών και όλα αυτά. Και πρέπει, κύριε Υπουργέ, να πάρετε μία θέση.'Οσον αφορά τους φοιτητές της Ιατρικής Σχολής Αθηνών και των άλλων σχολών που βρίσκονται υπό κατάληψη, κάτι συμβαίνει. Πάρτε θέση. Μπορεί να είπατε ότι υπάρχει το πτυχίο της Ιατρικής Σχολής, αλλά αυτήν τη στιγμή οι Ιατρικές Σχολές είναι σε ομηρία.
(Στο σημείο αυτό ο Βουλευτής κ. Αθανάσιος Γιαννόπουλος καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος της Γραμματείας της Διεύθυνσης Στενογραφίας και Πρακτικών της Βουλής.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 'Οπως
καλύτερα κάθε άλλου γνωρίζετε, κύριε Γιαννόπουλε, οι Ιατρικές Σχολές υπάγονται στο καθεστώς αυτοδιοίκησης των ανωτάτων εκπαδευτικών ιδρυμάτων
της χώρας. Τη λειτουργία τους τη διέπει νόμος ο οποίος ορίζει για παράδειγμα ότι το εξάμηνο θεωρείται πραγματοποιηθέν στις δεκατρείς βδομάδες. Οποιαδήποτε λειτουργία που βρίσκεται μεταξύ δώδεκα εβδομάδων θέτει, βάσει του νόμου, το καθήκον στις γενικές συνελεύσεις των τμημάτων να αποφασίσουν εάν το εξάμηνο έχει πραγματοποιηθεί ή θα ακυρωθεί κατά μάθημα η πραγματοποίησή του. Αυτήν τη στιγμή δεν βρίσκονται σε κατάληψη όλες οι σχολές, είναι πέντε στις επτά, και εσείς γνωρίζετε καλύτερα από κάθε άλλον, ότι ήδη προσανατολίζονται συνάδελφοί σας να θέσουν θέμα προς τους φοιτητές και για το ζήτημα του εξαμήνου.
Η κατάληψη όσον αφορά το σκέλος της κατοχυρώσεως του πτυχίου δεν έχει αντικείμενο, διότι αυτό το θέμα έχει λήξει και επομένως φαντάζομαι ότι όλοι πρέπει να συντελέσουμε σε μία ώριμη αντιμετώπιση του θέματος, για να μη θεωρούμε ότι μία διεκδίκηση μπορεί να έχει τεκμηρίωση όταν έχει εκλείψει το αντικείμενό της.
'Οσον αφορά τις καταγγελίες, εφόσον είναι έγγραφες και συγκεκριμένες, φυσικά και θα ληφθούν σοβαρά υπόψη.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 322/20-11-2000 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Γεωργίας, σχετικώς με τη λήψη μέτρων για την ανάπτυξη της εγχώριας βοοτροφίας κλπ.
Η επίκαιρη ερώτηση του κ. Σκυλλάκου έχει ως εξής:
"Αγανάκτηση προκαλεί στον ελληνικό λαό η απόφαση του Υπ. Γεωργίας να επιβάλλει πρόστιμα στους βοοτρόφους της χώρας μας, επειδή το 1996 και 1997 είχαν περισσότερα αρσενικά μοσχάρια από αυτά που μας επέτρεπε η Ευρωπαϊκή 'Ενωση.
Με την απόφαση αυτή μειώνεται το εισόδημα των κτηνοτρόφων, επιταχύνεται η συρρίκνωση της βοοτροφίας σε μια περίοδο που περιορίζεται η αυτάρκεια της χώρας μας, με αποτέλεσμα από 66% να έχει φθάσει στο 31% το 1998.
Προκαλείται δε το δημόσιο αίσθημα, επειδή αυτήν την περίοδο αποκαλύπτεται η επικινδυνότητα των εισαγόμενων από την Ευρωπαϊκή 'Ενωση βοδινών κρεάτων που έχουν προσβληθεί από την ασθένεια της σπογγώδους εγκεφαλοπάθειας, γνωστής ως ασθένειας των τρελών αγελάδων.
Ερωτάται ο κύριος Υπουργός!
1. Τι ενέργειες θα κάνει για να μην πληρώσουν τα πρόστιμα οι
βοοτρόφοι.
2. Τι ενέργειες θα κάνει για να εξασφαλισθεί η απρόσκοπτη ανάπτυξη της εγχώριας βοοτροφίας που εκτός των άλλων διασφαλίζει και τη δημόσια υγεία.
Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είναι γνωστό ότι στην ευρωπαϊκή βοοτροφία υπάρχει ένα σύστημα ποσοστώσεως. 'Οταν ο αριθμός των ζώων ξεπερνάει -ή στη φυτική παραγωγή μιας άλλης καλλιέργειας- αυτό το ποσοστό, τότε υπάρχουν περικοπές των σχετικών επιδοτήσεων. Δεν είναι θέμα του Υπουργού Γεωργίας να υποβάλει ή να μην υποβάλει πρόστιμα.
Αυτές οι ποσοστώσεις κοινοτικές ή εθνικές ανάλογα με το προϊόν, στη συγκεκριμένη περίπτωση των αρσενικών μοσχαριών πάχυνσης, τα λεγόμενα επιλέξιμα ζώα, έχουν ένα περιφερειακό ανώτατο όριο. 'Οταν ξεπεραστεί αυτό το όριο, τότε πραγματικά υπάρχουν περικοπές στις επιδοτήσεις και αυτό το ξέρουμε εμείς και το ξέρουν και οι βοοτρόφοι.
Το σκέλος όμως της ερώτησης έχει ενδιαφέρον στο δεύτερο σημείο, γιατί το πρώτο είναι ξεκάθαρο. Το ξέρουμε. Ο κανονισμός είναι του 1992, δεν είναι χθεσινός. Το γνωρίζουμε όλοι και δεν έχουμε και τεχνικές να αλλοιώσουμε αυτήν τη σύνθεση των θηλυκών και των αρσενικών ζώων στα βοοειδή.
Μακάρι να είχαμε και να δημιουργούσαμε έτσι μέσω της πολιτικής παραγωγής εμβρύων άλλους συσχετισμούς, ώστε να καλύπταμε και την άλλη παραγωγή όσον αφορά τα θηλυκά και τα αρσενικά ζώα.
Παρ' όλα αυτά όμως το δεύτερο σκέλος έχει ενδιαφέρον γιατί εμείς πετύχαμε μέσα από την "Aτζέντα 2000" επτά διαφορετικές ενισχύσεις για τα μοσχάρια, τις αγελάδες, πετύχαμε μάλιστα την ειδική, που δεν υπήρχε -αυτή είναι καινούρια- πριμοδότηση σφαγής για κάθε, δηλαδή, ζώο που σφάζεται και επομένως τα όριά μας είναι: Για μεν τα αρσενικά μοσχάρια πάχυνσης είναι εκατόν σαράντα τρεις χιλιάδες εκατόν τριάντα τέσσερα ζώα. Για τα ατομικά όρια είναι εκατόν τριάντα οκτώ χιλιάδες, πέντε κεφάλια. Για τα
εθνικά όρια σφαγής είναι διακόσιες τριάντα πέντε χιλιάδες κεφάλια και φυσικά για το όριο σφαγής μικρών ζώων -μιλάω γύρω στους επτά μήνες, το επιδιώκουμε αυτό- είναι περίπου ογδόντα χιλιάδες κεφάλια.
Φυσικά οι πρόσθετες ενισχύσεις για ορεινές, ημιορεινές και νησιωτικές περιοχές είναι για ογδόντα χιλιάδες ζώα.
Τώρα στη βοοτροφία από τα πράγματα κοιτάξαμε μέσα από το Β' και Γ' Κοινοτικό Πλαίσιο Στήριξης να πετύχουμε ειδικές ενισχύσεις. Δεν θα αναφέρω τα ποσά, γιατί είναι αρκετά μεγαλύτερα από την προηγούμενη περίοδο. Τα υπόλοιπα θα τα πω στη δευτερολογία μου.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο. ΑΝΤΩΝΗΣ ΣΚΥΛΛΑΚΟΣ: Να δούμε τι έχετε πετύχει σαν ΠΑΣΟΚ όλα αυτά τα
χρόνια, όσον αφορά τη βοοτροφία. Κατ' αρχήν η βοοτροφία και γενικά η κτηνοτροφία χρειάζεται ανάπτυξη. Επιβάλλεται ανάπτυξη και γιατί σαν χώρα έχουμε πολύ μικρή κτηνοτροφία και κάνουμε πολλές εισαγωγές αλλά και για λόγους δημοσίας υγείας. 'Αλλο να ελέγχουν τα κρέατά τους οι Γάλλοι και οι Εγγλέζοι και άλλο να ελέγχουμε εμείς τα δικά μας. "Εχουμε περισσότερες δυνατότητες εδώ.
Τι πετύχατε; Πετύχατε από το 1980 μέχρι το 1998 σε δεκαοκτώ χρόνια το εξής: Ενώ καλύπτονταν οι ανάγκες σε κρέας στο εσωτερικό της χώρας μας κατά 66% από τις ντόπιες παραγωγικές μονάδες, το ποσοστό αυτό μειώθηκε 
στο 31%. Καλύπτεται, δηλαδή, το μισό. Αυτό πετύχατε αυτά τα χρόνια. Βεβαίως και με την οδηγία του 1992 αλλά και με τη συνολική πρακτική σας. Και τώρα έχουμε κτυπήματα στη βοοτροφία. Πρώτο είναι αυτό που αναφέρεται στην εισήγηση. Υπάρχει και δεύτερο. Είναι η μείωση κατά 7% των ατομικών δικαιωμάτων στις θηλάζουσες αγελάδες. 'Ισως μου πείτε ότι αυτά είναι επιμέρους ζητήματα που κτυπούν τη βοοτροφία.
Τι κάνατε το 1998 με την αλλαγή του κανονισμού ως Κυβέρνηση; Γιατί
δεν βάλατε ζήτημα να μην υπάρχει αυτή η ποσόστωση για την Ελλάδα όταν δεν μας φτάνει το ντόπιο κρέας. Προχθές που πήγατε και συζητήσατε με τους Υπουργούς Γεωργίας και εν όψει ότι η Ελλάδα θέλει να εξασφαλίσει τη

δημόσια υγεία της, γιατί δεν είπατε ότι απελευθερώνουμε, δεν συμφωνούμε με τις ποσοστώσεις, να διεκδικήσετε περισσότερα. Και είναι ευκαιρία να μην πειθαρχήσεσε σε αυτές τις αποφάσεις. Να δημιουργήσετε ζήτημα, ώστε να πάρουμε μεγαλύτερη ποσόστωση και για την ανάπτυξη της βοοτροφίας στη χώρα μας και γενικότερα της κτηνοτροφίας, αλλά και για να κάνουμε και κάποιους ελέγχους αν και τα μέτρα, όπως τα εξαγγείλατε, είναι παραπλανητικά. Θα υπάρξει αύριο ή μεθαύριο άλλη επίκαιρη ερώτηση δικιά μας, γιατί δεν αντιμετωπίζονται τα ζητήματα των τρελών αγελάδων με τα μέτρα που πήρατε. 
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Γεωργίας κ.
Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Δύο σχόλια θα ήθελα να κάνω στην τοποθέτηση του κυρίου συναδέλφου. Φυσικά και θα θέλαμε μια διαφορετική σχέση ανάμεσα στη φυτική και τη ζωική παραγωγή. Αλλά αυτά δεν είναι θέματα ποσοστώσεων. Είναι θέματα αγορών. Από τα πράγματα εμείς που είμαστε σε μια εκτακτική και όχι εντατική κτηνοτροφία δεν μπορούμε να ανταγωνιστούμε εκείνες τις μεγάλες μονάδες οι οποίες όμως μεγάλες μονάδες οδηγούν στην κρίση.
Να γιατί επέμενα και επιμένω και συμφωνώ σ' αυτό, ότι στην ελληνική βοοτροφία με τον τρόπο που ταϊζουμε τα ζώα, με τον τρόπο που μεγαλώνουμε τα ζώα, αλλά και με το μέσο όρο σφαγής στην Ελλάδα -στους δεκαεπτά μήνες κατά μέσο όρο σφάζουμε το ζώο και το δίνουμε στην αγορά και όχι στα πέντε και έξι χρόνια που το δίνουν οι μονάδες των άλλων χωρών- μας προφυλάσσει από τη σπογγώδη εγκεφαλοπάθεια.
Και τούτο γιατί είναι γνωστό ότι άνω των τριάντα έξι μηνών ζώα έχουν εμφανίσει μέχρι σήμερα αυτήν την ασθένεια. Επομένως για μας όλα τα θέματα είναι θέματα όχι μόνο επάρκειας -και το κυνηγάμε- αλλά αυτές οι ποσοστώσεις είναι συμφωνημένες. Δεν είναι μόνο για την Ελλάδα, είναι για όλες τις ευρωπαϊκές χώρες.
ΑΝΤΩΝΗΣ ΣΚΥΛΛΑΚΟΣ: Θα ζητήσετε μεγαλύτερες ποσοστώσεις;
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Από την άλλη όμως πλευρά πράγματι το πρόβλημά μας είναι μόνο στο βόειο κρέας γιατί στα άλλα κρέατα έχουμε επάρκεια, έως σχετική επάρκεια και έως πλήρη επάρκεια όπως είναι στα κοτόπουλα. Επομένως εμείς κοιτάμε να ενισχύσουμε την ανάπτυξη, να ενισχύσουμε τη βελτίωση και να ενισχύσουμε τον εκσυγχρονισμό των μονάδων πάνω απ'όλα. Και με τους νέους κανονισμούς που βγάλαμε -ο ένας βγήκε
μάλιστα και χθες, ο άλλος έχει βγει πριν από μερικούς μήνες- κοιτάμε να ενισχύσουμε τη βιολογική κτηνοτροφία από όπου θα έχουμε πρόσθετα οφέλη. Επίσης θέλουμε να ενισχύσουμε τελικά την ποιότητα γιατί το ζητούμενο σήμερα στην παγκόσμια διατροφική κρίση δεν είναι τόσο η ποσότητα όσο η ποιότητα των παραγόμενων προϊόντων.
Θα ήθελα τέλος να πω ότι εάν δει κανείς τα πριμ τα οποία δίνουμε σαν άμεσες και έμμεσες ενισχύσεις στη βοοτροφία του 1999 και του 2000, θα δει ότι είναι πολύ υψηλότερες τιμές σε ευρώ ανά κεφάλι στην Ελλάδα. Επομένως πιστεύω ότι έχουμε καταφέρει τουλάχιστον μέσα σ'αυτές τις ποσοστώσεις να έχουμε υψηλότερα εισοδήματα.
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό
317/20.11.2000 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Γεωργίας, σχετικώς με τη λήψη των αναγκαίων μέτρων για την ανάκαμψη της καλλιέργειας των εσπεριδοειδών, τη βελτίωση του εισοδήματος των παραγωγών κλπ.
Η επίκαιρη ερώτηση της κ. Ξηροτύρη-Αικατερινάρη έχει ως εξής:
"Τα τελευταία χρόνια οξύνονται τα προβλήματα της καλλιέργειας
εσπεριδοειδών στη χώρα μας. Περιοχές όπως η Αργολίδα, η 'Αρτα, τα Χανιά κλπ., που στήριξαν την οικονομία τους και το εισόδημα των αγροτών στην καλλιέργεια αυτή διέρχονται μεγάλη οικονομική κρίση με απρόβλεπτες κοινωνικές συνέπειες και εκρήξεις. Οι παραγωγοί εισέπραξαν μόνο το 25% της αξίας της περσινής εσοδείας, ενώ ήδη άρχισε η καινούρια. Το κόστος παραγωγής έχει γίνει τόσο δυσβάστακτο που ήδη οι παραγωγοί άρχισαν να εγκαταλείπουν πολλές καλλιεργητικές φροντίδες με αποτέλεσμα τη μείωση της παραγόμενης ποσότητας (στην Αργολίδα μόνο υπήρξε μείωση κατά 30%) και την υποβάθμιση της μέχρι τώρα υψηλής ποιότητας των ελληνικών εσπεριδοειδών. Η περίφημη αναδιάρθρωση των ποικιλιών των εσπεριδοειδών παραμένει στα συρτάρια του Υπουργείου και καμία έρευνα δεν έγινε για τη διεύρυνση της παραγωγής με πρώιμες, μεσοπρώιμες, μεσόψιμες ποικιλίες. Η απουσία των εσωτερικών αγορών και ελέγχου του κυκλώματος των εμπόρων οδήγησε σε σοβαρές δυσκολίες διάθεσης παραγωγής, ενώ η χώρα μας τα τελευταία τρία-τέσσερα χρόνια έχασε σχεδόν όλες τις αγορές στις ανατολικές χώρες που παραδοσιακά είχε τα τελευταία τριάντα χρόνια υπέρ της Ισπανίας, η οποία προχώρησε σε δραματικές συμφωνίες με τις χώρες αυτές και επιδοτεί το κόστος των παραγωγών και τη μεταφορά των προϊόντων με ασφάλεια. 
Ερωτάται ο κύριος Υπουργός:
Ποια μέτρα προτίθεται να πάρει άμεσα και μακροπρόθεσμα:
Για να επιτευχθεί η ανάκαμψη της καλλιέργειας των εσπεριδοειδών και
να εξασφαλιστεί η βελτίωση του εισοδήματος των παραγωγών;
Να επανακτηθεί το "χαμένο έδαφος" στις αγορές των ανατολικών χωρών
μέσα από διακρατικές συμφωνίες;
Να ξεκινήσει η αναδιάρθρωση της καλλιέργειας με την εισαγωγή
κατάλληλων ποικιλιών και διεύρυνση του χρόνου συγκομιδής και εμπορίας;" Πριν δώσω το λόγο στον κύριο Υπουργό, κυρία συνάδελφε, επειδή
καταθέτετε συνέχεια ερωτήσεις -και αυτό είναι προς τιμήν σας- ήθελα να σας υπενθυμίσω ότι ισχύει από την Τετάρτη πλέον ο έλεγχος από εξουσιοδοτημένα μέλη της Διάσκεψης των Προέδρων, για την προσαρμογή στο περιεχόμενο και στον τύπο, των επικαίρων ερωτήσεων στις νέες διατάξεις του Κανονισμού.
Ο κ. Ανωμερίτης έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, γνωρίζουμε ότι πράγματι στο χώρο των εσπεριδοειδών, των ελληνικών πορτοκαλιών, υπάρχουν προβλήματα που μακροχρόνια δημιουργήθηκαν τόσο από τις διεθνείς συμφωνίες στα πλαίσια του Παγκόσμιου Οργανισμού Εμπορίου όσο και από θέματα, τα οποία είχαν σχέση με τις εσωτερικές αδυναμίες του τομέα των παραγωγών, των συνεταιρισμών, κλπ.
Φυσικά σ'αυτά θα πρέπει να προσθέσουμε -κι εκεί ήταν ένα μεγάλο
κομμάτι απωλειών- την κατάρρευση των οικονομιών των πρώην κομμουνιστικών χωρών, στις οποίες κατευθύνονταν μεγάλες ποσότητες πορτοκαλιών. Παρ'όλα αυτά για τα λεγόμενα θέματα αναδιάρθρωσης, περισσότερο θα έλεγα ποικιλιών και λιγότερο εκρίζωσης δέντρων, θα τα ενισχύσουμε μέσα από τα περιφερειακά προγράμματα έχοντας εντάξει στο Γ' Κοινοτικό Πλαίσιο Στήριξης τέτοιες πολιτικές. Κι εκεί πιστεύω ότι θα κάνουμε κάποιες τομές. 
'Οσον αφορά τις διαχειριστικές επιτροπές είναι γνωστό ότι έχουμε
καταφέρει να αυξήσουμε τις εξαγωγικές επιδοτήσεις αλλά και να αλλάξουμε
τα λεγόμενα πιστοποιητικά Α2 και Β τύπου έτσι αντιστρέφοντάς τα ώστε να βοηθήσουμε τις ελληνικές εξαγωγές.
Θα πρέπει να πω -και είμαι βέβαιος ότι δεν πρόκειται για συγκυριακό φαινόμενο- ότι φέτος είχαμε κατά 37% υψηλότερες εξαγωγές από πέρυσι και αυτό είναι ένα ενθαρρυντικό σημείο γιατί η πολιτική μας σε θέματα αγροτικής διπλωματίας έχει αρχίσει και αποδίδει. Δεν είναι τυχαίο ότι σήμερα συναντιέμαι με την Υφυπουργό Γεωργίας της Βουλγαρίας, χθες συναντήθηκα με τον Υπουργό Γεωργίας της Αρμενίας, προχθές με της Τσεχίας και τώρα θα συναντηθώ ξανά με άλλους Υπουργούς των κεντρικών ευρωπαϊκών και βαλκανικών χωρών, έτσι ώστε αυτές τις αγορές να τις ξανακερδίσουμε. 
Σ' αυτό το πρώτο μέρος της παρέμβασής μου θέλω τέλος να σας πω ότι
μιλάμε σε ένα χρονικό σημείο όπου έκλεισε προχθές στο Συμβούλιο Υπουργών Γεωργίας η νέα κοινή οργάνωση αγοράς, η νέα Κ.Ο.Α. με θετικότατα αποτελέσματα από τη συνολική μας διαπραγμάτευση για το θέμα αυτό. Στη δευτερολογία μου με δύο λόγια θα παρουσιάσω τα κύρια στοιχεία τους. 
ΠΡΟΕΔΡΕΥΩΝ (Κωνσταντίνος Γείτονας): Η κ. Ξηροτύρη-Αικατερινάρη έχει
το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, τελικά θέσατε και εσείς το πρόβλημα και δε νομίζω ότι πήρα απαντήσεις που να με πείσουν ότι έχει αρχίσει μία σωστή και προγραμματισμένη αντιμετώπιση αυτού του μεγάλου προβλήματος των εσπεριδοειδών προϊόντων που πλήττει ιδιαίτερα τις περιοχές της Αργολίδας, της 'Αρτας και της Κρήτης.
Για τα θέματα τα οποία σας θέτω, της εξυγίανσης του κυκλώματος της εμπορίας δεν μου δώσατε απάντηση και δεν είπατε ποιες είναι οι σκέψεις και η παρέμβαση του Υπουργείου σας, κυρίως εν όψει των συμβολαίων που πρέπει να υπογράψουν οι παραγωγοί με τους εμπόρους. Εμείς είμαστε υπέρ της κατάργησης των πολυετών συμβολαίων και νομίζω ότι στα θέματα της Κ.Ο.Α. που ίσως αναπτύξετε αργότερα θα μου απαντήσετε γι' αυτό το ζήτημα και άλλες δικές σας σκέψεις για την εξυγίανση του κυκλώματος της εμπορίας.
'Ηθελα περισσότερες πληροφορίες, κύριε Υπουργέ, γιατί ήδη καταθέσαμε και μέσω του Ευρωβουλευτού μας κ. Αλαβάνου στην Ευρωβουλή ερωτήσεις για τα επιχειρησιακά προγράμματα που θα στηρίξουν αυτά τα προϊόντα.
Θέλω να μου δώσετε απάντηση για το πού βρίσκεται η έρευνά σας πάνω σ' αυτά και ποιες είναι οι προτάσεις που έχει καταθέσει στην Ευρωπαϊκή 'Ενωση, γιατί από εκεί πήρα μία απάντηση ότι δεν έχουν συγκεκριμένες δικές σας προτάσεις.
'Οσον αφορά τα θέματα των αγορών που χάσαμε από τις ανατολικές χώρες και τις συμφωνίες, κάποιες συναντήσεις που αναφέρατε δε νομίζω ότι αρκούν, ούτε και σας νομίζω ότι σας καλύπτουν, για να μπορέσουμε πράγματι να ανακτήσουμε σταδιακά το χαμένο έδαφος. Χρησιμοποιώ στην αναφορά μου το παράδειγμα της Ισπανίας η οποία έχει καταφέρει να ανατρέψει υπέρ αυτής όλη αυτή την κατάσταση.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. ΓΕΩΡΓΙΟΣ ΑΝΩΜΕΡΙΤΗΣ (Υπουργός Γεωργίας): Κύριε Πρόεδρε, είναι γνωστό
ότι όταν μιλάμε για φρούτα και λαχανικά και ιδιαίτερα για πορτοκάλια, αναφερόμαστε σε ορισμένες περιοχές που είναι σχεδόν μονοκαλλιέργειες και εκεί δημιουργούνται προβλήματα. 'Οπου έχουμε μονοκαλλιέργεια έχουμε και προβλήματα.
Παρ'όλα αυτά έχουμε ήδη ψηφίσει το νόμο, έχουμε βγάλει την υπουργική απόφαση και αν δεν ήταν οι συνεταιριστικές εκλογές αυτόν τον καιρό θα είχε γίνει και η διεπαγγελματική οργάνωση φρούτων και λαχανικών που θα πάρει στα χέρια της τις πολιτικές και πιστεύω ότι μέσα από εκεί θα πετύχουμε πάρα πολύ καλές σχέσεις, όπως και σε άλλα προϊόντα.

'Οσον αφορά τις ανατολικές χώρες έχουμε κάνει μια μεγάλη προσπάθεια. Στα πλαίσια της αγροτικής διπλωματίας όπως είπα δεν υπάρχει Υπουργός
αυτών των χωρών που να μην τον δέχτηκα στην Ελλάδα ή να μην τον επισκέφτηκα. Μάλιστα έρχεται ο Αντιπρόεδρος της Ρωσικής Κυβέρνησης και Υπουργός Γεωργίας τις επόμενες μέρες για να συμφωνήσουμε κάποια πράγματα και προς αυτήν την κατεύθυνση, αφού με αυτές τις χώρες έχουμε έντονα συμφέροντα. Τα χάσαμε σε κάποια στιγμή και τώρα τα ανακτούμε. Δεν είναι τυχαία η αύξηση του 37% των ελληνικών πορτοκαλιών στις ξένες αγορές. Δεν είναι όλα στις ευρωπαϊκές αγορές.
'Οσον αφορά στη καινούρια κοινή οργάνωση αγοράς και στο πρώτο σκέλος
που έχει σχέση με το ποσοστό χρηματοδότησης των δράσεων των ομάδων παραγωγών, παρ' ότι το υφιστάμενο καθεστώς είναι 2,5% επί του κύκλου

εργασιών, η επιδότηση αυξάνεται από τώρα σε 4,1% που σημαίνει μάλιστα ένα σημαντικό ποσό επιβάρυνσης του κοινοτικού προϋπολογισμού.
Επίσης, όσον αφορά στα μεταποιούμενα πορτοκάλια έναντι της πρότασης
της επιτροπής για διακόσιους δέκα εννέα χιλιάδες τόνους για την Ελλάδα, η τελική διαπραγμάτευση ανέβασε αυτό το ποσό στους διακόσιους ογδόντα χιλιάδες τόνους. Και για τα ροδάκινα από διακόσιες εξήντα πέντε χιλιάδες τόνους δέχθηκαν οι κοινοτικοί στην προχθεσινή διαπραγμάτευση να αυξήσουν το όριο στους τριακόσιους χιλιάδες τόνους που είναι και ο στόχος μας. 'Ετσι μαζί με πολλά άλλα θέματα και στα ποσά των ενισχύσεων, πιστεύω ότι έχουμε σήμερα μια καλύτερη ΚΟΑ, η οποία πραγματικά θα στηρίξει και αυτές τις πολιτικές.
'Εχουμε και άλλα να κάνουμε. Είμαι βέβαιος ότι μαζί με τις αναδιαρθρώσεις μέσα από το Γ' Κοινοτικό Πλαίσιο Στήριξης θα στηρίξουμε και αυτόν τον κλάδο του οποίου η φετινή υπερπαραγωγή δεν δημιούργησε, όπως είδατε, σημαντικά προβλήματα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου
κύκλου:
Η πρώτη με αριθμό 308/16.11.2000 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με την επίλυση των προβλημάτων των εργαζομένων στα καζίνο του Ρίου και της Σύρου, διαγράφεται κατόπιν συνεννοήσεως του κυρίου Υπουργού και του κύριου Βουλευτή.
Η Τρίτη με αριθμό 321/20.11.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. 'Αγγελου Τζέκη προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικώς με τις απεργιακές κινητοποιήσεις των εργαζομένων στα μεταλλεία της Πολυεθνικής ΤVX στη Χαλκιδική, την προστασία των δικαιωμάτων των εργαζομένων κλπ., διαγράφεται λόγω κωλύματος του κυρίου Υπουργού.
Κυρίες και κύριοι συνάδελφοι, ολοκληρώθηκε η συζήτηση των επίκαιρων
ερωτήσεων.
'Εχω την τιμή να ανακοινώσω στο Σώμα:
1. Η Διαρκής Επιτροπή Οικονομικών Υποθέσεων καταθέτει τις εκθέσεις
της στα σχέδια νόμων του Υπουργείου Εθνικής Οικονομίας:
α. "Κύρωση της Συμφωνίας μεταξύ της Κυβέρνησης της Ελληνικής
Δημοκρατίας και της Κυβέρνησης της Λαϊκής Δημοκρατίας της Αλγερίας για την αμοιβαία ενθάρρυνση και προστασία των επενδύσεων".
β. "Κύρωση της Συμφωνίας μεταξύ της Ελληνικής Δημοκρατίας και της Δημοκρατίας της Τουρκίας για την αμοιβαία προώθηση και προστασία των επενδύσεων".
2. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αρμενίας για την αμοιβαία συνδρομή μεταξύ των Τελωνειακών τους Διοικήσεων".
3. Η Διαρκής Επιτροπή Κοινωνικών Υποθέσεων καταθέτει την έκθεσή της στην πρόταση νόμου αρμοδιότητας του Υπουργείου Εργασίας και Κοινωνικών Ασφαλίσεων: "Για την προστασία των ηλικιωμένων, των ανέργων μακράς διάρκειας, για την επιμήκυνση της επιδότησης της ανεργίας και για την εξασφάλιση της ιατροφαρμακευτικής περίθαλψης όλων των ανέργων.
4. Η Διαρκής Επιτροπή Δημόσιας Διοίκησης, Δημόσιας Τάξης και
Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: "Κύρωση της Συμφωνίας περί συνεργασίας για την πρόληψη και καταπολέμηση του διασυνοριακού εγκλήματος και του προσαρτημένου σ' αυτήν Καταστατικού Χάρτη οργάνωσης και λειτουργίας του Περιφερειακού Κέντρου της Πρωτοβουλίας Συνεργασίας Νοτιοανατολικής Ευρώπης (Κέντρο S.E.C.I) για την καταπολέμηση του διασυνοριακού εγκλήματος.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στην ημερήσια
διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου
νόμου του Υπουργείου Οικονομικών: "Φορολογικές ελαφρύνσεις και απλουστεύσεις και άλλες διατάξεις".
Κυρίες και κύριοι συνάδελφοι, όπως έχει συμφωνηθεί, σήμερα θα
συζητήσουμε την ομάδα των άρθρων 16 έως και 30.
Κατά τη σημερινή συζήτηση του νομοσχεδίου το Κομμουνιστικό Κόμμα
Ελλάδος ορίζει ως Κοινοβουλευτικό Εκπρόσωπο τον κ. Γκατζή.
'Οπως είχαμε αποφασίσει στη χθεσινή συνεδρίαση, ο χρόνος για τους
εισηγητές θα είναι δέκα λεπτά με μία ανοχή.
Το λόγο έχει η εισηγήτρια του ΠΑ.ΣΟ.Κ, η κ. Μαρία Αρσένη.
ΝΙΚΟΛΑΟΣ ΓΚΑΤΖΗΣ: Να μην το συζητήσουμε. Με συγχωρείτε που παίρνω το λόγο έτσι.
ΠΡΟΕΔΡΕΥΩΝ (Κωνσταντίνος Γείτονας): 'Εχω δώσει το λόγο τώρα, αλλά
σας ακούω.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, θέλω να βάλω ένα θέμα. Δεν έπρεπε να συζητήσουμε το χρόνο πρώτα;
ΠΡΟΕΔΡΕΥΩΝ (Κωνσταντίνος Γείτονας): Τι προτείνετε;
ΝΙΚΟΛΑΟΣ ΓΚΑΤΖΗΣ: 'Αμα πάμε έτσι, κύριε Πρόεδρε, δεν θα τα κουβεντιάσουμε. Να σας τα παραδώσουμε γραπτώς εδώ και να σηκωθούμε να φύγουμε. 'Οταν βάζετε δέκα λεπτά για δεκαπέντε άρθρα που είχαμε χθες, που κάθε άρθρο είχε εικοσιεπτά παραγράφους και κάθε παράγραφος είχε τέσσερις τουλάχιστον υποσημειώσεις, καταλαβαίνετε ότι δεν είναι δυνατόν, να κάνουμε ούτε μια ανάγνωση των άρθρων. Δεν είναι δυνατόν λοιπόν, να συζητάμε έτσι ασφυκτικά. Θέλετε να μη μιλάμε; Να μη μιλάμε, να σας τα δώσουμε γραπτά και να τελειώνουμε.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γκατζή. Συμφώνησε για τους χρόνους το Σώμα. Χθες μιλήσατε στην πρωτολογία είκοσι δύο λεπτά, συν τη δευτερολογία. Παρακαλώ, θα προχωρήσουμε όπως και χθες με μια σχετική ανοχή.
Το λόγο έχει η κ. Αρσένη.
ΜΑΡΙΑ ΑΡΣΕΝΗ: Και στο δεύτερο μέρος, από το άρθρο 15 μέχρι 30 γίνεται μια σοβαρή προσπάθεια για την εφαρμογή μιας πολυδιάστατης και αποτελεσματικής κυβερνητικής πολιτικής. Γίνεται μια προσπάθεια για την απλοποίηση της γραφειοκρατίας, τη βελτίωση του συστήματος φορολογίας και τη δημιουργία ενός πιο ευέλικτου και αποτελεσματικού ελεγκτικού μηχανισμού.
Συγκεκριμένα, με το άρθρο 16 αντιμετωπίζονται μια σειρά από οργανωτικά θέματα και γίνονται διάφορες ρυθμίσεις διοικητικού χαρακτήρα και βελτιώνονται ορισμένες διατάξεις που επιτρέπουν την καλύτερη οργάνωση των ελεγκτικών υπηρεσιών του Υπουργείου Οικονομικών.
Στο άρθρο 17 αντιμετωπίζονται μια σειρά από θέματα εθνικών κληροδοτημάτων. Ρυθμίζονται θέματα σχετικά με τα εθνικά κληροδοτήματα. Αποκεντρώνεται η εποπτεία και ο έλεγχος στις γενικές γραμματείες των περιφερειών.
Με το άρθρο 18 αντιμετωπίζονται μια σειρά από θέματα του Νομικού Συμβουλίου του Κράτους. Η προτεινόμενη όμως ρύθμιση, κύριε Υπουργέ, αποκλείει κάποιους πτυχιούχους της Νομικής Σχολής, οι οποίοι είναι πάνω από τριάντα πέντε ετών, οι οποίοι μέσα από τη συγκεκριμένη πρόταση του νόμου έχουν αιφνιδιαστεί γιατί εδώ και πάρα πολύ καιρό προετοιμαζόντουσαν για να συμμετάσχουν στο διαγωνισμό που πρόκειται να γίνει. Γι' αυτό θα ήθελα να σας παρακαλέσω να δείτε με μεγαλύτερη ευρύτητα το θέμα και να προβλεφθεί μια μεταβατική διάταξη για τους τρεις πρώτους διαγωνισμούς, ούτως ώστε να τους δώσετε την ευκαιρία να πάρουν μέρος στο διαγωνισμό αυτό.
Θα ήθελα να υπενθυμίσω ότι μια παρόμοια ρύθμιση είχε γίνει και στο
παρελθόν με την Εθνική Σχολή Δικαστών.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, η κυρία συνάδελφος έκανε μια πρόταση. Για τη διαδικασία θα ήθελα να απαντήσω τώρα.
Την αποδεχόμαστε την πρόταση, αλλά όχι για τρεις συνεχείς διαγωνισμούς, γιατί αυτό σημαίνει ότι θα πάμε δέκα χρόνια κάτω. Για δέκα χρόνια δεν θα ισχύει η διάταξη. Αποδέχομαι την πρόταση για την επόμενη εξεταστική περίοδο να ισχύει η ηλικία των σαράντα χρόνων.
ΜΑΡΙΑ ΑΡΣΕΝΗ: Ευχαριστώ, κύριε Υπουργέ.
Με το άρθρο 19 ρυθμίζονται θέματα εμμέσων φόρων, εφόσον αυτοί
αποδεδειγμένα έχουν επιρριφθεί στην κατανάλωση.
Με το άρθρο 20 αντιμετωπίζονται θέματα λαθρεμπορίας πετρελαίου και
λαθρεμπορίας καπνικών προϊόντων.
Με το άρθρο 21 γίνεται αύξηση των ποσών των βασικών μηνιαίων συντάξεων. Συγκεκριμένα οι αυξήσεις αυτές των βασικών συντάξεων καταβάλλονται από τον ΟΓΑ και ανέρχονται από 1.1.2001 σε πέντε χιλιάδες

δραχμές και από 1.1.2002 επίσης σε πέντε χιλιάδες δραχμές, όπως ακριβώς ήταν και η προεκλογική δέσμευση της Κυβέρνησης.
Με το άρθρο 22 επιλύονται θέματα που αφορούν το Οικονομικό Επιμελητήριο, τροποποιούνται ορισμένες διατάξεις του ιδρυτικού νόμου που ίσχυε από το 1980. Επίσης, στο άρθρο αυτό αναφέρονται διάφορα θέματα που έχουν σχέση με την οργανωτική δομή του Οικονομικού Επιμελητηρίου ούτως ώστε να μπορέσει να είναι πιο αποτελεσματικό και να υλοποιεί με τον καλύτερο δυνατό τρόπο τους σκοπούς του.
Με το άρθρο 23 επιλύονται θέματα που έχουν σχέση με το Σώμα
Ορκωτών Εκτιμητών.
Στο άρθρο 24 γίνεται αναφορά σε θέματα ΦΠΑ καθώς και προσαρμογή στις κοινοτικές διατάξεις για την επιβολή του ΦΠΑ.
Στο δεύτερο μέρος επιχειρούνται ρυθμίσεις στα τέλη χαρτοσήμου και τις ειδικές φορολογίες. Συγκεκριμένα στο άρθρο 25 γίνονται ρυθμίσεις στα τέλη χαρτοσήμου και στα άρθρα 26, 27 και 28 γίνεται μια σημαντική προσπάθεια να απλουστευτεί ο τρόπος είσπραξης των τελών κυκλοφορίας. Επίσης, ενοποιούνται οι επιβαρύνσεις που επιβάλλονται στις άδειες κυκλοφορίας αυτοκινήτων, δικύκλων και γενικότερα τροχοφόρων.

Στο άρθρο 30 γίνονται μια σειρά από ρυθμίσεις στα θέματα των
ψυχαγωγικών τεχνικών παιγνίων και αναπροσαρμόζονται τα τέλη για τη διενέργεια ψυχαγωγικών τεχνικών παιγνίων.
Θα ήθελα να επισημάνω ότι σίγουρα το θέμα αυτό είναι πολύ σοβαρό.
Είναι ένα θέμα που έχει απασχολήσει την ελληνική κοινωνία πολύ έντονα και ιδιαίτερα στην επαρχία. Οπωσδήποτε είναι ένα μέτρο σωστό αλλά θα πρέπει να μας απασχολήσει και το θέμα μήπως αυτή η ρύθμιση οδηγήσει τελικά στην εξόντωση των σωστών επιχειρηματιών στον κλάδο αυτό.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία πενήντα εννέα μαθητές και δύο συνοδοί-καθηγητές του 3ου Γυμνασίου Μοσχάτου.
Η Βουλή τους καλωσορίζει.
(Χειροκροτήματα)
Το λόγο έχει ο εισηγητής της Νέας Δημοκρατίας κ. Ρεγκούζας.
ΑΔΑΜ ΡΕΓΚΟΥΖΑΣ: Κυρίες και κύριοι συναδελφοι, έρχομαι στο άρθρο 16.
Εγώ πραγματικά δεν κατανοώ την εμμονή της Κυβέρνησης στην παράγραφο 1 του άρθρου αυτού. Τονίσαμε και στην επιτροπή ότι η αντιμετώπιση των δημοσίων υπαλλήλων θα πρέπει να είναι ενιαία σε ό,τι έχει σχέση με τα πολιτικά δικαιώματα.
Η παράγραφος αυτή δείχνει έναν ιδιαίτερο ρατσισμό, θα έλεγα,
γι'αυτούς τους υπαλλήλους. Βγάζει και κάποια απωθημένα ενδεχομένως από κάποιους που έχουν σχέση με τον ανταγωνισμό, με τις νομαρχιακές εκλογές, καθώς και τις δημοτικές εκλογές.
Δεν θα διαφωνούσαμε σε όλα τα σημεία αυτής της παραγράφου, αλλά εάν γίνει μια τέτοια ρύθμιση θα πρέπει να ισχύσει για όλους τους δημοσίους υπαλλήλους. Δεν μπορεί όμως το κάθε Υπουργείο να φέρνει ρύθμιση διαφορετική για τους δικούς του υπαλλήλους.
Βρισκόμαστε στα πρόθυρα συζήτησης και ολοκλήρωσης της συνταγματικής αναθεώρησης. Είναι πλέον επίκαιρο το θέμα της αναθεώρησης των κωλυμάτων που υπάρχουν για τους δημοσίους υπαλλήλους. Γιατί, λοιπόν, η Κυβέρνηση εμμένει και δεν αποσύρει αυτήν την παράγραφο 1; Να ολοκληρωθεί η Αναθεώρηση του Συντάγματος και ειδικά τα κωλύματα του άρθρου 56 παρ. 3 και στη συνέχεια να φέρει η Κυβέρνηση μια ενιαία ρύθμιση για όλους τους δημοσίους υπαλλήλους και φυσικά για τους υπαλλήλους του Υπουργείου Οικονομικών. Αν πρέπει να πάρουμε κάποια μέτρα περισσότερα για τη συμμετοχή τους στις νομαρχιακές και δημοτικές εκλογές, να το κάνουμε.

Εν τοιαύτη περιπτώσει, έτσι όπως είναι η ρύθμιση -γιατί δεν γνωρίζω εάν θα επιμείνει η Κυβέρνηση σ'αυτήν τη διάταξη που κατά τη γνώμη μας θα είναι λάθος να το κάνει- δεν καταλαβαίνουμε πού έχουν εκλεγεί. Στις ΔΟΥ υπάρχει χωρική αρμοδιότητα. Πού υπηρετεί ο υπάλληλος, στην έδρα του δήμου ή στη χωρική αρμοδιότητα του δήμου; Και έτσι όπως είναι η διάταξη είναι ατελής.
Στην παράγραφο 2 οι υπάλληλοι της κεντρικής υπηρεσίας του Υπουργείου Οικονομικών, που είναι και συνεργάτες σας, φρόντισαν να μπορούν να εισέρχοναι και να εξέρχονται από τα ελεγκτικά κέντρα αλλά το κρατούν μόνο για δικό τους δικαίωμα. Υπάρχουν και άλλοι διευθυντές σε άλλες υπηρεσίες

που θα μπορούν και εκείνοι να μπαίνουν και να βγαίνουν στα ελεγκτικά κέντρα. Γιατί μόνο οι υπάλληλοι της κεντρικής υπηρεσίας;
ΑΡΙΣΤΟΤΕΛΗΣ ΠΑΥΛΙΔΗΣ: 'Εχει παραπάνω αμοιβή;
ΑΔΑΜ ΡΕΓΚΟΥΖΑΣ: 'Οχι, είναι τα ελεγκτικά κέντρα και με τη μορφή που έχει διαμορφωθεί σήμερα είναι το εθνικό ελεγκτικό κέντρο κλπ. 
ΑΡΙΣΤΟΤΕΛΗΣ ΠΑΥΛΙΔΗΣ: Δηλαδή παίρνουν παραπάνω χρήματα;

ΑΔΑΜ ΡΕΓΚΟΥΖΑΣ: Τι να σας πω, δεν έχει ιδιαίτερα επιδόματα. Συνθήκες εργασίας έχει άλλες καθώς και αντικείμενο κλπ.
Στην παράγραφο 6, εκεί που λέτε για την επιτροπή αξιολόγησης των καταγγελιών, κάποτε πρέπει να τελειώνει αυτή η ιστορία δεν μπορούμε να αποδεχόμαστε ένα κράτος ρουφιάνων. 'Οποιος θέλει να κάνει καταγγελίες να τις κάνει επωνύμως. Βάλτε, λοιπόν, την ένδειξη ότι θα ασχολείται αυτή η επιτροπή με επώνυμες καταγγελίες. Εάν θέλετε να κάνετε οποιαδήποτε άλλη αξιολόγηση των όποιων ανεύθυνων πληροφοριών μπορείτε να την κάνετε με άλλο τρόπο.
'Ερχομαι στην παράγραφο 20. Σας προειδοποίησα και χθες γιατί η διάταξη αυτή αφορά το Ταμείο Παρακαταθηκών και Δανείων. Πρέπει να ξεκαθαρίσει η Κυβέρνηση τι θέλει να κάνει. Τη μια λέει θα ιδιωτικοποιήσουμε το Ταμείο Παρακαταθηκών μαζί με το Ταχυδρομικό Ταμιευτήριο. 'Εκανε μια προσπάθεια την οποία εγκατέλειψε. Το Οικονομικό Επιμελητήριο διοικείται από Πρόεδρο. Ο Πρόεδρος ουσιαστικά δεν είναι πλήρους απασχόλησης κατά κάποιο τρόπο και ξέρουμε όλοι μας ότι δεν ασχολείται μόνο με τα καθήκοντα αυτά. Ο σημερινός Πρόεδρος, που δεν έχω τίποτε μαζί του είναι ταυτόχρονα και Πρόεδρος του Οικονομικού Επιμελητηρίου. Ο μισθός του Προέδρου του Επιμελητηρίου παρ' ότι δεν είναι συνεχόμενη εργασία είναι ένα εκατομμύριο δραχμές. Επίσης πενήντα χιλιάδες δραχμές παίρνουν κάθε εβδομάδα το κάθε μέλος του συμβουλίου από τις συνεδριάσεις του διοικητικού συμβουλίου. Συνολικά έχουμε ένα εκατομμύριο διακόσιες χιλιάδες δραχμές το μήνα.
Επί της Νέας Δημοκρατίας ο Πρόεδρος του Ταχυδρομικού Ταμιευτηρίου
έπαιρνε εβδομήντα χιλιάδες δραχμές το μήνα. Το 1993 επειδή το ποσό αυτό ήταν πάρα πολύ μικρό πήγε στις διακόσιες χιλιάδες το μήνα. Η Κυβέρνησή σας, έχει δώσει αυτόν το μισθό που δεν ξέρω αν ανταποκρίνεται και στην προσφορά εργασίας. Εκείνο που είναι προκλητικό εν προκειμένω είναι πως δημιουργείται και μια θέση Αντιπροέδρου αμοιβόμενη. Από τι υπαγορεύεται η δημιουργία αυτής της θέσης και μάλιστα της έμμισθης; Μήπως από τις ανάγκες εξυπηρέτησης κομματικών φίλων;
Να γιατί εμείς όταν εγκαλούμε την Κυβέρνηση και λέμε ότι πρέπει να κάνει περιστολή δαπανών, που μια μικρή τέτοια περίπτωση είναι και αυτή. Αν προσθέσουμε και τα τριάμισι δισεκατομμύρια περίπου που στοιχίζουν οι σύμβουλοι των Υπουργών της Κυβέρνησης, βλέπετε πού πάμε. 'Ομως η Κυβέρνηση αν θέλει να κάνει εξορθολογισμό των δαπανών του κρατικού προϋπολογισμού μπορεί να το κάνει. Δεν θέλει όμως γιατί συντηρεί ένα κομματικό κράτος που τη στήριξε και τη στηρίζει ακόμα και σήμερα.
Εμείς σας καλούμε, κύριε Υπουργέ, να πάρετε πίσω τη διάταξη. Πιστεύω πως δεν απηχεί τις δικές σας απόψεις γιατί αναγνωρίζω την εντιμότητά σας, αλλά πρέπει να την πάρετε πίσω γιατί είναι προκλητική.
Για την παράγραφο 21. Σας είπαμε πως δεν είναι τόσο αθώα αυτή η διάταξη που ήρθε με τροπολογία στην επιτροπή και αφορά προαγωγές υπαλλήλων του Υπουργείου Πολιτισμού. Φωτογραφίζει συγκεκριμένους. Πέστε μας ποιοι είναι αυτοί οι υπάλληλοι που βρίσκονται πίσω απ' αυτήν τη ρύθμιση για να ξέρει και η Βουλή τι γίνεται.
'Ερχομαι τώρα στο άρθρο 17 που έχει σχέση με τα κληροδοτήματα. Είπα
και στην επιτροπή ότι η υπόθεση διαχείρισης των κληροδοτημάτων είναι μια δύσκολη υπόθεση. Απαιτεί εξειδικευμένες γνώσεις και αυξημένες γνώσεις της νομικής επιστήμης.
Δεν είπα ότι λειτουργεί αποτελεσματικά έτσι όπως είναι σήμερα. Με τον τρόπο, όμως, που την "αποκεντρώνετε" και τη μεταφέρετε στην περιφέρεια, η συσσωρευμένη εμπειρία των υπαλλήλων που υπάρχει κεντρικά στην αντιμετώπιση αυτού του θέματος θα χαθεί. Ταυτόχρονα, όμως, θα γίνει και κάτι άλλο: Θα χαθεί ο κεντρικός έλεγχος, τα κληροδοτήματα θα γίνουν βορά των επιτηδείων στην περιφέρεια και δεν θα μπορεί να το ελέγξει ούτε ο ίδιος ο περιφερειάρχης. Νομίζω, λοιπόν, ότι είναι λαθεμένη η μεταβίβαση αυτής της αρμοδιότητας στην περιφέρεια και εμείς τουλάχιστον δεν τη δεχόμαστε.
Για το άρθρο 18 σας είχαμε πει ότι το εικοστό όγδοο έτος ηλικίας που
βάζατε παλαιότερα ως όριο δεν ήταν σωστό και είχε και μία συγκεκριμένη θεμελίωση σε προηγούμενο νομοσχέδιο. Το ότι το κάνετε στο εικοστό έκτο και σήμερα ανοίγετε και το όριο για το τεσσαρακοστό, έστω και σε μεταβατική περίοδο, θεωρούμε ότι είναι σωστή ρύθμιση και την αποδεχόμαστε και εμείς.
Στο άρθρο 19, κύριε Υπουργέ, θα πρέπει τελικά να πάρετε θέση και δεν σας άκουσα να το κάνετε μέχρι τώρα. Υπάρχει η έκθεση της Επιστημονικής Επιτροπής της Βουλής, που μιλάει για αντισυνταγματικότητα, για παραβίαση ουσιαστικά των διατάξεων του Συντάγματος, στα άρθρα 4, 19 και κάποια άλλα ακόμη.
Είναι σαφές ότι το βάρος απόδειξης στην όποια δίκη δεν μπορεί να το
έχει η μία μόνο πλευρά. Μιλάω ειδικά για τις επιστροφές φόρων, που περιγράφονται επακριβώς στην παράγραφο 1: "'Εμμεσοι φόροι των οποίων ζητείται η επιστροφή ως αχρεωστήτως καταβληθέντων, δεν επιστρέφονται αν έχουν επιρριφθεί στην κατανάλωση". Και συνεχίζει πιο κάτω: "Το βάρος της απόδειξης, για τη μη επίρριψη στην κατανάλωση των φόρων του προηγούμενου εδαφίου, έχουν όσοι ζητούν την επιστροφή τους". Δεν μπορεί το βάρος της απόδειξης να πηγαίνει στη μία πλευρά των διαδίκων. Είναι αντισυνταγματική διάταξη. Σας το λέει η Επιστημονική Επιτροπή της Βουλής. Διορθώστε το. 
Στο άρθρο 20 εκτιμώ ότι ο τρόπος που θεσπίζεται στην παράγραφο 1 το
πρόστιμο του 1.000.000 δραχμών για τους λήπτες καυσίμων καύσεως τα οποία χρησιμοποιούν ως κίνησης, και τα πρόστιμα και οι ποινές που βάζετε στον αυτοκινητιστή που ενδεχομένως πάρει αυτό το πετρέλαιο είναι εξοντωτικά και δεν οδηγούν στην πάταξη του φαινομένου. 'Αλλα μέτρα πρέπει να πάρετε, για να πατάξετε το φαινόμενο της λαθρεμπορίας καυσίμων ή της χρησιμοποίησης των καυσίμων καύσεως ως κίνησης.
Στο άρθρο 21: Επειδή λέτε ότι το σχετικό νομοσχέδιο είναι μία
ικανοποίηση, μία υλοποίηση προεκλογικών υπεσχημένων της Κυβέρνησης του ΠΑ.ΣΟ.Κ., αυξάνετε τη σύνταξη για τους αγρότες και το κάνετε με σταδιακό 
τρόπο σε δύο οικονομικά έτη, για να επιμερήσετε το δημοσιονομικό κόστος. Εγώ σας λέω ότι το κάνετε μεν για τους αγρότες, οι 152.000 δραχμές, όμως,
που υποσχεθήκατε βγαίνουν απ'έξω; Πού είναι τα υπεσχημένα που μας λέτε
ότι ικανοποιείτε με αυτό το νομοσχέδιο; Ισχύει και για τους συνταξιούχους
του ΝΑΤ, ισχύει και για όλους τους άλλους συνταξιούχους πλην του ΙΚΑ; Συμπληρώστε το. Γιατί, λοιπόν, έρχεστε στη Βουλή και λέτε ότι
ικανοποιούνται όλες οι προεκλογικές υποσχέσεις της Κυβέρνησης; Δεν το
κάνετε. "Ιδού η Ρόδος, ιδού και το πήδημα".
Για το επίδομα που δίνετε στους προέδρους κοινοτήτων κλπ., νομίζω

ότι το κάνετε για να "τους χαϊδέψετε τα αυτιά". Είναι άνευ ουσίας. Εμείς σας προτείναμε 100.000 δραχμές γι'αυτό το επίδομα, εσείς το κλιμακώνετε από 50.000 έως 30.000 δραχμές προς τα κάτω και το δίνετε σε δύο δόσεις. Ουσιαστικά είναι ψίχουλα. Θεμελιώνεται, δηλαδή, η άποψή μας ότι "ρίχνετε στάχτη στα μάτια" κάποιων πολιτών σε μία προσπάθεια να δημιουργήσετε ένα κοινωνικό πρόσωπο για την Κυβέρνηση, το οποίο είναι χαμένο.
Πιστεύω ότι γενικά αυτή η προσπάθεια της Κυβέρνησης, που βέβαια αναδύεται και μέσα από τον προϋπολογισμό, θα καταρριφθεί εντελώς
μέχρι την ψήφιση του προϋπολογισμού και θα αφήσει και σε αυτό το σημείο έκθετη την Κυβέρνηση.
Στο άρθρο 24, συμφωνούμε με αυτές τις ρυθμίσεις που προβλέπονται. 'Αλλες είναι από προσαρμογή σε κοινοτικές οδηγίες, η δε περίπτωση της παραγράφου 2 είναι λογική, διότι τα μηχανήματα τα οποία εισάγονται από τεχνικές εταιρείες και επανεξάγονται στο εξωτερικό δεν νομίζω ότι θα πρέπει να επιβαρύνονται με Φ.Π.Α.
Στα τέλη χαρτοσήμου στο άρθρο 25: Μη λέτε οτι εξορθολογίζετε το
σύστημα και τυποποιείτε τη φορολογία επειδή καταργείτε κάποιες φορολογίες πραγματικά χρεοκοπημένες και ξεπερασμένες από το χρόνο. Μη λέτε ότι αυτό είναι εξορθολογισμός του συστήματος. 'Ε, δεν είναι και τόσο μεγάλη υπόθεση για να επαίρεται η Κυβέρνηση ότι πράγματι τυποποιεί ή εξορθολογίζει τη φορολογία. Είναι και αναποτελεσματικές πλέον φορολογίες, οπότε σωστά και διαγράφονται, αλλά για να μπορέσουμε να εξορθολογίσουμε το φορολογικό σύστημα από διατάξεις που είναι "νεκρές" ή αναποτελεσματικές, μη χρήσιμες γενικότερα, πρέπει να βάλουμε μία γενική διάταξη που να λέμε, καταργούμε όλα τα προηγούμενα και με νέες αποφάσεις ή ρυθμίσεις όπου είναι απαραίτητο αυτό να γίνεται εκ των υστέρων.
Τώρα θα αναφερθώ στο άρθρο 30 που έχω να πω και πολλά. Το άρθρο 30,
κύριε Πρόεδρε, είναι μία σκανδαλώδης ρύθμιση, έτσι εκτιμώ, και εμείς δεν καταλαβαίνουμε την εμμονή της Κυβέρνησης. Και μόνο η εμμονή δημιουργεί πρόσθετες υποψίες για τρομακτικές ενοχές, με τον επιεικέστερο χαρακτηρισμό, που υπάρχουν για την Κυβέρνηση που φέρνει αυτήν τη διάταξη. 
Με τη διάταξη αυτή κάνει τρία πράγματα: Πρώτον, αυξάνει υπέρμετρα τα
βασικά ετήσια τέλη των παιγνιομηχανημάτων και τα οδηγεί στην κλοπή, στην παρανομία.
Το δεύτερο είναι ότι αυτό το τέλος δεν συμψηφίζεται με τους φόρους που θα προκύψουν από την τρίτη περίπτωση, δηλαδή της φορολογικής μνήμης, που λέει παρακάτω. Το δεύτερο σημείο που διαφωνούμε είναι ότι με το μηχανισμό το φορολογικό που προβλέπει ότι μπαίνει σε αυτά τα
μηχανήματα δημιουργείται η αίσθηση ότι η Κυβέρνηση θέλει να βάλει κάποιες συγκεκριμένες φορολογικές μνήμες πάνω σε αυτά τα μηχανήματα τα οποία είναι τεχνικά ή τυχερά. Σε όλο τον κόσμο και κυρίως στην Ευρώπη στα τεχνικά παιγνιομηχανήματα δεν υπάρχουν τέτοιες φορολογικές μνήμες. Υπάρχουν όμως τέτοιες φορολογικές μνήμες στα τυχερά παιχνίδια, τα οποία κυρίως βρίσκονται μέσα στα καζίνο.
Εκτιμούμε, λοιπόν, ότι θα υπάρξουν μερικές παρενέργειες εάν υποτεθεί ότι αυτή η ρύθμιση περνάει. Πρώτον θα δημιουργηθούν συνθήκες μονοπωλίου για ένα συγκεκριμένο επιχειρηματία που έχει αυτές τις μνήμες. Δεύτερον, η μνήμη αυτή δεν είναι συμβατή στα τεχνικά μηχανήματα και βεβαίως είναι και πρωτοτυπία για την Ελλάδα. Και το τρίτο και το χειρότερο κινδυνεύουμε να περάσουμε τυχερά παιγνιομηχανήματα σε ολόκληρη την κοινωνία μέσα, γιατί θα είναι της επιλογής του επιχειρηματία το πού θα στήσει αυτά τα μηχανήματα, με αποτέλεσμα να έχουν άμεση πρόσβαση οι νέοι με κίνδυνο την ηθική απαξία, αλλά και τον εκμαυλισμό της κοινωνίας και κυρίως των νέων ανθρώπων εν ονόματι του τζόγου.
Επίσης το πρόστιμο των τριών εκατομμυρίων δραχμών είναι εξωπραγματικό
γιατί στον προηγούμενο νόμο που ψηφίσαμε και που υπάρχει για τα καζίνο υπάρχει και μεγαλύτερο πρόστιμο, των πεντακοσίων εκατομμυρίων, εάν παραβιάζονται οι διαδικασίες στη λειτουργία. Τα τρία εκατομμύρια προβλέπονται ως πρόστιμο εάν το παιγνιομηχάνημα δεν έχει περάσει από την ειδική επιτροπή του Υπουργείου Οικονομικών. Αποτέλεσμα είναι ότι επειδή ακριβώς τα μηχανήματα αυτά δεν έχουν πιστοποιητικό καταλληλότητας εάν είναι τυχερά, εάν είναι τεχνικά, θα δημιουργηθεί ένα φαινόμενο αυξημένης διαφοράς. Γιατί φανταστείτε έναν που έχει σαράντα μηχανήματα όπου με τρία εκατομμύρια το κάθε μηχάνημα μιλάμε για εκατόν είκοσι εκατομμύρια. Τα ελεγκτικά όργανα, κύριε Προέδρε, που θα πηγαίνουν εκεί φαντάζεστε ότι θα κρατούν και ένα σταυρό στο χέρι; Θα είναι μία εστία μόνιμου εκμαυλισμού και διαφθοράς που δεν θα έχει προηγούμενο. Κυρίως όμως όλα αυτά μπαίνουν για να υπηρετήσουν το δεύτερο στόχο που σας είπα, να δημιουργήσουν μονοπωλιακή κατάσταση για μια συγκεκριμένη επιχείρηση και ταυτόχρονα να περάσουν από το παράθυρο αυτό το γνωστό...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, σας είπα ότι το εγκρίνει και ο εκπρόσωπος ο δικός σας της Νέας Δημοκρατίας. 
ΑΔΑΜ ΡΕΓΚΟΥΖΑΣ: Σας παρακαλώ, κύριε Υπουργέ!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δύο εκπροσώπους της Νέας Δημοκρατίας ως κόμμα έχετε στην επιτροπή.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, σας παρακαλώ.
ΑΔΑΜ ΡΕΓΚΟΥΖΑΣ: Κύριε Υπουργέ, η Νέα Δημοκρατία εκφράζεται πολιτικά μέσα στο Κοινοβούλιο και δεν έχει εκπροσώπους. Δεν έχει εξουσιοδοτήσει κανέναν να την εκφράζει. Η Νέα Δημοκρατία είναι πολιτικός φορέας και εκφράζεται εδώ στη Βουλή. Τα πολιτικά αζιμούθια που κόβετε εσείς, επειδή σας βολεύουν για να δικαιολογήσετε τις δικές σας πολιτικές αδυναμίες, μας βρίσκουν αδιάφορους.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, δεν
είναι αζιμούθια. Ο νόμος προβλέπει διακομματική επιτροπή και ο νόμος λέει 
ότι τα κόμματα ορίζουν εκπροσώπους, δύο η Νέα Δημοκρατία, έναν το Κ.Κ.Ε. και έναν ο Συνασπισμός. Είναι κομματικοί εκπρόσωποι εκ του νόμου. Η επιτροπή είναι διακομματική.
ΑΔΑΜ ΡΕΓΚΟΥΖΑΣ: Αυτή η επιτροπή είναι για να δίνει τα πιστοποιητικά ελέγχου, αν είναι τεχνητά ή τυχερά τα παιχνίδια και δεν έχουν σχέση με αυτά που λέω εγώ. Η Κυβέρνηση να μας απαντήσει γιατί επιμένει σε αυτήν τη

ρύθμιση. Από πού βρίσκει το πολιτικό κουράγιο να το κάνει;
Κατατέθηκε μια τροπολογία από Βουλευτή της Πλειοψηφίας, τον κ. Χρυσανθακόπουλο, για το συγκεκριμένο θέμα. Εμείς βρίσκουμε ότι υπάρχει μία βελτίωση στην πρόταση. Απαντήστε μας τελικά αν αποδέχεσθε αυτήν τη βελτιωτική πρόταση του κ. Χρυσανθακόπουλου, για να τοποθετηθούμε συνολικά ή και να κάνουμε επαναπροσδιορισμό της στάσης μας απέναντι σε αυτήν τη ρύθμιση. Εμείς δηλώνουμε ότι, όχι μόνο θα το καταψηφίσουμε, όχι μόνο θα θέσουμε θέμα ονομαστικής ψηφοφορίας, αλλά θα το καταγγείλουμε και στην κοινωνία και θα προσπαθήσουμε να το καταργήσουμε και στην πράξη, γιατί, πιστεύω, δεν υπηρετεί ούτε τα συμφέροντα των πολιτών, αλλά κυρίως ούτε τα συμφέροντα του πολιτικού κόσμου. Για το δικό σας συμφέρον είσθε υπεύθυνοι να απαντήσετε εσείς.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Κύριε Υπουργέ, στο άρθρο 16, στα οργανωτικά θέματα των υπηρεσιών, γίνεται μία αναδιοργάνωση στους μηχανισμούς ελέγχου και κατά την άποψή μας αυτών των elit υπηρεσιών. Εξασφαλίζει ότι οι δικοί μας άνθρωποι, προϊστάμενοι, ελεγκτές κλπ., θα μετακινούνται σε θέσεις κλειδιά των διαφόρων ελεγκτικών κέντρων και υπηρεσιών που έχετε συστήσει, αλλά και το πώς στελεχώνεται και ο κλάδος των επιθεωρητών, οι οποίοι, όπως τους λέει ο κόσμος, έχουν καταντήσει να είναι πραιτωριανοί με τις εισβολές που κάνουν και έχουν το δικαίωμα με βάση το ν. 2349 να ελέγχουν ακόμα και την ιδιωτική ζωή των υπαλλήλων. Νομίζουμε ότι δεν θα πρέπει να συνεχισθεί αυτή η διαδικασία και να δείτε μία άλλη αναδιοργάνωση, που να έχει ο δημόσιος υπάλληλος και ο εφοριακός τη φυσική του εξέλιξη, την ησυχία του και όχι ακόμα να αστυνομεύεται και η ιδιωτική του ζωή.
'Ετσι όπως γίνεται η αναδιοργάνωση, διαλύονται όλες οι Δ.Ο.Υ., ιδιαίτερα πληρωμών, και συστήνονται στην Αθήνα, Θεσσαλονίκη, Πειραιά τμήματα εξόδων. Γιατί; 'Ηδη η πολιτική υπηρεσία του Υπουργείου από το 2001 πάει σε αναδιάταξη, συγχωνεύσεις των Δ.Ο.Υ. των μεγάλων αστικών κέντρων, περιφερειακές, στις πρωτεύουσες των νομών, μεθοδεύεται η μείωση του προσωπικού μέσα από αυτές τις αναδιοργανώσεις κλπ. 'Εχουμε παράπονα στη Μαγνησία -θα σας έγιναν και από άλλες περιοχές πιστεύω- ότι πάνε και κλείνουν εφορίες, παίρνουν το προσωπικό, είτε αυτές γίνονται μόνο να εισπράττουν -και μένει ένας υπάλληλος εκεί -ορισμένα εντάλματα, ή να δίδουν παράβολα και ουσιαστικά οι πολίτες δεν μπορούν να εξυπηρετηθούν. Φαντασθείτε τώρα τι γίνεται στα νησιά, όταν κάποιος έχει μία υπόθεση στις Βόρειες Σποράδες με την υποβαθμισμένη υπηρεσία της εφορίας, και θέλει να έρθει στο Βόλο και αν δεν τελειώσει και έχει και κακοκαιρία, να πληρώνει ξενοδοχεία, για να μείνει μία ή δύο μέρες ακόμη, χώρια τις εργατοώρες, χώρια τα έξοδα, χώρια την ταλαιπωρία.
Επίσης, δεν ξέρω γιατί το ΣΔΟΕ ισχυροποιείται ως ένοπλο και ένστολο σώμα κατά περίπτωση, όπως αναφέρεται στο νόμο της αναδιοργάνωσης. Το χειρότερο όμως αυτής της υπόθεσης -να μην το χαρακτηρίσω διαφορετικά, κύριε Υπουργέ- είναι ότι συστήνεται επιτροπή αξιολόγησης των καταγγελιών της υπηρεσίας και των υπαλλήλων. Καταλαβαίνετε τι μπορεί να γίνει με αυτό; Ο καθένας θα είναι ελεγχόμενος απ'αυτήν ακριβώς την επιτροπή που θα δέχεται τις καταγγελίες. Είτε πολιτικά είτε οικονομικά είτε, όπως θέλετε πάρτε το, θα είναι ελεγχόμενος.
Γιατί, λοιπόν, συστήνετε αυτήν την επιτροπή; Παράλληλα, το Υπουργείο Εσωτερικών, Δημόσιας Διοίκησης και Αποκέντρωσης έχει συστήσει επιτροπές παραπόνων με αρμόδιους υπαλλήλους κλπ. Μπορεί ο πολίτης να πηγαίνει εκεί, να λέει τα παράπονά του και να διαβιβάζονται στις υπηρεσίες. Οπωσδήποτε χρειάζεται να υπάρχει μια ανησυχία για το τι δεν πάει καλά στη δημόσια υπηρεσία, όταν οι πολίτες θέλουν να συμβάλουν στο ξεπέρασμα αυτών των αδυναμιών.
Δεν είναι, όμως, δυνατόν να φτιάξουμε ένα χαφιεδίστικο μηχανισμό, που κάθε φορά θα εξαναγκάζει τον υπάλληλο όποιος και όποτε θέλει και σε όποια κατεύθυνση θέλει με τις δήθεν καταγγελίες. Και όποιος σηκώνει το κεφάλι, ξέρουμε ότι θα πάρει την απάντησή του με βάση αυτά τα οποία σχεδιάζονται. 
Στο άρθρο 17, για τα κληροδοτήματα, κύριε Υπουργέ, υπάρχει και ένα
πόρισμα, ασχολήθηκε η αρμόδια επιτροπή κλπ. και νομίζουμε ότι είναι ένα πάρα πολύ ακανθώδες πρόβλημα, ένα πολύ μεγάλο πρόβλημα. Δεν νομίζουμε ότι

θα λυθεί έτσι, με το να φορτώνεται στην Τοπική Αυτοδιοίκηση το πρόβλημα. Θέλει μια ουσιαστικότερη παρέμβαση, για να δούμε πώς ακριβώς θα λυθεί
αυτό το μεγάλο πρόβλημα. 'Εχει ήδη το πόρισμα ορισμένες προτάσεις, τις οποίες μπορείτε να συμβουλευθείτε, αν και σε όλες αυτές δεν είμαστε σύμφωνοι.
Το θέμα, όμως, είναι ότι έτσι όπως προωθείται, γίνεται παράλληλα μια αναδιάρθρωση της Τοπικής Αυτοδιοίκησης Β' βαθμού και όχι μόνο Β' βαθμού. Νομίζουμε ότι εδώ επιχειρείται, σαλαμοποιημένα βέβαια, η αλλαγή της δομής του κράτους, μέσα από τους νόμους για την αιρετή Νομαρχιακή Αυτοδιοίκηση, για την περιφέρεια και για τον Α' βαθμό.
Εμείς ανησυχούμε, διότι έτσι όπως πάει, θα ενταθεί η δήθεν παραχώρηση
αρμοδιοτήτων. Ποιων όμως αρμοδιοτήτων; Φορολογικών αρμοδιοτήτων, που
θα αποδίδει στο κράτος, αλλά που θα εκτίθεται η Τοπική Αυτοδιοίκηση και
θα μεταβληθεί πραγματικά στο μακρύ χέρι της Κυβέρνησης.
Πριν αναφερθώ στο άρθρο 18, θα ήθελα να πω κάτι σχετικά με το άρθρο
16. Γιατί, κύριε Υπουργέ, βάζετε στην παράγραφο 17 του άρθρου 16 ότι θα αποζημιώνονται οι υπάλληλοι του ΣΔΟΕ, όταν θα έχουν επιπτώσεις

καταστροφών περιουσιακών τους στοιχείων από διάφορες τρομοκρατικές οργανώσεις. Γιατί μόνο για το ΣΔΟΕ; Δεν ισχύει για άλλους; Υπάρχει δηλαδή ιδιαίτερη αντιμετώπιση και αυτοί δρουν έξω από το νομικό καθεστώς και τους κανόνες συμπεριφοράς προς τους πολίτες, για να υπάρχουν τέτοια μέτρα και αποζημιώσεις;
ΑΡΙΣΤΟΤΕΛΗΣ ΠΑΥΛΙΔΗΣ: Γιάννης κερνάει και Γιάννης πίνει, κύριε
συνάδελφε.
ΝΙΚΟΛΑΟΣ ΓΚΑΤΖΗΣ: Επίσης στην παράγραφο 21, που μιλάμε για τους διευθυντές κλπ., στα τμήματα διεύθυνσης του Υπουργείου Πολιτισμού, νομίζουμε ότι αν σας το έστειλε το Υπουργείο αυτό, γιατί δεν πιστεύω να είναι δικό σας, έτσι μπαίνει μέσα από το Υπουργείο Πολιτισμού, πρέπει να είναι φωτογραφία κάποιων. Δεν μπορεί από τη μια στιγμή στην άλλη, όταν είναι δεκαπέντε χρόνια προϋπόθεση, να κατεβαίνει στα έξι. Και πιστεύω ότι θα υπάρχουν τέτοιοι υπάλληλοι.
Για το άρθρο 17, όπως σας είπα και προηγούμενα, δεν θα επανέλθω.
'Ερχομαι στο άρθρο 18, που αναφέρεται σε θέματα του Νομικού Συμβουλίου του Κράτους. Εδώ νομίζουμε ότι τα μέτρα αυτά που παίρνετε και οι ρυθμίσεις που γίνονται, παίρνονται για να γίνει καλύτερη η εφαρμογή των πολιτικών επιλογών της Κυβέρνησης. Παραδείγματος χάρη, πώς θα λειτουργούν οι αποσπάσεις; Με ποιον τρόπο; Είναι τελικά ένα εργαλείο που και αυτό θα εξυπηρετεί τις πολιτικές της Κυβέρνησης και όχι μόνο, αλλά και το δικό της κύκλο.
Επίσης, το άρθρο 19 είναι και αυτό ένα άρθρο, το οποίο ευνοεί
ουσιαστικά το μεγάλο κεφάλαιο, την πλουτοκρατία. Γίνονται ρυθμίσεις στα πλαίσια των φοροελαφρύνσεων των μεγάλων επιχειρήσεων.
Ξέρουμε -και το είπαμε και σε προηγούμενο άρθρο, κύριε Υπουργέ- ότι
δεν είναι δυνατόν τελικά ένας μικροεπιτηδευματίας, ένας απλός πολίτης, να χρωστά στο Ι.Κ.Α. δέκα χιλιάδες δραχμές, να γίνεται πράξη κατάσχεσης, δικαστικές πράξεις κλπ., να έχει φθάσει στις εβδομήντα- ογδόντα χιλιάδες εν αγνοία του -γιατί δεν τον ειδοποιούν κιόλας- και να του κηρύσσουν μετά διαδικασία κατάσχεσης του ακινήτου του και αυτοί εδώ οι μεγαλοκαρχαρίες να χρωστάνε βεβαιωμένες οφειλές στο δημόσιο και να ερχόμαστε κάθε χρόνο και να κάνουμε τις ρυθμίσεις.
Προηγούμενα από τα δέκα χρόνια έγινε μια παράταση έντεκα ετών, τώρα
έχουμε νέες ρυθμίσεις για νέους οφειλέτες κλπ. Πού θα πάει αυτή η κατάσταση; Μέχρι πότε αυτοί θα απομυζούν το ελληνικό δημόσιο; Μέχρι πότε θα παρακρατούν πόρους του δημοσίου, Φ.Π.Α. κλπ.;
'Αρθρο 20: Εδώ αναφέρεται το πρόβλημα της αντιμετώπισης της λαθρεμπορίας του πετρελαίου και των καπνικών προϊόντων και ιδιαίτερα αντιμετωπίζεται το πρόβλημα της διακίνησης λαθραίων προϊόντων με τα οχήματα κλπ. Λύνεται το πρόβλημα μόνο εκεί, κύριε Υπουργέ; Καλά κάνετε φυσικά και κατάσχετε το αυτοκίνητο, έχει τις ποινές του ο οδηγός, όμως εκεί θα εξαντλήσουμε όλη αυτήν τη διαδικασία; Πρέπει να λειτουργήσουν σωστά τα τελωνεία, οι υπηρεσίες να γίνουν αμερόληπτες, και τελικά οι υπάλληλοι αυτοί να αμειφθούν κανονικά, για να μη βρίσκονται στην ανάγκη. 
Θα μου πείτε "πρέπει να το έχει η κούτρα του να κατεβάζει ψείρες",
όπως λένε στο χωριό μου. Και πολύ καλό μισθό να παίρνουν είναι ορισμένοι που είναι από το χαρακτήρα τους να "παίρνουν" τα λεφτά. 'Ομως, είναι ένα μέτρο αντιμετώπισης, ένα μέτρο αυτοπροστασίας και ένα μέτρο που να μπορεί
η κυβέρνηση τελικά, η αρχή, το κράτος να παρέμβει και να πάρει όλα τα απαραίτητα μέτρα, για να αντιμετωπίσει και αυτές τις καταστάσεις των υπαλλήλων.
Πιστεύουμε ότι το μέτρο είναι αποσπασματικό, δεν θα λύσει το πρόβλημα, δεν θίγει την πηγή της παραοικονομίας στο κύκλωμα του πετρελαίου ούτε και της λαθρεμπορίας του καπνού. Και είναι σίγουρο ότι η λαθρεμπορία θα συνεχίσει να γίνεται απ'αυτούς οι οποίοι τη διακινούν. Μπορεί να έχουμε ποινές για τον οδηγό και το αυτοκίνητο, όμως υπάρχουν χίλιοι δυο άλλοι τρόποι και άλλα αυτοκίνητα και άλλα μέσα για να παίξουν το ρόλο τους.
Το θέμα είναι και ποιοι τους τα προμηθεύουν, κύριε Υπουργέ. Δεν τους προμηθεύουν οι καπνοβιομηχανίες, δεν τους τα προμηθεύουν εταιρείες; Ποιοι τους τα προμηθεύουν; Για παράδειγμα, τα τσιγάρα και το πετρέλαιο από πού τα παίρνουν;
Ερχόμαστε στις συντάξεις. Πολλά έχουν γραφεί, πολλά έχουν ειπωθεί, πολλά έχει υποσχεθεί η Κυβέρνηση προεκλογικά. Στις συντάξεις του Ο.Γ.Α. θα πάρουν φυσικά τις δέκα χιλιάδες δραχμές σε δύο δόσεις κιόλας και μπορεί να φαντάζουν αυτές, κύριε Υπουργέ, πολύ μεγάλες. Είναι, κύριε Πρόεδρε, 11%. Σου λέει ο άλλος, πήρα 11% αύξηση. Τι αντιπροσωπεύουν όμως αυτές; 'Οταν θα πάρει όλο το δεκαχίλιαρο, θα είναι στις σαράντα οκτώ χιλιάδες το μήνα. Ξέρετε τι είναι αυτό, κύριε Υπουργέ; Δεν φτάνει ούτε για να πάρει έναν τόνο πετρέλαιο για το χειμώνα. Τέσσερις συντάξεις, τέσσερα μηνιάτικα δεν θα φτάσουν να λύσουν το πρόβλημα ενός μήνα αγοράς πετρελαίου για φέτος, με τις σαράντα τρεις χιλιάδες που παίρνει, όταν θα τις πάρει και αυτές.
Επίσης οι συνταξιούχοι αγρότες, που είναι πάνω από διακόσιες πενήντα χιλιάδες -γιατί οι πρώτοι του Ο.Γ.Α. που θα πάρουν αυτή την πενιχρή σύνταξη είναι πεντακόσιες χιλιάδες- θα ζήσουν το 2001 με πενήντα τρεις χιλιάδες μέχρι εβδομήντα πέντε χιλιάδες δραχμές το μήνα. Καταλαβαίνετε, λοιπόν, ότι, όταν προεκλογικά λέγατε και εσείς και η Νέα Δημοκρατία ότι θα δίνατε συντάξεις, ότι θα ανεβάζατε στις εκατόν πενήντα ο ένας, στις εκατόν πενήντα δύο ο άλλος -κάνατε και πλειστηριασμό- δεν μπορεί σήμερα να έχετε τον αγρότη σ' αυτήν την κατάσταση, πολύ περισσότερο δε όταν πρόκειται για τις αγροτικές συντάξεις του Ο.Γ.Α, για τις οποίες πριν από χρόνια το ΠΑ.ΣΟ.Κ. -κύριε Πρόεδρε, θα το θυμάσθε, είστε από τα πρώτα στελέχη του ΠΑ.ΣΟ.Κ.- έλεγε ότι και αυτές θα πρέπει να είναι ίσες με τις συντάξεις του ανειδίκευτου εργάτη.
Σήμερα λοιπόν οι άνθρωποι αυτοί φυτοζωούν και βρίσκονται σ' αυτήν την κατάσταση και όπως έχει γίνει το συνταξιοδοτικό δεν έχουν δικαίωμα, με μία ασφάλιση που έχει ο σύζυγος -αγρότης, να ασφαλίζει τη γυναίκα του κλπ.
Στο άρθρο 23 ενισχύεται πραγματικά ο θεσμός του ΣΟΕ για τις εκτιμήσεις των μεταβιβαζομένων ακινήτων στους ΟΤΑ Α' και Β' βαθμού, μειώνοντας την αξία των ακινήτων από τριάντα πέντε εκατομμύρια σε είκοσι εκατομμύρια.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα σταθώ λίγο στο άρθρο 24, κύριε Πρόεδρε. Στα υπόλοιπα άρθρα θα
είμαι σύντομος.
'Ερχομαι στο άρθρο 24 για το ΦΠΑ. Κύριε Υπουργέ, κατ' επανάληψη έχει μπει σαν αίτημα και μάλιστα σαν αίτημα των λαϊκών μαζών ότι θα πρέπει να μην υπάρχει ΦΠΑ, τουλάχιστον στα είδη πρώτης ανάγκης. Είναι δυνατόν να βάζουμε ΦΠΑ στο γάλα για το μωρό;
Επίσης, θα πρέπει να υπάρχει ένα συμβολικό νούμερο, πολύ μικρό, 1%, 
2%, 3% μέχρι 5% τουλάχιστον για τα είδη πλατιάς κατανάλωσης. Δεν μπορεί να έχει την ίδια αντιμετώπιση ένας κεφαλικός φόρος, κύριε Πρόεδρε, ο μεγαλοκαρχαρίας που εισπράττει τα δισεκατομμύρια μηνιαίως, με τον εργαζόμενο ή το συνταξιούχο του ΟΓΑ που παίρνει πενήντα τρεις χιλιάδες

έως εβδομήντα πέντε χιλιάδες δραχμές ή τις σαράντα τρεις χιλιάδες δραχμές, αν είναι συνταξιούχος του ΟΓΑ.
Εμείς πιστεύουμε ότι θα πρέπει, κύριε Υπουργέ, να κάνετε δεκτή σ' αυτό το άρθρο μια προσθήκη, την οποία θα την καταθέσω, αλλά θα ήθελα να σας τη διαβάσω κιόλας.
Θα πρέπει λοιπόν να προστεθεί μία παράγραφος, ως συνέχεια του άρθρου ή ως τροπολογία, στην οποία θα αναφέρονται τα εξής: "Ο υπολογισμός της επιστροφής του ΦΠΑ στους αγρότες που δεν τηρούν λογιστικά βιβλία θα

γίνεται με τους υπάρχοντες συντελεστές και επί των αντισταθμιστικών ενισχύσεων που δίνετε στους αγρότες για τη μείωση των αγροτικών τιμών που έγιναν με τις αναθεωρήσεις της ΚΑΠ και, μάλιστα, θα πρέπει να υπολογίζεται επί ολόκληρων των ενισχύσεων, δηλαδή και αυτών που αντιστοιχούν στα πρόστιμα συνυπευθυνότητας που δεν καταβάλλονται στους αγρότες". Και αυτό, γιατί ο ΦΠΑ στους αγρότες, σαν παραγωγούς, είναι ουδέτερος φόρος και οι τιμές των αγροτικών προϊόντων υποτίθεται ότι ανταποκρίνονται στο κόστος παραγωγής, επί του οποίου με διάφορους συντελεστές είχε υπολογιστεί ο ΦΠΑ.
Το άρθρο 25 κάνει ρυθμίσεις στα τέλη χαρτοσήμου κλπ.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Γκατζή, να
επισπεύσετε.
ΝΙΚΟΛΑΟΣ ΓΚΑΤΖΗΣ: Για τις άδειες δεν έχουμε πολλά να πούμε.
Επίσης δεν έχουμε πολλά να πούμε για τα άρθρα 26 και 27, όπου
γίνονται ενοποιήσεις του ευρώ.
Μία παρατήρηση έχω να κάνω στο άρθρο 28. Κύριε Πρόεδρε, μειώνεται η τιμή της βενζίνης για τα αυτοκίνητα του δημοσίου. Σε όλες τις υπηρεσίες, σε όλα τα Υπουργεία, σε όποια αυτοκίνητα υπάρχουν, λόγω όπως λέει η εισηγητική έκθεση αύξησης της τιμής των καυσίμων, θα έχουμε μείωση 50%. Γιατί αυτό να μη γίνει και για τα φτωχά λαϊκά στρώματα, αυτούς που έχουν εισόδημα μέχρι τριάμισι εκατομμύρια, που λέει ο κύριος Υπουργός ότι είναι το ποσό που απαλλάσσεται από την εφορία;
Το άρθρο 29 θα ήθελα, κύριε Υπουργέ, να το αναλύσετε λίγο, γιατί έτσι όπως είναι δεν ξέρω τι γίνεται με τα ταμεία αυτά, αν η παρακράτηση αυτή θα αποδίδεται, πώς θα δίδονται κλπ. Ούτε η εισηγητική έκθεση είναι διαφωτιστική.
Τέλος, στο άρθρο 30, κύριε Πρόεδρε, δεν είμαστε υπέρ οποιασδήποτε ρύθμισης κάνει το Υπουργείο ή δεν κάνει. 'Εχουμε καταγγείλει ότι αυτά τα παιχνίδια είναι τζογαδόρικα, ότι όλοι τα εκμεταλλεύονται, γιατί έτσι βγάζουν λεφτά. Τα παιδάκια σήμερα έχουν κομπιούτερ, όταν θέλουν να παίξουν παιχνίδια στο σπίτι, βάζουν τα προγράμματά τους και ασχολούνται, χωρίς να πληρώνουν δεκάρα.
'Ολα αυτά τα μαγαζιά με τα παίγνια είναι τζογαδόρικα και εκεί γίνεται και οικογενειακή καταστροφή ιδιαίτερα μικρών εισοδημάτων οικογενειών, αλλά και ωθούνται τα παιδιά σε μια τέτοια αντίληψη του εύκολου κέρδους. Πρέπει να τα κλείσετε όλα, για να μη βγαίνει στο σφυρί η συνείδηση του κάθε παιδιού.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, θα προσπαθήσω να τοποθετηθώ στα επί μέρους άρθρα. Επιτρέψτε μου να ξεκινήσω λίγο ανορθόδοξα, μιλώντας κατ' αρχήν για το άρθρο 30, που κατά τη γνώμη μας είναι σημαντικό, γιατί θίγει σημαντικά θέματα.
Κύριε Πρόεδρε -λείπει ο αρμόδιος κύριος Υπουργός- αυτό το άρθρο
κάναμε έκκληση στην επιτροπή να το αποσύρετε.
ΠΡΟΕΔΡΕΥΩΝ (Κωνσταντίνος Γείτονας): Είναι εδώ ο Υπουργός Εθνικής
Οικονομίας.
ΠΑΝΑΓΙΩΤΗΣ ΛΑΦΑΖΑΝΗΣ: Σύμφωνοι, απλά είχαμε μία προηγούμενη συζήτηση με τον κύριο Υφυπουργό στην αρμόδια επιτροπή.
Σας κάναμε έκκληση να το αποσύρετε αυτό το άρθρο, διότι είναι
σκανδαλώδες και όχι τόσο για αυτά που λέει η Νέα Δημοκρατία. Δεν μπορώ να υπεισέλθω σε τέτοια ζητήματα και δεν γνωρίζω ακριβώς αν είναι έτσι τα πράγματα. Είναι όμως σκανδαλώδες από μία άλλη άποψη. 'Εχουμε γίνει μία χώρα του τζόγου με ευθύνη της Κυβέρνησης. 'Εχει γεμίσει η Ελλάδα από καζίνο. 'Εχουμε τα πρωτεία στην Ευρώπη σε καζίνο και σκεφτόσαστε να δώσετε και άλλες άδειες σε καζίνο. Αυξάνονται και πολλαπλασιάζονται με γεωμετρική πρόοδο τα τυχερά παιχνίδια. Υπόσχεστε καλύτερες μέρες σε ανθρώπους με την τύχη και με τον τζόγο. Δεν είναι δυνατόν, όμως, να επεκτείνεται ο τζόγος και στην κάθε γειτονιά, στο κάθε καφενείο, στο κάθε ψιλικατζίδικο. Δεν είναι δυνατόν να φέρνετε μία διάταξη, όπου το θέμα αυτό να το αντιμετωπίζετε φορολογικά, φοροεισπρακτικά.
Ποιο είναι το θέμα το οποίο έπρεπε να αντιμετωπιστεί από σας ως
Κυβέρνηση και απο τη Βουλή;
Πρώτον, να καθοριστούν με σαφήνεια ποια είναι τα ηλεκτρονικά παιχνίδια που είναι ψυχαγωγικά. Τελεία και παύλα. Ποια είναι αυτά τα παιχνίδια που θεωρούνται και καταγράφονται νομίμως ως ηλεκτρονικά, ψυχαγωγικά παιχνίδια; Αυτά να επιτρέπονται και όλα τα άλλα να
απαγορευθούν.
Εσείς τι κάνετε; Αντί να φέρετε μία διάταξη που να θωρακίζει μία
τέτοια κατεύθυνση, έρχεστε και λέτε, ναι, υπάρχει δυνατότητα να μετατρέπονται τα ηλεκτρονικά ψυχαγωγικά παιχνίδια σε κερδοσκοπικά τυχερά, αλλά τότε -κοιτάξτε να δείτε- έχουμε το ΣΔΟΕ, όπου θα αρχίσει τα πρόστιμα των τριών, των πέντε και των δέκα εκατομμυρίων.
Καταλαβαίνετε όμως ότι έτσι αντί να καταστείλετε το φαινόμενο το αφήνετε σε πλήρη ανάπτυξη και αρχίζει και παίζει ένα άλλ παιχνίδι διαφθοράς και συναλλαγής των διωκτικών αρχών με αυτούς τους καταστηματάρχες με τέτοιου είδους πρόστιμα.
Υπάρχει η δυνατότητα από την Κυβέρνηση να κάνει αυτόν τον έλεγχο, να δώσει άδειες και να καθορίσει ποια είναι τα ηλεκτρονικά ψυχαγωγικά παιχνίδια και από εκεί και πέρα να επιβάλει αυστηρότατες ποινές, είτε σε μαγαζιά που έχουν ηλεκτρονικά παιχνίδια και δεν έχουν αφαιρέσει τα εργαλεία, τις μνήμες και τις τεχνολογικές αυτές δυνατότητες να τα μετατρέπουν σε ψυχαγωγικά, είτε σε κατασκευαστικές εισαγωγικές εταιρείες που πουλάνε στη χώρα μας ηλεκτρονικά παιχνίδια που μετατρέπονται σε τυχερά. Αυτήν τη διάταξη έπρεπε να φέρετε και όχι να αντιμετωπίσετε το θέμα φορολογικά και φοροεισπρακτικά. Δεν το κάνετε, αλλά με αυτόν τον τρόπο ενισχύετε τον τζόγο, τη συναλλαγή, τη διαφθορά, την εξαθλίωση, τη μίζα και, εν πάση περιπτώσει, αφήνετε αυτούς τους καταστηματάρχες στο έλεος κάθε φορά και των διωκτικών αρχών αλλά και τις διωκτικές αρχές να παίζουν ένα ρόλο ασπίδας για όλους αυτούς που λειτουργούν με αυτόν τον τρόπο. Γι' αυτό λέμε ότι δεν είναι φορολογικού νομοσχεδίου αυτό το θέμα. Δεν είναι δυνατόν να το φέρνετε σε φορολογικό νομοσχέδιο. Είναι μείζον και πρέπει να το αντιμετωπίσετε ως θέμα αυτό καθαυτό, ως θέμα ποιότητας, πολιτισμού και προστασίας, ιδιαίτερα της νεολαίας.
Γι αυτό επαναφέρουμε την έκκλησή μας για απόσυρση αυτού του άρθρου
ότι θα κατηγορηθείτε -και πολύ σωστά- ότι ενισχύετε όχι μόνο τον τζόγο στα καζίνο και τα τυχερά παιχνίδια, αλλά και τον τζόγο μέσα στη γειτονιά και μέσα στα μαγαζιά.
'Ερχομαι τώρα στο άρθρο 26, όπου ορίζονται θέματα μετακινήσεων προϊσταμένων και προσωπικού από το Εθνικό Ελεγκτικό Κέντρο στα περιφερειακά και τοπικά Ελεγκτικά Κέντρα και τις Δ.Ο.Υ. και αντιστρόφως. 
Κατά τη γνώμη μας οι ρυθμίσεις αυτές είναι απολύτως ανεπαρκείς και
δίνουν τη δυνατότητα να χρησιμοποιηθούν αυτές οι ρυθμίσεις ως δίωξη ή ευνοϊκή μεταχείριση υμετέρων. Ορίζεται ότι ο προϊστάμενος των εποπτειών ελέγχου στα περιφερειακά ελεγκτικά κέντρα, έπειτα από διετή θητεία μπορεί να πάει προϊστάμενος των εποπτειών ελέγχου στο Εθνικό Ελεγκτικό Κέντρο. Αντιστοίχως ρυθμίζει τις μετακινήσεις προϊσταμένων και σε άλλες υπηρεσίες του Υπουργείου Οικονομικών με μόνο κριτήριο το χρόνο υπηρεσίας. Είναι σαφές ότι ο χρόνος υπηρεσίας είναι ανεπαρκής προϋπόθεση και δεν αγγίζει τα ζητήμτα αξιοκρατίας. Ρυθμίζει επίσης ότι οι προϊστάμενοι και ελεγκτές μπορούν να μετακινούνται χωρίς κριτήρια για υπηρεσιακές δήθεν ανάγκες. Είναι σαφές ότι τέτοιες ρυθμίσεις δεν εξασφαλίζουν καθόλου την αξιοπρέπεια και κυρίως δίνουν τη δυνατότητα ευνοϊκής μεταχείρισης ή δίωξης ορισμένων ελεγκτών και προϊσταμένων.
Είναι απαραίτητο κατά τη γνώμη μας να θεσμοθετηθούν κριτήρια κυρίως αξιοκρατικά για να καλυφθούν ζητήματα αντικειμενικότητας και διαφάνειας, διότι μόνο έτσι θα εξυπηρετηθούν οι υπηρεσιακές ανάγκες και η εύρυθμη λειτουργία των υπηρεσιών.
Επίσης στο άρθρο 17 και αυτό είναι αρκετά σημαντικό, διότι υπάρχει μεγάλο πρόβλημα με τα εθνικά κληροδοτήματα. Σύμφωνα και με το σχετικό πόρισμα της επιτροπής θεσμών και διαφάνειας της Βουλής προκύπτει ότι η διοίκηση και ο έλεγχος που ασκεί το Υπουργείο Οικονομικών στα εθνικά κληροδοτήματα είναι απλά όχι μόνο ελλιπής, αλλά ανύπαρκτος στην ουσία του. Και εδώ υπάρχει τεράστια πολιτική ευθύνη στην ηγεσία του Υπουργείου Οικονομικών. Δεν είναι δυνατόν τεράστιες περιουσίες, τεράστια ποσά που είναι τα εθνικά κληροδοτήματα να μένουν ανεξέλεγκτα και να υπάρχουν σκανδαλώδεις καταστάσεις οι οποίες καλύπτονται και κουκουλώνονται. Η πολιτική ευθύνη του Υπουργείου είναι τεράστια. Εδώ υπάρχει μια μεγάλη "μπόμπα" σε αυτό το θέμα, θα σκάσει κάποτε και θα ερχόσαστε να μιλάτε ύστερα για σκανδαλολογία.
Οι οικονομικοί απολογισμοί και προϋπολογισμοί δεν κατατίθενται από
την πλειοψηφία των κληροδοτημάτων. Και όταν κατατίθενται χαρακτηρίζονται από ελλείψεις έως ασάφειες. Με βάση δε το προσωπικό και την οργάνωση της αντίστοιχης υπηρεσίας του Υπουργείου Οικονομικών δεν μπορούν να ελεγχθούν και αυτοί οι ασαφείς οικονομικοί υπολογισμοί και απολογισμοί. Καταγγελίες για ατασθαλίες έχουν δει επανειλημμένα το φως της δημοσιότητας. Αυτήν τη στιγμή υπάρχει εισαγγελέας του Αρείου Πάγου, ο οποίος διερευνά καταγγελίες για σκάνδαλα κατά τη διαχείριση των κληροδοτημάτων. Ο εισαγγελέας πέρυσι όρισε επιτροπή, στην οποία έδωσε το υλικό κατάσχεσης προς έρευνα και έλεγχο. Η επιτροπή αυτή όπου να 'ναι τελειώνει τον έλεγχο και θα εκδώσει την πραγματογνωμοσύνη της. Οι πληροφορίες μας λένε ότι τα διαπιστωθέντα ξεπερνούν κάθε όριο φαντασίας με τα εθνικά κληροδοτήματα. Και τώρα τι ερχόσαστε να κάνετε. Αντί να προσπαθήσετε να εξυγιάνετε αυτήν την κατάσταση, να ασκήσει το Υπουργείο Οικονομικών τον έλεγχο, προσπαθείτε να μεταθέσετε το πρόβλημα στους περιφερειάρχες. Κάτι το οποίο δεν μπορεί να βγάλει σε πέρας το Υπουργείο Οικονομικών, θα το φέρουν σε πέρας οι περιφερειάρχες, όταν δεν υπάρχει καμία οργάνωση καμία στελέχωση, δεν έχουν προσωπικό για να κάνουν αυτήν την εργασία και να προσφέρουν αυτή την υπηρεσία;
Κάνετε μια προσπάθεια να μεταθέσετε την ευθύνη, αλλά όμως η ευθύνη δεν φεύγει από πάνω σας. Θα είχε κάποιο θετικό χαρακτήρα αυτή η μετάθεση του ελέγχου στα κληροδοτήματα στην περιφέρεια, αν συνοδευόταν από οργάνωση, στελέχωση, μηχανογράφηση των αντίστοιχων υπηρεσιών των περιφερειών και εκπαίδευση υπαλλήλων. Θα μπορούσε να κοπεί ο ομφάλιος λώρος που συνδέει τις διοικήσεις των ιδρυμάτων με την κεντρική διοίκηση. Αλλά πολύ φοβάμαι ότι δεν υπάρχει βούληση να επιλυθεί το θέμα. Απλώς θα κουκουλωθεί και θα μεταφερθούν οι ευθύνες στο όνομα της αποκέντρωσης.
Στο άρθρο 20 παίρνονται κάποια μέτρα για το λαθρεμπόριο πετρελαίου. Φυσικά, όμως, δεν μπορούν να λύσουν αυτό το τεράστιο και ακανθώδες πρόβλημα. Δεν είναι της ώρας να το αναλύσω, αλλά το δημόσιο σύμφωνα με μέτριους υπολογισμούς χάνει έσοδα ύψους πεντακοσίων δισεκατομμυρίων κάθε χρόνο από το λαθρεμπόριο πετρελαίου. Εδώ δεν μπορείτε να αντιμετωπίσετε αυτό το θέμα με ημίμετρα. Ελέγξτε παντού, όπου μπορείτε, πετρέλαιο και βενζίνη να δείτε τις διπλές αποθήκες και να δείτε τα διπλά τιμολόγια, τα οποία κόβονται εκεί. Αλλά δυστυχώς δεν υπάρχει έλεγχος.
Στο άρθρο 25 τροποποιούνται ορισμένα άρθρα του κώδικα τελών και χαρτοσήμου και καταργούνται κάποια τέλη χαρτοσήμου μικρής αξίας. Καταργούνται κάποια τέλη χαρτοσήμου υπόλειμμα του παρελθόντος, το κόστος της διαχείρισης των οποίων υπερέβαινε το όφελός τους και προκαλούσε υπέρμετρη γραφειοκρατική ταλαιπωρία.
'Ομως, και η ρύθμιση αυτή δεν απαντά στο πρόβλημα της απλοποίησης του φορολογικού συστήματος. Τέτοιες προσπάθειες έχουν γίνει πολλές για τα τέλη χαρτοσήμου. Είναι η τρίτη που γίνεται, τώρα, χωρίς να αντιμετωπίζεται το μείζον θέμα. Το μείζον θέμα είναι ότι αυτό το φορολογικό σύστημα που έχουμε και με αυτά τα τέλη υπέρ τρίτων, τα οποία κανείς δεν ξέρει πόσα είναι, ποιοι τα πληρώνουν και ο ένας βάζει το χέρι στην τσέπη του αλλουνού.
Αυτό, λοιπόν, το φορολογικό σύστημα με αυτή του την απλή διασταση και με πολλές άλλες τις οποίες μας δόθηκε η ευκαιρία και στην αρχή να υπογραμμίσουμε δεν παίζει υποβοηθητικό ρόλο στην ανάπτυξη. Αποτελεί τροχοπέδη στην ανάπτυξη. Είναι αντιπαραγωγικό, χρονοβόρο, χαώδες, δαιδαλώδες και αναποτελεσματικό. Με τέτοιες αποσπασματικές ρυθμίσεις δεν αγγίζεται καν το πρόβλημα του φορολογικού συστήματος.
Τέλος, με τα άρθρα 26 και 27 και 29 ενσωματώνονται τα ισχύοντα
παράβολα, χαρτόσημα και εισφορές υπέρ ΤΣΑ και ΟΓΑ σε ενιαίο τέλος αδείας οχήματος και τέλος μεταβίβασης οχήματος, τα οποία εισπράττονται στον κρατικό προϋπολογισμό.
Στο άρθρο 29 ορίζεται ότι με κοινή υπουργική απόφαση των Υπουργών Οικονομικών και Κοινωνικών Ασφαλίσεων θα καθορίζεται η διαδικασία και τα 
ποσά που θα αποδίδονται στον Οργανισμό Ασφάλισης Ελεύθερων Επαγγελμάτων. Με δεδομένο και γνωστό το οικονομικό πρόβλημα των ασφαλιστικών ταμείων, θεωρούμε απαραίτητο να θωρακιστεί αυτή η ρύθμιση τουλάχιστον ως προς την απόδοση των σχετικών ποσών στα ταμεία.
Υπάρχουν και άλλες ρυθμίσεις που δεν αφορούν τον ΤΣΑ, ΟΓΑ, ΝΑΤ και

άλλα ταμεία, που δυστυχώς αφαιρούνται πόροι έμμεσα, αλλά δεν διασφαλίζεται ότι αυτοί θα αντικατασταθούν με ανάλογο τρόπο από τον κρατικό προϋπολογισμό. Και μιλάμε για ταμεία τα οποία έχουν προβλήματα. Δεν αναφέρομαι στους λόγους και στις αιτίες. 'Ομως, δεν είναι δυνατόν να έρχεται ο κρατικός προϋπολογισμός να τους αφαιρεί πόρους, να τις εισπράττει για τον εαυτό του και να μην τους αποδίδει ή τουλάχιστον να μην εξασφαλίζει την έγκαιρη απόδοσή τους σ'αυτά τα ταμεία και να ερχόμαστε ύστερα να λέμε ότι χρειάζεται αλλαγές το ασφαλιστικό σύστημα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής Οικονομίας κ. Παπαντωνίου έχει το λόγο.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Κυρίες και κύριοι συνάδελφοι, κατ' αρχήν ζητώ συγγνώμη για τη χθεσινή μου απουσία. 'Ελειπα στο εξωτερικό, στο Βερολίνο, σε μια διημερή επίσκεψη. Κατά συνέπεια ας μου επιτρέψετε να αξιοποιήσω το σημερινό χρόνο για να μιλήσω επί της αρχής του νομοσχεδίου, γιατί πιστεύω ότι είναι σωστό να υπάρξει μια συνολική τοποθέτηση και εγγραφή του νομοσχεδίου αυτού στη συνολική πορεία φορολογικής μεταρρύθμισης που έχει ακολουθήσει η Κυβέρνηση τα τελευταία χρόνια.
Τώρα σε ό,τι αφορά τη φορολογική μας πολιτική, θέλω να σημειώσω και να αναδείξω δύο βασικά της στοιχεία. Το πρώτο βασικό στοιχείο, αγαπητοί συνάδελφοι, είναι ότι η Κυβέρνηση του ΠΑΣΟΚ την τελευταία διετία μείωσε συστηματικά τους φόρους και στην άμεση και στην έμμεση φορολογία.

Η μείωση των φόρων τα τελευταία χρόνια έχει προκαλέσει μια απώλεια
εσόδων στον κρατικό προϋπολογισμό της τάξεως των πεντακοσίων τουλάχιστον δισεκατομμυρίων δραχμών, αν υπολογίσει κανείς τις μειώσεις αμέσων και εμμέσων φόρων τις οποίες έχει νομοθετήσει η Κυβέρνηση με διαδοχικά φορολογικά νομοσχέδια, αλλά και εμβόλιμες διατάξεις ως τροπολογίες την περασμένη διετία.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και θέλω εδώ να αξιοποιήσω την ομιλία μου αυτή για να αναφέρω στη
Βουλή συγκεκριμένα τι έχουμε κάνει και να θυμίσω στον ελληνικό λαό, αλλά και στην Εθνική Αντιπροσωπεία, αυτήν τη συστηματική μείωση φόρων την τελευταία διετία.
Το έτος 1999, τον προηγούμενο χρόνο, η Κυβέρνηση προχώρησε στις εξής μειώσεις φόρων. Μείωσε τον ΦΠΑ για τον ηλεκτρισμό από 18% σε 8%. Μείωσε τους συντελεστές στο πετρέλαιο θέρμανσης δύο φορές. Μείωσε τους συντελεστές στην αμόλυβδη βενζίνη δύο φορές και μείωσε το φόρο στα αυτοκίνητα πάλι δύο φορές. Η συνολική απώλεια εσόδων από τις μειώσεις αυτές στους εμμέσους φόρους ανέρχεται περίπου σε διακόσια με

διακόσια πενήντα δισεκατομμύρια, ανάλογα με τη ζήτηση η οποία παρατηρήθηκε.
Τον επόμενο χρόνο για το έτος 2000 η Κυβέρνηση διπλασίασε το
αφορολόγητο όριο από ένα εκατομμύριο εκατό χιλιάδες στα δύο εκατομμύρια συνολικά για τους πολίτες και από το ένα εκατομμύριο τριακόσιες χιλιάδες στα δύο εκατομμυρία τριακόσιες χιλιάδες για τους μισθωτούς και τους συνταξιούχους. Αύξησε ουσιαστικά τις μειώσεις φόρων για τα παιδιά, μείωσε το συντελεστή για τις προσωπικές εταιρείες από 35% σε 25%, υλοποιώντας ένα πάγιο αίτημα των μικρομεσαίων επιχειρηματιών και επίσης ικανοποιώντας ένα παράλληλο αίτημα των μικρομεσαίων κατάργησε τα αντικειμενικά κριτήρια.
Με το νομοσχέδιο το οποίο σήμερα συζητούμε προχωρούμε σε νέες
μειώσεις φόρων, οι οποίες και αυτές είναι παρα πολύ ουσιαστικές. Προχωρούμε στην τιμαριθμοποίηση της φορολογικής κλίμακας κατά 5% με συνολική απώλεια εσόδων εκατό δισεκατομμυρίων δραχμών.
Θεσμοθετούμε την τιμαριθμοποίηση ανά διετία, που είναι ένα πάγιο
αίτημα των εργαζομένων.
Μειώνουμε τον ανώτατο φορολογικό συντελεστή από το 45% στο 40%.
Αυξάνουμε το αφορολόγητο όριο κατά εκατό χιλιάδες δραχμές, από δύο εκατομμύρια τριακόσιες χιλιάδες σε δύο εκατομμύρια τετρακόσιες χιλιάδες για τους μισθωτούς και τους συνταξιούχους. Και παίρνουμε μια σειρά μέτρων για να τονώσουμε τις οικογένειες που έχουν παιδιά, ιδιαίτερα πάνω από δύο παιδιά μέσα από αυξήσεις του εμβαδού της κατοικίας που θεωρείται τεκμαρτό γι' αυτές τις οικογένειες, μειώσεις των φορολογικών συντελεστών γι' αυτές τις οικογένειες και μια σειρά από άλλα μέτρα που εγγράφονται σε μια
δημογραφική πολιτική που είναι πολύ πιο φιλόδοξη από το παρελθόν, διότι τώρα το όριο το θέτουμε όχι στα τέσσερα παιδιά αλλά στα τρία παιδιά, γιατί αυτό είναι το κλειδί για να ανακάμψει η γεννητικότητα στη χώρα μας.
Επιπλέον, παίρνουμε μια σειρά μέτρων για τους αγρότες και ουσιαστικά αυξάνουμε όλες τις φορολογικές απαλλαγές για μεταβίβαση ακινήτων, για αγορά ακινήτων, για κληρονομιά, γονικές παροχές και όλες τις άλλες κεφαλαιακές Συναλλαγές στις οποίες προχωρούν οι αγρότες.
Επιπλέον, μειώνουμε το συντελεστή φορολογίας στις μη εισηγμένες
επιχειρήσεις από το 40% στο 35%. Και εδώ σημειώνω ότι αυτές οι επιχειρήσεις δεν είναι οι μεγάλες εισηγμένες επιχειρήσεις. Είναι οι δεκάδες χιλιάδων, είναι οι εκατοντάδες χιλιάδων ενδεχομένως επιχειρήσεων, οι οποίες είναι μικρές και μεσαίες. Και αυτές τις τονώνουμε με μείωση του συντελεστή από το 40% στο 35%, όπως προείπα.
Τέλος, μειώνουμε τα τέλη κυκλοφορίας των Δ.Χ. οχημάτων κατά 50%,
ανταποκρινόμενοι στη διεθνή κρίση του πετρελαίου.
Καταργούμε επιπλέον τον ειδικό φόρο τραπεζικών εργασιών, τον ΕΦΤΕ και συμβάλλουμε ουσιαστικά στην παραπέρα μείωση του κόστους του χρήματος. Και όποιος έχει στεγαστικό δάνειο από την 1.1.2001 θα δει μια ουσιαστική μείωση στην εξυπηρέτηση μέσα από την κατάργηση του γνωστού ΕΦΤΕ.
Επιπλέον αυξάνουμε το αφορολόγητο όριο των χορηγών και μειώνουμε το
συντελεστή από το 20% στο 10%. Σε ό,τι αφορά στις απλοποιητικές διαδικασίες, καταργούμε το μεγαλύτερο μέρος των παγίων τελών χαρτοσήμου κι επιπλέον καταργούμε πολλούς φόρους υπέρ τρίτων. Τέλος, εισάγουμε την ηλεκτρονική υποβολή των φορολογικών δηλώσεων μέσω INTERNET από την 1η Ιανουαρίου του 2001 και καταργούμε το απαρχαιωμένο μέτρο της απαγόρευσης εξόδου από τη χώρα.
'Ολες αυτές οι μειώσεις, αξιότιμοι κύριοι συνάδελφοι, οδηγούν σε μεγάλη απώλεια εσόδων για τον κρατικό προϋπολογισμό κι έχουν έναν κεντρικό παρονομαστή: να μειώσουν τη φορολογική επιβάρυνση στα χαμηλά και μεσαία εισοδήματα. Παράλληλα να μειώσουν τη φορολογική επιβάρυνση στις μικρές και μεσαίες επιχειρήσεις. Γίνεται μία πολύ τολμηρή προσπάθεια αναδιανομής του εισοδήματος σε όφελος των χαμηλών και μεσαίων εισοδημάτων, σε όφελος του παραγωγικού ιστού της οικονομίας μας.
'Ερχομαι όμως στο παράδοξο: Παρά τη μεγάλη απώλεια εσόδων, η οποία
προκαλείται απ' αυτές τις φορολογικές μειώσεις, παραδόξως τα έσοδα του Υπουργείου Οικονομικών έδειξαν έναν πολύ μεγάλο δυναμισμό το έτος 2000 και τον προηγούμενο χρόνο. Κι έχουμε πρόσθετα έσοδα που ίσως αγγίξουν τα εννιακόσια δισεκατομμύρια (900.000.000.000) δραχμές. Πώς εξηγείται αυτό το ελληνικό θαύμα, ότι δηλαδή έχουμε μία Κυβέρνηση, η οποία μειώνει τους φόρους, αλλά εξασφαλίζει τόσα πρόσθετα έσοδα; Η απάντηση είναι απλή και προκύπτει από μία εξέταση των αριθμών στην εισηγητική έκθεση του προϋπολογισμού. Είμαστε η πρώτη Κυβέρνηση, η οποία χτύπησε αποτελεσματικά τη φοροδιαφυγή.
Αν δείτε τα κέρδη των επιχειρήσεων, θα δείτε ότι είχαν προβλεφθεί
φόροι χιλίων δισεκατομμυρίων (1.000.000.000.000) και τελικά θα εισπράξουμε πάνω από χίλια εξακόσια δισεκατομμύρια (1.600.000.000.000) δραχμές. Αν δείτε τα προβλεπόμενα έσοδα πέρσι στο Φόρο Προστιθέμενης Αξίας κι εκεί θα δείτε περίπου τριακόσια δισεκατομμύρια (300.000.000.000) παραπάνω εισπράξεις από το Φόρο Προστιθέμενης Αξίας.
Τι συνέβη: Για πρώτη φορά ασκήθηκαν έλεγχοι από το Υπουργείο
Οικονομικών σε συστηματική και αυστηρή βάση. Κι αυτή η άσκηση των ελέγχων δεν ήταν απλώς μόνο θέμα εθελοντισμού του Υπουργείου Οικονομικών. 
ΑΡΙΣΤΟΤΕΛΗΣ ΠΑΥΛΙΔΗΣ: Πρώτη φορά επί Κυβερνήσεώς σας.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών): Προέκυψε σαν αποτέλεσμα μιας μεγάλης διοικητικής μεταρρύθμισης, την

οποία προσπαθήσαμε τα τελευταία τέσσερα χρόνια και είχε τρία κυρίως σημεία:
Το πρώτο είναι η συγκρότηση του Σώματος Δίωξης Οικονομικού Εγκλήματος, του ΣΔΟΕ, το οποίο απέδωσε πολύ ουσιαστικά αποτελέσματα. 
Το δεύτερο ήταν η πλήρης μηχανοργάνωση του Υπουργείου Οικονομικών

μετά από πολλές καθυστερήσεις, η οποία πλέον είναι γεγονός. Ολόκληρο το Υπουργείο Οικονομικών είναι μηχανογραφημένο με αποτέλεσμα να διαπνέεται ένας φόβος σε όλους τους φορολογούμενους ότι υπάρχει ένα μάτι, το οποίο παρακολουθεί τις συναλλαγές -κι έτσι ισχύει πράγματι- και δεν μπορεί να ξεφύγει κανείς. Αυτό έχει οδηγήσει όλες τις επιχειρήσεις στο να δηλώνουν
τα έσοδά τους και να πληρώνουν επιτέλους, να αποδίδουν το Φόρο Προστιθέμενης Αξίας, τον οποίον ορισμένες επιχειρήσεις παρακρατούσαν. Αυτό σε τελευταία ανάλυση ήταν κι ένα ποινικό αδίκημα, διότι ήταν ο φόρος που πληρώναμε όλοι μας για αγορά προϊόντων και υπηρεσιών και παρεκρατείτο από τις επιχειρήσεις σαν πρόσθετο παράνομο κέρδος πέρα από το νόμιμο κέρδος, το οποίο πραγματοποιεί μια επιχείρηση όταν συναλλάσσεται.
Τέλος, ανασυγκροτήσαμε πλήρως το Υπουργείο Οικονομικών στη βάση του
αμερικανικού υποδείγματος σύμφωνα και με τις υποδείξεις του IRS, της αμερικανικής υπηρεσίας, στη βάση των ελεγκτικών κέντρων. Συγκεντρώσαμε όλον τον έλεγχο στα ελεγκτικά κέντρα, καταργήσαμε ουσιαστικά ή περιορίσαμε δραστικά τον έλεγχο στις Δ.Ο.Υ., στα τμήματα ελέγχου, τα οποία υπολειτουργούσαν και κατά την κρίση των προϊσταμένων των Δ.Ο.Υ. απεσύροντο οι υπάλληλοι κι από τον έλεγχο σε ορισμένες περιόδους του χρόνου για να διατεθούν σε άλλες υπηρεσίες και άλλες εργασίες, με αποτέλεσμα να έχουμε μία ουσιαστική απόδοση του ελεγκτικού μηχανισμού σε πρόσθετα έσοδα.
Θέλω εδώ να σημειώσω ορισμένους αριθμούς, που είναι ενδεικτικοί της αποτελεσματικότητας των νέων ελεγκτικών μηχανισμών: Το 1999 από το Σώμα Δίωξης Οικονομικού Εγκλήματος έγιναν εκατόν εξήντα δύο χιλιάδες έλεγχοι και κατεγράφησαν πεντακόσιες δεκαοκτώ χιλιάδες παραβάσεις. Είναι εντυπωσιακός ο αριθμός και των ελέγχων και των παραβάσεων. Το 2000, στο πρώτο εξάμηνο, το μισό χρόνο δηλαδή, έγιναν εκατόν είκοσι οκτώ χιλιάδες έλεγχοι, αλλά μεγαλύτεροι αναλογικά και κατεγράφησαν όμως πολύ λιγότερες παραβάσεις, διότι εν τω μεταξύ πέρασε το μήνυμα ότι το ΣΔΟΕ είναι παρόν και πρέπει να είμαστε συνεπέστεροι στην εκπλήρωση των φορολογικών μας υποχρεώσεων. Η καταγραφή στις παραβάσεις είναι διακόσιες δέκα χιλιάδες παραβάσεις σε σχέση με πεντακόσιες δεκαοκτώ χιλιάδες τον προηγούμενο χρόνο.
'Αρα υπάρχει μια διαδικασία συμμόρφωσης πλέον προς τη φορολογική
νομοθεσία χάρη στη δράση του ΣΔΟΕ.
'Ερχομαι τώρα στα ελεγκτικά κέντρα. Το Εθνικό Ελεγκτικό Κέντρο που ελέγχει τις μεγάλες επιχειρήσεις με τζίρο πάνω από δύο δισεκατομμύρια δραχμές ήλεγξε το 1999 τετρακόσιες ογδόντα μία επιχειρήσεις και βεβαίωσε εκατόν πενήντα πέντε δισεκατομμύρια δραχμές, τα οποία είναι πρόσθετα ουσιαστικά έσοδα, διότι ουδέποτε είχε ασκηθεί με τόσο συστηματικό αλλά και αυστηρό τρόπο έλεγχος στις μεγάλες επιχειρήσεις και για μια σειρά παρελθόντων ετών.
Tο πρώτο εξάμηνο του 2000 ήλεγξε τετρακόσιες δέκα επιχειρήσεις, όσες περίπου στο σύνολο του 1999, και απέδωσε αυτός ο έλεγχος περίπου εκατόν τρία δισεκατομμύρια δραχμές. Αυτά είναι φρέσκα χρήματα για το Υπουργείο Οικονομικών, τα οποία δεν εισέπραττε στο παρελθόν, διότι εστερείτο του αξιόπιστου εκείνου ελεγκτικού μηχανισμού, ο οποίος θα επάτασσε τη φοροδιαφυγή. Ανάλογοι αριθμοί υπάρχουν και στα περιφερειακά ελεγκτικά κέντρα για το 1999 και το 2000.
'Αρα έγινε μια πολύ σημαντική εργασία στο Υπουργείο Οικονομικών, όχι διότι είχαμε κάποια μεγαλοφυή σύλληψη ή φιλοσοφία, αλλά γιατί στρωθήκαμε στη δουλειά, η πολιτική ηγεσία, βάλαμε το Υπουργείο να δουλέψει, το μηχανογραφήσαμε, το αναδιαργανώσαμε και τώρα απολαμβάνουμε ως Κυβέρνηση αλλά και ως χώρα τους καρπούς αυτής της μεγάλης προσπάθειας.
Γιατί, αγαπητοί συνάδελφοι, ποιος στην Ελλάδα ενοχλείται, όταν
πληρώνουν το φόρο τον οποίο οφείλουν οι επιχειρήσεις ή αποδίδεται ο φόρος προστιθέμενης αξίας; Κανείς απολύτως. Δεν έχει ουσιαστικά πολιτικό
κόστος ούτε κοινωνικό κόστος. Αντίθετα, θα έλεγα ότι η κοινωνία ικανοποιείται, το περί δικαίου αίσθημα ικανοποιείται, όταν βλέπει ότι οι φοροφυγάδες πληρώνουν τους φόρους τους.
Από την άλλη πλευρά η Κυβέρνηση, ο ελληνικός λαός, επίσης έχει ένα
σημαντικό όφελος στο μέτρο που διαθέτουμε αυτά τα πλεονάσματα των πεντακοσίων, εξακοσίων, επτακοσίων δισεκατομμυρίων δραχμών για να προχωρήσουμε σε φορολογικές μειώσεις υπέρ των εντίμων και ειλικρινών φορολογουμένων.
Αυτή η συνολική πολιτική του Υπουργείου Οικονομικών την τελευταία διετία πιστεύω ότι ισοδυναμεί με τη μεγαλύτερη κίνηση αναδιανομής του εισοδήματος, η οποία έχει πραγματοποιηθεί στη χώρα μας. Γιατί τι συνέβη στην ουσία; Πήραμε περίπου εξακόσια, επτακόσια δισεκατομμύρια δραχμές από τη φοροδιαφυγή, μέσα από τους ελέγχους, μέσα από το Σώμα Δίωξης
Οικονομικού Εγκλήματος, μέσα από τα ελεγκτικά κέντρα και αποδώσαμε ένα τμήμα αυτών των εσόδων σε ουσιαστικές μειώσεις φόρων για τους έντιμους και ειλικρινείς φορολογουμένους, κυρίως τους μισθωτούς και τους συνταξιούχους.
'Αρα υπάρχουν πεντακόσια με εξακόσια δισεκατομμύρια δραχμές περίπου που άλλαξαν χέρια. Τα πήραμε από τη φοροδιαφυγή και τα αποδώσαμε στο σώμα των ειλικρινών και εντίμων Ελλήνων φορολογουμένων.
Είναι πιστεύω αυτό μια πολύ σημαντική κίνηση, η οποία δίνει και το
στίγμα της φορολογικής πολιτικής που έχει εφαρμόσει η Κυβέρνηση.
Μετά την ολοκλήρωση αυτής της διετίας των φορολογικών μειώσεων από
την Κυβέρνηση του ΠΑ.ΣΟ.Κ., η οποία κλείνει τον πρώτο κύκλο της με το παρόν νομοσχέδιο, ένα ερώτημα στο οποίο οφείλουμε να απαντήσουμε, είναι το εξής: Είναι σήμερα, με βάση το νομοσχέδιο αυτό, η Ελλάδα μια χώρα υψηλών φόρων; Η απάντηση είναι: 'Οχι, πλέον. Με αυτές τις τελευταίες μειώσεις παύουμε να είμαστε μία χώρα υψηλών φόρων.
Θα συγκρίνω την Ελλάδα, σε ό,τι αφορά τη φορολογική επιβάρυνση, με τις υπόλοιπες ευρωπαϊκές χώρες στις τέσσερις μεγάλες κατηγορίας πηγών φορολογίας. Πρώτον, το φόρο εισοδήματος. Δεύτερον, το φόρο των επιχειρήσεων. Τρίτον, το φόρο προστιθέμενης αξίας. Και, τέταρτον, τους ειδικούς φόρους.
Οι τέσσερις αυτές πηγές αθροιζόμενες καλύπτουν περίπου το 95% του συνόλου των φορολογικών εσόδων της Ελλάδας και οποιασδήποτε άλλης χώρας και ιδιαίτερα ευρωπαϊκής.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υπουργού)
Κύριε Πρόεδρε, θα ήθελα παραπάνω χρόνο, γιατί δεν μίλησα χθες. ΠΡΟΕΔΡΕΥΩΝ (Παναγιώτης Σγουρίδης): Ναι, αλλά όμως είμαστε στη
διαδικασία των άρθρων. Θα υπάρξει μία ανοχή.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
Θα χρειαστώ δέκα λεπτά, κύριε Πρόεδρε.
Στο φόρο εισοδήματος η Ελλάδα σήμερα έχει ένα φορολογικό συντελεστή
40%. Αυτό είναι λίγο χαμηλότερο από τον ευρωπαϊκό μέσο όρο. Οι περισσότερες χώρες της Ευρώπης έχουν 45% και ορισμένες φορές 50% και 52% και υπάρχουν λιγότερες χώρες που σήμερα έχουν χαμηλότερο φόρο ανώτατο συντελεστή από το 40%.
'Αρα στη φορολογία εισοδήματος, συνεκτιμώντας και το μεγάλο αφορολόγητο όριο, η φορολογική επιβάρυνση της Ελλάδας είναι χαμηλότερη από τον ευρωπαϊκό μέσο όρο.
Στη φορολογία επιχειρήσεων έχουμε δύο συντελεστές, το 35% για
εισηγμένες και μη εισηγμένες επιχειρήσεις και το 25% για ομόρρυθμες και ετερόρρυθμες επιχειρήσεις.
Kι εδώ, αγαπητοί συνάδελφοι, είμαστε χαμηλότερα από τον ευρωπαϊκό
μέσο όρο.

Ο ευρωπαϊκός μέσος όρος σήμερα κινείται πάνω από 35%, κοντά στο 40%. Ασφαλώς και εκεί υπάρχουν σχέδια μειώσεως. Για φέτος και του χρόνου και
τα επόμενα δύο χρόνια η Ελλάδα και στον τομέα των επιχειρήσεων βρίσκεται
λίγο χαμηλότερα από τον ευρωπαϊκό μέσο όρο.
'Οσον αφορά το Φόρο Προστιθέμενης Αξίας, το 18% της Ελλάδος είναι
κοντά στον ευρωπαϊκό μέσο όρο και μάλιστα λίγο προς τα κάτω. Οι
περισσότερες χώρες έχουν 18%, αρκετές έχουν 19%, 20% και 21% και
λιγότερες έχουν 16% ή 17%. 'Αρα και στο Φόρο Προστιθέμενης Αξίας η Ελλάδα
είναι λίγο χαμηλότερα από τον ευρωπαϊκό μέσο όρο.
'Οσον αφορά τώρα τους ειδικούς φόρους, στο αυτοκίνητο παραμένουμε
λίγο παραπάνω από τον ευρωπαϊκό μέσο όρο, όμως στο πετρέλαιο και τη

βενζίνη είμαστε στο χαμηλότερο όριο της Ευρωπαϊκής 'Ενωσης. 'Εχουμε το χαμηλότερο φόρο πετρελαίου και βενζίνης σε σχέση με τις δεκαπέντε χώρες της Ευρωπαϊκής 'Ενωσης και αυτό, κύριοι συνάδελφοι, νομίζω ότι εξηγεί και εν μέρει το γεγονός ότι δεν υπήρξαν μεγάλες αντιδράσεις στην Ελλάδα σε ό,τι αφορά τη μεγάλη διεθνή κρίση του πετρελαίου, διότι η Κυβέρνηση απέδειξε ότι δεν είχε περιθώρια να μειώσει περισσότερο το φόρο στη βενζίνη και το πετρέλαιο θέρμανσης. Σε αντιστάθμιση της αδυναμίας αυτής η Κυβέρνηση χορήγησε το επίδομα θέρμανσης των σαράντα χιλιάδων δραχμών σε ένα εκατομμύριο οκτακόσιες τριάντα χιλιάδες συμπολίτες μας, που έχουν οικονομική αδυναμία, αλλά αυτό ήταν μέτρο δημοσιονομικής πολιτικής και όχι φορολογικής πολιτικής.
Στο ερώτημα κατά πόσον προτιθέμεθα να προχωρήσουμε σε νέες μειώσεις
φόρων και πότε η απάντηση είναι ναι, δεν κλείνει αυτός ο κύκλος. Θα ανοίξει ένας νέος κύκλος, μετά από μία διετία, νέων φορολογικών μειώσεων σε όλο το φάσμα της φορολογίας και της άμεσης και της έμμεσης, αλλά και στη φορολογία των επιχειρήσεων. Πιστεύω ότι ο 'Ελληνας πολίτης πρέπει να πληρώνει λιγότερους φόρους, εφόσον βεβαίως προχωράει ο αγώνας για την πάταξη της φοροδιαφυγής.
To Yπουργείο Οικονομικών θα συνεχίσει την τεράστια αυτή προσπάθεια
που έχει καταβάλει για να περιορίσει δραστικά τη φοροδιαφυγή και θα αξιοποιεί συνεχώς τα οφέλη από τη φοροδιαφυγή, για να μειώνει συστηματικά και μεθοδικά και σε σταθερή βάση τους φόρους σε όλο το φάσμα της φορολογίας -άμεσης-έμμεσης- και των επιχειρήσεων.
Θέλω να σημειώσω τέσσερις λόγους οι οποίοι δυσχεραίνουν την παραπέρα προσπάθεια μείωσης των φόρων, ειδικά για τη χώρα μας. Θέλω να είμαι απόλυτα ειλικρινής μαζί σας, γιατί πρέπει να δούμε το δημοσιονομικό πρόβλημα της Ελλάδας σε μία σφαιρικότερη και συνολική βάση.
Η Ελλάδα, αγαπητοί συνάδελφοι, έχει μεγάλες πιέσεις στον τομέα των
δαπανών τα επόμενα χρόνια για τους εξής τέσσερις λόγους, οι οποίοι τη διαφοροποιούν από την υπόλοιπη Ευρωπαϊκή 'Ενωση, από τις άλλες ευρωπαϊκές χώρες. Η Ελλάδα σήμερα ουσιαστικά οικοδομεί το κοινωνικό κράτος, το σύστημα παιδείας και το σύστημα υγείας, διότι εμείς είμαστε σε μία διαδικασία ανόρθωσης της οικονομίας, τώρα θέλουμε να αναβαθμίσουμε, ουσιαστικά με τις νέες οικονομικές δυνατότητες, τις υπηρεσίες υγείας και παιδείας, και κατά συνέπεια τα επόμενα χρόνια ο τομέας της παιδείας, της υγείας και, συναφώς, ο τομέας της απασχόλησης θα έχουν μεγάλες ανάγκες χρηματοδότησης, καθ' υπέρβαση αυτών που έχουν ανάγκη, άλλες ωριμότερες προηγμένες χώρες της Ευρώπης, όπως το Βέλγιο, η Γερμανία, η Αγγλία, η Γαλλία, οι οποίες είχαν οικοδομήσει το κοινωνικό κράτος πολλές δεκαετίες πριν.
Εμείς τώρα είμαστε σε μια ανοδική τάση των κοινωνικών δαπανών και δεν νομίζω ότι είναι σωστό να τις συγκρατήσουμε, γιατί η ελληνική κοινωνία απαιτεί καλές υπηρεσίες παιδείας και υγείας.
Επίσης, η Ελλάδα βρίσκεται στη μέση της υλοποίησης ενός πολύ
φιλόδοξου επενδυτικού προγράμματος για την αναβάθμιση των κοινωνικών και οικονομικών της υποδομών. Για λόγους που όλοι γνωρίζουμε, τη δεκαετία του '50, του '60 που οι περισσότερες ευρωπαϊκές χώρες -η Ιταλία, η
Γαλλία- έκτιζαν τους μεγάλους αυτοκινητοδρόμους, η Ελλάδα δεν είχε την οικονομική δυνατότητα να το κάνει. Την έχει τώρα με το Κοινοτικό Πλαίσιο Στήριξης, το οποίο, όμως εν μέρει στηρίζεται σε ευρωπαϊκή χρηματοδότηση. Σε σημαντικό βαθμό στηρίζεται στα χρήματα του κρατικού προϋπολογισμού και τα επόμενα χρόνια μέχρι το 2006, το 2007 η Ελλάδα θα χρειαστεί να χρηματοδοτήσει με δικούς της πόρους, με δικά της φορολογικά έσοδα το πολύ μεγάλο και φιλόδοξο επενδυτικό πρόγραμμα του Γ' Κοινοτικού Πλαισίου Στήριξης. Αυτό τη διαφοροποιεί από τις υπόλοιπες ευρωπαϊκές χώρες, οι οποίες δεν έχουν πλέον αυτήν την ανάγκη, διότι τις υποδομές τις έχουν διαμορφώσει εδώ και αρκετές δεκαετίες.
Η Ελλάδα έχει ένα μεγάλο εξοπλιστικό πρόγραμμα για την αναβάθμιση
και τον εκσυγχρονισμό των Ενόπλων Δυνάμεων. Και αυτό είναι κάτι που μας διαφοροποιεί από τις υπόλοιπες ευρωπαϊκές χώρες, για τον απλό λόγο ότι αυτές δεν έχουν την απειλή, που λέγεται Τουρκία.
Και εμείς πρέπει να καλύψουμε τις 'Ενοπλες Δυνάμεις. Πρέπει και εκεί να καλύψουμε τα κενά του εκσυγχρονισμού των προηγουμένων δεκαετιών, να τις αναβαθμίσουμε τεχνολογικά. Αυτά τα προγράμματα κοστίζουν και κατά συνέπεια και αυτή είναι μία σημαντική πίεση στον τομέα των δημοσίων δαπανών.
Τέλος, η Ελλάδα είναι η μόνη ευρωπαϊκή χώρα η οποία το 2004 θα
διεξαγάγει Ολυμπιακούς Αγώνες. Και αυτοί οι αγώνες χρειάζονται χρήματα από τον κρατικό προϋπολογισμό, διότι, δυστυχώς, λίγα έργα και προγράμματα των Ολυμπιακών Αγώνων είναι επιλέξιμα για χρηματοδότηση από το Κοινοτικό Πλαίσιο Στήριξης.
Κοινωνικό κράτος, δημόσιες επενδύσεις, εξοπλιστικό πρόγραμμα,
Ολυμπιακοί Αγώνες, είναι μεγάλες πιέσεις πάνω στον τομέα των δαπανών του κρατικού προϋπολογισμού, οι οποίες θα πρέπει να συνεκτιμηθούν σε κάθε παραπέρα κίνηση στον τομέα της μείωσης των φόρων. Αυτή είναι η πραγματικότητα, αυτή είναι η αλήθεια.
'Ομως, επειδή ακριβώς πιστεύω ότι η Ελλάδα έχει και αντίστοιχα δύο πλεονεκτήματα σε σχέση με τις άλλες χώρες και συγκεκριμένα το γεγονός ότι
έχει ραγδαίο ρυθμό οικονομικής ανάπτυξης της τάξεως του 5% που παράγει και δημιουργεί συνεχώς έσοδα και, δεύτερον, επειδή βρίσκεται σε μία ιδιαίτερη φάση κρίσιμη, θετική και δημιουργική στον αγώνα για την πάταξη της φοροδιαφυγής, η Ελλάδα θα έχει πρόσθετα έσοδα τα επόμενα χρόνια. Και εκτιμώ ότι εάν συνεχίσουμε στη σταθερή πορεία της οικονομικής πολιτικής, που έχουμε χαράξει τα τελευταία χρόνια, θα έχουμε τη δυνατότητα και να καλύψουμε αυτές τις μεγάλες ανάγκες δημοσίων δαπανών, κοινωνικών δαπανών, επενδυτικών δαπανών και να έχουμε ουσιαστικά περιθώρια για λελογισμένες μειώσεις φόρων, όταν ξανανοίξει ο κύκλος το 2002. Και ο κύκλος αυτός θα ξανανοίξει με την ευκαιρία μιας μεγάλης φορολογικής μεταρρύθμισης, την οποία αρχίζουμε να ετοιμάζουμε στο Υπουργείο Οικονομικών και η οποία πλέον θα ανασυγκροτήσει το φορολογικό μας σύστημα σε μία καθολική και ενιαία βάση. 'Ο,τι κάναμε ως τώρα, ήταν συμπληρώσεις και βελτιώσεις, ουσιαστικές βελτιώσεις και ουσιαστικές συμπληρώσεις. 'Ηρθε όμως η στιγμή να κεφαλαιοποιήσουμε όλη αυτήν την πρόοδο, να αξιοποιήσουμε πλήρως τα αγαθά των νέων τεχνολογιών και να ξαναστήσουμε το φορολογικό σύστημα πάνω, πλέον, σε μία υγιή και στέρεη βάση. Τέτοιες προσπάθειες έχουν γίνει δύο φορές στον 20ο αιώνα, μία επί Ελευθερίου Βενιζέλου και μία άλλη, νομίζω επί Κωνσταντίνου Καραμανλή, στις αρχές της δεκαετίας του '50. 'Ηρθε τώρα η στιγμή μετά από σαράντα χρόνια να ξαναδούμε εκ βάθρων το φορολογικό σύστημα, αξιοποιώντας την πρόοδο που έχει συντελεστεί και αξιοποιώντας κυρίως τα αγαθά της νέας τεχνολογίας.
Για τα επόμενα δύο χρόνια θα υπάρξει σταθερότητα στο φορολογικό μας
σύστημα. 'Ηδη, όπως είπαμε, με τις νέες μειώσεις η Ελλάδα έπαψε να είναι μία χώρα υψηλών φόρων. Είμαστε μία χώρα σχετικά χαμηλών φόρων, χαμηλότερων από τον ευρωπαϊκό μέσο όρο, και αυτό είναι ισχυρό μήνυμα και απάντηση για όσους έχουν μιλήσει για δήθεν φορομπηχτική πολιτική αυτής της Κυβέρνησης.
Εμείς μειώνουμε φόρους επί δύο χρόνια. Μειώνουμε και τώρα πάλι τους
φόρους και καθιστούμε την Ελλάδα μία ευρωπαϊκή χώρα με φορολογία χαμηλότερη από το μέσο όρο. Θα συνεχίσουμε σε αυτήν τη γραμμή.
Ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Σγουρίδης): Ο κ. Αλογοσκούφης, Κοινοβουλευτικός Εκπρόσωπος της Νέας Δημοκρατίας, έχει το λόγο επί της ενότητας των άρθρων αυτών.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εμείς δεν έχουμε αντίρρηση να έρχεται ο Υπουργός Εθνικής Οικονομίας στη Βουλή έστω και σαν κομίτης, κατά τη συζήτηση των άρθρων και να συζητά επί της αρχής. Αλλά πρέπει να πάρει ορισμένες απαντήσεις.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών):
'Ελειπα όμως.
ΓΕΩΡΓΙΟΣ ΑΛΟΓΟΣΚΟΥΦΗΣ: Σας καλωσορίζουμε. Είναι θετικό ότι έστω και
σε αυτή τη φάση εμφανιστήκατε στη Βουλή.
Η προσπάθεια να εξωραϊστεί η κατάσταση του φορολογικού μας συστήματος, κύριε Υπουργέ, πολύ φοβάμαι ότι πέφτει στο κενό. Διότι το φορολογικό μας σύστημα το ζούμε όλοι μας, το ζουν οι 'Ελληνες πολίτες και ξέρουν τι έχει γίνει τα τελευταία επτά χρόνια. Ξέρουν ότι τα τελευταία 
επτά χρόνια οι φόροι που πληρώνουν στο σύνολό τους έχουν τριπλασιαστεί. Εάν θέλετε να τους δούμε σαν ποσοστό του Α.Ε.Π., έχουν ανέβει κατά πέντε
ποσοστιαίες μονάδες. Ξέρουν ότι έχουν έρθει στη Βουλή τα τελευταία
επτά χρόνια δεκαεπτά φορολογικά νομοσχέδια, εκ των οποίων τα δεκαέξι ήταν

νομοσχέδια που αύξαναν τη φορολογία. Ξέρουν ότι έχουν μπει ογδόντα πέντε νέες φορολογίες. Τα πληρώνουν αυτά.
Ενώ περίμεναν να μπει η Ελλάδα στην Ο.Ν.Ε., ενώ περίμεναν με βάση τις προεκλογικές εξαγγελίες της Κυβέρνησης να υπάρξει τώρα η φορολογική μεταρρύθμιση, έρχεται ένα αποσπασματικό φορολογικό νομοσχέδιο, το οποίο περιέχει αυτά και μόνο που αναγκάστηκε να υποσχεθεί υπό την προεκλογική πίεση η Κυβέρνηση.
Και βεβαίως αυτό το νομοσχέδιο δεν οδηγεί -άλλωστε το δείχνει αυτό ο ποροϋπολογισμός- σε σημαντική μείωση της φορολογικής πίεσης που αισθάνονται οι πολίτες. Ο προϋπολογισμός, αν μη τι άλλο, δείχνει αύξηση της φορολογικής πίεσης που αισθάνονται οι πολίτες. 'Εχουμε ήδη πει ότι με διάφορους έμμεσους τρόπους, όχι με νέους πόρους, η φορολογική επιβάρυνση του χρόνου για κάθε ελληνική οικογένεια θα αυξηθεί κατά διακόσιες πενήντα (250.000) χιλιάδες δραχμές.
Αυτό δεν το αλλάζει το παρόν φορολογικό νομοσχέδιο ούτε αλλάζει και το γεγονός ότι σε σχέση με τις χώρες με τις οποίες ανταγωνιζόμαστε, τις χώρες της συνοχής, την Ισπανία, την Πορτογαλία, την Ιρλανδία που συγκρινόμαστε ούτε οι οικονομικές επιδόσεις, οι αναπτυξιακές, είναι ιδιαίτερα εντυπωσιακές. Βρισκόμαστε πίσω απ'αυτούς- αλλά ούτε και η φορολογία μας έχει να επιδείξει κάτι. 'Εχουμε μεγαλύτερη φορολογική επιβάρυνση και από την Ιρλανδία και από την Ισπανία και από την Πορτογαλία.
Το κυριότερο όμως είναι ότι τα τελευταία χρόνια σε εμάς η φορολογική επιβάρυνση αυξάνεται. Φτάνουμε να μπαίνουμε στην Ο.Ν.Ε. και δεν μπορεί να έρθει η Κυβέρνηση εδώ να κάνει μια γενναία φορολογική μεταρρύθμιση. Δεν μπορεί να έρθει να κάνει μια μεταρρύθμιση που θα απλοποιήσει το φορολογικό σύστημα, θα μειώσει τη φορολογία, θα κάνει λιγότερο άδικο το φορολογικό σύστημα.
Κύριε Υπουργέ αυτά τα φορολογικά μέτρα, τα οποία συζητήσαμε και τα συζητήσαμε εκτενώς εν τη απουσία σας στις μέρες που προηγήθηκαν, δεν αλλάζουν την εικόνα του φορολογικού συστήματος. Είναι ένα φορολογικό σύστημα αυτό που έχουμε εξαιρετικά πολύπλοκο. Αποτελείται από ένα πλέγμα νόμων και προεδρικών διαταγμάτων και υπουργικών αποφάσεων και ερμηνευτικών εγκυκλίων, που συχνά συγκρούονται και μεταξύ τους. Είναι ένα σύστημα το οποίο αλλάζει πάρα πολύ συχνά. Κάθε έξι μήνες έχουμε ένα καινούργιο φορολογικό νομοσχέδιο. Αυτό δε συμβάλει στο να παγιωθεί ένα φορολογικό σύστημα.
Τώρα έρχεσθε και εξαγγέλλετε ότι το φορολογικό σύστημα θα αλλάξει και πάλι σε δύο χρόνια. Δηλαδή, όλα αυτά τα οποία ζούμε είναι προσωρινά και θα αλλάξουν και πάλι. Τι σας εμπόδισε, πέντε χρόνια που είστε στο Υπουργείο Οικονομικών, να κάνετε τη φορολογική μεταρρύθμιση; Τι σας εμπόδισε να τη σχεδιάσετε; Γιατί η φορολογική μεταρρύθμιση θα πρέπει να περιμένει άλλα δύο χρόνια; Τι μπορεί να μας πείσει εμάς ότι στα δύο χρόνια πάλι δεν θα βρείτε κάποια προσχήματα για να αναβάλετε τη φορολογική μεταρρύθμιση που τόσο έχουμε ανάγκη;
'Ηδη αρχίσατε σήμερα να μας παρουσιάζετε ορισμένα από αυτά τα προσχήματα. Μας είπατε ότι στην Ελλάδα έχουμε ανάγκη να αυξήσουμε τις κοινωνικές δαπάνες. Βεβαίως και έχουμε ανάγκη να αυξήσουμε τις κοινωνικές δαπάνες σε κάποι βαθμό, αλλά αυτό που κυρίως έχουμε ανάγκη είναι να κάνουμε καλύτερη διαχείρηση των πόρων που δίνει από το υστέρημά του ο 'Ελληνας φορολογούμενος, για να γίνονται αυτές οι κοινωνικές δαπάνες. Δεν γίνεται τίποτα ουσιαστικό για να γίνει αυτή η καλύτερη διαχείριση. 
Βεβαίως έχουμε ανάγκη να βελτιώσουμε τις υποδομές μας, Μα, εδώ
ξοδέψαμε τα τρισεκατομμύρια του Β' Κοινοτικού Πλαισίου Στήριξης και δεν μπορέσαμε να τελειώσουμε τα έργα. Τα λεφτά τα είχαμε, δεν μας έλλειπαν. Δεν χρειάζεται να πληρώσει και άλλα ο 'Ελληνας φορολογούμενος. Τα λεφτά τα είχαμε. Τα λεφτά ξοδεύτηκαν, αλλά τα έργα δεν τελείωσαν. Τι μας πείθει εμάς ότι στο Γ' Κοινοτικό Πλαίσιο Στήριξης θα γίνει καλύτερη διαχείρηση στο θέμα αυτών των υποδομών που έχουμε τόσο πολύ ανάγκη;
Αναφερθήκατε στην άμυνα. Βεβαίως στο θέμα της άμυνας όλοι οι 'Ελληνες ομόθυμα θα συμφωνήσουμε ότι πρέπει να αυξηθούν οι αμυντικές δαπάνες, για να μπορέσουμε να ανταποκριθούμε στον εξανατολών κίνδυνο. Αλλά και εκεί 
υπάρχουν τεράστια περιθόρια καλής διαχείρισης των χρημάτων που ξοδεύουμε. Τα χρήματα ξοδεύονται αδιαφανώς και οι ιστορίες που κυκλοφορούν και αυτά που βγαίνουν στη δημοσιότητα και οι διαγωνισμοί που ακυρώνονται δείχνουν ότι και εκεί υπάρχουν τεράστια προβλήματα.
Κύριε Υπουργέ, δεν θα δεχθούμε ότι οι Ολυμπιακές Αγώνες θα είναι ένα πρόσχημα για να μπούν καινούργιες φορολογίες στους 'Ελληνες. Η ιδέα ήταν ότι οι Ολυμπιακοί Αγώνες θα έπρεπε σε μεγάλο βαθμό να
αυτοχρηματοδοτηθούν. Το γεγονός ότι η Κυβέρνηση δεν είναι σε θέση, με τα τρία χρόνια καθυστέρησης που έχουμε ήδη στην προετοιμασία των Ολυμπιακών Αγώνων, να ετοιμάσει Ολυμπιακοί Αγώνες, οι οποίοι δεν θα κοστίσουν υπερβολικά στους 'Ελληνες φορολογούμενους, δεν είναι λόγος για να μην αλλάζει το φορολογικό σύστημα. Την κακή διαχείρηση, τη σπατάλη στο

δημόσιο, τις καθυστερήσεις, δεν υπάρχει κανένας λόγος να τις πληρώνει ο φορολογούμενος.
Η Ελλάδα πρέπει ναμπει και αυτή στη χορεία των χωρών που μειώνουν τη φορολογία και τη μειώνουν ουσιαστικά και δραστικά. Είναι πρόσφατες οι

εκθέσεις των διεθνών οργανισμών που έχετε στο γραφείο σας που επισημαίνουν ακριβώς αυτό το πράγμα. Είμαστε οι μόνοι από τις χώρες της συνοχής που έκανε δημοσιονομική προσπάθεια σύγκλισης χωρίς να περιορίσει τις δαπάνες και βασίστηκε αποκλειστικά και μόνο στη φορολογία.
Σε όλες τις χώρες της Ευρώπης η φορολογία, σαν ποσοστό του εθνικού εισοδήματος πλέον, μειώνεται και είμαστε η μόνη όπου αυξάνεται. 'Ολα αυτά δεν κρύβονται απ'αυτά που μας είπατε. Και το σημαντικότερο γεγονός είναι ότι για μια ακόμα φορά φέρνετε ένα αποσπασματικό νομοσχέδιο και το παρουσιάζεται ως κάτι που θα αναδιανείμει το εισόδημα.
Κύριε Υπουργέ, είπατε ότι η μεγαλύτερη αναδιανομή που έχει γίνει στην Ελλάδα έγινε με τα φορολογικά νομοσχέδια των δύο τελευταίων χρόνων. Η μεγαλύτερη αναδιανομή πλούτου στη χώρα μας, τον τελευταίο χρόνο, έγινε μέσω του χρηματιστηρίου και όχι μέσω του φορολογικού συστήματος. Στο χρηματιστήριο χάθηκαν τους τελευταίες δεκατέσσερις μήνες τριάντα τρισεκατομμύρια δραχμές. Απ' αυτά το 1/5 έχουν χάσει οι μικροεπενδυτές, μιλάμε για έξι τρισεκατομμύρια. Αυτά είναι δέκα φορές τα χρήματα που δίνετε πίσω για προεκλογικούς λόγους. Για τα περισσότερα έγινε πέρυσι και φέτος με το φορολογικό νομοσχέδιο. Δέκα φορές παραπάνω έχουν χαθεί στο χρηματιστήριο απ'όσα δίνετε στους πολίτες αυτής της χώρας με τις συγκεκριμένες φορολογικές ελαφρύνσεις. Δεν είναι αυτή πολιτική αναδιανομής, γιατί η μεγάλη αναδιανομή, που έγινε, ήταν σε βάρος των πολλών και αυτό είναι αποτέλεσμα της πολιτικής σας και της ανευθυνότητας που βγαίνατε και προβλέπατε αυξήσεις του χρηματιστηρίου στο διηνεκές παρασύροντας πολίτες. Προεκλογικά βγαίνατε και λέγατε ότι η περίοδος χάριτος θα λήξει μετά τις εκλογές. 'Οχι μόνο δεν έληξε, αλλά το χρηματιστήριο καταβυθίστηκε μετά τις εκλογές. Πρέπει να βλέπετε, λοιπόν, την πολιτική στο σύνολό της και όχι αποσπασματικά. Η προσπάθεια ωραιοποίησης, που κάνετε, πέφτει στο κενό, γιατί οι 'Ελληνες φορολογούμενοι ξέρουν πολύ καλά τι είχαν από σας και τι μπορούν να περιμένουν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. ΠΑΝΑΓΙΩΤΗΣ ΛΑΦΑΖΑΝΗΣ: Δεν θα έπαιρνα το λόγο, αν δεν είχαμε την
παρέμβαση από τον κύριο Υπουργό Εθνικής Οικονομίας.
Δεν έχει τύχει να τον ακούσω πολλές φορες στη Βουλή, αλλά μου προξένησε κατάπληξη το ύφος με το οποίο απευθύνθηκε για τα μεγάλα επιτεύγματα της οικονομικής πολιτικής της Κυβέρνησης. Μάλιστα έφθασε στο σημείο να μας μιλήσει για οικονομικό θαύμα. Θα μειδιούν διεθνώς αν ακούσουν μια τέτοια φράση να διατυπώνεται από τα χείλη του υπεύθυνου Υπουργού Εθνικής Οικονομίας αυτής της χώρας. Νομίζω πως αυτό το γεγονός δείχνει και μια απόσταση από την κατάσταση που επικρατεί στην ελληνική πραγματικότητα, ιδιαίτερα στα λαϊκά στρώματα, εκτός αν ο κύριος Υπουργός αναφέρεται σε άλλη χώρα, ζει σε άλλη χώρα, ή, εν πάση περιπτώσει, αναφέρεται σε κάποιους που κερδίζουν από την πολιτική που ασκεί η Κυβέρνηση του κ. Σημίτη, η Κυβέρνηση του ΠΑΣΟΚ, όλα αυτά τα χρόνια και προηγούμενα βέβαια η κυβέρνηση της Νέας Δημοκρατίας.
Κύριε Υπουργέ, αναφέρεσθε σε μια χώρα και επικαλείσθε το περίφημο
οικονομικό θαύμα, όπου το 22% με βάση τις εκθέσεις τις EUROSTAT, που πιστεύω ότι δεν τις αμφισβητείτε, ζει κάτω από τα όρια της φτώχειας. Είμαστε η πρώτη σε φτώχεια χώρα στην Ευρωπαϊκή 'Ενωση. Αυτό πώς το συμπεριλαμβάνετε στο περίφημο οικονομικό σας θαύμα; Δεν είναι οικονομικό και κοινωνικό στοιχείο αυτό; Πώς μπορούμε να μιλάμε για οικονομικό θαύμα με 22% των συμπολιτών μας κάτω από τα όρια της φτώχειας και στα όρια της εξαθλίωσης;
Είπατε χθες στη συζήτηση στην επιτροπή για τον προϋπολογισμό, ότι δεν είναι μόνο τα δύο εκατομμύρια διακόσιες χιλιάδες 'Ελληνες που ζουν κάτω από το όριο της φτώχειας, πρέπει να συμπεριλάβουμε και το γεγονός ότι δύο εκατομμύρια εξ αυτών ζουν σ'αυτό το όριο της εξαθλίωσης επί τέσσερα συνεχή χρόνια.
Να πάρουμε επίσης υπόψη το γεγονός ότι οι τέσσερις στους δέκα ηλικιωμένους σ' αυτή τη χώρα, συμπεριλαμβάνονται σ' αυτούς που έχουν 
περάσει στη φάση της έσχατης πενίας και αυτοί είναι τα περήφανα γηρατειά. Πώς μιλάτε, λοιπόν, με τέτοια αυτοπεποίθηση για οικονομικό θαύμα; Επίσης, πού βάζετε την ανεργία που σε όλη τη δεκαετία του '90 συνεχώς αυξάνεται; Κυριολεκτικά καλπάζει. Και τα επόμενα χρόνια θα είναι ασυγκράτητη με την

πολιτική που ακολουθείτε. 'Εχουμε φθάσει να σπάμε όλα τα ρεκόρ. Παντού στην Ευρωπαϊκή 'Ενωση πέφτει, έστω και λίγο, η ανεργία, και στην Ελλάδα οι δείκτες εκτινάσσονται. Μιλάμε για επίσημη ανεργία, που έχει υπερβεί κατά πολύ το 10% και αφανή ανεργία η οποία, δυστυχώς απ' ό,τι φαίνεται είναι πολύ περισσότερη, που δεν καταγράφεται στα επίσημα στοιχεία. Εξάλλου έχουμε και μακροχρόνια ηλικιωμένους ανέργους, που είναι το μεγάλο δράμα αυτής της κοινωνίας. Φυσικά, όπως είναι γνωστό, στα λογιστικά μεγέθη συνήθως δεν αναφέρονται η νέα φτώχεια ούτε η ανεργία σαν δείκτες, δεν θεωρούνται με τη νέα επίσημη οικονομική φιλοσοφία, την οποία ασπάζεσθε, στοιχεία οικονομικής προόδου μιας χώρας, μόνο τα ελλείμματα, ο λόγος δημοσίου χρέους προς ΑΕΠ, τα επιτόκια. Οι άνθρωποι πού περιλαμβάνονται σ' αυτά τα στοιχεία; Μπορείτε να μειώσετε κάπως τα ελλείμματα, αλλά με αντίτιμο εκτεταμένη νέα φτώχεια, μεγάλη ανεργία, μεγάλη ανισοκατανομή πλούτου. Είναι επιτυχία αυτό;
'Οσον αφορά τη φορολογία, κάνατε υπερφορολόγηση για να μπορέσετε να μειώσετε τα ελλείμματα. Ελλείμματα και δημόσιο χρέος είναι η επιδότηση των κερδών όλα αυτά τα χρόνια. Χάρη σ'αυτό υπήρξαν ελλείμματα και δημόσιο χρέος. Δεν έχω χρόνο να αναφερθώ σ'αυτήν την εκτίμηση, αλλά πώς είναι δυνατόν να μας λέτε ότι δεν φορολογήσατε παραπάνω το φτωχό και μεσαίο 'Ελληνα, όταν σύμφωνα με τα επίσημα στοιχεία η φορολογία ήταν τριπλάσια κάθε χρόνο σε ποσοστό, από την αύξηση του ονομαστικού εισοδήματος. Αναφέρομαι στα χρόνια 1994, 1995, 1996, 1997, 1998, 1999, με στοιχεία του Υπουργείου Οικονομικών.
Μας είπατε πως φέρατε ένα νομοσχέδιο για ελαφρύνσεις. Το συζητήσαμε
και σας είπαμε ότι παίρνουμε την έκθεση του Γενικού Λογιστηρίου, όπου πράγματι υπάρχουν ελαφρύνσεις, αλλά αυτές απευθύνονται κυρίως στα μεγάλα εισοδήματα κατά βάση και στα υψηλά κέρδη. Εκεί είναι οι ελαφρύνσεις.
Αν πάρουμε τη μείωση που κάνετε στο συντελεστή για τη φορολογία των
μη εισηγμένων εταιρειών, σε δύο χρόνια, από το 40% στο 35%, ο προϋπολογισμός χάνει εκατόν είκοσι δύο δισεκατομμύρια δραχμές. Αν πάρουμε τη μείωση που κάνετε στο φορολογικό συντελεστή για τα υψηλά εισοδήματα, πάνω από δέκα επτά εκατομμύρια, ο προϋπολογισμός χάνει άλλα δεκαπέντε δισεκατομμύρια. Συνολικά έχουμε εκατόν σαράντα δισεκατομμύρια. Με την τιμαριθμοποίηση φέτος θα χάσετε έσοδα ενενήντα δισεκατομμυρίων δραχμών. Αυτά δεν πάνε στα μεσαία και φτωχά στρώματα, γιατί από την τιμαριθμοποίηση ωφελούνται και τα υψηλά εισοδήματα.
Επομένως έχετε ένα ισοζύγιο, με βάση το Γενικό Λογιστήριο του
Κράτους, εκατόν εβδομήντα προς εξήντα. Αυτή είναι η ελάφρυνση; Αν κάνετε νέα αναδιανομή κάτω από τον ψευδώνυμο τίτλο "ελαφρύνσεις", θα δείτε ότι αυτές απευθύνονται στα μεγάλα εισοδήματα και στα κέρδη. Αυτοί όμως έχουν 
το πρόβλημα και τους κάνετε την πριμοδότηση τη φορολογική σε αυτό το ύψος; Τώρα για τις μη εισηγμένες λέτε ότι το κάνετε για να έχουν ισότητα με τις εισηγμένες. Δεν θα αναφερθώ στο χρηματιστήριο για το οποίο έχετε απόλυτη ευθύνη για όσα γίνονται. Κάνατε ένα χρηματιστηριακό μπουμ, το προκαλέσατε και το ενθαρρύνατε χωρίς να έχετε κανένα θεσμό ελέγχου.
ΙΩΑΝΝΗΣ ΚΕΦΑΛΟΓΙΑΝΝΗΣ: Απάτη διέπραξαν. 'Εγκλημα έκαναν
προμελετημένο.
ΠΑΝΑΓΙΩΤΗΣ ΛΑΦΑΖΑΝΗΣ: Τώρα πάτε να κάνετε κάποιες μικροδιορθώσεις ελεγκτικές, οι οποίες είναι απολύτως ανεπαρκείς όμως, διότι δεν υπάρχει Επιτροπή Κεφαλαιαγοράς. Είναι διορισμένη από εσάς, ελεγχόμενη και κυβερνητικά κατευθυνόμενη. Αλλά σας ρωτώ, θέλετε να κάνετε ισότητα των μη εισηγμένων εταιρειών με τις εισηγμένες; Γιατί δεν πάτε την ισότητα προς

τα πάνω, αλλά την πάτε προς τα κάτω; Γιατί δεν κάνετε το αντίστροφο, ώστε να έχετε τη δυνατότητα να κάνετε πολιτική ανακούφισης; Δεν μιλάω φυσικά για το πετρέλαιο και όλα αυτά τα έσοδα τα επιπλέον που πήρε ο κρατικός προϋπολογισμός και έδωσε κάποια ψίχουλα σ' αυτούς οι οποίοι έχουν και θα έχουν πρόβλημα αυτόν το χειμώνα ιδιαίτερα με το πετρέλαιο θέρμανσης.
(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, τελειώσατε.
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνοντας θέλω....
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, σας παρακαλώ!
Κάποια στιγμή...
ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε, μία κουβέντα.
ΠΡΟΕΔΡΕΥΩΝ (Παναγιώτης Σγουρίδης): Κάποια στιγμή να φύγω από εδώ και

μιλάτε όσο θέλετε, να παίρνει το λόγο όποιος θέλει...
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε, για την καλωσύνη σας, μία κουβέντα μόνο.
ΠΡΟΕΔΡΕΥΩΝ (Παναγιώτης Σγουρίδης): Αν κάποια στιγμή κτυπάει το κουδούνι και γίνεται μία προειδοποίηση, δεύτερη προειδοποίση και δεν ακούτε...
ΠΑΝΑΓΙΩΤΗΣ ΛΑΦΑΖΑΝΗΣ: 'Εχετε δίκιο. 'Εχετε δίκιο.
ΠΡΟΕΔΡΕΥΩΝ (Παναγιώτης Σγουρίδης): ....από εκεί και πέρα δεν έχει νόημα, να σηκωθώ να φύγω. Κάντε τη δουλειά σας μόνοι σας εδώ μέσα... 
ΠΑΝΑΓΙΩΤΗΣ ΛΑΦΑΖΑΝΗΣ: 'Εχετε απόλυτο δίκιο, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Τι να σας πω, κύριε συνάδελφε;
ΠΑΝΑΓΙΩΤΗΣ ΛΑΦΑΖΑΝΗΣ: 'Εχετε απόλυτο δίκιο και για την ολοκλήρωση θα ήθελα να πω μόνο τούτο.
ΠΡΟΕΔΡΕΥΩΝ (Παναγιώτης Σγουρίδης): Ολοκληρώστε, γιατί κάποια στιγμή
υπάρχουν και όρια!
ΠΑΝΑΓΙΩΤΗΣ ΛΑΦΑΖΑΝΗΣ: Στη μετά ΟΝΕ εποχή, κύριε Υπουργέ, υποσχεθήκατε καλύτερες μέρες. Πολύ φοβάμαι ότι αυτές οι καλύτερες μέρες είναι έπεα πτερόεντα. Η "σταθεροποίηση" θα συνεχιστεί και θα είναι διαρκής στη νέα φάση που διανύουμε μέσα στο ευρώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μαγκριώτης έχει το λόγο. ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, ο
Κοινοβουλευτικός Εκπρόσωπος της Νέας Δημοκρατίας επανέρχεται με την ιδιότυπη αριθμητική του σε προβολή αριθμών και εκτιμήσεων, προβλέψεων οι οποίοι μεν αριθμοί τον εκθέτουν, οι δε προβλέψεις είναι καθαρά η προέκταση του υποκειμενισμού του πολιτικού του φορέα.
Είπε πως η Κυβέρνηση προαναγγέλλει ένα νέο φορολογικό νομοσχέδιο,
συνεπώς δεν έχει σταθερή φορολογική πολιτική ενώ ισχύει ακριβώς το αντίθετο. Για πρώτη φορά η Κυβέρνηση ψηφίζει ένα νομοσχέδιο το οποίο έχει ορίζοντα πρόβλεψης και υλοποίησης τριετίας. Ποτέ μέχρι σήμερα στο ελληνικό Κοινοβούλιο -γιατί εδώ έρχονται όλα τα φορολογικά νομοσχέδια όπως επιτάσσει το Σύνταγμα- δεν έχει ψηφιστεί ένα αντίστοιχο φορολογικό νομοσχέδιο.
Από την άλλη πλευρά γνωρίζει πάρα πολύ καλά ο Κοινοβουλευτικός Εκπρόσωπος της Νέας Δημοκρατίας ότι είναι η δεύτερη χρονιά που το φορολογικό νομοσχέδιο ψηφίζεται πριν τον προϋπολογισμό. Αυτό δείχνει νοικοκυροσύνη, αυτό δείχνει προβλεπτικότητα και σταθερότητα στις οικονομικές προβλέψεις και τις εξελίξεις. Δείχνει πως η κυβέρνηση, η πολιτεία, μπορεί να προϋπολογίζει έξοδα και δαπάνες και να προσδιορίζει τη φορολογική της πολιτική πέρα από τον ορίζοντα εξαμήνου, όπως έκανε στα προηγούμενα οικονομικά έτη. Και αυτό είναι μία δεύτερη τομή που για δεύτερη χρονιά η Κυβέρνηση του ΠΑΣΟΚ πραγματοποιεί. Τα προηγούμενα χρόνια και οι κυβερνήσεις του ΠΑΣΟΚ, αλλά και της Νέας Δημοκρατίας πολύ περισσότερο, τα φορολογικά νομοσχέδια τα ψήφιζαν μετά τις γιορτές, αφού είχαν ψηφίσει τον προϋπολογισμό. Και αφού είχαν προβλέψει δαπάνες και έσοδα στον προϋπολογισμό έρχονταν εκ των ενόντων στη συνέχεια να προσδιορίσουν τη φορολογική πολιτική, δηλαδή τα μέτρα πολιτικής για την υλοποίηση του ήδη ψηφισθέντος προϋπολογισμού!
Εάν αυτά τα δύο στοιχεία, οι δύο αυτές παράμετροι δεν είναι τομές στη φορολογική πολιτική της Κυβέρνησης και γενικότερα της χώρας, τότε δεν γνωρίζουν ποιες μπορούν να αποτελούν τομές κατά τη Νέα Δημοκρατία.

Λέει πως δεν είναι γενναία η μείωση που κάνουμε στους συντελεστές,
στα αφορολόγητα και στην τιμαριθμοποίηση της φορολογικής κλίμακας, δεν είναι γενναίες οι φοροελαφρύνσεις και οι φοροαπαλλαγές. Για μας είναι σημαντικό ότι για πρώτη φορά η Αξιωματική Αντιπολίτευση αναγκάζεται εμμέσως να ομολογήσει ότι το έτος 2000 είναι το αφετηριακό έτος, όπου αρχίζει η δικαιότερη διανομή του παραγόμενου εθνικού πλούτου. Αναγνωρίζει ότι υπάρχουν έστω και οριακές, για πρώτη φορά, φοροελαφρύνσεις και φοροαπαλλαγές για τα λαϊκά στρώματα. Εμείς της θυμίζουμε ότι και το περσινό φορολογικό νομοσχέδιο είχε αντίστοιχες διατάξεις που τα ευεργετήματά τους, μικρά και περιορισμένα βεβαίως, ήδη τα έχουν γευθεί τα λαϊκά στρώματα. Πολύ πιο ουσιαστικές είναι οι ελαφρύνσεις και η υποστήριξη που παρέχει στα λαϊκά στρώματα το συζητούμενο νομοσχέδιο, η οικονομική
και φορολογική πολιτική του οικονομικού έτους 2001.
Για πρώτη φορά η Αξιωματική Αντιπολίτευση δεν τολμά να χαρακτηρίσει φορομπηχτικό και φοροεισπρακτικό το φορολογικό νομοσχέδιο. Αυτές είναι νομολογίες μιας επιτυχούς φορολογικής πολιτικής της Κυβέρνησης, που δεν

μπορεί μέσα από το πλέγμα της αντιπολιτευτικής της υπερβολής να αποδεχτεί. Το κατανοούν όλοι όσοι είναι σε τούτη την Αίθουσα, το κατανοεί πολύ περισσότερο ο φορολογούμενος 'Ελληνας πολίτης.
Η Αξιωματική Αντιπολίτευση λέει ότι οι φορολογικοί συντελεστές είναι πολύ υψηλοί και ότι η Κυβέρνηση θα πρέπει να είναι γενναιόδωρη και να τολμήσει μείωση στους φορολογικούς συντελεστές, ιδιαίτερα στις μεγάλες και κερδοφόρες επιχειρήσεις. Είναι σημαντικό να της θυμίσουμε ότι αυτά τα όρια των φορολογικών συντελεστών τα έχει διαμορφώσει η Νέα Δημοκρατία στη δική της κυβερνητική περίοδο και τα τελευταία χρόνια το ΠΑ.ΣΟ.Κ. αποκλιμακώνει αυτούς τους συντελεστές, ξεκινώντας από τις εισηγμένες στο χρηματιστήριο εταιρείες, για να τις ενισχύσει σε ένα νέο κύκλο της οικονομικής τους δραστηριότητας και να τις εξομοιώσει με τις μη εισηγμένες, ώστε να δώσει μια νέα ώθηση στην επενδυτική και αναπτυξιακή προσπάθεια των ελληνικών επιχειρήσεων.
Εμείς προσβλέπουμε και προσδοκούμε στην ανάπτυξη της ανταγωνιστικότητας των ιδιωτικών επιχειρήσεων, γιατί είναι αυτές που τροφοδοτούν τον κρατικό προϋπολογισμό, είναι αυτές που ενισχύουν τα ταμεία ασφάλισης μέσα από τις εισφορές των απασχολούμενων, είναι αυτές που συμβάλλουν στην καταπολέμηση της ανεργίας. Με τη φορολογική πολιτική που ακολουθούμε, βοηθάμε την ανάπτυξη των επιχειρήσεων.
Θα ήθελα ακόμη να πω ότι η μεγαλύτερη δικαιοσύνη του συζητούμενου φορολογικού νομοσχεδίου, η οποία πρέπει να τονίσω ότι δεν είναι αυτό που επιθυμούμε, δείχνει όμως την κατεύθυνση της φορολογικής και της κοινωνικής πολιτικής μας, είναι η διανομή του παραγόμενου πλούτου. Δεν πρόκειται περί αναδιανομής. 'Εχουμε διόγκωση του παραγόμενου πλούτου και προχωρούμε σε δικαιότερη διανομή του. Η μείωση συντελεστών φορολόγησης των επιχειρήσεων βεβαίως δίνει τη δυνατότητα μεγαλύτερο τμήμα των κερδών τους να αποχρηματοποιείται και να επενδύεται.
Γίνεται μια κοινωνική πρόσκληση -και πρόκληση- προς τις επιχειρήσεις να στρατευθούν, πέρα από τη στόχευσή τους για υψηλή κερδοφορία, στη μεγάλη αναπτυξιακή και κοινωνική προσπάθεια της χώρας, να στρατευθούν στη μεγάλη εθνική προσπάθεια για το χτύπημα της ανεργίας, που είναι κοινή απαίτηση όλου του ελληνικού λαού και όλου του πολιτικού κόσμου στην τετραετία που έχουμε μπροστά μας.
Αυτές οι εκατοντάδες δισεκατομμυρίων δραχμών, περίπου το ένα

τρισεκατομμύριο, που, όπως αναγκάστηκε να παραδεχτεί και ο Κοινοβουλευτικός Εκπρόσωπος της Νέας Δημοκρατίας, διανέμονται πλέον σε όλους τους πολίτες και κυρίως στα λαϊκά στρώματα, είναι το αντίκρισμα της αλήθειας, της δικαιότερης φορολογικής πολιτικής για την οποία έχουμε δεσμευτεί.
Σήμερα ο υγιής κρατικός προϋπολογισμός με τους υγιείς όρους και έσοδα μπορεί να ανταποκριθεί σε αυτή την πολιτική. Είναι η δικαίωση της πολιτικής μας, δείχνει την κατεύθυνση στην οποία κινείται η οικονομία και κοινωνική μας πολιτική, δείχνει την κατεύθυνση στην οποία θα συνεχίσουμε. 
Πρέπει ακόμα να τονίσουμε κάτι πολύ σημαντικό, ότι στο τρέχον
οικονομικό έτος το πλεόνασμα των εσόδων δεν προήλθε από τη φορολόγηση λαϊκών στρωμάτων, δεν προήλθε από τη φορολόγηση της μεγάλης πλειοψηφίας του ελληνικού λαού. Προήλθε κυρίως από τη φορολόγηση των μεγάλων εταιρειών.
Τα πεντακόσια δισεκατομμύρια πρόσθετα φορολογικά έσοδα από τις
μεγάλες επιχειρήσεις είναι το άλλο τεκμήριο της δικαιότερης φορολογικής πολιτικής που ακολουθεί η Κυβέρνησή μας. Είναι το άλλο τεκμήριο της αύξησης της κερδοφορίας των επιχειρήσεων και του υγιούς οικονομικού περιβάλλοντος το οποίο έχουμε διαμορφώσει. Είναι το άλλο τεκμήριο της ορθής οικονομικής πολιτικής που ακολουθούμε.
Αναρωτήθηκαν κάποιοι, γιατί να γίνει διαχείριση με μεγαλύτερη αναπτυξιακή, οικονομική και κοινωνική επιτυχία των κονδυλίων του Γ' Κοινοτικού Πλαισίου Στήριξης. Μα, η απόδειξη βρίσκεται στην καθημερινότητα. Σαφέστατα -και ομολογείται και από την Ευρωπαϊκή Επιτροπή, αλλά και απ' όλους- η διαχείριση του Β' Κοινοτικού Πλαισίου Στήριξης ήταν καλύτερη της ανάλογης διαχείρισης του Α' Κοινοτικού Πλαισίου Στήριξης. Και αυτό δεν οφείλεται βεβαίως μόνο στην ικανότητα των κυβερνήσεων του ΠΑΣΟΚ και των στελεχών που διαχειρίστηκαν αυτούς τους πόρους. Και εκεί υπάρχουν κενά και αδυναμίες και ήδη έχουμε ψηφίσει ένα
νέο θεσμικό πλαίσιο για την αποτελεσματικότερη διαχείριση των πόρων του Γ' Κοινοτικού Πλαισίου Στήριξης.
Δεν οφείλεται μόνο στην ικανότητα των κυβερνήσεων του ΠΑΣΟΚ σχετικά με τις κυβερνήσεις της Νέας Δημοκρατίας, οφείλεται και στην τεχνογνωσία που έχει αποκτήσει η Δημόσια Διοίκηση, που έχει βελτιωθεί σημαντικά ο παραγωγικός κόσμος της χώρας μας, οι διαχειριστικοί μηχανισμοί που σε ένα βαθμό υπήρξαν και κατά την εκτέλεση του Β' Κοινοτικού Πλαισίου Στήριξης. 'Ολα αυτά σωρεύουν μια κρίσιμη μάζα μιας κεκτημένης τεχνογνωσίας, μιας κεκτημένης διαχειριστικής ικανότητας και πολύ περισσότερο μιας προετοιμασίας και μιας βούλησης για την καλύτερη δυνατή υλοποίησης του τρίτου αναπτυξιακού σχεδίου στήριξης τόσο στους αναπτυξιακούς του
στόχους όσο στους οικονομικούς και στους κοινωνικούς.
Ολοκληρώνω, κύριε Προέδρε, λέγοντας ότι άκουσα για πρώτη φορά από τον Κοινοβουλευτικό Εκπρόσωπο της Νέας Δημοκρατίας να ομιλεί για την αδιαφάνεια στη διαχείριση των πόρων από το Υπουργείο Εθνικής 'Αμυνας, για διαγωνισμούς που ακυρώνονται για να επιλεγούν από ευνοϊκότερους δρόμους ημέτεροι επιχειρηματίες. Θα ήθελα να ρωτήσω την Αξιωματική Αντιπολίτευση: Μήπως είναι ένας κύκλος σκανδαλολογίας που θέλει να αγγίξει και τον ευαίσθητο τομέα των Ενόπλων Δυνάμεων σε μια πολύ κρίσιμη για τη χώρα και τα εθνικά θέματα; Θα πρέπει επιτέλους η Νέα Δημοκρατία από αυτόν τον ολισθηρό δρόμο της σκανδαλολογίας να κατανοήσει ότι, όχι μόνο δεν βγαίνει κερδισμένη, όχι μόνο δεν βγαίνει κερδισμένος ο πολιτικός κόσμος, αλλά είναι μπούμεραγκ και για την ίδια. Και τούτη τη στιγμή θα πρέπει να τοποθετηθεί στο κρίσιμο αυτό ερώτημα, αν επίκειται ένας νέος κύκλος σκανδαλολογίας στον κρίσιμο τομέα των Ενόπλων Δυνάμεων που πρέπει να μείνει μακριά από την κομματική αντιπαράθεση, πολύ περισσότερο από το νοσηρό κλίμα της σκανδαλολογίας.
Με μία φράση θα κλείσω λέγοντας ότι και πάλι με την ιδιότυπη
αριθμητική τους οι εκπρόσωποι της Αξιωματικής Αντιπολίτευσης μας μίλησαν για τα 33 τρισεκατομμύρια δραχμές που χάθηκαν στο κρίσιμο τετράμηνο-πεντάμηνο του 1999 από το χρηματιστήριο. Θέλουμε να τους πούμε ότι πρέπει να κατανοήσουν ότι άλλο η χρηματιστηριακή αξία των εισηγμένων εταιρειών και άλλο η πραγματική τους αξία. 'Αλλο το επενδυμένο κεφάλαιο στο χρηματιστήριο και εισηγμένες εταιρείες και άλλο ο δείκτης του χρηματιστηρίου ή η τιμή της μετοχής της κάθε εταιρείας. Αν δεχθούμε, έστω αυτή την ιδιότυπη αριθμητική σας ότι χάθηκαν 33 τρισεκατομμύρια δραχμές πέρυσι στο χρηματιστήριο, θα πρέπει να αποδεχθείτε ότι η χρηματιστηριακή αξία των εισηγμένων εταιρειών στις αρχές του καλοκαιριού το 1999 ήταν περίπου 30 τρισεκατομμύρια δραχμές. Ο συγκεκριμένος αριθμός, η χρματιστηριακή δηλαδή τιμή των εταιρειών στο τέλος του Σεπτέμβρη, Οκτώβρη ήταν εξήντα οκτώ τρισεκατομμύρια (68.000.000.000) δραχμές. Τότε πρέπει να παραδεχθείτε ότι παρήχθη ένα δεύτερο ακαθάριστο εθνικό προϊόν μέσω του χρηματιστηρίου μέσα σε τέσσερις μήνες, το οποίο βεβαίως στη συνέχεια χάθηκε. Ούτε το ένα συνέβη ούτε το άλλο. Γι αυτό λοιπόν είναι καλύτερα να μιλάμε σε πραγματικούς και αληθινούς όρους γύρω από την οικονομία και γύρω από το χρηματιστήριο. Οι αλχημείες αυτές και η ιδιότυπη αριθμητική...
ΠΡΟΕΔΡΕΥΩΝ (Παναγιώτης Σγουρίδης): Μην κάνετε όμως και σεις αλχημείες.
ΙΩΑΝΝΗΣ ΜΑΓΚΡΙΩΤΗΣ: Τελειώνω, κύριε Πρόεδρε. Δώσατε διπλάσιο χρόνο
στους άλλους ομιλητές. 'Ενα λεπτό ζήτησα.
Σας δίνουν προσωρινά προπαγανδιστικά επιχειρήματα, καταρρίπτονται
όμως γιατί αυτά τα ψεύδη έχουν κοντά ποδάρια. Σας παρακαλώ, επί του πραγματικού η αντιπαράθεση, για να είναι επ' ωφελεία και του ελληνικού λαού.
ΘΕΟΔΩΡΟΣ ΚΟΛΙΟΠΑΝΟΣ: Κύριε Πρόεδρε, η διαδικασία βρίσκεται στη
συζήτηση των άρθρων 15 έως το 30. Νομίζω ότι δεν είναι σωστό ούτε επιτρεπτό να γυρίζει ο οποιοσδήποτε τη συζήτηση επί της αρχής. Εν τοιαύτη περιπτώσει, ο ρόλος του Βουλευτού εξαφανίζεται στην επεξεργασία ενός νομοσχεδίου.
ΠΡΟΕΔΡΕΥΩΝ (Παναγιώτης Σγουρίδης): 'Εχετε δίκιο. 'Ομως από τη στιγμή που έγινε μία αρχή, κύριε Κολιοπάνο, να συζητήσουμε επί της αρχής με την τοποθέτηση του κυρίου Υπουργού, είναι υποχρεωμένοι οι Κοινοβουλευτικοί Εκπρόσωποι να πάρουν το λόγο. Αν τον στερήσω...
ΑΡΙΣΤΟΤΕΛΗΣ ΠΑΥΛΙΔΗΣ: Δεν είναι υποχρέωση, κύριε Πρόεδρε. Να
σταματήσει αυτό το τροπάριο. Δύο Υπουργούς έχει εδώ.
ΠΡΟΕΔΡΕΥΩΝ (Παναγιώτης Σγουρίδης): Αντί να στρέφεστε προς το Προεδρείο, στραφείτε και προς τους δικούς σας Κοινοβουλευτικούς Εκπροσώπους.
ΑΡΙΣΤΟΤΕΛΗΣ ΠΑΥΛΙΔΗΣ: Ας σταματήσει αυτή η ιστορία.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη.
Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: 'Εχετε δίκιο, κύριε Πρόεδρε, και νομίζω ότι κάθε Κοινοβουλευτικός Εκπρόσωπος μπορεί να διαθέσει το λόγο του σύμφωνα με το πώς νομίζει αυτός ότι θα αποδώσει καλύτερα την πολιτική έκφραση του κόμματός του.
Θα ήθελά να αναφερθώ σε αυτά που είπε ο κύριος Υπουργός για τις
μεγάλες φοροελαφρύνσεις, για το κοινωνικό πρόσωπο της Κυβέρνησης κλπ. και μας ανέφερε ορισμένα νούμερα. Ανέφερε παραδείγματος χάρη τα εκατό δισεκατομμύρια (100.000.000.000) που θα είναι από την τιμαριθμοποίηση τα δύο επόμενα χρόνια.
Aνέφερε τα δισεκατομμύρια που θα χάσει, δήθεν, η Κυβέρνηση με την αύξηση του αφορολόγητου ποσού και μία σειρά άλλα παραδείγματα, όπως επίσης και το 50% για τα τέλη κυκλοφορίας των αυτοκινήτων.
Σε αυτό το σημείο θα ήθελα να κάνω μία παρένθεση.
Κύριε Υπουργέ, αφαιρείται το 50% για αυτοκίνητα του δημοσίου. Δεν αφαιρείται όμως λόγω αύξησης του πετρελαίου, όπως είπατε και σήμερα. Δεν μειώνετε όμως τα τέλη κυκλοφορίας για τα φτωχά λαϊκά στρώματα, σας λέω εγώ, εκείνα τα οποία έχουν ένα εισόδημα μέχρι το αφορολόγητο ποσό.
Πέρα από εκεί, για όλα αυτά που αφαιρούνται, κύριε Πρόεδρε, αν
εξαιρέσει κανείς το πόσα χρόνια έχει να γίνει τιμαριθμοποίηση της φορολογικής κλίμακας και οι ειδικοί αναφέρουν ότι είναι τρισεκατομμύρια δραχμές, πολλά τρισεκατομμύρια, έρχεται τώρα η Κυβέρνηση με τα τετρακόσια δισεκατομμύρια (400.000.000.000), που λέει ότι θα κάνει κοινωνικές παροχές κλπ., να μας πει τι; 'Οτι κάνει κοινωνική πολιτική και ότι φέρνει δικαιότερο φορολογικό σύστημα.
Ξέρετε τι μου θυμίζει αυτό, κύριε Πρόεδρε; Το Χότζα. 'Ενας έλεγε, είναι το δωμάτιό μου μικρό και πήγε στο Χότζα και έκανε παράπονα. Του λέει "Μικρό είναι; Βάλε μέσα την κατσίκα σου". Μετά από λίγο του ξαναείπε ότι ήταν πάλι μικρό και πιο στενόχωρο. Και ο Χότζας είπε "Βάλε και το γάιδαρο, βάλε και τη γελάδα". Και στο τέλος, αφού έβαλε πέντε ζώα, ο Χότζας του είπε "Βγάλ' τα ένα-ένα" και στο τέλος ο άνθρωπος αυτός είπε "Τι ωραίο που είναι το δωμάτιό μου και μεγάλο".
Αυτό κάνετε και εσείς. Αφού "σφάξατε" τον ελληνικό λαό με τη
φορολογία, έρχεσθε τώρα να του πείτε, τι ωραία που είναι και ζητάτε να σας πει και ευχαριστώ.
Πέρα από αυτό όμως, οι μειώσεις που κάνετε και που αναφέρονται στους συντελεστές, αναφέρονται στα μεγάλα εισοδήματα, αναφέρονται στις ανώνυμες εταιρείες, στις αλλοδαπές εταιρείες, στις κατασκευαστικές. Γιατί δεν μειώνετε και τους μέσους συντελεστές; Γιατί δεν μειώνετε τα αφορολόγητα ποσά, που πρέπει και αυτά να ανεβούν και τα έχετε καθηλώσει στο επίπεδο του 1997, εκτός από την αύξηση που δίνετε για το παιδί;
'Ολα αυτά, κύριε Πρόεδρε, νομίζω ότι είναι στοιχεία, στα οποία δεν
μπορεί να αναφέρεται η Κυβέρνηση και να λέει ότι κάνει κοινωνική πολιτική και ότι το φορολογικό σύστημα είναι δικαιότερο. Είναι ταξικό, δεν έχει χάσει το χαρακτήρα του.
Τα μέτρα αυτά είναι μερεμέτια, είναι ασπιρίνες και δεν μπορεί να επικαλείται αυτά τα οποία επικαλείται ούτε επίσης να λέει ότι "Ξέρετε, αυτή η αύξηση που έχουμε" κλπ., γιατί από τη μία μεριά μειώνουμε τους φόρους, αλλά από την άλλη μεριά όμως έχουμε αύξηση.
Για να δούμε τα στοιχεία από πού τα πήραμε; Από τις δικές σας υπηρεσίες, κύριε Υπουργέ. Από τους ελέγχους, απ' όπου έχουμε εμείς τουλάχιστον αυτά τα στοιχεία, για το πρώτο επτάμηνο, προκύπτει ότι το Εθνικό Ελεγκτικό Κέντρο έκανε τετρακόσιους ενενήντα επτά ελέγχους σε επιχειρήσεις, όπως τις λέτε εσείς, που συμβιβάστηκαν και απέδωσαν εκατόν δώδεκα δισεκατομμύρια πεντακόσια πενήντα εκατομμύρια (112.550.000.000). 
Το δεύτερο Περιφερειακό Ελεγκτικό Κέντρο Αθηνών έκανε ελέγχους σε
πεντακόσιες τριάντα τέσσερις επιχειρήσεις και έφερε είκοσι δύο εκατομμύρια (22.000.000). Το ΠΕΚ Πειραιά έκανε τριακόσιους πενήντα οκτώ, το ΠΕΚ Θεσσαλονίκης διακόσιους εξήντα οκτώ, το ΠΕΚ Πάτρας εβδομήντα, το ΠΕΚ Ιωαννίνων σαράντα επτά, το ΠΕΚ Λάρισας εβδομήντα πέντε και όλα αυτά απέφεραν εκατόν είκοσι περίπου δισεκατομμύρια.
Το πρώτο πεντάμηνο, που σταμάτησαν από εκεί και πέρα, έκαναν πέντε χιλιάδες οκτακόσιους τριάντα τέσσερις σε επιχειρήσεις, που το ανώτερο ποσό ήταν μέχρι τριακόσια πενήντα εκατομμύρια (350.000.000) ο ελεγχόμενος τζίρος τους και έβγαλαν από αυτήν την υπόθεση τριάντα πέντε δισεκατομμύρια (35.000.000.000).
Λοιπόν, ποια είναι η διαφορά και γιατί μας μιλάτε; Το φορολογικό
σύστημα παραμένει αντιλαϊκό, παραμένει φορομπηχτικό, παραμένει ταξικό. Πέρα από εκεί, μιλάτε για τις διευκολύνσεις, για το πετρέλαιο κλπ. Ποια είναι η αναλογία που έχουμε εμείς στο πετρέλαιο; Είναι τριακόσια τριάντα επτά ευρώ ο μέσος όρος στην Ευρωπαϊκή 'Ενωση και εμείς έχουμε τριακόσια σαράντα έξι. Να πούμε τελικά ότι για το μαζούτ στις άλλες χώρες δεν υπάρχει ουσιαστικά τίποτε και εμείς το έχουμε περίπου στα 252,55; Πώς δικαιολογείτε αυτές τις διαφορές;
Τέλος, κύριε Πρόεδρε, δεν μπορεί να επικαλείται η Κυβέρνηση το ότι
δεν μπορούμε να μειώσουμε τη φορολογία, για τους λόγους αυτούς. Τη φορολογία στους μεγάλους τη μειώνετε. Στους μικρούς δεν θέλετε να τη μειώσετε.
Μιλάτε για τις ανάγκες του Στρατού. Θα σταθώ μόνο σε αυτό. Σήμερα
γράφουν οι εφημερίδες ότι η Ελλάδα θα δαπανά κατ'έτος πενήντα εκατομμύρια δολάρια για τη συμμετοχή της στον ευρωστρατό.
Είναι, λοιπόν, οι δαπάνες αυτές -και επικαλούμαστε κάθε φορά την Τουρκία- για να εξοπλιζόμαστε σύμφωνα με τις ανάγκες του ΝΑΤΟ, είναι για ανάγκες αμυντικές, τις οποίες διαθέτει και πρόθυμα θα τις διέθετε ο ελληνικός λαός για την άμυνα της χώρας; Τα πενήντα εκατομμύρια (50.000.000), που θα πηγαίνουν για τον ευρωστρατό, είναι για τις ανάγκες της άμυνας της χώρας απέναντι στην Τουρκία, όταν ξοδεύουμε, κύριε Πρόεδρε, οκτώ τρισεκατομμύρια δραχμές (8.000.000.000.000) σε λίγο χρονικό διάστημα για τις αμυντικές μας δαπάνες;
Θα ήθελα να πω και άλλα, αλλά δεν με παίρνει ο χρόνος. Χώρια ότι η
ανεργία έχει "σπάσει κόκαλα", χώρια το πού έχει φτάσει το ποσοστό φτώχειας. Και το εμπορικό ισοζύγιο τρεχουσών συναλλαγών είναι το μεγαλύτερο στην Ευρωπαϊκή 'Ενωση, 4,4 θα τρέχει το 2001 και τα δύο τελευταία χρόνια έχει πολύ μεγάλη αύξηση.
Επίσης και για την κοινωνική πολιτική να πούμε ότι, όπως φαίνεται και από τον προϋπολογισμό, κύριε Πρόεδρε, στο ΙΚΑ διακόσια εβδομήντα δισεκατομμύρια (270.000.000.000) έλεγε πέρυσι, διακόσια εβδομήντα δισεκατομμύρια (270.000.000.000) θα είναι και φέτος η επιχορήγηση. Για ποιες συντάξεις, λοιπόν, μιλάμε ότι θα ανέβουν; Και από τα ποσά, τα οποία δίνετε μέσα από το φορολογικό σύστημα φαίνεται ότι οι συντάξεις παραμένουν συντάξεις πείνας, συντάξεις που οδηγούν παραπέρα στην εξαθλίωση και στη φτώχεια.
Κύριε Πρόεδρε, θα ήθελα να καταθέσω μια τροποποίηση στο άρθρο 24
(Στο σημείο αυτό ο κ. Γκατζής καταθέτει τροποποίηση στο άρθρο 24, η
οποία έχει ως εξής:
"Στο άρθρο 24 να προστεθεί μία παράγραφος στην οποία θα αναφέρεται
ότι:
Ο υπολογισμός της επιστροφής του Φ.Π.Α. στους αγρότες που δεν τηρούν λογιστικά βιβλία θα γίνεται με τους υπάρχοντες συντελεστές και επί των αντισταθμιστικών ενισχύσεων που δίνονται στους αγρότες για τη μείωση των αγροτικών τιμών που έγιναν με τις αναθεωρήσεις της ΚΑΠ και μάλιστα θα πρέπει να υπολογίζονται επί ολοκλήρων των ενισχύσεων, δηλαδή και αυτών που αντιστοιχούν στα πρόστιμα συνυπευθυνότητας που δεν καταβάλλονται στους αγρότες. Και αυτό γιατί ο ΦΠΑ στους αγρότες σαν παραγωγούς είναι ουδέτερος φόρος και οι τιμές των αγροτικών προϊόντων υποτίθεται ότι ανταπροκρίνονται στους κόστος παραγωγής, επί του οποίου με διαφόρους συντελεστές έχει υπολογισθεί ο ΦΠΑ.
Ο Βουλευτής
ΝΙΚΟΣ ΓΚΑΤΖΗΣ")
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, επειδή θα μπούμε στον κατάλογο των ομιλητών, θα ήθελα να δώσετε τις τροπολογίες τις οποίες έχετε κάνει στα άρθρα αυτά, να τις καταθέσετε, για να μπορούν να μοιραστούν.
ΑΡΙΣΤΟΤΕΛΗΣ ΠΑΥΛΙΔΗΣ: Τώρα οι τροπολογίες;
ΠΡΟΕΔΡΕΥΩΝ (Παναγιώτης Σγουρίδης): Τροποποιήσεις φραστικές πάνω στα
άρθρα.
ΠΑΝΑΓΙΩΤΗΣ Ν. ΚΡΗΤΙΚΟΣ: Αλλά να δώσετε παράλληλα το λόγο.
ΠΡΟΕΔΡΕΥΩΝ (Παναγιώτης Σγουρίδης): Σαφώς θα δώσω το λόγο.
Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ, κύριε Πρόεδρε.
Κύριε Πρόεδρε, δεν σκόπευα να ασχοληθώ με ένα θέμα το οποίο, δυστυχώς, έθιξε ο κ. Μαγκριώτης. Μίλησε για μια ιδιότυπη αριθμητική λογική της Νέας Δημοκρατίας και ευτυχώς που, τουλάχιστον, προσπαθήσατε -υποθέτω ως Προεδρεύων στη Βουλή και όχι ως μέλος του ιδίου κόμματος- να του πείτε ότι αν κάποιος κάνει αλχημείες αριθμών σ' αυτήν την Αίθουσα μιλώντας για χρηματιστήριο μπορεί να ήταν μόνο ο Κοινοβουλευτικός Εκπρόσωπος του ΠΑ.ΣΟ.Κ.
Διότι το να μιλάμε σ' αυτήν την Αίθουσα για χρηματιστήριο, αυτήν τη στιγμή, με αυτούς τους όρους, σημαίνει είτε ότι αποπροσανατολίζουμε την προσοχή είτε ότι αγνοούμε την πραγματικότητα. Και μόνον η απώλεια του εισοδήματος, η οποία προήλθε, από την πορεία του χρηματιστηρίου και την άφρονα πολιτική της Κυβέρνησης, στο θέμα αυτό θα έκανε για δεκαπέντε ή είκοσι φορομπηχτικά νομοσχέδια. Διότι δεν είναι δυνατόν και σήμερα, με την πορεία που έχει αυτήν τη στιγμή το χρηματιστήριο -μιλάω για τη σημερινή μέρα- που βρίσκεται στο μισό της αξίας του απ' ό,τι βρισκόταν το Σεπτέμβριο του 1999 και μόνον αυτό αρκεί για να καταδείξει την τεράστια ευθύνη της Κυβέρνησης και για την τεχνητή διόγκωση του χρηματιστηρίου και για το γεγονός ότι προεκλογικά χρησιμοποιήθηκε το χρηματιστήριο και για το γεγονός ότι παραπλανήθηκε, ιδίως, το σύνολο των μικροεπενδυτών, με ρήσεις του είδους: "Μετά τις εκλογές αρχίζει η άνοδος ή το όριο του χρηματιστηρίου μας είναι επτά χιλιάδες μονάδες". Μόνο αυτού του είδους οι τακτικές και μόνο αυτή η σημερινή πορεία θα αρκούσε για να καταδικάσει την κυβερνητική οικονομική πολιτική, ανεξάρτητα από το τι συμβαίνει με κάθε φορολογικό νομοσχέδιο. Επομένως μόνο και μόνο γι' αυτό δεν μπορεί να μιλάει η Κυβέρνηση.
Δεύτερον, τι είδους λογική είναι αυτή; "Φέραμε" -λέει- "το νομοσχέδιο αυτό προ του προϋπολογισμού και το συνηθίζουμε να φέρνουμε το νομοσχέδιο προ του προϋπολογισμού, πέρυσι και φέτος". Λογική Κυβέρνησης είναι αυτή να θεωρεί ότι κάθε χρόνο πρέπει να φέρνει και ένα φορολογικό νομοσχέδιο; Θεωρείτε σοβαρά ότι το φορολογικό μας σύστημα πρέπει να αλλάζει κάθε χρόνο επί τα χείρω ή επί τα βελτίω; Είναι τακτική Κυβέρνησης αυτή που να μη γνωρίζει τη μια χρονιά τι θα συμβεί την άλλη;
Μια σοβαρή Κυβέρνηση έχει ορίζοντα τετραετίας. Και μια σοβαρή Κυβέρνηση, η οποία έρχεται αμέσως μετά από εκλογές -αν μάλιστα έχει ορίζοντα τέτοιον, όπως φάνηκε να ισχυρίζεται χθες και ο κυβερνητικός εκπρόσωπος και τα στελέχη της Κυβέρνησης- δεν έχει παρά να μας πει τι πρόκειται να κάνει. 'Οχι να φέρνει ένα συνονθύλευμα διατάξεων, σαν κι αυτό που έχουμε προ οφθαλμών.
Στην ουσία η πολιτική της Κυβέρνησης και στο φορολογικό σύστημα είναι guarda e passa. Αυτό αποδεικνύει αυτό το φορολογικό νομοσχέδιο. 'Οπως δεν υπάρχει οικονομική πολιτική, έτσι δεν υπάρχει και φορολογική πολιτική.

Ας έλθουμε στο προκείμενο. Τι είδους νομοσχέδιο είναι αυτό, που θα
πρέπει να το ψηφίσουμε; Μάλιστα ο Κοινοβουλευτικός Εκπρόσωπος του ΠΑ.ΣΟ.Κ. λέει ότι δεν το είπαμε "φορομπηχτικό". Δεν χρειάζεται να το πούμε για μια ακόμα φορά. Είναι δεδομένο ότι με αυτήν την τακτική που έχετε, μόνο τέτοιου είδους νομοσχέδια φέρνετε.
Εγώ ρωτώ τον κύριο Υπουργό, αν δεν είναι φορομπηχτικό, όπως θελήσατε να μας το παραστήσετε, μπορείτε να μας δώσετε δύο διαβεβαιώσεις;
Πρώτον, σε ό,τι αφορά τους μοναδικούς συντελεστές καθαρού κέρδους, άρθρο 4, παράγραφος 22, είναι πρωτοφανές στα κοινοβουλευτικά μας χρονικά αυτό που συμβαίνει. Ουδέποτε έχει μπει τέτοια διάταξη, που εξουσιοδοτεί εν λευκώ τον Υπουργό. Προσέξτε τη διατύπωση, την έθεσε και χθες ο κ. Βαρβιτσιώτης. Λέει: "Για κάθε κατηγορία επαγγέλματος προβλέπεται ένας μοναδικός συντελεστής καθαρών αμοιβών, ο οποίος εφαρμόζεται στις ακαθάριστες αμοιβές". Μιλάμε δηλαδή για μοναδικούς συντελεστές καθαρού κέρδους.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Θα χρειαστώ άλλο ένα λεπτό, κύριε Πρόεδρε.
Ρωτώ τον κύριο Υπουργό, πότε άλλοτε σ' αυτήν τη Βουλή έγινε αυτό το πράγμα με υπουργική απόφαση, χωρίς να έχει γνώση η Βουλή; Και ρωτάμε: Θα αυξηθούν ή όχι, μέσω των εξουσιοδοτήσεων αυτών, οι μοναδικοί συντελεστές καθαρού κέρδους; Και αν αυξηθούν, αυτό δεν είναι επιβολή φορολογίας;

Νομίζετε ότι επιβολή φορολογίας είναι να προβλέπεται ένας καινούριος φόρος κάθε φορά; 'Η αυτό δεν είναι φορομπηχτική πολιτική, η οποία επιτυγχάνεται μέσα από την αύξηση των υφιστάμενων φόρων και μάλιστα φόρων, οι οποίοι στην πραγματικότητα καθορίζονται μέσα από υπουργικές πλέον αποφάσεις, ούτε καν διατάγματα;
Και ξέρετε γιατί δεν βάλατε να καθορίζεται με διάταγμα; Γιατί έτσι
και το στέλνατε στο Συμβούλιο της Επικρατείας για επεξεργασία, ξέρατε ότι θα σας το έστελναν πίσω, ως αντισυνταγματικό.
Από κει και πέρα δεσμεύεται η Κυβέρνηση ότι δεν θα υπάρξει μέσα στο 2001 καμία έκτακτη εισφορά; Και επιτέλους, ποιον κοροϊδεύουμε με βάση τις προεκλογικές δεσμεύσεις, όταν λέμε τούτη την ώρα ότι από τις δέκα χιλιάδες (10.000) που θα αυξανόταν η αγροτική σύνταξη, μόνο οι πέντε χιλιάδες (5.000) θα δοθούν μέσα στο 2001 και οι υπόλοιπες πέντε χιλιάδες το 2002;
Δύο τελευταία θέματα θα ήθελα να θέσω. Θα τα πω σε ένα λεπτό, κύριε Πρόεδρε. Είναι μείζονα θέματα και τα έθεσε η Επιστημονική Υπηρεσία της Βουλής. Το λέω για πολλοστή φορά, διότι δεν μπορεί η Κυβέρνηση να αγνοεί αυτά που λέει η Επιστημονική Υπηρεσία της Βουλής και προκύπτουν από τη νομολογία την αυτονόητη.
Το άρθρο 19 λέει: "'Εμμεσοι φόροι των οποίων ζητείται η επιστροφή ως αχρεωστήτως καταβληθέντων, δεν επιστρέφονται, αν έχουν επιρριφθεί στην κατανάλωση. Το βάρος της απόδειξης για τη μη επίρριψη ... έχουν όσοι ζητούν την επιστροφή τους". Καλά, αγνοούν εκείνοι που κατασκεύασαν αυτό το νομοθέτημα ότι αυτή η αντιστροφή του βάρους απόδειξης συνιστά κατάφωρη παραβίαση του ίδιου του πυρήνα του άρθρου 20, παράγραφος 1; 'Οταν στην ουσία καθιστάς αδύνατη την απόδειξη, εκείνου που θέλεις να ισχυρισθείς, τι είδους δικαστική προστασία έχεις; Δεν αντιλαμβάνεται η Κυβέρνηση ότι στην ουσία είναι σαν να λέει ότι κάθε φορά που κατεβλήθησαν αχρεωστήτως φόροι και από κει και πέρα κάποιος θέλει να τους ζητήσει πίσω, δεν έχει δυνατότητα απόδειξης; Διότι, για να αποδείξεις ότι δεν έχει επέλθει επίρριψη, πρακτικά είναι αδύνατον.
'Οσοι από σας γνωρίζετε -και βλέπω στην Αίθουσα ορισμένους που έχουν διατελέσει στο Υπουργείο Οικονομικών και με άλλες ιδιότητες και έχουν εδώ τη βουλευτική ιδιότητα- καταλαβαίνουν πολύ καλά πως εδώ στην ουσία εισάγεται μία διάταξη, που απαγορεύει τη δικαστική προστασία.
Δεύτερο θέμα, που εκεί πια είναι εντελώς εξόφθαλμο. Στο άρθρο 20 παράγραφος 1, εδάφιο 3, λέει: "Η προθεσμία της προσφυγής και η άσκησή της δεν αναστέλλουν την είσπραξη του προστίμου". Δηλαδή υπάρχει ρητή απαγόρευση μέσα στο νόμο της αναστολής εκτέλεσης, δηλαδή της προσωρινής δικαστικής προστασίας.
Το ερώτημα, λοιπόν, που θέτει η Επιστημονική Υπηρεσία είναι απλό. Αν μ' αυτό λέτε ότι, εν πάση περιπτώσει, δεν επέρχεται αυτόματη αναστολή, άρα μπορεί να τη ζητήσει, σωστό είναι, αλλά πείτε το.
Αν όμως, κύριε Υπουργέ, εννοείτε ότι, εν πάση περιπτώσει, σ' αυτές
τις περιπτώσεις όποιος και αν προσφύγει στα δικαστήρια, ό,τι λόγο και αν επικαλεσθεί, προσωρινή προστασία δεν μπορεί να έχει, σας έχει μια νομολογία και μια βιβλιογραφία μέσα, που σας αποδεικνύει ότι αυτό είναι αντίθετο με το άρθρο 20 παράγραφος 1, αλλά αντίθετο και με τη βασική αρχή του Ευρωπαϊκού Κοινοτικού Δικαίου περί δικαστικής προστασίας.

ΠΡΟΕΔΡΕΥΩΝ (Παναγιώτης Σγουρίδης): Είναι κατανοητό, κύριε
Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Νομίζω, λοιπόν, ότι αυτά τα δύο θέματα οφείλετε
να τα δείτε, γιατί θα τα βρείτε μπροστά σας μέσα από τη δικαστική αμφισβήτηση που θα προκύψει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολιοπάνος έχει το λόγο.
ΘΟΕΔΩΡΟΣ ΚΟΛΙΟΠΑΝΟΣ: Ευχαριστώ, κύριε Πρόεδρε.
Στα πέντε λεπτά που δικαιούμαι από τον Κανονισμό, δεν μπορώ παρά να ασχοληθώ με ένα και μοναδικό άρθρο από τα σαράντα ένα του σχεδίου νόμου. Γι' αυτό είπα και προηγουμένως ότι και οι Κοινοβουλευτικοί Εκπρόσωποι και η Κυβέρνηση δεν επιτρέπεται και δεν μπορούν ανά πάσα στιγμή να μεταφέρουν το επίπεδο της διαδικασίας από τη συζήτηση στα άρθρα στη συζήτηση επί της αρχής.
ΑΝΔΡΕΑΣ ΛΟΒΕΡΔΟΣ: Πολύ σωστά!
ΠΑΝΑΓΙΩΤΗΣ ΛΑΦΑΖΑΝΗΣ: Η Κυβέρνηση. Οι Κοινοβουλευτικοί Εκπρόσωποι δεν
το κάνουν.
ΘΟΔΩΡΟΣ ΚΟΛΙΟΠΑΝΟΣ: Είπα και η Κυβέρνηση και οι Κοινοβουλευτικοί

Εκπρόσωποι το κάνουν με μόνιμες γενικότητες, που δεν ωφελούν στην επεξεργασία του νομοσχεδίου.
Περιορίζομαι, λοιπόν, κύριε Πρόεδρε, να αναφερθώ μόνο στο άρθρο 30.
Τι λέει αυτό το άρθρο; Κάτω από ένα φαινομενικά αθώο τίτλο "Ψυχαγωγικά Τεχνικά Παίγνια" προσπαθεί να κάνει κάποιες ρυθμίσεις σ' αυτά που αρέσκεται να ονομάζει "Ψυχαγωγικά Τεχνικά Παίγνια". Παίρνω ένα παράδειγμα μόνο από την κλίμακα αυτών των παιγνίων. Λέει ότι γι' αυτό το μηχάνημα, που θα πλήρωνε μέχρι τώρα τέλος εκατό ογδόντα χιλιάδες (180.000) δραχμές το χρόνο, θα πληρώνει το διπλάσιο, δηλαδή
τριακόσιες πενήντα χιλιάδες 350.000 δραχμές τέλος, που είναι ένα μέρος του φόρου.
Διερωτώμαι: Τι είναι αυτό το μηχάνημα διαστάσεων εβδομήντα εκατοστών επί ενάμισι μέτρο, που μπορεί να αποδίδει ετήσιο τέλος τριακόσιες πενήντα (350.000) δραχμές; Τι είδους ψυχαγωγία μπορεί να παρέχει αυτό σε μια τρυφερή ηλικία και ταυτόχρονα να δίδει τόσα έσοδα και στον ιδιοκτήτη και στο μαγαζί, αλλά και στο κράτος; Τριακόσιες πενήντα χιλιάδες (350.000) δραχμές όταν ένα αυτοκίνητο ολόκληρο έχει τέλη κυκλοφορίας πενήντα χιλιάδες (50.000) δραχμές το χρόνο.
'Αρα, κύριε Πρόεδρε, δεν πρόκειται για θαύμα. Σαφώς κάτι σάπιο
υπάρχει εδώ στο βασίλειο της Δανιμαρκίας και αυτό το σάπιο δεν μπορούμε παρά να το καταγράψουμε, κάτι που κάναμε και στην αρμόδια επιτροπή και νομίζω ότι το δέχθηκε ο Υπουργός που παρίσταται.
Τι γίνεται λοιπόν; 'Εχουν τη δυνατότητα τα μαγαζιά αυτά να πληρώσουν αυτό το φόρο; Η απάντησή μου είναι ότι τα περισσότερα από αυτά πράγματι έχουν. Γιατί; Διότι δεν πρόκειται για διασκέδαση και για ψυχαγωγία, αλλά γι' αυτό, που κοινώς λέμε τζόγο. Πρόκειται για τυχερά παιχνίδια.
'Αρα, λοιπόν, τι θα κάνουμε; Θα δεχθούμε ότι, εν όψει κάποιων εσόδων,
τα οποία σέβομαι για το Υπουργείο Οικονομικών, θα κλείσουμε τα μάτια και θα πούμε ότι αυτά είναι διασκέδαση; Θα μπορούσαμε να κάνουμε το ίδιο σε ένα θέατρο, σε έναν κινηματογράφο, σε μία βιβλιοθήκη, σε ένα ιδιωτικό γυμναστήριο; Γιατί δεν το κάνουμε και εκεί; Προφανώς δεν πρόκειται για ψυχαγωγία;
Πρόκειται, λοιπόν, για ένα πολύ σημαντικό ζήτημα. Το άρθρο αυτό
αντλεί τον τίτλο του από την παιδική ψυχή, ονομάζεται ψυχαγωγικό και κατά τα άλλα πρόκειται για ένα παιχνίδι ανάμεσα στο Υπουργείο Οικονομικών και σε κάποιους επιχειρηματίες και ψάχνει ο ένας να δει πόσο μπορεί να αντλήσει από τον άλλον. Σε αυτές τις συμπληγάδες, λοιπόν, υποκείμενο είναι η παιδική ψυχή, η παιδική ηλικία. Και υπάρχουν και άλλα τέτοια ζητήματα, που μπορούν να ονομαστούν ψυχαγωγία και από τα οποία μπορούμε να αντλήσουμε έσοδα. Για παράδειγμα τα ναρκωτικά. Ας δεχθούμε, λοιπόν, ότι τα νομιμοποιούμε για να πολλαπλασιάσουμε τα έσοδα. Δεν το κάνουμε όμως -ξέρουμε τους λόγους- και καταφεύγουμε στην καταστολή. Μήπως οι περισσότεροι από αυτούς τους χώρους -δεν λέω όλοι- με αυτά τα μηχανήματα δεν είναι ο προθάλαμος των ναρκωτικών; 'Αρα λοιπον πρόκειται για ένα μεγάλο ζήτημα, κύριε Πρόεδρε. Είναι πολιτικό το ζήτημα. Δεν μπορεί να αποτελεί άρθρο ενός φορολογικού νομοσχεδίου με τη λογική άντλησης κάποιων εσόδων από κάποια κέρδη, που πράγματι υπάρχουν. Πραγματοποιούνται αυτά τα κέρδη.
Κύριε Υπουργέ, δεν ξέρω τι εισηγούνται οι συνεργάτες σας, αλλά ο
ρόλος των τεχνοκρατών συνεργατών, είναι να αυξήσουν τα έσοδα. Ο ρόλος των Βουλευτών και των Υπουργών είναι διαφορετικός. Να δούμε τι ακριβώς συμβαίνει. Πρόκειται πράγματι για ψυχαγωγία των παιδιών, ή πρόκειται για κάτι άλλο και από αυτό προσπαθούμε να αντλήσουμε έσοδα; Σαφώς πρόκειται για κάτι άλλο. Πρόκειται για κάποιο μείζον ζήτημα με το οποίο δεν μπορεί να ασχοληθεί μόνο το Υπουργείο Οικονομικών. Θα πρέπει να υπάρξει ένα σχέδιο νόμου, που θα αφορά αυτό και μόνο το ζήτημα με το οποίο θα συνεργαστεί το Υπουργείο Πολιτισμού και το Υπουργείο Παιδείας. Θα ακούσουμε στη Βουλή και στην αντίστοιχη Διαρκή Επιτροπή τις απόψεις των μαθητικών κοινοτήτων, των γονέων, των εκπαιδευτικών, ακόμα και αυτών των ιδίων καταστηματαρχών, που έχουν αυτά τα μαγαζιά.
'Αρα, λοιπόν, είναι ανεπίτρεπτο -και μάλιστα για μία σοσιαλιστική κυβέρνηση- να δει έτσι αυτό το μείζον ζήτημα, γιατί δεν πρόκειται για ψυχαγωγία, αλλά για μία ψυχοφθόρο διαδικασία. Και αυτό το ξέρουμε όλοι. 
Κύριε Υπουργέ, η πρότασή μου είναι πολύ απλή. Θα πρέπει να
δεσμευθείτε μέσα σε εύλογο χρονικό διάστημα να φέρετε ένα σχέδιο νόμου,
μετά από συνεργασία και με το Υπουργείο Παιδείας και με το Υπουργείο Πολιτισμού, μέσα στο οποίο θα συζητήσουμε γενικότερα τι θα πει ψυχαγωγία παιδικής ηλικίας. Είναι πράγματι αυτά τα μηχανήματα ή κάτι άλλο; Και εκεί να καταλήξουμε. Εάν θέλουμε να δεχθούμε ότι πρόκειται για τυχερά παιχνίδια -θα ήταν πιο ειλικρινές- τότε τα έσοδά σας θα είναι είκοσι ή τριάντα φορές παραπάνω.
Αλλά, αν δεν πρόκειται για κάτι τέτοιο, θα πρέπει να απομακρυνθούν από την αγορά. 'Αρα, λοιπόν, έτσι όπως ήρθε το συγκεκριμένο άρθρο, δίδει την προοπτική στους επιχειρηματίες να προσαρμοστούν απλά, γνωρίζοντας ποια τέλη θα καταβάλουν και τι μηχανήματα και τι μηχανισμούς υποχρεούνται να εγκαταστήσουν.
Θεωρώ ότι είναι πολύ σημαντικό και θα ήθελα, κύριε Υπουργέ, να πάρετε θέση πάνω σ' αυτό το μείζον θέμα. Δεν είναι φορολογικό, είναι πολιτικό θέμα, έχει να κάνει με τα ίδια μας τα παιδιά. Δεν μπορούμε να ρυθμίζουμε την τελευταία λεπτομέρεια στην εργασιακή σχέση του ενήλικα και αγνοούμε, υπό τον τίτλο της ψυχαγωγίας, το πού συχνάζουν και πού ξοδεύουν τα λεφτά τους τα παιδιά μας.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, παρακαλώ κάποιες φραστικές τροποποιήσεις θέλω να κάνω.
ΠΡΟΕΔΡΕΥΩΝ (Παναγιώτης Σγουρίδης): Να τις δώσετε στα Πρακτικά να
βγουν φωτοτυπίες και να διανεμηθούν στους κυρίους Βουλευτές.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καλώς, κύριε Πρόεδρε, θα τις καταθέσω.
(Στο σημείο αυτό ο Υφυπουργός Οικονομικών κ. Φωτιάδης καταθέτει για
τα Πρακτικά τις προαναφερθείσες φραστικές τροποποιήσεις, οι οποίες έχουν ως εξής:
"'Αρθρο 16
θέματα Υπηρεσιών
1. Στην παράγραφο 2 του άρθρου αυτού, οι λέξεις "Οι Προϊστάμενοι Εποπτειών Ελέγχου των Π.Ε.Κ. και Τ.Ε.Κ." αντικαθίστανται με τις λέξεις "Οι προϊστάμενοι Εποπτείων Ελέγχου των Περιφερειακών Ελεγκτικών Κέντρων (Π.Ε.Κ.) και Τοπικών Ελεγκτικών Κέντρων (Τ.Ε.Κ.).".
2. Στην παράγραφο 2 του άρθρου αυτού και στον έκτο στίχο, η λέξη "ΕΘ.Ε.Κ.", αντικαθίσταται από τις λέξεις "Εθνικού Ελεγκτικού Κέντρου (ΕΘ.Ε.Κ.)".
3. Στον τρίτο στίχο της παραγράφου 10 του άρθρου αυτού, οι λέξεις "η επωνυμία" διαγράφονται και αντικαθίστανται από τις λέξεις "ο τίτλος".
4. Στην παράγραφο 4 του άρθρου 90 του π.δ. 284/1988, όπως η παράγραφος αυτή τίθεται με την παράγραφο 12 του άρθρου αυτού, διαγράφεται η λέξη "αρμοδίως" στον πέμπτο στίχο της παραγράφου αυτής.
ΠΑΡΑΤΗΡΗΣΕΙΣ ΕΠΙ ΤΟΥ ΑΡΘΡΟΥ 17
ΑΝΑΛΥΣΗ ΤΩΝ ΔΥΝΑΜΕΝΩΝ ΝΑ ΕΚΧΩΡΗΘΟΥΝ ΑΡΜΟΔΙΟΤΗΤΩΝ
Με την διάταξη του άρθρου 17 όπως αυτή έχει συμπεριληφθεί στο σχέδιο νόμου, δίνεται η δυνατότητα στη διοίκηση με έκδοση Κοινής Υπουργικής Απόφασης να εκχωρηθεί στον Γενικό Γραμματέα της Περιφέρειας τις εξής αρμοδιότητες που αφορούν εκπλήρωση κοινωφελών σκοπών από πρόσωπα άλλα πλην του Κράτους:
- 'Εγκριση ή μη εκποίησης κινητών και ακινήτων, που ανήκουν σε
κοινωφελείς περιουσίες.
- 'Εγκριση: α) δαπανών διαχείρισης, β) αμοιβών δικηγόρων, μηχανικών, εμπειροτεχνών, εκτιμητών, φυλάκων μεταγραφών κλπ. και γ) καθορισμού αντιμισθίας διοικητών κοινωφελών περιουσιών.
- 'Εγκριση συμβιβαστικής επίλυσης διαφοράς, που αφορά σε κοινωφελή
περιουσία.
- 'Εγκριση ή μη επωφελέστερης επένδυσης ή αξιοποίησης ή διάθεση των
περιουσιών, που καταλείπονται υπέρ των κοινωφελών σκοπών, καθώς και χορήγησης ή λήψης δανείου, σύμφωνα με τις διατάξεις του α.ν. 2039/1939 (ΦΕΚ 455 Α').
- 'Εγκριση εκτέλεσης έργου, χωρίς δημοπρασία, με δαπάνες των
κοινωφελών περιουσιών.
- Αποφάσεις, ύστερα από γνωμοδότηση του αρμοδίου συλλογικού οργάνου χορήγησης και παράτασης υποτροφιών, διακοπής και αλλαγής κλάδου σπουδών, αύξησης ποσού και αριθμού υποτρόφων.
- 'Εγκριση διανομής κληρονομίας μεταξύ συγκληρονόμων ή απόδοσης σ'

αυτούς του όλου ή μέρους της μερίδας τους που εκκαθαρίσθηκε, ύστερα από
σύμφωνη γνώμη του αρμόδιου συλλογικού οργάνου.
- 'Εγκριση ή τροποποίηση προϋπολογισμού ή απολογισμού κοινωφελών
περιουσιών.
- 'Εγκριση αμοιβής αποζημίωσης και οδοιπορικών εξόδων σε υπαλλήλους,
που συνέπραξαν σε δημοπρασίες και σε μέλη Εξεταστικών Επιτροπών υποψηφίων
υποτρόφων κοινωφελών γενικά περιουσιών.
- 'Εγκριση έγερσης ή απόκρουσης αγωγής και γενικά άσκησης ή
παραίτησης από κάθε ένδικο μέσο.
'Aρθρο 17
Θέματα Εθνικών Κληροδοτημάτων
1. Με κοινές Αποφάσεις των Υπουργών Οικονομικών και Δημόσιας
Διοίκησης και Αποκέντρωσης, μεταβιβάζονται στον Γενικό Γραμματέα της
Περιφέρειας αρμοδιότητες που αφορούν τα Εθνικά Κληροδοτήματα.
2. Σε κάθε Περιφέρεια συνιστάται περιφερειακό Συμβούλιο ΕΘνικών
Κληροδοτημάτων.
Το Συμβούλιο είναι πενταμελές και αποτελείται από:
α. 'Εναν Εφέτη ως Πρόεδρο.
β. 'Ενα Δικαστικό Αντιπρόσωπο Νομικού Συμβουλίου του Κράτους
(Ν.Σ.Κ.).
γ. 'Ενα Διευθυντή της Τράπεζας της Ελλάδας.
δ. 'Ενα Διευθυντή Δ.Ο.Υ.
ε. 'Εναν Προϊστάμενο Κτηματικής Υπηρεσίας του Υπουργείου Οικονομικών. Το υπό στοιχείο α μέλος του Συμβουλίου ορίζεται μετά τον αναπληρωτή του,

σύμφωνα με τις κείμενες διατάξεις, τα υπό στοιχεία β και γ μέλη ορίζονται μετά των αναπληρωτών τους ύστερα από πρόταση του Προέδρου του Ν.Σ.Κ. και του Διοικητού της Τραπέζης της Ελλάδος. Τα λοιπά μέλη ορίζονται, μετά των αναπληρωτών τους, από τον Γενικό Γραμματέα της Περιφέρειας.
Το Συμβούλιο συγκροτείται με απόφαση του Γενικού Γραμματέα Περιφέρειας, η θητεία των μελών του είναι τριετής. Με απόφαση του Γενικού Γραμματέα Περιφέρειας ορίζονται γραμματέας και αναπληρωτής του, ανώτεροι υπάλληλοι της Περιφέρειας.
Με απόφαση του Υπουργού Οικονομικών, καθορίζεται η αμοιβή του Προέδρου, των μελών, των εισηγητών και του Γραμματέα του Συμβουλίου. Η αμοιβή αυτή βαρύνει τις πιστώσεις του Υπουργείου Οικονομικών.
Με απόφαση του Υπουργού Οικονομικών θεσπίζεται κανονισμός λειτουργίας του Συμβουλίου.
3. Το Συμβούλιο γνωμοδοτεί επί όλων των θεμάτων της παραγράφου 1 του παρόντος, που: α) σύμφωνα με τις διατάξεις του α.ν. 2039/1939 ή άλλων ειδικών νόμων περί Εθνικών Κληροδοτημάτων απαιτείται η γνώμη του Συμβουλίου ΕΘνικών Κληροδοτημάτων ή της Επιτροπής Εθνικών Κληροδοτημάτων, β) παραπέμπονται σε αυτό από τον Γενικό Γραμματέα Περιφέρειας.
Στο άρθρο 18 του σχεδίου νόμου προστίθεται παράγραφος 9 ως εξής:
"Για τον επόμενο εισαγωγικό διαγωνισμό του Ν.Σ.Κ. που θα διενεργηθεί μετά την έναρξη ισχύος του νόμου αυτού, γίνονται δεκτοί και υποψήφιοι που δεν έχουν υπερβεί το 40ο έτος της ηλικίας τους στις 31 Δεκεμβρίου του έτους διαγωνισμού".
Στο άρθρο 24, αντικαθίσταται η παράγραφος 1 και προστίθεται νέα
παράγραφος 3, ως εξής:

"1.α. Το τελευταίο εδάφιο της παραγράφου 13 του άρθρου 26 του ν. 2859/2000 (ΦΕΚ 248/Α/7.11.2000) "Κώδικας Φόρου Προστιθέμενης Αξίας",
αντικαθίσταται ως εξής:
"Οι διατάξεις του προηγούμενου εδαφίου δεν εφαρμόζονται στην

περίπτωση που κατά τη διάρκεια παραμονής των αγαθών στο καθεστώς φορολογικής αποθήκευσης υπάρχει καταστροφή, απώλεια ή κλοπή αυτών που αποδεικνύονται ή δικαιολογούνται."
β. Στις διατάξεις του Κεφαλαίου Β "Υπηρεσίες" του Παραρτήματος ΙΙΙ-
ΑΓΑΘΑ ΚΑΙ ΥΠΗΡΕΣΙΕΣ ΠΟΥ ΥΠΑΓΟΝΤΑΙ ΣΕ ΣΥΝΤΕΛΕΣΤΗ ΦΠΑ 8% του 2859/2000 (ΦΕΚ 248/Α/7.11.2000), προστίθενται δύο νέες περιπτώσεις 14 και 15, ως εξής" 
"14. Επιδιορθώσεις και μετατροπές ενδυμάτων και υφασμάτινων ειδών
οικιακής χρήσης.
15. Παροχή υπηρεσιών κατ' οίκον φροντίδας, παιδιών, ηλικιωμένων,
ασθενών και ατόμων με ειδικές ανάγκες γενικά."
3. Η περίπτωση ε) της παρ. 1 του άρθρου 22 του ν. 2859/2000 (ΦΕΚ
248/2000), αντικαθίσταται ως εξής:
"ε) η παροχή υπηρεσιών από δικηγόρους, συμβολαιογράφους, άμισθους
υποθηκοφύλακες, δικαστικούς επιμελητές, γιατρούς, οδοντογιατρούς, ψυχολόγους, μαίες, νοσοκόμους και φυσικοθεραπευτές."
Η παρούσα παράγραφος ισχύει από 7.11.2000
'Αρθρο 24
Θέματα Φ.Π.Α.
Στον προτελευταίο στίχο της περίπτωσης "15" της υποπερίπτωσης β της παραγράφου 1 του άρθρου αυτού, μετά τη λέξη "από" διαγράφονται οι λέξεις "1.1.2000 και της παραγράφου 2 από".
ΤΡΟΠΟΠΟΙΟΥΜΕΝΕΣ ΔΙΑΤΑΞΕΙΣ
'Αρθρο 24 παρ. 1α
Τελευταίο εδάφιο της παρ. 13 του άρθρου 26 του ν. 2859/2000 (ΦΕΚ
248/Α/7.11.2000)").
ΠΡΟΕΔΡΕΥΩΝ (Παναγιώτης Σγουρίδης): Ο κ. Κρητικός έχει το λόγο.
ΠΑΝΑΓΙΩΤΗΣ N. ΚΡΗΤΙΚΟΣ: Κύριε Πρόεδρε παίρνω το λόγο για να αναφερθώ σε μια συγκεκριμένη περίπτωση, που αφορά στο άρθρο 18 του συζητουμένου νομοσχεδίου και ευελπιστώ ότι δεν θα εξαντλήσω το πεντάλεπτο.
Το άρθρο 18 μεταβάλλει το υφιστάμενο καθεστώς του εισαγωγικού διαγωνισμού, στο Νομικό Συμβούλιο του Κράτους, περιορίζοντας το όριο ηλικίας από το τεσσαρακοστό έτος στο τριακοστό πέμπτο, δικαίως. Είναι θεμιτό, είναι ανάγκη να προσαρμόσουμε ορισμένες διατάξεις στις αναγκαιότητες της Δημόσιας Διοίκησης, ούτως ώστε να εισέρχονται νεότεροι για να έχουν το περιθώριο της προσφοράς και της ευδοκίμησης. Ωστόσο όμως αιφνιδιάζει η διάταξη αυτή μια κατηγορία ανθρώπων, οι οποίοι είχαν προετοιμαστεί, επιστήμονες, νομικοί για τους προσεχείς διαγωνισμούς. Είχαν κουραστεί και έχουν κουραστεί μελετώντας ταυτόχρονα δε έχουν υποστεί και δαπάνες. Αυτοί οι άνθρωποι, αυτή τη στιγμή να αποκλείονται αιφνιδιαζόμενοι.
Ο κύριος Υφυπουργός έκανε ένα θετικό βήμα, δεχόμενος τον πρώτο διαγωνισμό, χρειάζεται όμως και ένα δεύτερο και ένα τρίτο. 'Ετσι, πρέπει να επεκτείνει τη μεταβατικότητα της διάταξης για τρεις τουλάχιστον εισαγωγικούς διαγωνισμούς, περιορίζοντας εάν νομίζει ότι ο χρόνος είναι μακρύς, επειδή δεν γίνονται συχνά και σε πυκνά χρονικά διαστήματα διαγωνισμοί, να γίνει αυτό εντός μιας πενταετίας. Να ισχύσει για όσους λάβουν μέρος στους διαγωνισμούς αυτούς -δύο-τρεις το πολύ διαγωνισμοί, όπως προτείνουμε εμείς με την τροπολογία, να δικαιούνται να λάβουν μέρος και πέραν του τριακονταπενταετούς έτους της ηλικίας τους. 'Οταν έχει θεμελιωθεί ένα δικαίωμα σε υφιστάμενο νομικό καθεστώς και το δικαίωμα αυτό πρόκειται να ασκηθεί σε ορισμένα πλαίσια και μέσα στα όρια της ηλικίας που προσδιορίζει ο νόμος, και το δικαίωμα αυτό ανατρέπεται αυτόματα και αιφνιδιαστικά, είναι άδικο. Η μεταβατικότητα της διάταξης είναι απαραίτητη. 'Ισχυσε και παλαιότερα, κύριε Πρόεδρε, με τον ν. 2236/1994 "περί εθνικής σχολής δικαστών", ο σπουδαίος εκείνος νόμος, ο οποίος εθέσπισε τη Σχολή Δικαστών, έδωσε τη δυνατότητα με μεταβατική διάταξη -τότε μείωνε το όριο ηλικίας στο τριακοστό δεύτερο έτος- στους εν όψει διαγωνιζόμενους με προοπτική να λάβουν μέρος σ' αυτούς, για τους τρεις πρώτους εισαγωγικούς διαγωνισμούς στη Σχολή Δημόσιας Διοίκησης έδωσε το περιθώριο το εύλογο. Μετά, βέβαια ίσχυσε ο νόμος, όπως θεσπίστηκε.
Θα παρακαλέσω τον κύριο Υφυπουργό αποκαθιστώντας ή προλαμβάνοντας άδικη και άνιση μεταχείριση για μια ορισμένη κατηγορία επιστημόνων, οι οποίοι πράγματι έχουν υποστεί δοκιμασία μελετώντας και όχι αδάπανη, να το σκεφθεί, ώστε να μην καταστρέψουμε τα όνειρά τους, τις ελπίδες, την προοπτική. Παράλληλα με τη θεσμοθέτηση διατάξεως γενικότερης ωφελιμότητας, όπως είναι εκείνη την οποία κάνει ο κύριος Υπουργός, να λάβει υπόψη και με μεταβατικό χαρακτήρα την προάσπιση κάποιων δικαιωμάτων, τα οποία θίγονται μ' αυτήν την παρέμβαση.
Κύριε Πρόεδρε, για να μην πάρω και πάλι το λόγο, θα υποστηρίξω και θα 
συνηγορήσω για την αποδοχή της τροπολογίας που κατέθεσε ο κ. Χρυσανθακόπουλος σε επόμενο άρθρο. Είναι η υπ' αριθμόν 158/17 τροπολογία,

της οποίας την ανάπτυξη θα αποφύγω, διότι θα την αναπτύξει ο ίδιος ο κ. συνάδελφος και δεν θέλω να απασχολήσω επιπλέον το Σώμα.
Θα παρακαλέσω, κύριε Υπουργέ, τη συγκεκριμένη περίπτωση να τη δείτε
με μεγαλύτερη ευαισθησία, η οποία δεν σας λείπει.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κρητικό, διότι ήταν σύντομος, εύστοχος και αποτελεσματικός.
Ο κ. Χρυσανθακόπουλος έχει το λόγο.
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, υποστηρίζω και εγώ την τροπολογία του κ. Χρυσανθακόπουλου και παρακαλώ να το σημειώσετε αυτό. 
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Ευχαριστώ τους συναδέλφους για την
εμπιστοσύνη στην πολιτική μου κρίση. Θα ήθελα, όμως, το ίδιο να πράξει και ο κύριος Υπουργός, γιατί έχει να κάνει με τις καλόπιστες επισημάνσεις των Βουλευτών που σε αυτήν την Αίθουσα νομοθετούν και δεν επικυρώνουν απλά τα προαποφασισμένα της εκτελεστικής εξουσίας.
Κατά συνέπεια, αναφέρομαι στο άρθρο 30, περί ου και η δική μου τροπολογία που κατετέθη. Υπάρχει από την Κυβέρνηση η προσπάθεια να αντιμετωπίσει ένα πρόβλημα, του οποίου ο τρόπος που αντιμετωπίζεται θα έλεγε κανείς ότι είναι υπηρεσιακός τρόπος. Δηλαδή διαπιστώνει το ΣΔΟΕ μια αδυναμία να αντιμετωπίσει τον έλεγχο του παράνομου τζόγου στη χώρα μας και συλλήβδην ανεβάζει τους συντελεστές των τελών, φθάνει στις τριακόσιες πενήντα χιλιάδες (350.000), καθιστώντας όλους τους καταστηματάρχες και τα παιχνίδια τους ύποπτα, ακόμα και αυτούς που έχουν μηχανήματα για παιδιά. 
Αυτό είναι μία γενική απόφαση, η οποία σαφώς είναι λάθος, γιατί δεν
αντιμετωπίζει την ουσία του προβλήματος. Βάζει και μια πλακέτα
καθ' υποψίαν ότι το παιχνίδι αυτό μπορεί να μετατραπεί σε τυχερό -το οποίο αν είναι ψυχαγωγικό, είναι απλά ψυχαγωγικό- μήπως από αυτήν την πλακέτα προκύψουν τεκμήρια για το συγκεκριμένο ζήτημα.
Τρίτη υπεκφυγή. Χωρίς να έχουν προσδιοριστεί τα κυκλοφορούντα ψυχαγωγικά παιχνιδομηχανήματα από μια επιτροπή, που είναι αρμοδιότητας του Υπουργείου, βάζει εκ προοιμίου τα πρόστιμα και δεν βάζει την επιτροπή να δουλέψει έξι μήνες ή ένα χρόνο να τελειώσει τα πάντα, να έχει πλήρεις χαρακτηρισμούς σε όλα, ώστε ο νόμος να είναι σαφής και όχι καθ'υποψίαν. 
Αποτέλεσμα αυτών των συγκεκριμένων λαθών του άρθρου 30 είναι τα εξής:
Πρώτον, αναγκάζει και καταστρέφει όσους τίμιους επαγγελματίες έχουν απλά ψυχαγωγικά παιχνίδια και δεν έχουν τυχερά.
Δεύτερον, επιβαρύνει τους πάντες με ένα πρόσθετο έξοδο, σε σχέση με την πλακέτα που είναι ασύμβατη στα ψυχαγωγικά και τρίτον, δυναμώνει τη διαπραγματευτική σχέση ελεγκτικών οργάνων απέναντι στους ελεγχόμενους σε ό,τι αφορά τον προσδιορισμό τι είναι νόμιμο και τι παράνομο, τι είναι τυχερό και τι ψυχαγωγικό. Λάθος εξέλιξη.
Φαινόμενα στην ελληνική κοινωνία, τα οποία δεν λαμβάνει υπόψη της η
αντίληψη με το άρθρο 30. Πρώτον, έχουμε ένα ποσοστό, ίσως και 80%, τα 
παιχνιδομηχανήματα να είναι τυχερά στην αγορά και να είναι παράνομα όλα. Δεύτερον, η πλακέτα δεν είναι συμβατή με τα ψυχαγωγικά. Κατά συνέπεια έχει νόημα μόνο στα τυχερά για να υπάρχει κάποιος έλεγχος και φορολογική μνήμη στο λογισμικό. Και τρίτον, δεν αναγκάζεται η επιτροπή του Υπουργείου να δουλέψει, αλλά αφήνει μια ασάφεια, που μπορεί να διαιωνισθεί βάζοντας την απειλή του προστίμου. Και τι μπορεί να προκύψει; Ακόμα και διαφθορά -πρόβλημα που αντιμετώπισε κατά συρροή η Αστυνομίακαι παράνομους καταστηματάρχες, απροστάτευτους καταναλωτές να χάνουν περιουσίες αυτήν τη στιγμή. Επίσης πιθανόν να έχουμε και πρόβλημα διαφθοράς στα ελεγκτικά όργανα και ενδεχομένως και κάτι ακόμα περισσότερο, το οποίο εσείς ευχαριστιέστε μόνο με την παράγραφο 1 του άρθρου 30. Και αυτό είναι η είσπραξη δέκα δισεκατομμύρια (10.000.000.000) που υπολογίζεται από την αυθαίρετη αύξηση των τελών. Γιατί δεν εισπράττετε τα εβδομήντα δισεκατομμύρια (70.000.000.000) που περίπου θα προκύψουν αν όλα αυτά μπουν σε μία τάξη;
Κατ' αρχήν στην Ευρώπη υπάρχει ένα καθεστώς. Υπάρχουν τα ψυχαγωγικά από τη μια πλευρά, τα τυχερά από την άλλη, τα οποία είναι στα καζίνο και στην αγορά κυκλοφορούν μόνο τα μηχανήματα χαμηλής απόδοσης, τα οποία είναι ελεγχόμενα με λογισμικό, με συγκεκριμένο σύστημα, με τη φορολογική μνήμη επάνω και διασφαλίζεται έτσι η προστασία όλων.
Πρώτα απ' όλα, αυτά δεν μπορεί να είναι για τους εφήβους, δεν μπορεί να είναι για τα παιδιά. Το κατάστημα που έχει τέτοια μηχανήματα, ακόμα και χαμηλής απόδοσης, γράφει επάνω "Πάνω από την εφηβεία". Δεν επιτρέπει στο δεκαεξάχρονο, στο δεκαπεντάχρονο, που θέλει να πάει σε ένα σωστό
μαγαζί, να παίξει με αυτό το ηλεκτρονικό μηχανάκι, που πολύ το έχουν και στο σπίτι τους, σε κομπιούτερ.
Δεν γίνεται και η πραγματική διάκριση των καταστημάτων. 'Εχουμε
δεκαπέντε χιλιάδες καταστήματα στη χώρα αυτήν τη στιγμή, τα οποία βρίσκονται σε καθεστώς ημιπαρανομίας και εθελοτυφλεί η Κυβέρνηση, σε ό,τι αφορά την τόλμη να πάρει μια απόφαση.
Πρέπει να πω ότι η αναζήτηση της λύσης είναι συγκεκριμένη. Γίνεται κατηγοριοποίηση των καταστημάτων, γίνεται ταχύτατος και ενιαίος έλεγχος παντού από το ΣΔΟΕ για να αφαιρεθούν τα τυχερά μηχανήματα και επιτρέπεται σε λελογισμένο αριθμό η κυκλοφορία των τεχνικών ψυχαγωγικών μηχανημάτων, χαμηλής όμως απόδοσης σε συγκεκριμένο επίπεδο. Αυτό περιλαμβάνει και η τροπολογία μου που είναι σαφής.
Εάν η Κυβέρνηση δεν έχει τη διάθεση να αντιμετωπίσει ένα πρόβλημα, που έχει τέσσερα επίπεδα προβλημάτων, φοροαποφυγή, διαφθορά, παρανομία και έλλειψη προστασίας του καταναλωτή-χρήστη, τότε γιατί νομοθετούμε; Θα διαιωνιστεί για μια ακόμη φορά μια ανάλγητη πραγματικότητα; Χρειάζεται 
τόλμη -και εδώ ευχαριστώ και τους συναδέλφους που είπαν ότι ένα σκέλος του προβλήματος λύνεται και με την τροπολογία που κατέθεσα- και η Κυβέρνηση πρέπει να αποδεχτεί αυτό το κλίμα αναζήτησης λύσης, που σημαίνει ότι αυτό το Κοινοβούλιο παίρνει τις ευθύνες του και δεν αφήνει το θέμα να διαιωνιστεί.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, για πολλοστή φορά επαναλαμβάνω
τη διαμαρτυρία μου. Δεν είναι αυτός τρόπος νομοθετείν. Φορολογικό νομοσχέδιο, νομοτεχνικό νομοσχέδιο με τα άρθρα καθ' ομάδας είναι απαράδεκτο να συζητείται κατ' αυτόν τον τρόπο.
Κύριοι συνάδελφοι, να μετάσχουμε στη Διαρκή Επιτροπή δεν μπορούμε,
καθόσον δεν είμαστε μέλη. Το γνωρίζετε αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και εκεί το πρόβλημα είναι το ίδιο. Εγώ που
μετέχω σας λέγω ότι και εκεί το ίδιο πρόβλημα υπάρχει.
ΑΡΙΣΤΟΤΕΛΗΣ ΠΑΥΛΙΔΗΣ: Σύμφωνοι. Δεν μπορούμε όμως να μετάσχουμε. 'Ερχομαι στην Ολομέλεια να εκφράσω απόψεις, να ζητήσω από την Κυβέρνηση λύσεις για κάθε άρθρο και κάθε παράγραφο χωριστά. Και έχετε μέσα στο τσουβάλι τώρα δεκαπέντε άρθρα, κύριε Πρόεδρε, ολόκληρο νομοσχέδιο. Μα, είναι Βουλή αυτή; Και επιτέλους πού θα πάει η ιστορία με τους Κοινοβουλευτικούς Εκπροσώπους; Αυτό που έγινε προηγουμένως είναι απαράδεκτο κοινοβουλευτικά. Η Κυβέρνηση με δύο Υπουργούς στα έδρανα, τον Υπουργό και τον Υφυπουργό και ο κυβερνητικός Κοινοβουλευτικός Εκπρόσωπος να έχει στη διάθεσή του μισή ώρα λόγου! Μα, για όνομα του Θεού! Πότε θα μιλήσουν οι Βουλευτές; Τι θα εκφράσουν οι Βουλευτές;
Κύριε Υπουργέ, εγώ παλιός Βουλευτής έχω μάθει να δουλεύω με "μπακαλίστικο" κοινοβουλευτικό τρόπο, άρθρο προς άρθρο, παράγραφο προς παράγραφο. Θέλω, λοιπόν, να μου εξηγήσετε ορισμένα πράγματα για να τα καταλάβω.
Τι τη θέλετε την Επιτροπή Αξιολόγησης Καταγγελιών του άρθρου 16;
Υπουργοί είσθε, έχετε στα χέρια σας όλους τους νόμους και τους προφήτες. Τους παρανομούντες να τους εξοντώσετε. Ποια είναι αυτή η ανάγκη, που επιβάλλει νομοθετική ρύθμιση για την πάταξη της υπηρεσιακής παρανομίας ή για την έρευνα των καταγγελιών; Τι δεν πάει καλά στο Υπουργείο σας; Να μας το πείτε εσείς. Ποια ανάγκη δηλαδή σας οδήγησε σ'αυτό; Γιατί εγώ στην εκλογική μου περιφέρεια, κύριοι συνάδελφοι, έχω ζήσει περίεργα πράγματα. Στελέχη της πρώην ΥΠΕΔΑ, νυν ΣΔΟΕ, αν δεν κάνω λάθος, έξι τον αριθμό εστάλησαν στις φυλακές. Και οι έξι σήμερα είναι μεγαλοστελέχη του Υπουργείου Οικονομικών. Θα το βρείτε και θα έλθετε εδώ στη Βουλή να μας πείτε τι γίνεται στο Υπουργείο σας. Τι κυκλοφορεί έξω το γνωρίζετε; Δεν το γνωρίζετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, θερμή παράκληση είτε τώρα για να καταγραφούν στα Πρακτικά είτε ιδιαιτέρως να μου πείτε αυτά που καταγγέλλετε με συγκεκριμένα ονόματα.
ΑΡΙΣΤΟΤΕΛΗΣ ΠΑΥΛΙΔΗΣ: Τι ιδιαιτέρως; Τα λέγω ενώπιον του Κοινοβουλίου και να καταγραφούν στα Πρακτικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Πέστε μας τα ονόματα για να το ερευνήσουμε το θέμα.
ΑΡΙΣΤΟΤΕΛΗΣ ΠΑΥΛΙΔΗΣ: Μα, σας λέω καθαρά. Βουλευτής της Δωδεκανήσου μεταφέρει στο Κοινοβούλιο τι συνέβη στην εκλογική του περιφέρεια προ ετών. Δικαιωθέντες οι πάντες και σήμερα στελέχη του Υπουργείου, ελεγκτές!
Αυτή είναι η κατάσταση στο Υπουργείο σας. Βρείτε άκρη. Και δεν έχετε ανάγκη άλλων νόμων. Θέλετε τα ονόματα; Τώρα θα κάνω ένα τηλέφωνο να σας τα φέρω.
ΝΙΚΟΛΑΟΣ ΚΑΤΣΑΡΟΣ: Είναι δύσκολο να το βρείτε, κύριε Υπουργέ;
ΑΡΙΣΤΟΤΕΛΗΣ ΠΑΥΛΙΔΗΣ Θέλετε τα ονόματα, κύριε Υπουργέ; 'Ενα τηλέφωνο να κάνω, θα σας έρθουν με FAX τώρα αμέσως.
ΠΡΟΕΔΡΕΥΩΝ (Παναγιώτης Σγουρίδης) Δικαιωθέντες όμως.
ΑΡΙΣΤΟΤΕΛΗΣ ΠΑΥΛΙΔΗΣ: Θέμα δεύτερον: Γνωμοδοτικό συμβούλιο δημοσίων
κτημάτων και ανταλλαξίμου περιουσίας.
ΑΝΔΡΕΑΣ ΜΑΚΡΥΠΙΔΗΣ: Απεφάνθη η δικαιοσύνη.
ΑΡΙΣΤΟΤΕΛΗΣ ΠΑΥΛΙΔΗΣ: Σας παρακαλώ. Τα ξέρει καλά φαίνεται ο κ.
Μακρυπίδης. Πάρτε το λόγο να τους υπερασπιστείτε.
ΑΝΔΡΕΑΣ ΜΑΚΡΥΠΙΔΗΣ: Δεν έχω λόγο να υπερασπιστώ κανέναν. Δικαιώθηκαν στα δικαστήρια.
ΑΡΙΣΤΟΤΕΛΗΣ ΠΑΥΛΙΔΗΣ: Για τα θέματα εδώ στο Κοινοβούλιο θα μιλάμε
άρθρο προς άρθρο και θα θέτουμε τα θέματα του λαού μας εδώ!
ΠΡΟΕΔΡΕΥΩΝ (Παναγιώτης Σγουρίδης): Εδώ όμως αυτό που λέτε, κύριε Παυλίδη, είναι θέμα κοινοβουλευτικού ελέγχου, δεν είναι θέμα άρθρου. Πού φαίνεται στο άρθρο ότι είναι για τους έξι, οι οποίοι δικαιώθηκαν και είναι σήμερα στις ΔΟΥ;
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, σας παρακαλώ. Στο καθήκον σας
εσείς και στο δικό μου εγώ!
Γνωμοδοτικό συμβούλιο δημοσίων κτημάτων και ανταλλαξίμου περιουσίας: Αυτή η ανταλλάξιμη περιουσία, κύριε Υπουργέ, δεν είναι δημόσια περιουσία; 'Εχουμε ακόμη εκκρεμή θέματα ανταλλαξίμου περιουσίας; Δεν τα έχει επιλύσει το Υπουργείο σας, τόσα χρόνια που είσαστε Κυβέρνηση; Μία διεύθυνση χρειάζεστε της Ακινήτου Περιουσίας του Δημοσίου, η οποία να αντιμετωπίζει όλα αυτά τα θέματα. Αλλά όχι αυτό που θέλετε να περάσετε πάλι από το παραθυράκι.
Ακούστε, κύριοι συνάδελφοι. Λέγει: "Μείωση τιμήματος που προσδιορίστηκε κατά την εκποίηση κάποιου ακινήτου". 'Ελαβα δηλαδή εγώ μέρος σ' ένα διαγωνισμό, πήρα ένα δημόσιο κτήμα σε τιμή τάδε, μετέπειτα προσφεύγω σε κάποια επιτροπή και το τίμημα, που καθορίστηκε κατά το διαγωνισμό έχει δικαίωμα, λέγει, να μου το μειώσει. Αυτό μου θυμίζει τη χθεσινή διάταξη με την κυκλοφορία των αυτοκινήτων, που εισάγονται για προσωρινή κυκλοφορία. Δίνονται νέα δικαιώματα τώρα στους Υπουργούς.
Πάμε παραπέρα στο τελείως απαράδεκτο: 'Αρθρο 16, παράγραφος 21. 
Είναι δικό σας θέμα πλέον, κύριε Πρόεδρε. Πρέπει να επέμβει το Προεδρείο της Βουλής. Είναι θέμα του Υπουργείου Πολιτισμού με υπογραφή του αποπεμφθέντος συναδέλφου κ. Πάγκαλου. Είναι φωτογραφική η διάταξη είπαν οι συνάδελφοι. Εγώ αποφεύγω αυτήν την έκφραση, αλλά εν πάση περιπτώσει, τι επιβάλλει η κοινοβουλευτική δεοντολογία; Συμφωνεί ο παρών Υπουργός να περάσει αυτή η διάταξη; Συμφωνεί ο κ. Βενιζέλος να καταστρατηγηθούν οι νόμοι, οι προφήτες και να γίνει προαγωγή εκτός της κείμενης νομοθεσίας μέχρι στιγμής; Συμφωνεί ο κ. Βενιζέλος; Αποσύρατέ το, ρωτήστε τον και να το ξαναφέρετε στο νομοσχέδιο Δημόσιας Διοίκησης ή Πολιτισμού. Τι γυρεύει μέσα στα φορολογικά; Ποια είναι αυτή η σπουδή αλλαγής του τρόπου και προπάντων του χρόνου θητείας σε ορισμένες θέσεις κάποιου στο Υπουργείο Πολιτισμού για να γίνει διευθυντής; Και είναι μάλιστα μία διάταξη, η οποία ισχύει -ραντεβού έχουν δώσει- μέχρι τις 30.4.2006. Πώς επελέγη αυτή η μαγική ημερομηνία, αυτό το ραντεβού; Τι συμβαίνει;
Συνεχίζω στο άρθρο 20. Για τα περί νοθείας του πετρελαίου απλώς μια φράση. Δεν πατάσσεται έτσι. 'Εχετε φέρει τριακόσεις διατάξεις και το πετρέλαιο, η λαθρεμπορία και η νοθεία δίνει και παίρνει. 'Η εσείς δεν είστε σε θέση ή οι εμπνεύσεις σας είναι αποτυχημένες.
Αύξηση συντάξεων: 'Εχουμε πρόβλημα, κύριε Πρόεδρε, με διατελέσαντες
δημάρχους και κοινοτάρχες, οι οποίοι στα περισσότερα χωριά δεν ήταν αργόσχολοι άνθρωποι, δεν ήταν του καφενείου, ήταν νοικοκυραίοι. Στην εκλογική μου περιφέρεια κάποιοι ήταν ναυτικοί. Κάποια στιγμή -κι έχω συγκεκριμένο παράδειγμα- τ. Δήμαρχος Καστελορίζου έγινε Δήμαρχος
εθήτευσε δύο πλήρεις θητείες, παίρνει μία χορηγία και δεν
μπορεί, κύριε Υπουργέ, να πάρει σύνταξη σαν ναυτικός γιατί η χορηγία είναι, λέει, οιονεί σύνταξη.
Αυτά θέλουμε να επιλύσετε και τώρα να περάσουμε διάταξη ότι η χορηγία δεν αποκλείει τη συνταξιοδότηση. Είκοσι πέντε χρόνια θαλάσσια υπηρεσία και δεν μπορεί να πάρει σύνταξη. Γι' αυτό είμαστε στη Βουλή, κύριε Πρόεδρε. Για να λύσουμε προπάντων τα θέματα τα καθημερινά. Σας ζητώ, λοιπόν, μία συμπλήρωση εδώ: Η χορηγία δεν αποκλείει τη σύνταξη, όταν συντρέχουν οι προϋποθέσεις συνταξιοδοτήσεως. Απλά πράγματα.
Και μένω επί του παρόντος εδώ. Λέγω ότι και εγώ συμφωνώ, κύριε Πρόεδρε, με όσα ακούστηκαν για το άρθρο 30. Αρκετά! Ο τζόγος, μέχρι σήμερα ή μέχρι προ ετών, ήταν παράνομος. Τώρα με το νόμο σας θα είναι τζογαδόροι οι πάντες. Αυτό δεν το αντέχουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, δύο παρατηρήσεις θα ήθελα να κάνω στα όσα ακούστηκαν από τους εκπροσώπους της Νέας Δημοκρατίας.

Ακούσαμε τον κ. Αλογοσκούφη να λέει ότι όντως μέσα από το συγκεκριμένο φορολογικό νομοσχέδιο -να ομολογεί- δεν έχουμε για πρώτη φορά κανένα νέο φόρο και από την άλλη να εκφράζει την απορία του, πώς είναι δυνατόν στον προϋπολογισμό να προβλέπονται φορολογικά έσοδα της τάξεως των εξακοσίων πενήντα δισεκατομμυρίων (650.000.000.000) περίπου, χωρίς να έχουμε νέους φόρους. Βέβαια είναι αδιανόητο για τη Νέα Δημοκρατία, γιατί είχε συνηθίσει όλα τα χρόνια τα όποια αυξημένα φορολογικά έσοδα προβλέπονταν στον προϋπολογισμό, στον κάθε προϋπολογισμό, να ήταν αποτέλεσμα και μόνο φορολογικής επιβάρυνσης και συγκεκριμένων κατηγοριών φορολογουμένων, στους πιο αδύναμους οικονομικά και κοινωνικά, τους μισθωτούς και συνταξιούχους. Και μάλιστα, έφτασε στο σημείο να βγάλει -αποτέλεσμα μιας επικοινωνιακής πολιτικής της Νέας Δημοκρατίας- το συμπέρασμα ότι αυτά τα εξακόσια πενήντα δισεκατομμύρια (650.000.000.000) είναι επιβάρυνση σε ετήσια βάση της κάθε ελληνικής οικογένειας με διακόσιες πενήντα χιλιάδες. 'Ομως δεν μας είπε με ποιο τρόπο προκύπτει αυτή η φορολογική επιβάρυνση, γιατί δεν μπορεί να καταλάβει ότι αυτά τα αυξημένα φορολογικά έσοδα, αφού δεν προέρχονται από νέα φορολογία, είναι αποτέλεσμα της αύξησης του ΑΕΠ, είναι αποτέλεσμα των ουσιαστικών ελέγχων, που γίνονται όλα αυτά τα χρόνια και κύρια το χρόνο που διανύουμε και μάλιστα με προτεραιότητα των μεγάλων επιχειρήσεων. 
Είναι αδιανόητο για τη Νέα Δημοκρατία να καταλάβει ότι πετύχαμε τη
διεύρυνση της φορολογικής βάσης από τα τρία εκατομμύρια...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν αφήνετε τη Νέα Δημοκρατία ήσυχη; Να πείτε για τα δικά σας. Να μην αναγκαστούμε να ανοίξουμε το στόμα μας. 
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, με όλο το σεβασμό που σας έχω, δεν
ήθελα να σας απαντήσω, αλλά σας λέω μόνο το εξής: Το 1993 όταν ήσασταν πρωθυπουργός...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ας μη μιλήσουμε. Πάμε παρακάτω. Μπείτε στην ουσία.
ΑΝΔΡΕΑΣ ΜΑΚΡΥΠΙΔΗΣ:... οι φορολογικές δηλώσεις που υπέβαλαν οι 'Ελληνες πολίτες ήταν μόλις τρία εκατομμύρια και σήμερα είναι τέσσερα εκατομμύρια εξακόσιες χιλιάδες. Αν λάβουμε υπόψη μας ότι πετύχαμε κατά 50% διεύρυνση της φορολογικής βάσης και με μία μικρή φορολογική 
επιβάρυνση -αυτών που ήταν μέχρι χθες στο φορολογικό απυρόβλητο- προκύπτει αυτό το πλεόνασμα του προϋπολογισμού, ακριβώς αυτό το οποίο έχουμε σήμερα για να ασκήσουμε σωστή κοινωνική πολιτική, αυτή για την οποία ο λαός πριν από εννέα μήνες μας έδωσε την εντολή να ξανακυβερνήσουμε τη χώρα τη νέα τετραετία.
Δεν θα επεκταθώ περισσότερο. θα ήθελα όμως να απαντήσω και σε κάτι που είπε ο άλλος εκπρόσωπος της Νέας Δημοκρατίας, ο κ. Παυλόπουλος. Είπε να δεσμευτεί η Κυβέρνηση, μήπως τυχόν και προχωρήσουμε στο νέο έτος σε έκτακτη εισφορά για να καλύψουμε το συγκεκριμένο πλεόνασμα. 'Ισως εξ

ιδίων κρίνουν τα αλλότρια, γιατί όντως, είναι γνωστή η τακτική της Νέας Δημοκρατίας με τις έκτακτες εισφορές, όταν δημιουργούσε πλασματικούς προϋπολογισμούς.
ΑΔΑΜ ΡΕΓΚΟΥΖΑΣ: Πού ενοχλεί αυτό;
ΑΝΔΡΕΑΣ ΜΑΚΡΥΠΙΔΗΣ: Μα, είπαμε ότι προέρχεται από συγκεκριμένη
φορολογική πολιτική, κύριε Ρεγκούζα. Δεν θα ήθελα να αναφερθώ περισσότερο σε αυτό γιατί περνάει ο χρόνος.
Θα ήθελα να σχολιάσω κάτι που ειπώθηκε από τον Υπουργό Εθνικής Οικονομίας και Οικονομικών, τον κ. Παπαντωνίου, ότι θα υπάρξει νέο φορολογικό νομοσχέδιο την επόμενη διετία, προς το τέλος της διετίας, Εγώ δέχομαι αυτή τη δέσμευση, με μια προϋπόθεση: Να, φτιάξουμε επιτροπή διακομματική και με συμμετοχή των κοινωνικών εταίρων, ούτως ώστε να πάμε σε μια ριζική αλλαγή του φορολογικού συστήματος, μιας και όλοι έχουμε ομολογήσει -αλλά κάποιοι έχουμε την τόλμη και το ομολογούμε και μέσα στο
Κοινοβούλιο- ότι όντως έχουμε πετύχει αυτό που θέλαμε και που είχαμε στοχεύσει, τον εκσυγχρονισμό των δομών των υπηρεσιών του Υπουργείου Οικονομικών, κάτι που η Νέα Δημοκρατία την περίοδο 1990-1993 δεν είχε τολμήσει καν. 'Εχουμε φτιάξει το θεσμικό πλαίσιο, που μπορούμε να πάμε σε αυτή την τομή που χρειάζεται αύριο το φορολογικό μας σύστημα.
Θα ήθελα να πω ότι χαίρομαι γιατί ο Υπουργός Εθνικής Οικονομίας και Οικονομικών ομολόγησε ότι ο φοροελεγκτικός μηχανισμός του Υπουργείου Οικονομικών σήμερα είναι σε θέση να αποδώσει τα μέγιστα στην κατεύθυνση των εντολών για την πάταξη της φοροδιαφυγής, της φοροκλοπής, της φοροαποφυγής.
Χαίρομαι γιατί γίνεται για μια ακόμα φορά αυτή η ομολογία, αλλά θα ήθελα να πω ότι παρατηρείται κάτι το οξύμωρο. Από τη μια γίνεται αυτή η ομολογία από τον Υπουργό και από την άλλη στο άρθρο 16 παράγραφος 1 έχουμε μια διοικητική επιβολή στους υπαλλήλους του Υπουργείου Οικονομικών, που τους υποβαθμίζει και τους μειώνει, σε σχέση με όλους τους άλλους δημοσίους υπαλλήλους και δεν μπορώ να καταλάβω ποια είναι η σκοπιμότητα. Από τη μία αναγνωρίζουμε το ρόλο τους, τη λειτουργικότητα, την αποτελεσματικότητα στην εργασία τους και από την άλλη επιβάλλουμε περιορισμούς ως προς την άσκηση των πολιτικών τους δικαιωμάτων, κάτι που αυτή τη στιγμή συζητείται ήδη στην αρμόδια επιτροπή για την Αναθεώρηση του Συντάγματος και πολύ καλά ξέρουμε ότι θα ακολουθήσει εκλογικός νόμος του Υπουργείου Δημόσιας Διοίκησης, Εσωτερικών και Αποκέντρωσης. Μέσα από εκεί όπως θα αντιμετωπισθεί για όλους τους άλλους δημοσίους υπαλλήλους, έτσι και για τους υπαλλήλους του Υπουργείου Οικονομικών.
Με αυτήν την παρατήρηση θέλω να σας κάνω έκκληση να αποσύρετε τη
συγκεκριμένη παράγραφο 1 του άρθρου 16.
Συγχρόνως θα ήθελα να σας παρακαλέσω να δείτε με μεγαλύτερη ευρύτητα την παράγραφο 6 του άρθρου 16, σχετικά με τις καταγγελίες. 'Εχουμε δεχθεί και σαν Βουλευτές σήμερα και σαν εργαζόμενοι χθες ότι στο συγκεκριμένο εργασιακό χώρο υπάρχουν οι πιο αυστηρές ποινές. Θα ήθελα να απαντήσω, με την ευκαιρία αυτή, στον κ. Παυλίδη ότι οι συγκεκριμένοι συνάδελφοι που παραπέμφθηκαν, δικάστηκαν, εκδικάστηκαν, αθωώθηκαν και έχουν επανέλθει στην υπηρεσία.
ΑΡΙΣΤΟΤΕΛΗΣ ΠΑΥΛΙΔΗΣ: Πού δικάστηκαν;
ΑΝΔΡΕΑΣ ΜΑΚΡΥΠΙΔΗΣ: Από την ανεξάρτητη δικαιοσύνη, κύριε Παυλίδη και όχι από τα διοικητικά ή τα υπηρεσιακά πειθαρχικά συμβούλια του Υπουργείου Οικονομικών μόνο.
Κύριε Υφυπουργέ, θα ήθελα η συγκεκριμένη διάταξη του άρθρου 16 να
περιοριστεί μόνο για τις περιπτώσεις των επωνύμων καταγγελιών.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, τελειώστε, κύριε
Μακρυπίδη.
ΑΝΔΡΕΑΣ ΜΑΚΡΥΠΙΔΗΣ: Μισό λεπτό, κύριε Πρόεδρε.
Θα ήθελα να αναφερθώ στο άρθρο 11 παράγραφος 1 σχετικά με τη διάταξη, που αναφέρεται στη ρύθμιση των ληξιπρόθεσμων υποχρεώσεων. Κατά τη γνώμη μου κινείται στη σωστή κατεύθυνση, αλλά είναι άτολμη και μέσα εκεί πρέπει να περιληφθούν και οι αγρότες...

ΑΔΑΜ ΡΕΓΚΟΥΖΑΣ: Ψηφίστε το.
ΑΝΔΡΕΑΣ ΜΑΚΡΥΠΙΔΗΣ: Εγώ θέλω να καταθέσω την τροπολογία, κύριε
Ρεγκούζα.
ΠΡΟΕΔΡΕΥΩΝ (Παναγιώτης Σγουρίδης): Καταθέστε την τροπολογία, κύριε
Μακρυπίδη.
ΑΝΔΡΕΑΣ ΜΑΚΡΥΠΙΔΗΣ: Με την ευκαιρία, θέλω να πω μια κουβέντα, κύριε
Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Θα την πείτε ως τροπολογία. 
ΑΝΔΡΕΑΣ ΜΑΚΡΥΠΙΔΗΣ: Θα πρέπει να επεκταθεί και στους αγρότες, που
έχουν πάρει δάνεια από πιστωτικά ιδρύματα για απόκτηση πρώτης κατοικίας, και που είναι με εγγύηση του δημοσίου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Μητσοτάκη, έχετε το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, θέλω να κάνω τρεις σύντομες επισημάνσεις γιατί δυστυχώς έχει δίκιο ο κ. Παυλίδης, ο τρόπος που γίνεται η συζήτηση δεν μας επιτρέπει να συζητήσουμε σε βάθος τα πολλά θέματα, που θίγονται.
Πρώτον, σε ό,τι αφορά την υπηρεσία του Υπουργείου Οικονομικών. Θέλω
να πω ότι εγώ τιμώ την υπηρεσία, αλλά είναι βέβαιο ότι έχει πολλές

αδυναμίες. Ο κ. Μακρυπίδης, βεβαίως και με την ιδιότητά του, θέλει να ωραιοποιεί τα πράγματα. Και σε ό,τι αφορά το επιχείρημά του "δικάστηκαν και αθωώθηκαν", θα ήθελα να πω ότι μου θυμίζει την παλιά ιστορία του τρελού, ο οποίος βγήκε με πιστοποιητικό από το ψυχιατρείο και ρωτά τον άλλο "εγώ έχω πιστοποιητικό πως δεν είμαι τρελός, εσύ έχεις;".
Εν πάση περιπτώσει, δεν είναι προσόν να έχεις δικαστεί για να πάρεις ανώτατη κρατική θέση, έστω και αν έχεις αθωωθεί.
ΑΝΔΡΕΑΣ ΜΑΚΡΥΠΙΔΗΣ: Δικάστηκε και ο αείμνηστος πρωθυπουργός Ανδρέας
Παπανδρέου και αθωώθηκε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εγώ έχω την άποψή μου, κύριε Μακρυπίδη, και παρακαλώ να σιωπήσετε.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται τίποτα στα Πρακτικά απ'αυτά που λέει ο κ. Μακρυπίδης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το δεύτερο, που θέλω να πω, αναφέρεται στη λαθρεμπορία του πετρελαίου. Σας το επεσήμαναν Βουλευτές του ΠΑΣΟΚ, κύριε Υπουργέ. Εγώ παρακολουθώ τη συνεδρίαση εδώ μέσα και χαίρομαι διότι τη σκληρότερη κριτική σας την κάνουν δικοί σας Βουλευτές. Σας είπαν μια μεγάλη αλήθεια, ότι δεν γίνεται λαθρεμπόριο υγρών καυσίμων χωρίς τη συμμετοχή κρατικού οργάνου. Το περιέργο της ιστορίας αυτής, που χρόνια τώρα συνεχίζεται, κύριε Πρόεδρε -το ίδιο πρόβλημα είχαμε ακόμα και επί των ημερών μας- είναι ότι αναζητούμε ενόχους πολλές φορές άδικα για να καλύψουμε τους αληθινούς ενόχους.
Βάλτε το δάκτυλο επί τον τύπον των ήλων, διότι το γεγονός ότι εκατοντάδες δισεκατομμυρίων έσοδα διαφεύγουν ακόμη και σήμερα, κατά επίσημη κυβερνητική ομολογία, αποτελεί ντροπή για το σημερινό κράτος.
Η τρίτη παρατήρηση είναι για το άρθρο 30, κύριε Πρόεδρε.
Εγώ δεν το γνώριζα το θέμα και ομολογώ -δεν δυσκολεύομαι να το πωότι δεν είχα την ευκαιρία ο ίδιος να το ερευνήσω. Αλλά τα επιχειρήματα, τα οποία άκουσα, είναι συντριπτικά, κύριε Υπουργέ και απορώ γιατί επιμένετε.
Στην ουσία το άρθρο σας, όπως είναι διατυπωμένο, τι κάνει; Σκεπάζει
τις παρανομίες. Επιβάλλετε ένα τέλος-χαράτσι για να το πληρώνουν όλοι. Θα εισπράξετε δέκα δισεκατομμύρια (10.000.000.000), απ'ό,τι ακούω και θα παραδώσετε τη νεολαία μας σε ένα επικίνδυνο παιχνίδι, το οποίο οπωσδήποτε θα το πληρώσει πολύ ακριβά η κοινωνία μας αύριο.
Αναζητείστε έναν τρόπο επιτέλους για να ξεκαθαρίσετε το θέμα έγκαιρα για το ποια είναι τεχνικά και ποια δεν είναι. Κάντε μια πολιτική. Ο κ. Χρυσανθακόπουλος έχει 100% δίκιο. Και πάντως, δεν είναι λύση να αποφασίζει τελικά η υπηρεσία του Υπουργείου. Δεν έχει τέτοιες περγαμηνές για να πούμε ότι θα της δώσουμε ακόμη περισσότερες αρμοδιότητες. Της φθάνουν αυτές, τις οποίες έχει.
Κύριε Υπουργέ, σας κάνω έκκληση. Αποσύρετε το νόμο αυτόν. Αποσύρετε αυτό το άρθρο. Δεν καταλαβαίνω γιατί επείγεσθε. Εγώ δεν άκουσα έναν εδώ μέσα να το υποστηρίζει. Ποιος επιτέλους είναι αυτός, που το υποστηρίζει; Ποιες είναι οι δυνάμεις, που το υποστηρίζουν;
Αποσύρετέ το, μελετήστε το, μιλήστε και με τους υπολοίπους στο κόμμα σας και φέρτε ένα νομοσχέδιο, το οποίο δε θα βλάπτει την ελληνική κοινωνία και προπαντός δεν θα θέτει σε κίνδυνο την υγεία, την ηθική των παιδιών μας. Την έκκληση σας την έκαναν οι δικοί σας Βουλευτές. Σεβαστείτε την.
ΠΡΟΕΔΡΕΥΩΝ (Παναγιώτης Σγουρίδης): Ο Α' Αντιπρόεδρος της Βουλής κ.
Γείτονας έχει το λόγο.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Παρακολουθώντας την ομιλία του προέδρου κ. Μητσοτάκη, τον οποίο πάντα παρακολουθούμε όλοι εδώ με προσοχή, έχω μία μικρή ένσταση, ως προς ένα σημείο που έθιξε. Νομίζω ότι είναι καινοφανής η αντίληψη ότι έστω και αν ένας άνθρωπος, ένας υπάλληλος, ένας πολίτης αθωωθεί από τα δικαστήρια, μπορεί να βαρύνεται συνέχεια με την κατηγορία. Είναι καινοφανής αυτή η αντίληψη για το νομικό πολιτισμό μας.
Κύριε Πρόεδρε, συζητούμε την ενότητα των άρθρων 16 έως 30. Εγώ θα μείνω σ'αυτά, με ορισμένα σχόλια, γιατί βλέπω ότι επαναλαμβάνεται η συζήτηση επί της αρχής ακόμη και σήμερα που συζητούμε επί των άρθρων, και αναφερόμαστε επί της γενικότερης οικονομικής πολιτικής. Θα έχουμε μπροστά μας και τη συζήτηση στον προϋπολογισμό για να πούμε τις απόψεις μας. 
Νομίζω ότι και με τα άρθρα 16 έως 30, που συζητούμε, πραγματικά
προωθείται ο στόχος του νομοσχεδίου, που φαίνεται και στον τίτλο του
"Φορολογικές ελαφρύνσεις και απλουστεύσεις στο σύστημα".
Πράγματι, πιστεύω ότι με το άρθρο 21 επί παραδείγματι -και θα αναφερθώ στο συγκεκριμένο άρθρο για να μην επεκταθώ σε γενικόλογες τοποθετήσεις- υλοποιούνται υποσχέσεις της Κυβέρνησης, όπως είναι οι αυξήσεις των αγροτικών συντάξεων. Και με άλλες ελαφρύνσεις επιχειρείται μία αναδιανομή εισοδήματος σε όφελος των ασθενεστέρων. Και με μια σειρά άρθρων και αυτής της ενότητας, όπως είναι π.χ. για το χαρτόσημο, απλουστεύονται οι διαδικασίες.
Επομένως δεν κατανοώ τη γενική άρνηση της Αντιπολίτευσης. Επειδή πιστεύω ότι μόνο για λόγους αντιπολιτευτικούς μπορεί να το κάνει και δεν υπάρχουν πραγματικά επιχειρήματα, επικεντρώνει σε ορισμένα σημεία -σ'αυτά θα ήθελα να αναφερθώ- την κριτική της.
Θα κλείσω, λοιπόν, αυτήν τη μικρή παρέμβασή μου με δύο σχόλια πάνω σε συγκεριμένες διατάξεις.
'Αρθρο 16 παράγραφος 6 "επιτροπές αξιολόγησης καταγγελιών". Κύριε υπουργέ, τι κάνετε εδώ τελικά; Tι επιχειρείτε να κάνετε με αυτήν την επιτροπή; Να δημιουργήσετε ένα υβρίδιο μιας υπηρεσίας "εσωτερικών υποθέσεων"; Εάν κρίνετε πραγματικά ότι παρ'όλες τις βελτιώσεις που έχουν γίνει στις υπηρεσίες και σε σχέση με τη λειτουργία τους και με την τήρηση της διαφάνειας, παρ' όλες τις αντικειμενοποιήσεις που έχουν γίνει στο φορολογικό σύστημα, έχουμε θέματα διαφθοράς στο συγκεκριμένο χώρο, τότε θα πρέπει να προχωρήσετε κατά το υπόδειγμα της υπηρεσίας "εσωτερικών υποθέσεων".
Μιας υπηρεσίας η οποία θα μπορεί να διερευνά πλήρως, θα έχει
αρμοδιότητες, θα έχει την εγγύηση ενδεχόμενα και εισαγγελέα, όπως κάναμε αντίστοιχα στην Αστυνομία. Το λέω, γιατί όλη αυτή η ρύθμιση με την επιτροπή, πιστεύω ότι είναι μια μεσοβέζικη λύση. Εάν δεν κρίνετε την ανάγκη -εγώ δεν είμαι σε θέση να το εκτιμήσω- να δημιουργήσουμε Υπηρεσία Εσωτερικών Υποθέσεων, τότε μείνετε, όπως λέει και ο κ. Μακρυπίδης, στα καθιερωμένα όργανα που υπάρχουν στη διοίκηση, στις διοικητικές διαδικασίες, έρευνες και κυρώσεις, που προβλέπονται από την κείμενη νομοθεσία και από τον Υπαλληλικό Κώδικα.
Σε εδάφιο της παραγράφου 6 λέτε ότι αυτή θα μπορεί να βάζει η
Επιτροπή στο αρχείο καταγγελίες ή οτιδήποτε σχετικό. Φοβάμαι ότι αυτό χωρίς εγγυήσεις μπορεί να σας δημιουργήσει πολύ περισσότερα προβλήματα. 
Εν πάση περιπτώσει, εάν δεν τροποποιήσετε το άρθρο στις αποφάσεις που
θα βγάλετε, θα πρέπει να είστε ιδιαίτερα προσεκτικοί στο πώς θα συγκροτηθεί αυτή η επιτροπή, στο πώς μπορεί να λειτουργήσει ανεξάρτητα, αντικειμενικά και αποτελεσματικά ώστε να διασφαλίσει την υπηρέτηση του στόχου, για τον οποίο τη συνιστάτε.
Εγώ πάντως εκφράζω τον προβληματισμό μου. Θα ήταν γενναιότερο και αποτελεσματικότερο πιστεύω ότι θα συμφωνούσαν και όλες οι πτέρυγες να προχωρήσουμε στη δημιουργία Υπηρεσίας "Εσωτερικών Υποθέσεων" κατά τα γνωστά πρότυπα.
Η δεύτερη παρατήρησή μου είναι για το άρθρο 30.
Κύριοι συνάδελφοι της Νέας Δημοκρατίας και κύριε Λαφαζάνη του Συνασπισμού, σας άκουσα να μιλάτε περί σκανδάλου κλπ. Προσπαθήσατε να τεκμηριώσετε τα περί σκανδάλου σε σχέση με αυτήν τη διάταξη με επιχειρήματα προς δύο κατευθύνσεις:
Η μία είναι ότι η ρύθμιση ενισχύει, προωθεί, επεκτείνει το τζόγο,
κάτι το οποίο δεν είναι ούτε στις προθέσεις του Υπουργείου ούτε προκύπτει από τη διάταξη.
Η δεύτερη είναι ότι προωθείται με τις "μηχανές" ένα νέο μονοπώλιο. Να δούμε τώρα πραγματικά, από πού και πώς από αυτή την διάταξη προκύπτει ότι προωθείται ο τζόγος και το μονοπώλιο; Τουναντίον...
ΑΔΑΜ ΡΕΓΚΟΥΖΑΣ: Η μη συμβατότητα.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Παρακαλώ, μου
επιτρέπετε, κύριε Ρεγκούζα; Σας άκουσα με προσοχή σε όλες τις τοποθετήσεις από το Προεδρείο, παρακολουθώντας τη συζήτηση.
Θέλω πραγματικά και εγώ να φωτιστώ, και να δω αν έχετε κάποιο
συγκεκριμένο στοιχείο. Γιατί κανένας σε αυτήν την Αίθουσα και προπάντων η Κυβέρνηση δεν είναι της άποψης ή της βούλησης να προωθήσει τον τζόγο στην ελληνική κοινωνία.
Τουναντίον, εγώ αντιλαμβάνομαι ότι με τη ρύθμιση πάμε να ελέγξουμε την κατάσταση του παράνομου τζόγου. 'Οπως το καταλαβαίνω εγώ, με τη διάταξη γίνεται το εξής: 'Εχουμε τα τυχερά και τα τεχνικά παιχνίδια. Τα
τεχνικά παιχνίδια μπορούν με ένα σύστημα -συνήθως τηλεκατεύθυνσης-το είχαμε πάντα το πρόβλημα και δεν το έχουν λύσει ακόμα ούτε οι ξένες χώρες- να μετατραπούν αστραπιαία σε τυχερά παιχνίδια. Το ξέρουμε και το έχω ζήσει και ως Υπουργός Δημόσιας Τάξης. Εγώ δεν είχα δώσει καμία άδεια σε κανένα τέτοιο παιχνίδι επί της θητείας μου και ως Υφυπουργού και ως Υπουργού Δημόσιας Τάξης.
ΓΕΩΡΓΙΟΣ ΣΑΛΑΓΚΟΥΔΗΣ: Μετά από εσάς έγινε.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Σας παρακαλώ. Δεν είναι έτσι. 'Εγινε μια ρύθμιση, η οποία προσπάθησε να ξεκαθαρίσει τα πράγματα. 'Εχουμε, λοιπόν, αυτήν την εμπλοκή και αυτήν την παρενέργεια. 
(Στο σημείο αυτό κτυπάει του κουδούνι λήξεως του χρόνου ομιλίας του
Α' Αντιπροέδρου της Βουλής)
Το ότι βάζουμε αυτήν τη λεγόμενη ειδική "φορολογική μηχανή", δεν ξέρω πώς είναι ακριβώς το τεχνικό της μέρος, δεν είναι ένας σημαντικός έλεγχος ταυτόχρονα για τα έσοδα και για την αποτροπή της τηλεκατευθυνόμενης μετατροπής του τεχνικού σε τυχερό;
ΑΔΑΜ ΡΕΓΚΟΥΖΑΣ: Μα, δεν είναι έτσι.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Μα, αυτά όμως λέει το Υπουργείο. Και δεν μπορείτε δεν το κάτατε να τεκμηριώσετε, το αντίθετο. Γιατί εάν πράγματι τεκμηριώσετε κάτι αντίθετο θα ήμουν και εγώ πρώτος κάθετα αντίθετος σε μια τέτοια διάταξη.
ΠΡΟΕΔΡΕΥΩΝ (Παναγιώτης Σγουρίδης): Τελειώστε σας παρακαλώ. 
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): 'Εχει γίνει πολλή
συζήτηση σε αυτήν την Αίθουσα και δεν μπορεί να μένει η εντύπωση ότι η Κυβέρνηση ή κάποιοι Βουλευτές ή κάποια πτέρυγα της Βουλής δεν είναι ευαίσθητοι και επιτρέπουν να προωθηθεί ο τζόγος στην ελληνική κοινωνία. Κανένας δεν το θέλει! Θέλουμε και πιστεύουμε σε αξίες. Οι πρώτοι που το θέλουμε είμαστε εμείς της κυβερνητικής πλειοψηφίας.
Επίσης, είπατε ότι προωθείτε με τη ρύθμιση μονοπώλιο. Εμένα και αυτό θα με ενοχλούσε και θα ήμουν αντίθετος στη διάταξη εάν το αποδεικνύατε. Εάν δεν υπάρχει ο κατάλληλος μηχανισμός, ούτως ώστε να επιλεγεί "η μηχανή" με συγκεκριμένα αντικειμενικά κριτήρια και να μην υπάρξει μονοπώλιο, τότε κύριε Υπουργέ, εγώ σας λέω πρώτος να το διασφαλίσετε αυτό στη διάταξη ή με τις αποφάσεις. Είδα στην απάντησή σας, ότι αναφερθήκατε στη διακομματική επιτροπή αλλά και στη δευτερολογία σας να δώσετε περισσότερα στοιχεία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Υπάρχει νόμος του 1988
για διακομματική επιτροπή.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Εγώ το γνωρίζω.
Παρακαλώ.
Τελειώνω, κύριε Πρόεδρε, λέγοντας όμως να επανέλθετε προς την Αντιπολίτευση ότι θα μας έπειθαν και εμάς, αν πραγματικά μπορούσαν να αποδείξουν του λόγου τους το αληθές.
ΠΡΟΕΔΡΕΥΩΝ (Παναγιώτης Σγουρίδης): Σεβαστείτε το χρόνο, κύριε
Γείτονα.
ΚΩΝΣΤΑΝΤΙΝΟΣ ΓΕΙΤΟΝΑΣ (Α' Αντιπρόεδρος της Βουλής): Μέχρι στιγμής
όμως δεν το έχετε αποδείξει, κύριοι της Αντιπολίτευσης.
Ευχαριστώ.
ΙΩΑΝΝΗΣ ΚΕΦΑΛΟΓΙΑΝΝΗΣ: Τζογαδόροι είστε!
ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, μη λέτε τέτοια πράγματα.
ΙΩΑΝΝΗΣ ΚΕΦΑΛΟΓΙΑΝΝΗΣ: Ξέρω τι λέω και θα το πω και στην ομιλία μου. 
ΠΡΟΕΔΡΕΥΩΝ (Παναγιώτης Σγουρίδης): Να το πείτε, τώρα θα πάρετε το
λόγο, αλλά πρέπει να αναγνωρίσουμε ότι η τεχνολογία προχωρά και οι άμυνες που δημιουργούνται πολλές φορές σπάζουν. Και κάθε φορά που σπάζει μια άμυνα, θα δημιουργείται πάλι και μία...
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, περιοριστείτε στα καθήκοντά σας! 
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη! 
ΑΡΙΣΤΟΤΕΛΗΣ ΠΑΥΛΙΔΗΣ: Ξέρουν τι λένε οι Βουλευτές.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ, κύριε Παυλίδη! Ορίστε, κύριε Κεφαλογιάννη, έχετε το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Ο Υπουργός Εθνικής Οικονομίας, μιλώντας στη Βουλή, έδωσε την εντύπωση ότι ζει σε ένα θαυμαστό κόσμο δικό του. Κατά τον Υπουργό της Εθνικής Οικονομίας όλα πάνε καλά σ' αυτόν τον τόπο και ο λαός ευημερεί. Μίλησε για θαύμα της οικονομίας και για μια πρωτότυπη συνεχή αναδιανομή του δημόσιου πλούτου. Πού τα είδε αυτά; Και ειλικρινά
πιστεύω ότι ο κύριος Υπουργός Εθνικής Οικονομίας ζει σε μια χώρα που δεν λέγεται Ελλάδα.
Δεν έχει ακούσει ο κύριος Υπουργός ότι με επίσημα στοιχεία της Ευρωπαϊκής 'Ενωσης το 1/3 των Ελλήνων ζει κάτω από τα όρια της φτώχειας; Αυτοί δεν είναι κάτοικοι αυτού του τόπου, αυτής της χώρας, δεν είναι 'Ελληνες πολίτες;
Δεν έχει ακούσει ο κύριος Υπουργός Εθνικής Οικονομίας ότι έχουμε το μεγαλύτερο ποσοστό ανεργίας στην Ευρώπη; 'Εχουμε το μεγαλύτερο ποσοστό από όλες τις χώρες της Ευρωπαϊκής 'Ενωσης. Σε όλες αυτές τις χώρες έχει πτωτική τάση η ανεργία κι εδώ στη χώρα μας αυξάνεται συνεχώς. Κι εγώ, που δεν είμαι οικονομολόγος, καλώ τον κ. Παπαντωνίου και την Κυβέρνηση να εξηγήσει πώς συνδυάζεται να αυξάνεται ο ρυθμός ανάπτυξης της χώρας μαζί με την ανεργία; Υπάρχει πουθενά αλλού αυτό το φαινόμενο; Χρόνια μιλάτε για αύξηση της ανεργίας. Μιλάτε φέτος για τη μεγαλύτερη αναπτυξιακή πορεία της χώρας σε ποσοστά που θα είναι πρότυπα στην Ευρώπη και συγχρόνως έχουμε το μεγαλύτερο ποσοστό ανεργίας στην Ευρώπη; Πώς συμπορεύονται αυτά σε μια υγιή οικονομία;
Δεν έχει πληροφορηθεί ή δεν έχει δει από την τηλεόραση ο κύριος
Υπουργός Εθνικής Οικονομίας τους εξαθλιωμένους συνταξιούχους, που συνεχώς πορεύονται στο δρόμο και εκλιπαρούν τον κ. Παπαντωνίου και την Κυβέρνηση για κάποια ψιχία, χωρίς να τους δίνει τίποτε;
Δεν έχει πληροφορηθεί ο κύριος Υπουργός Εθνικής Οικονομίας την κατάσταση της περιφέρειας, που δίνει την εντύπωση της εγκατάλειψης και της ερήμωσης;
Δεν έχει πληροφορηθεί ο κύριος Υπουργός Εθνικής Οικονομίας ότι οι αγρότες πλέον βρίσκονται σε απόγνωση, αυτό το μεγάλο κεφάλαιο του εθνικού κορμού, η περιφέρεια, ο αγροτικός κόσμος, γιατί τον έχετε εξοντώσει συνειδητά; Και τον εξοντώνετε γιατί μόνιμα και συνεχώς αυξάνετε το κόστος της αγροτικής παραγωγής και από την άλλη πλευρά μειώνονται οι τιμές των αγροτικών προϊόντων.
Πού είναι η Κυβέρνησή σας, κύριε Υπουργέ, πού είναι ο Υπουργός Γεωργίας να δώσει τις μάχες, που δίνουν όλοι οι Υπουργοί και όλες οι άλλες κυβερνήσεις στα αρμόδια όργανα της Ευρώπης για να προστατεύσουν τις τιμές των αγροτικών προϊόντων των χωρών τους; Και μπορώ να μιλήσω και για την ιδιαίτερή μου πατρίδα, την Κρήτη, όπου δύο βασικότατα προϊόντα που στην κυριολεξία στήριζαν την οικονομία των νοικοκυριών της Κρήτης, το λάδι και τη σταφίδα, πουλιούνται σε εξευτελιστικές τιμές. Και η Κυβέρνηση τα ακούει αυτά και σφυρίζει αδιάφορα.
Αυτός είναι, λοιπόν, ο θαυμαστός κόσμος μέσα στον οποίο ζει ο κ. Παπαντωνίου. Από τη στιγμή, λοιπόν, που δεν μπορείτε να αντιληφθείτε, κύριε Υπουργέ, τη σοβαρότητα της κατάστασης και την κρίση την οποία περνά η ελληνική κοινωνία πολύ φοβούμαι ότι την οδηγείτε πραγματικά σε αποσάρθρωση και σε διάλυση.
Μίλησε ο κ. Παπαντωνίου, όπως είπα, ακόμη και για αναδιανομή εισοδήματος. Προκαλεί τη Βουλή, προκαλεί τον ελληνικό λαό, προκαλεί εκατοντάδες χιλιάδες πολίτες αυτής της χώρας.
Προκαλεί όλους μας, διότι η αναδιανομή που έγινε τον τελευταίο καιρό μέσω του χρηματιστηρίου είναι το μεγαλύτερο έγκλημα το οποίο διεπράχθη ποτέ εις βάρος των πολλών και προς όφελος των ολίγων.
Ο κ. Παπαντωνίου τι έλεγε όλα αυτά τα χρόνια; 'Ελεγε ότι..
(Θόρυβος στα Υπουργικά έδρανα)
Κύριε Πρόεδρε, δεν πρόκειται να συνεχίσω, εάν δεν με προσέχει ο
κύριος Υπουργός.
ΠΡΟΕΔΡΕΥΩΝ (Παναγιώτης Σγουρίδης): Σας ακούει, κύριε Κεφαλογιάννη. ΙΩΑΝΝΗΣ ΚΕΦΑΛΟΓΙΑΝΝΗΣ: Ο κύριος Υπουργός πάντοτε, όταν για ένα
χρονικό διάστημα το χρηματιστήριο πήγαινε καλά, επαίρετο -γιατί του αρέσουν τα μεγάλα λόγια- ότι η ανοδική πορεία του χρηματιστηρίου δείχνει την εικόνα της καλής πορείας της ελληνικής οικονομίας. Το ίδιο έλεγε και ο Πρωθυπουργός κ. Σημίτης. 'Εφθασε δε στο σημείο κατά την προεκλογική περίοδο να δηλώνει και να διαλαλεί προς τον ελληνικό λαό ότι τα όποια παιχνίδια ή η όποια αστάθεια εμφανίζεται στο χρηματιστήριο έχουν ημερομηνία λήξης την 9η Απριλίου.
Εδώ ο Κοινοβουλευτικός Εκπρόσωπός μας είπε ότι τους τελευταίους δεκαπέντε μήνες έχουν χαθεί τριάντα τρία τρισεκατομμύρια δραχμές. Πού έχουν πάει αυτά τα χρήματα; ποιοι τα πήραν; Γιατί ποιοι τα έχασαν εμείς το γνωρίζουμε. Και γνωρίζουμε τους δυστυχείς πολίτες που εγκλωβίστηκαν,
γιατί πείστηκαν από τις ομολογίες της Κυβέρνησης και του Υπουργού Εθνικής Οικονομίας, ότι όλα πηγαίνουν καλά σε αυτό τον τόπο και ότι το χρηματιστήριο είναι ακριβώς η απεικόνιση της καλής πορείας της οικονομίας. Εγκλωβίστηκαν και έχασαν τις περιουσίες τους. Αυτό για μένα, κύριε Πρόεδρε, είναι ένα έγκλημα προμελετημένο, ένα έγκλημα το οποίο έγινε εις βάρος του ελληνικού λαού, ένα έγκλημα το οποίο δυστυχώς έμεινε χωρίς τιμωρία.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Είναι ένα έγκλημα που συνεχίζεται, ένα έγκλημα το οποίο διέπραξε η Κυβέρνηση συνειδητά, γιατί οδήγησε τον ελληνικό λαό, τον προέτρεψε να παίξει στο χρηματιστήριο για να κερδίσει. Είναι γνωστή η απόφαση την οποία πήρε ο διοικητής της Τραπέζης της Ελλάδος, όταν έδινε στον κάθε πολίτη τη δυνατότητα κατόπιν φυσικά εντολής της Κυβέρνησης.

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Ενα λεπτό, κύριε Πρόεδρε.
'Εδινε τη δυνατότητα να δανειστεί πέντε ή δέκα εκατομμύρια δραχμές για να παίξει στο χρηματιστήριο. Δεν έχει, λοιπόν, ευθύνες η Κυβέρνηση; 'Εκτοτε κάνει δήθεν προσπάθειες νομοθετικής θωράκισης, νομοθετικής διόρθρωσης του Χρηματιστηρίου. Αυτά γιατί δεν τα κάνατε πιο μπροστά, κύριε Υπουργέ; Πήρατε τα λεφτά του λαού, και μετά άσ' τον τώρα το φουκαρά στη φτώχεια του και στην κακομοιριά του. Καλά μπήκαν τα λεφτά στην τσέπη. Αυτά όμως ποιοι τα πήραν, πόσοι τα πήραν και πόσες εκατοντάδες χιλιάδες είναι σήμερα οικονομικά κατεστραμμένοι;

ΠΡΟΕΔΡΕΥΩΝ (Παναγιώτης Σγουρίδης): Κύριε Κεφαλογιάννη, σας παρακαλώ
πολύ.
ΙΩΑΝΝΗΣ ΚΕΦΑΛΟΓΙΑΝΝΗΣ: Είναι πραγματικά το μεγαλύτερο οικονομικό έγκλημα το οποίο έχει διαπραχθεί ποτέ εις βάρος της χώρας. Κάτι παρόμοιο έγινε στην Αλβανία με τις "πυραμίδες" αλλά εκεί ξεσηκώθηκε ο λαός και έριξε το καθεστώς του Μπερίσα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη. Είπατε αυτό που είπατε, πέρασε και ο χρόνος, είχατε προτασσόμενη δευτερολογία και σας άφησα και να μιλήσετε περισσότερο.
ΙΩΑΝΝΗΣ ΚΕΦΑΛΟΓΙΑΝΝΗΣ: Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Τελειώνετε όμως, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Θα πρέπει να ξέρετε, κύριε Πρόεδρε, ότι είμαι παλιός σε αυτήν την Αίθουσα.
ΠΡΟΕΔΡΕΥΩΝ (Παναγιώτης Σγουρίδης): Και εγώ πάλιωσα, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: Η ανοχή σας, κύριε Πρόεδρε, πολλές φορές σε πολλούς συναδέλφους είναι απαραίτητη, γιατί κάτι έχουν να πουν. 'Εχουν, εάν θέλετε, να καταθέσουν αυτήν την αγωνία τους για τα προβλήματα του τόπου.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Εζησα Βουλές, κύριε Πρόεδρε, όπου δεν υπήρχε περιορισμός χρόνου για να εμποδίζει τους Βουλευτές. Οι Βουλευτές είχαν απεριόριστο χρόνο για να μιλούν στο Κοινοβούλιο.
ΠΡΟΕΔΡΕΥΩΝ (Παναγιώτης Σγουρίδης): Δεν υπήρχαν νομοσχέδια, κύριε
Κεφαλογιάννη.
ΙΩΑΝΝΗΣ ΚΕΦΑΛΟΓΙΑΝΝΗΣ: 'Οχι. Είχαν το αίσθημα της αυτοσυγκράτησης και μιλούσαν τόσο, όσο χρειαζόταν να μιλήσουν.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ τελειώστε με μια
φράση.
ΙΩΑΝΝΗΣ ΚΕΦΑΛΟΓΙΑΝΝΗΣ: Μια φράση θα πω -και τελειώνω- για το περίφημο άρθρο 30. Αυτό που είπα -και ίσως σας προξένησε εντύπωση- είναι ότι ίσως η Ελλάδα έχει μετατραπεί, με ευθύνη της Κυβέρνησης, σε έναν απέραντο τζόγο, όπου οδηγεί τη νεολαία μας σε μονοπάτια και δρόμους που δεν ταιριάζουν ούτε στον πολιτισμό ούτε στην παράδοση, ούτε στην παιδεία αυτής της χώρας Θα πρέπει -και αυτό ελέχθη από ορισμένους ομιλητές της παράταξής μας- η Κυβέρνηση να φέρει ένα ολοκληρωμένο σχέδιο, για να μπουν αυτά τα πράγματα σε μια τάξη.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρία και
κύριοι συνάδελφοι, το κομμάτι των άρθρων που εξετάζουμε τώρα ασχολείται με σοβαρά θέματα. Και λυπάμαι που ασχοληθήκαμε όλο το πρωϊνό, με
ορισμένες εξαιρέσεις, σε εξαιρετικές ρυθμίσεις συγκεκριμένων άρθρων. 'Ετσι λοιπόν, πριν απαντήσω σ'αυτά που θέσατε, θέλω να σας θυμίσω ότι το συγκεκριμένο τμήμα ασχολείται με τα τέλη και τα χαρτόσημα, έχει γίνει μια θεσμική παρέμβαση ιδιαίτερα σημαντική. Καταργείται ο αναχρονιστικός θεσμός του ενσήμου, του χαρτοσήμου. Δεν υπάρχει πια το χαρτόσημο ως ένσημο, ως χαρτί και τελειώνει, όπως είπαμε, η γλώσσα και το σάλιο, να κολλάμε επί ώρες -ορισμένα επαγγέλματα ασχολούνται στο 50% του χρόνου- τα ένσημα στα δικόγραφα, στα χαρτιά, στα αντίγραφα.
ΝΙΚΟΛΑΟΣ ΓΚΑΤΖΗΣ: Κύριε Υπουργέ, και η επαύξηση του χαρτοσήμου; 
ΠΡΟΕΔΡΕΥΩΝ (Παναγιώτης Σγουρίδης): Κύριε Γκατζή, αφήστε να μιλήσει ο
κύριος Υπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Καταργείται παντελώς οποιοδήποτε χαρτόσημο κάτω από τις πέντε χιλιάδες (5.000) δραχμές. Είναι και μείωση φορολογίας υπ'αυτήν την έννοια, αλλά και εκσυγχρονισμός υπό την έννοια ότι το κράτος, το Υπουργείο Οικονομικών, κάνει το πρώτο βήμα για την κατάργηση των ενσήμων, για να μην ασχολούμαστε με την επικόλληση ενσήμων. Το κάθε ασφαλιστικό ταμείο θα κάνει τη δική του πολιτική. Αν θέλει να επιβάλλει εισφορές, μπορεί να το κάνει με άλλους τρόπους και δεν είναι απαραίτητο να γίνεται με την επικόλληση ενσήμων σε οποιοδήποτε έγγραφο.
'Ετσι λοιπόν προχωρούμε στην κατάργηση χιλίων περιπτώσεων, που απαιτούνταν προηγούμενα επικόλληση χαρτοσήμου. Υπάρχει και φορολογική ελάφρυνση των φορολογουμένων. Ενοποιούνται οι επιβαρύνσεις στα τέλη κυκλοφορίας και στις μεταβιβάσεις αυτοκινήτων. Δεν χρειάζεται ο φορολογούμενος να πληρώνει δεκαπέντε τριπλότυπα ξεχωριστά. Πληρώνει ένα τριπλότυπο, μια εισφορά και η κατανομή μεταξύ των ταμείων, των τελών, των εισφορών, των προσαυξήσεων, γίνεται εσωτερικά από το ίδιο το κράτος. 
Προχωρούμε στην υλοποίηση δέσμευσής μας για την αύξηση της σύνταξης
του αγρότη όπως επίσης και στη χορήγηση του επιδόματος του πετρελαίου. Θα ήθελα να κάνω μια παρατήρηση εδώ. Δεν θα απαντούσα, αλλά είδα ότι επαναλαμβάνεται το αυθαίρετο επιχείρημα ότι η Κυβέρνηση εισέπραξε εκατόν εξήντα δισεκατομμύρια δραχμές από την αύξηση του Φ.Π.Α., λόγω της αύξησης της τιμής των πετρελαιοειδών, και από τα εκατόν εξήντα δισεκατομμύρια δίνει μόνο τα ογδόντα δισεκατομμύρια. Δεν ξέρω από που βγαίνει αυτό το ποσό. Ζήτησα λοιπόν απολογιστικά, όχι προϋπολογιστικά, να μου δώσουν οι υπηρεσίες τα στοιχεία για το πρώτο δεκάμηνο αυτού του χρόνου, δηλαδή μέχρι 30 Οκτωβρίου. Η αύξηση των εσόδων από το Φ.Π.Α., σε σχέση με τα προϋπολογισθέντα, είναι εξήντα εννέα δισεκατομμύρια δραχμές. Ταυτόχρονα, η μείωση του Ειδικού Φόρου Κατανάλωσης -γιατί φόροι δεν είναι μόνο το Φ.Π.Α. στα πετρελαιοειδή- είναι σαράντα δισεκατομμύρια δραχμές. Το σύν-πλήν του Υπουργείου Οικονομικών για το πρώτο δεκάμηνο από τους φόρους στα πετρελαιοειδή ανέρχεται σε τριάντα δισεκατομμύρια δραχμές. Αυτή είναι η αλήθεια, όπως ακριβώς εμφανίζεται στα επίσημα βιβλία εισπράξεων των φόρων του Υπουργείου Οικονομικών.
Δεν ήθελα να μπω σε τέτοιες λεπτομέρειες. 'Ομως, έγινε πολλές φορές η επίκληση ότι η πολιτική αυτή υπαγορεύεται από το γεγονός ότι εισπράχτηκαν περισσότερα χρήματα.
'Οχι, υπαγορεύεται από το γεγονός ότι υπάρχει πραγματικά μία αύξηση
της τιμής των πετρελαιοειδών, μία αύξηση η οποία θίγει ειδικότερα τα κατώτατα εισοδηματικά στρώματα και γι' αυτά τα στρώματα τα συγκεκριμένα, για δύο εκατομμύρια περίπου 'Ελληνες φορολογούμενους, που έχουν κατά τεκμήριο, αλλά και αποδεδειγμένα τα χαμηλότερα εισοδήματα συντάξεων ή μισθών, η κυβέρνηση δίδει αυτό το επίδομα.
Αυτά τα δύο εκατομμύρια περίπου 'Ελληνες είναι οι οκτακόσιες χιλιάδες συνταξιούχοι του Ο.Γ.Α., είναι γνωστή η οικονομική τους κατάσταση η κακή, είναι οι τετρακόσιες χιλιάδες συνταξιούχοι, που παίρνουν το ειδικό επίδομα κοινωνικής αλληλεγγύης, είναι οι πεντακόσιες χιλιάδες εργαζόμενοι και αμειβόμενοι με τα κατώτατα όρια μισθών και ημερομισθίων της εθνικής γενικής συλλογικής σύμβασης εργασίας, είναι και οι διακόσιες χιλιάδες μακροχρόνια άνεργοι.
Εγώ να δεχθώ την κριτική ότι θα μπορούσαν να μπουν και άλλες
κατηγορίες. Κάποια στιγμή ο πήχυς πρέπει να σταματήσει, κάπου πρέπει να είναι οι βάσεις. Δύο εκατομμύρια περίπου 'Ελληνες φορολογούμενοι, δύο εκατομμύρια 'Ελληνες πολίτες, αυτοί οι οποίοι έχουν τα χαμηλότερα
εισοδήματα, ωφελούνται από αυτήν τη συγκεκριμένη ρύθμιση των ογδόντα δισεκατομμυρίων δραχμών.
Ταυτόχρονα προσπαθούμε να περιορίσουμε τη λαθρεμπορία. Η συγκεκριμένη 
διάταξη δεν φιλοδοξεί να λύσει όλα τα προβλήματα της λαθρεμπορίας. Εξάλλου υπάρχουν νόμοι, υπάρχει ο Τελωνειακός Κώδικας, που ρυθμίζει τα
της λαθρεμπορίας. Προσπαθεί να ρυθμίσει κάποιες συγκεκριμένες
περιπτώσεις, τα πετρέλαια και τον καπνό για τα οποία διαπιστώθηκε στην
πράξη μία αδυναμία του θεσμικού πλαισίου να τα αντιμετωπίσει.
Εγώ δεν θα υπερασπιστώ τους υπαλλήλους του Υπουργείου Οικονομικών,

τους τελωνειακούς. Είμαι ο τελευταίος που θα υπερασπιστώ τους ανέντιμους, τους λίγους αυτούς οι οποίοι έχουν καταπατήσει τον όρκο τους και έχουν διαπράξει εγκλήματα.
Αντίθετα μάλιστα, είμαι αυτός ο οποίος έχω παραπέμψει τριακόσιους
υπαλλήλους στα πειθαρχικά και πολλούς απ' αυτούς και στα ποινικά δικαστήρια. 'Εχουμε απολύσει τριάντα υπαλλήλους του Υπουργείου, γιατί ακριβώς δεν συμπεριφέρθηκαν κατά τον όρκο τους ως δημοσίων υπαλλήλων.

Και το πράξαμε αυτό για την προστασία του κύρους του Υπουργείου
Οικονομικών και του κράτους, αλλά και για την προστασία του κύρους των χιλιάδων εργαζομένων στο Υπουργείο Οικονομικών, που αποτελούν τη συντριπτική πλειοψηφία. Δεν είναι όλοι απατεώνες, δεν είναι συνεργάτες λαθρεμπόρων πετρελαιοειδών όλοι οι τελωνειακοί ή δεν είναι όλοι παρανομούντες οι υπάλληλοι των εφοριών. Υπάρχουν βέβαια και τέτοια.

Εν πάση περιπτώσει, όμως, δεν μπορείτε να κατηγορήσετε την πολιτική
ηγεσία του Υπουργείου Οικονομικών, όταν είναι ιδιαίτερα αυστηρή και μάλιστα πολλές φορές παραβιάζει και κείμενους κανόνες δικαίου με τρόπους, τους οποίους εφευρίσκει για να είναι αποτελεσματική. Γιατί ξέρετε ότι για να τιμωρηθεί ένας υπάλληλος, πρέπει να ακολουθηθεί μία διαδικασία.
Καλώς ή κακώς καμιά φορά η δημοκρατία δημιουργεί ορισμένες υπερβάσεις και όντως μέσα από αγώνες των εργαζομένων ενάντια στην αυθαιρεσία της κεντρικής διοίκησης και της πολιτικής εξουσίας κατακτήθηκαν κάποια δικαιώματα, να δικάζονται τα πειθαρχικά αδικήματα από πειθαρχικά συμβούλια.
Αυτό πιθανότατα οδήγησε σε ορισμένες περιπτώσεις σε υπερβολές, σε καθυστερήσεων ή και αδικαιολόγητες ακόμη απαλλαγές, αλλά ένα κράτος λειτουργεί με θεσμούς. Να βελτιώσουμε τους συγκεκριμένους θεσμούς, αλλά δεν μπορεί να κατηγορείτε την πολιτική ηγεσία του Υπουργείου Οικονομικών ότι δεν έχει πάρει μέτρα. Το αντίθετο μάλιστα. Στην κατεύθυνση της πάταξης του λαθρεμπορίου κινούνται αυτές οι διαδικασίες.
Και δεν θα αποδεχθώ τον ισχυρισμό που τον άκουσα τρεις φορές και από σεβασμό δεν απάντησα, ότι λαθρεμπορία δεν γίνεται χωρίς τη συνέργεια των τελωνειακών υπαλλήλων. Είναι λάθος και να σας πω γιατί είναι λάθος.
Για τη συγκεκριμένη περίπτωση, δεν υπάρχει καμία συνέργεια κανενός τελωνειακού υπαλλήλου, ακόμη και να θέλει, γιατί αφορά την περίπτωση που νομίμως εκτελωνίζεται το πετρέλαιο ως πετρέλαιο θέρμανσης, πάει νομίμως στο πρατήριο και πρέπει να διατίθεται ως πετρέλαιο θέρμανσης.
'Ομως, από κει και πέρα, για τη διάθεση του πετρελαίου θέρμανσης για σκοπούς άλλους, ως πετρέλαιο κίνησης, σε οχήματα κίνησης δηλαδή, σε μεταφορικά οχήματα ή για άλλους σκοπούς απ' αυτούς που θα πρέπει να χρησιμοποιείται δεν ευθύνεται ο υπάλληλος. Το ξανατονίζω, ότι δεν έχω καμία πρόθεση να υπερασπιστώ κανέναν απολύτως ...

ΑΡΙΣΤΟΤΕΛΗΣ ΠΑΥΛΙΔΗΣ: Γι' αυτήν την περίπτωση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Γι' αυτήν την περίπτωση που προβλέπουμε στο νόμο, λέμε ότι αν βρεθεί αυτοκίνητο το οποίο χρησιμοποιεί πετρέλαιο θέρμανσης, ενώ υποχρεούται να χρησιμοποιεί πετρέλαιο κίνησης, επιβάλλονται αυτές οι όντως αυστηρές ποινές, γιατί αποδείχθηκε ότι οι υπάρχουσες ποινές τελικώς δεν ήταν ικανές να συνετίσουν.
Ακούστε, κύριοι συνάδελφοι, τι συμβαίνει. Συλλαμβάνεις κάποιον, σύμφωνα με το νόμο που ισχύει σήμερα, να χρησιμοποιεί πετρέλαιο θέρμανσης. Ποιες είναι οι ποινές; Πέντε χιλιάρικα αξίζει το πετρέλαιο θέρμανσης επί δέκα που είναι η ανώτερη ποινή, η ποινή είναι πενήντα χιλιάδες. Δηλαδή, εμείς ευτυχούμε να λέμε ότι συλλάβαμε κάποιον από τους ελέγχους τους ενδεικτικούς -γιατί δεν μπορείς να κάνεις ελέγχους σε όλα τα αυτοκίνητα- που στο τέλος θα επιβάλουμε ποινές της τάξης των δέκα χιλιάδων, δεκαπέντε χιλιάδων δραχμών- στο τάδε φορτηγό ή στο τάδε ταξί;

Είναι κοροϊδία, εμπαιγμός των θεσμών, εμπαιγμός τελικά αυτού του ίδιου τον οποίο συλλαμβάνουμε. Μετά από μία εβδομάδα ξανασυλλαμβάνεται να παρανομεί και ήμασταν θεσμικά παντελώς ανίκανοι να του επιβάλουμε κάποια σοβαρή ποινή.
Δεν υπάρχει, κύριοι συνάδελφοι, σύγχρονο δίκαιο που να απαγορεύει την παρανομία. Μόνο ο μωσαϊκός νόμος έλεγε "ου", "ου φονεύσεις" "ου παρανομήσεις". 'Ολα τα σύγχρονα δίκαια λένε: "αυτός που παρανομεί, τιμωρείται". Δεν λένε: "απαγορεύεται η παρανομία".
'Αρα, η ποινή αυτό το σκοπό έχει. Να συνετίσει, να αποτρέψει τον μεν παρανομούντα, ως ειδική πρόληψη, να επαναλάβει την παρανομία του, τον δε προτιθέμενο να παρανομήσει, ως γενική πρόληψη, να δει τις αυστηρές συνέπειες για το διπλανό του. 'Οντως είναι πολύ αυστηρές οι ποινές.
Το ίδιο ισχύει και για τα τσιγάρα. Δεν θα πρέπει να υπάρχει ευθύνη,
όπως είπατε, των καπνοβιομηχανιών; Αυτό θεσπίζουμε. Λέμε οι καπνοβιομηχανίες να δώσουν ταυτότητα στα τσιγάρα, να ξέρουμε δηλαδή ότι αυτό το πακέτο το οποίο προορίζεται για εξαγωγή στο εξωτερικό -και πολύ σωστά- αν βρεθεί μέσα στην ελληνική αγορά να γνωρίζουμε ποιος το παρήγαγε, πότε παρήγαγε αυτή την κούτα τσιγάρα και σε ποιον την πούλησε, για να βρούμε κάποια άκρη. Δεν μπορεί να έχουμε την αγορά γεμάτη με λαθρεμπορεύματα και στο τέλος να πιάνουμε τον μικροπωλητή, ο οποίος έχει μια κούτα και να του λέμε: "πλήρωσέ με το δεκαπλάσιο της αξίας κούτας, δηλαδή είκοσι χιλιάδες δραχμές". Να απασχολούμε τρεις υπαλλήλους επί τρεις μέρες, για να πάμε τον παρονομαστή στο δικαστήριο και στο τέλος να έρχεται την τρίτη ημέρα και να μάς λέει "πληρώνω τις είκοσι χιλιάδες δραχμές". Μπορεί να λειτουργήσει ο ελεγκτικός μηχανισμός του Υπουργείου ή να πατάξουμε τη λαθρεμπορία των πετρελαιοειδών ή των τσιγάρων μ' αυτόν τον τρόπο;
Μην κατηγορείτε μια ενέργεια, η οποία είναι σαφώς προς την ορθή κατεύθυνση, μια πράξη της Κυβέρνησης, του Υπουργείου η οποία αποσκοπεί στο να περιορίσει την παρανομία στο χώρο της λαθρεμπορίας των πετρελαιοειδών.
'Οσον αφορά το άρθρο 30, εγώ θα συμφωνήσω με τις ορισμένες παρατηρήσεις, γιατί εδώ άκουσα διαφορετικές εκτιμήσεις με μερικές από τις οποίες θα συμφωνήσω. Πρέπει να συζητήσουμε αν τελικά είναι ψυχαγωγικά αυτά τα τεχνικά παίγνια. Οδηγούν, δηλαδή, στην αγωγή της ψυχής των νέων αλλά και των άλλων; Είναι ένα ζήτημα ευρύτερης συζήτησης.
Τα τεχνικά παίγνια δεν τα εισάγαμε εμείς μ' αυτό το φορολογικό νομοσχέδιο, για να συζητήσουμε για τη σκοπιμότητα του αν πρέπει να υπάρχουν τα τεχνικά παίγνια ή μη. Υπήρχαν πάντα. Υπήρχαν και με τη δική σας την Κυβέρνηση και τις προηγούμενες δικές μας κυβερνήσεις. Τα τεχνικά παίγνια είναι νομίμως λειτουργούντα. 'Ομως από κει και πέρα το ότι δεν πήρατε κανένα μέτρο εσείς ή πιθανότατα κι εμείς μέχρι τώρα, για να αποτρέψουμε τη μετατροπή των τεχνικών παιγνίων σε τυχερά, αυτό δεν είναι επιχείρημα υπέρ σας ούτε καν υπέρ μας.
Τι λέμε εμείς σήμερα μ' αυτήν τη διάταξη; Λέμε ότι θα μπλοκάρουμε το μηχανισμό του συγκεκριμένου τεχνικού παιγνίου, θα μπλοκαριστεί αυτός με τη διαδικασία του άρθρου 30 με μία ταμειακή μηχανή χωρίς να μπορεί να παρεμβαίνει και να βάζει άλλα τσιπς για να τα μετατρέπει με το κομπιούτερ από μακριά σε τυχερά, όπως είπαν συνάδελφοι εδώ. Μπλοκάρουμε το μηχανισμό και λέμε ότι έτσι θα μπορεί να ελέγχεται.
Το ένα, λοιπόν, είναι το μπλοκάρισμα του μηχανισμού, ώστε να μην
μπορεί να μετατραπεί το τεχνικό παίγνιο σε τυχερό παίγνιο. Και το δεύτερο, είναι κακό να γνωρίζουμε τελικώς ποια είναι τα έσοδα από τα τεχνικά παίγνια του συγκεκριμένου επιχειρηματία; Δεν το κατάλαβα. Είναι κακό να γνωρίζουμε αν έβγαλε δέκα δραχμές ή εκατό ή χίλιες δραχμές; Και ποιον υπερασπιζόμαστε;
Επειδή μιλήσατε σκληρά, θα μιλήσω και εγώ σκληρά. Δεν μπορεί εδώ να φαρισαϊζετε, να έρχεσθε υποκριτικά και να λέτε, ότι μας ενδιαφέρει η ηθική πλευρά του συστήματος ή μας ενδιαφέρουν άλλα ζητήματα, όταν είναι γνωστό ότι είσθε ευάλωτοι στις πιέσεις συγκεκριμένων συμφερόντων... 
ΑΡΙΣΤΟΤΕΛΗΣ ΠΑΥΛΙΔΗΣ: Ποιος τα λέει αυτά;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εσείς το είπατε. Σε σας το λέω, κύριε συνάδελφε, γιατί όταν μιλάτε...
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, δεν το δέχομαι. (Θόρυβος, διαμαρτυρίες από την πτέρυγα της Νέας Δημοκρατίας)

Σας παρακαλώ, κύριοι συνάδελφοι.
ΑΡΙΣΤΟΤΕΛΗΣ ΠΑΥΛΙΔΗΣ: Παρακαλώ να ανακαλέσει αμέσως. Ποιος είναι ευάλωτος;
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Παυλίδη. Κύριε Υπουργέ, ζητώ να πάρετε πίσω τη φράση που είπατε, ότι οι
Βουλευτές είναι ευάλωτοι στις πιέσεις των συντεχνιών των τυχερών παιχνιδιών.

ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Το ανακαλώ μεν, αλλά δεν μπορεί να χτυπάμε ανελέητα μια ρύθμιση, η οποία αποσκοπεί ακριβώς το αντίθετο, δηλαδή, στο να περιορίσει αυτήν τη δυνατότητα μετατροπής των τεχνικών παιχνίων σε τυχερά, ως εάν τώρα έρχεται, ως εάν η Ελλάδα του τζόγου δημιουργείται μ' αυτήν τη διάταξη. Δεν υπήρχαν τα τυχερά παίχνια με άλλες κυβερνήσεις, με τη δική σας κυβέρνηση ή με τις δικές μας προηγούμενες κυβερνήσεις και τώρα εφευρίσκουμε τα τεχνικά παίχνια; 
Επίσης, έχω πει άλλες δεκαπέντε φορές και θα το επαναλάβω άλλες
πενήντα φορές ότι με ορθό νόμο ο οποίος θεσπίστηκε -τώρα πρόσεξα την ημερομηνία, δεν έχει καμία σχέση, αλλά θα το πω, γιατί έχω την εντύπωση ότι μόνο έτσι πείθεστε- το 1988, συγκροτείται μία διακομματική επιτροπή -το τονίζω, δεν είναι θέμα το ποιος είναι και τι πιστεύει- στην οποία συμμετέχουν δύο εκπρόσωποι της Νέας Δημοκρατίας, ένας εκπρόσωπος του Συνασπισμού και ένας του ΚΚΕ και αυτή η διακομματική επιτροπή δίνει τις άδειες για τις ταμειακές αυτές μηχανές που προβλέπει το άρθρο 30. Αν δεν υπάρχει εμπιστοσύνη σ' αυτούς που εσείς ως κόμματα προτείνετε, αλλάξτε τους εκπροσώπους σας και βάλτες τους πιο έντιμους τεχνοκράτες για να δώσουν τις άδειες.
Δεύτερον, βάσει του νόμου δεν μπορεί αυτή η επιτροπή να εγκρίνει μόνο ένα τύπο μηχανήματος. Για να λειτουργήσει ο μηχανισμός πολύ ορθά και σοφά ο νόμος του 1988 λέει ότι τουλάχιστον τέσσερις εγκρίσεις πρέπει να δοθούν. 'Αρα, δεν μιλάμε για μονοπώλιο, για φωτογράφηση συγκεκριμένων "διαπλεκομένων συμφερόντων".
Τρίτο θέμα. Η ισχύς της διάταξης αυτής αρχίζει από την 1.1.2002,
δηλαδή δεκαπέντε μήνες προθεσμία από την κατάθεση του νομοσχεδίου, για να προσαρμόσουν οι εκατοντάδες εταιρείες του λογισμικού την τεχνολογία τους, αν δεν είναι προσαρμοσμένη, στις συγκεκριμένες διατάξεις που απαιτεί η επιτροπή.
Επομένως, τα αντίθετα είναι εκ του πονηρού. Για ποιο λόγο, κύριε Παυλίδη, να αναφερθώ σε σας που είστε επιμελής και σας αγαπώ πάρα πολύ; Δεν μπορούμε να μετατρέψουμε το Κοινοβούλιο σε χώρα μόνιμης σκανδαλολογίας.
Αναφέρεται συγκεκριμένα ότι εμείς προβλέπουμε δυνατότητα μείωσης των τιμών των ακινήτων από την επιτροπή, ότι δηλαδή δίνουμε τη δυνατότητα στην επιτροπή ανταλλαξίμων κτημάτων να μειώσει την τιμή των ανταλλαξίμων. 
ΑΡΙΣΤΟΤΕΛΗΣ ΠΑΥΛΙΔΗΣ: Μετά τον πλειστηριασμό;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Μην βιάζεστε, γιατί δεν σας συμφέρει. Είστε επιμελής, αλλά εδώ είστε αδιάβαστος.
ΑΡΙΣΤΟΤΕΛΗΣ ΠΑΥΛΙΔΗΣ: Για να το δούμε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Βεβαιότατα θα το δούμε. Δείτε τις καταργούμενες διατάξεις που έχουν κατατεθεί στη Βουλή. Το π.δ. 90/98 το μνημονεύει αυτό. Αυτό που κάναμε στη διάταξη, τι είναι; Προβλεπόταν από το προεδρικό διάταγμα. Διαβάστε το στις καταργούμενες διατάξεις. Τι λέει το προεδρικό διάταγμα; Λέει "καθώς και τη μείωση του τιμήματος που εκποιήθηκε σ' αυτούς". Εσείς το βάλατε. Εμείς δεν έχουμε παρέμβει στο προεδρικό διάταγμα. Εμείς αυτό που κάνουμε με τη διάταξη αυτή είναι το εξής. Υπήρχε μόνο μία ενιαία επιτροπή, το Συμβούλιο Ανταλλαξίμων Κτημάτων και Δημόσιας Περιουσίας. Εδώ και πολλά χρόνια, δεκαετίες, ντεφάκτο το συμβούλιο αυτό έγινε δύο συμβούλια με ξεχωριστούς Προέδρους και λειτουργεί εδώ και είκοσι με τριάντα χρόνια σαν δύο επιτροπές. Σήμερα ερχόμαστε λοιπόν να νομιμοποιήσουμε αυτήν τη λειτουργία, γιατί κάποια δικαστήρια είπαν ότι ο νόμος προβλέπει μία επιτροπή, ένα συμβούλιο. Γιατί λειτουργεί εδώ και τριάντα χρόνια με τη μορφή των τμημάτων που ουσιαστικά κάθε τμήμα είχε άλλο Πρόεδρο και άλλα μέλη του διοικητικού συμβουλίου;
Επομένως, μην προσπαθούμε να βρούμε παντού σκάνδαλα και στις πιο αθώες διατάξεις, διατάξεις οι οποίες αποσκοπούν τελικά στη ρύθμιση μερικών τρεχόντων διαχειριστικών θεμάτων της Δημόσιας Διοίκησης. 
ΠΡΟΕΔΡΕΥΩΝ (Παναγιώτης Σγουρίδης): Η κ. Αρσένη έχει το λόγο.

ΜΑΡΙΑ ΑΡΣΕΝΗ: Κύριε Πρόεδρε, θα έλεγα ότι είναι πολύ άστοχο, να
χαρακτηρίζεται το παρόν νομοσχέδιο, ως μια ενέργεια αποσπασματική, ως κάτι ξεκομμένο. Θα πρέπει να δούμε το νομοσχέδιο σε συνδυασμό και με τον Προυπολογισμό του 2001, που ήδη τώρα συζητείται στην αρμόδια Διαρκή Επιτροπή της Βουλής, αλλά και με το φορολογικό νόμο του 1999.
Δεν μπορεί κανείς να αμφισβητήσει, ότι με το νομοσχέδιο αυτό γίνεται μια σοβαρή προσπάθεια για την εφαρμογή μιας πολυδιάστατης και αποτελεσματικής κυβερνητικής πολιτικής. Δεν μπορεί κανείς να αμφισβητήσει ότι το νομοσχέδιο αυτό κάνει θετικά βήματα, για την αναδιανομή του εισοδήματος προς τις ασθενέστερες τάξεις και είναι συγκεκριμένες οι διατάξεις του νομοσχεδίου που προβλέπουν αυτά τα θέματα. Δεν μπορεί κανείς να αμφισβητήσει ότι με το νομοσχέδιο αυτό επιχειρείται μια σοβαρή προσπάθεια για την απλούστευση των διαδικασιών, για την καλύτερη εξυπηρέτηση του πολίτη, για τη βελτίωση του συστήματος της φορολογίας, για να δημιουργηθούν τελικά πιο ευέλικτοι και πιο αποτελεσματικοί ελεγκτικοί μηχανισμοί για την πάταξη της φοροδιαφυγής.
Νομίζω, ότι όλα αυτά είναι πάρα πολύ συγκεκριμένα, φαίνονται μέσα από τις συγκεκριμένες διατάξεις του νομοσχεδίου και νομίζω ότι δεν δικαιούται κανείς να τα αμφισβητεί.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Λυπάμαι κύριε Πρόεδρε, γιατί δεν είναι εδώ ο κύριος
Υπουργός για να με ακούσει.
ΑΡΙΣΤΟΤΕΛΗΣ ΠΑΥΛΙΔΗΣ: Να περιμένουμε.
ΑΔΑΜ ΡΕΓΚΟΥΖΑΣ: Ναι, διότι είναι σημαντικό να ακούσει αυτά που θα πω. ΠΡΟΕΔΡΕΥΩΝ (Παναγιώτης Σγουρίδης): Θα μεταφερθούν.
ΑΡΙΣΤΟΤΕΛΗΣ ΠΑΥΛΙΔΗΣ: Πώς θα μεταφερθούν κύριε Πρόεδρε; Να περιμένουμε τον κύριο Υπουργό.
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ.
Συνεχίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Χωρίς να είναι η Κυβέρνηση εδώ, κύριε Πρόεδρε, τι να πω; Αυτά που θα πω έχουν σχέση με την Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Η διαδικασία σαφώς προβλέπει να γίνεται παρουσία της Κυβερνήσεως διά του Προεδρείου. Τώρα, αν εσείς θέλετε να περιμένετε...
ΑΔΑΜ ΡΕΓΚΟΥΖΑΣ: Κύριε Πρόεδρε, επειδή είναι στις προθέσεις μου να αναφερθώ και για την ποιότητα της δημοκρατίας, ακριβώς γι αυτό θέλω να είναι η Κυβέρνηση παρούσα.
ΠΡΟΕΔΡΕΥΩΝ (Παναγιώτης Σγουρίδης): 'Ηρθε ο κύριος Υπουργός συνεχίστε. ΑΔΑΜ ΡΕΓΚΟΥΖΑΣ: 'Ελεγα, λοιπόν, κύριε Πρόεδρε, πριν ενασχοληθώ επί
της ουσίας, ότι ο κύριος Υφυπουργός δεν μας έχει συνηθίσει σε τέτοια στάση, όπως τη ζήσαμε σήμερα και πραγματικά θεωρώ ότι ξέφυγε, ίσως από τον εκνευρισμό του, τον οποίο εγώ βέβαια δεν μπορώ να δικαιολογήσω. Εκείνο που έχει σχέση με την Κυβέρνηση, με την ποιότητα της δημοκρατίας, είναι ότι δεν είναι δυνατόν να ερχόμαστε στη Βουλή, κύριε Πρόεδρε, να νομοθετούμε, να θέτουμε καίρια ερωτήματα επί του νομοσχεδίου και η Κυβέρνηση να σφυρίζει. Ας μας λέει τουλάχιστον ότι δεν δέχεται τις αιτιάσεις μας ή δεν τις κάνει δεκτές, αλλά όχι να μη μας δίνει μια απάντηση. Θέσαμε θέμα όχι με τη διαδικασία που προβλέπεται στην κατ'αρχήν συζήτηση για αντισυνταγματικότητα τριών διατάξεων. Η Κυβέρνηση δεν μας απαντάει. Την κατηγορούμε ότι με τη αντισυνταγματικότητα και την εμμονή της σκοπεύει με εξουσιοδότηση του Υπουργού Οικονομικών να αυξάνει όποτε θέλει τους μοναδικούς συντελεστές καθαρού κέρδους, τη συντεταγμένη δηλαδή που προσδιορίζει την αύξηση των τεκμηρίων με τη σημερινή της μορφή, χωρίς να περνάει μέσα από την επικύρωση της Βουλής. Να έχουμε δηλαδή τη δυνατότητα μόνο μέσω του κοινοβουλευτικού ελέγχου να φέρνουμε το θέμα στη Βουλή. Τι φοβάται η Κυβέρνηση και το κάνει αυτό; Γιατί αποφεύγει την Εθνική Αντιπροσωπεία με κόντρα στη γνωμοδότηση της Επιστημονικής Επιτροπής για την αντισυνταγματικότητα. Το ένα θέμα είναι αυτό.

Το δεύτερο είναι ότι θέσαμε θέμα για το Ταμείο Παρακαταθηκών και
Δανείων. Δεν έχετε να μας πείτε τίποτα; Σας θέσαμε θέμα για το Υπουργείο Πολιτισμού για τη ρύθμιση που κάνετε. Δεν νιώθετε την ανάγκη να μας δώσετε μια απάντηση;
Σε τελευταία ανάλυση, ερχόμαστε στο άρθρο 30. Μαθήματα ηθικής τουλάχιστον εμείς δεν δεχόμαστε από κανένα και δεν δεχόμαστε και υποδείξεις πού θα αντλούμε πληροφόρηση. Αφού εσείς την έχετε καλά σταυρωμένη στα φυλάκια και δεν μπορούμε να την πάρουμε, θα τρέξουμε και στους φορείς -χρέος μας είναι αυτό να το κάνουμε- για να πάρουμε

πληροφόρηση. Αλλά δεν μπορείτε εσείς να μας βαφτίζετε ότι είμαστε υπηρέτες συμφερόντων που εννοείτε τους μικροεπαγγελματίες.
Για τη συγκεκριμένη διάταξη είναι φανερό, κύριε Υπουργέ, και δε
θέλετε να το δείτε. Με τη διάταξη αυτή μέσα από το πρόσχημα της δήθεν πάταξης της φοροδιαφυγής -μια ευαισθησία που έχουμε και μεις και δεν μπορείτε να τη μονοπωλείτε- υποκρύπτετε κάποια συμφέροντα ίσως και άθελά σας. Ποια είναι αυτά τα συμφέροντα. Με τη ρύθμιση αυτή ουσιαστικά μπερδεύετε ακόμα περισσότερο τα τεχνικά με τα τυχερά παιχνίδια. Η φορολογική μνήμη στην οποία αναφέρεσθε, διεθνώς υπάρχει στα τυχερά παιχνίδια. Τα τυχερά παιχνίδια δεν μπορούν να εγκαθίστανται όπουδήποτε ελεύθερα. Προβλέπουν τα τυχερά παιχνίδια είσπραξη, αλλά και επιστροφή κέρδους στον παίκτη. Οι φορολογικές μνήμες που αναφέρεσθε δεν είναι συμβατές στα τεχνικά παιχνίδια, γιατί τα παιχνίδια έχουν κερματοδέκτες και μια ανακολουθία μέσα στη διάταξη είναι ότι βάζετε ετήσιο τέλος. Αφού δε βάζετε φορολογική μηχανή γιατί νιώθετε και την ανάγκη να έχετε και ετήσιο τέλος; Γιατί δεν το καταργείτε; Γιατί δεν το συμψηφίζετε σε τελευταία ανάλυση; Και αγνοείτε ότι αυτήν τη στιγμή με τη μη συμβατότητα θα εξαφανιστούν όλα αυτά τα παιγνιομηχανήματα που κυκλοφορούν σήμερα στην Ελλάδα και θα έρθει έτοιμο ένα παιγνιομηχάνημα της κατηγορίας αυτής; Δηλαδή εμμέσως από το παράθυρο θα μπουν τα τυχερά παιχνίδια στη ζωή του κάθε πολίτη σήμερα; Και τι θα απαντήσουμε στους νέους ανθρώπους για τον εκμαυλισμό των συνειδήσεων και την ηθική απαξία, που θα δημιουργήσουμε στην κοινωνία και στις επόμενες γενιές; Και γιατί επιμένετε μ'αυτόν τον τρόπο, αφού εν πάση περιπτώσει, δημιουργήθηκε θέμα σε προηγούμενο νομοσχέδιο; Και αν υπάρχουν αδυναμίες στη λειτουργία τεχνικών ή τυχερών παιχνιδίων και αν η Νέα Δημοκρατία δεν έκανε τίποτα, όπως είπατε προηγουμένως, που θελήσατε να συμψηφίσετε ευθύνες, γιατί δεν κάνετε μια ολοκληρωμένη πρόταση να ξεκαθαρίσουμε και το θέμα και μετά να προχωρήσετε σε τέτοιες ρυθμίσεις. Από πού υπαγορεύονται αυτές οι βιασύνες;
Σας είπε ο συνάδελφος της Πλειοψηφίας ο κ. Χρυσανθακόπουλος, που είναι ένας λογικός δρόμος για να ξεκαθαρίσετε το πρόβλημα, και εσείς ουσιαστικά μιλήσατε με έναν απαξιωτικό και εμπαικτικό τρόπο, θα έλεγα για το συνάδελφο, ότι πώς θα τα ξεχωρίσουμε ποια είναι ψυχαγωγικά κλπ.; Αυτό είπατε. Εμείς επιμένουμε και δεν έχουμε κανένα συμφέρον να το κάνουμε. 'Ομως, υπάρχει μια ιστορία καταγεγραμμένη μέσα στο Κοινοβούλιο μ' αυτήν τη διάταξη. Επιμένετε και όσο θα επιμένετε θα εκτίθεσθε και ηθικά και πολιτικά. Είναι ξεκάθαρο.
Εμείς δεν βλέπουμε φαντάσματα, κύριε Υφυπουργέ. Βλέπουμε ότι μια διάταξη που ήρθε στη Βουλή πριν από ένα χρόνο και την πήρε ο ίδιος ο Πρωθυπουργός πίσω, επανέρχεται σχεδόν πανομοιότυπα. Και αυτό δεν μπορεί να περάσει έτσι. Μπορεί να το ανέθεσαν σε εσάς. Δε λέω όμως ότι έχετε εσείς καμιά συμμετοχή, στο ηθικό μέρος εννοώ. Γιατί εσείς μας είπατε προηγουμένως και προστάτες, αλλά δεν πειράζει γιατί το πήρατε πίσω. Ο καθένας καταγράφεται με αυτά που λέει στα Πρακτικά...
ΠΡΟΕΔΡΕΥΩΝ (Παναγιώτης Σγουρίδης): Το πήρε πίσω, μην το επαναλαμβάνετε.
ΑΔΑΜ ΡΕΓΚΟΥΖΑΣ: Δεν μπορείτε επίσης να μας απαγορεύετε να συζητάμε
όχι μόνο για τη δημιουργία μονοπωλιακών καταστάσεων, γιατί θα δημιουργηθεί μονοπωλιακή κατάσταση στον κλάδο αυτόν, αλλά κυρίως να μας απαγορεύετε να προστατεύσουμε το ηθικό μέρος της κοινωνίας, το οποίο έχουμε χρέος όλοι, σύμφωνα και με τον όρκο μας να κάνουμε καθημερινά και αδιάκοπα.
Εμείς θα καταψηφίσουμε το άρθρο. Βεβαίως, καταθέσαμε και αίτηση ονομαστικής ψηφοφορίας. Αν εσείς επιμείνετε, θα θέσουμε το ζήτημα στη συνείδηση πλέον των Βουλευτών, γιατί όλα τα πράγματα τελευταία ή τίθενται στην κομματική πειθαρχία και δεν μπορεί να λειτουργήσει η συνείδηση του Βουλευτή ή ποινικοποιούνται εν ονόματι της όποιας ποινικοποίησης και ουσιαστικά λειτουργούμε εις βάρος του πολιτικού συστήματος.
Να ξεκαθαρίσουμε, λοιπόν, τα πράγματα. Να πέσουν οι μάσκες. Δεν λέω οι δικές σας, αλλά αυτών που υπαγόρευσαν την εισδοχή αυτής της διάταξης μέσα στο νομοσχέδιο. Υπάρχουν συμφέροντα πίσω από αυτήν την ιστορία, υπάρχει μονοπωλιακή κατάσταση, υπάρχει τρόπος εξόντωσης της υπάρχουσας κατάστασης για να ευνοηθούν συγκεκριμένα συμφέροντα. Και εμείς δεν θα
σταματήσουμε τη μάχη εναντίον αυτών των συμφερόντων όσο και αν το έχουμε πληρώσει στο παρελθόν, όσο και αν το πληρώσουμε στο μέλλον.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, μόνο δυο λόγια θα πω για το
άρθρο 30.
Ο κύριος Υφυπουργός παρεξετράπη προηγουμένως και συλλήβδην περίπου
μας απέδωσε μια κατηγορία την οποία ανεκάλεσε.
Κύριε Υπουργέ, η πολιτική του τζόγου είναι η δική σας πολιτική, όχι
προσωπική, αλλά κυβερνητική. Αμφιβάλλετε ή εν πάση περιπτώσει αμφισβητείτε ότι έχει γίνει καζινοχώρα η Ελλάδα με τη σύμπραξη και της Νέας Δημοκρατίας;
(Θόρυβος από την πτέρυγα της Νέας Δημοκρατίας)
ΙΩΑΝΝΗΣ ΚΕΦΑΛΟΓΙΑΝΝΗΣ: Μην ανακατεύετε τώρα τη Νέα Δημοκρατία.
ΠΑΝΑΓΙΩΤΗΣ ΛΑΦΑΖΑΝΗΣ: Από εσάς ξεκίνησαν τα καζίνο. Μη δυσανασχετείτε.
ΑΡΙΣΤΟΤΕΛΗΣ ΠΑΥΛΙΔΗΣ: Δεν τα ξέρεις καλά. Δεκατέσσερα καζίνο έκανε το ΠΑ.ΣΟ.Κ. ...
ΠΑΝΑΓΙΩΤΗΣ ΛΑΦΑΖΑΝΗΣ: Εγώ δεν τα ξέρω καλά;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Παυλίδη, εσείς τρέχατε για να γίνει το καζίνο της Ρόδου. Κάνατε μεγάλο αγώνα να γίνει στη Ρόδο και όχι αλλού...
ΑΡΙΣΤΟΤΕΛΗΣ ΠΑΥΛΙΔΗΣ: Τι λέτε, κύριε Υπουργέ; Το καζίνο της Ρόδου
είναι εδώ και πενήντα χρόνια. Τώρα το πήρατε είδηση;
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε με να τελειώσω και αν έχετε αντιρρήσεις ευχαρίστως να τις πείτε.
Είπα ότι η πολιτική του τζόγου είναι η πολιτική της κυβέρνησης των τελευταίων χρόνων και ότι η Ελλάδα έχει τα πρωτεία σε όλη την Ευρώπη σε φτωχούς, σε άνεργους και σε καζίνο. Αν το αμφισβητεί κανείς αυτό στην Αίθουσα, ευχαρίστως να ακούσουμε τον αντίλογο.
Είπα ότι αυτήν την πολιτική την εγκαινιάσατε εσείς. Εσείς ξεκινήσατε όλες τις διαπραγματεύσεις για τα νέα καζίνο και δεν άκουσα από την πλευρά σας -μπορεί να κάνω λάθος και ευχαρίστως να το ακούσω τώρα- να λέτε ότι πρέπει να τελειώσουμε με αυτήν την υπόθεση των καζίνο στη χώρα μας. Αυτό το λέμε εμείς. Αν το λέτε και εσείς, ακόμα καλύτερα.
ΑΡΙΣΤΟΤΕΛΗΣ ΠΑΥΛΙΔΗΣ: Το είπαμε και εμείς πριν από εσάς.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ πολύ. Αλλά αυτό το λέτε προσωπικά ή
είναι θέση της Νέας Δημοκρατίας;
ΑΡΙΣΤΟΤΕΛΗΣ ΠΑΥΛΙΔΗΣ: 'Ολη η Νέα Δημοκρατία το λέει. Εσείς αργήσατε
να το πείτε.
ΠΑΝΑΓΙΩΤΗΣ ΛΑΦΑΖΑΝΗΣ: Αφήστε τώρα ποιος άργησε να το πει. Καθόλου δεν αργήσαμε. Από την πρώτη στιγμή μαχόμαστε κατά των καζίνο. Εν πάση περιπτώσει, ευχαρίστως ακούω αυτήν τη θέση "να τελειώνουμε με τα καζίνο σε αυτήν τη χώρα".
Επίσης η πολιτική του τζόγου είναι και η πολιτική των τυχερών
παιχνιδιών και των διαφόρων λαχείων. Δεν υπάρχει λαχείο στον κόσμο που η Ελλάδα να μην το μιμείται και να μην το αντιγράφει. Και μάλιστα δίδει λαχεία και σε ιδιώτες.
Ακούσαμε δε και το εξής πρωτοφανές τώρα τελευταία. 'Οτι τα προέσοδα από μελλοντικές κρατικές εισπράξεις σε λαχεία, προκειμένου να μειώσουμε το δημόσιο χρέος τα τιτλοποιούμε τώρα για να εμφανίσουμε μια πλασματική μείωση του δημόσιου χρέους στον προϋπολογισμό. 'Εχουν γίνει δε και
δύο προκηρύξεις πώλησης τέτοιων τίτλων, προεσόδων από κρατικά λαχεία. Εκεί έχουμε φθάσει.
Ο τζόγος λοιπόν είναι πολιτική και είναι πολιτική της Κυβέρνησης. Την ασκείτε αυτήν την πολιτική. Δεν είναι προσωπική μομφή. Αλίμονο. Ούτε προσωποποιώ εγώ μια πολιτική στον άλφα ή στον βήτα. Η πολιτική είναι κυβερνητική.
Το θέμα, κύριε Υπουργέ, είναι: Υα επεκτείνουμε αυτήν τη νοοτροπία,
τη λογική του τζόγου σε κάθε γειτονιά, σε κάθε μαγαζάκι σε όλες τις συνοικίες; Θα το κάνουμε αυτό;
Αυτό που λέμε και σας προτείνουμε, κύριε Υπουργέ, είναι το εξής απλό. Το θέμα δεν είναι αν τα ηλεκτρονικά παιχνίδια θα μετατρέπονται σε τυχερά, ώστε να σπεύδετε ύστερα είτε να πατάσσετε το φαινόμενο είτε να αποκτάτε έσοδα απ' αυτό πράγμα που έχει και άλλες προεκτάσεις. Αυτό που σας προτείνουμε είναι το εξής απλό. Καθορίστε ποια είναι τα ψυχαγωγικά τεχνικά παιχνίδια. Δεν το έχετε καθορίσει μέχρι τώρα. 'Ενα είναι αυτό.
Δεύτερον, απαγορεύστε στα μαγαζιά και στις κατασκευαστικές εταιρείες και στις εταιρείες που εισάγουν αυτά τα μηχανήματα να πουλούν
μηχανήματα που μετατρέπονται από τεχνικά ψυχαγωγικά σε τυχερά. Αυτό είναι το πρόβλημα. Αυτό πρέπει να κάνετε. Αντ' αυτού όμως, που είναι εύκολο και γίνεται και τεχνικά, απαγορεύεται η πώληση τέτοιων παιχνιδιών, ούτε η εισαγωγή τους για πώληση στο εσωτερικό. Κι όποιος πιάνεται να εισάγει ή να πωλεί τέτοιο μηχάνημα σε μαγαζιά στις συνοικίες ή οπουδήποτε αλλού έχει επιπτώσεις, βαρύτατες ποινές. Αλλά εσείς επιτρέπετε να υπάρχουν αυτά τα μηχανήματα και να μετατρέπονται από τεχνικά σε τυχερά. Και λέτε ότι -ύστερα φυσικά από σχετική ρύθμιση σε άρθρο του φορολογικού νομοσχεδίουεάν σε συλλάβω να κάνεις αυτήν τη μετατροπή έχεις ισχυρό πρόστιμο και εν πάση περιπτώσει έχω και τη μηχανή αυτή για να ελέγχω και τα φορολογικα έσοδα. Στο τεχνικό παιχνίδι δεν το έχετε ανάγκη αυτό. Επομένως προϋποθέτετε αυτό το παιχνίδι μεταξύ τεχνικού ψυχαγωγικού και τυχερού. Γιατί δεν κόβετε αυτόν τον ομφάλιο λώρο; Και ερχόσαστε να απευθύνετε -καλώς κάνατε και την ανακαλέσατε φυσικά-κατηγορία, ότι όταν λέμε αυτά τα πράγματα, εν πάση περιπτώσει θέλουμε να προστατεύσουμε τον οποιοδήποτε; Αλίμονο! Προς Θεού!
Εν πάση δε περιπτώσει εγώ δεν σας απευθύνω μια κατηγορία του τύπου
της διαπλοκής ή εν πάση περιπτώσει, ότι θέλετε να ευνοήσετε ένα συγκεκριμένο μονοπώλιο με αυτήν τη διάταξη. Μπορεί να είναι και έτσι. Ακούω με προσοχή τα όσα λέγονται ή τους προβληματισμούς από την Αξιωματική Αντιπολίτευση, αλλά ανεξαρτήτως τούτου, το πρόβλημα δεν είναι αν μπορούσαμε να έχουμε δέκα κατασκευαστές αυτών των μηχανημάτων που θα εισάγετε στα παιχνίδια. Επαναλαμβάνω, δεν είναι εκεί το πρόβλημα. Το πρόβλημα είναι αλλού. Το πρόβλημα είναι να μην γεμίσει η κάθε γειτονιά της Ελλάδας με τυχερά παιχνίδια. Αυτό είναι το πρόβλημα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο. 
ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πρώτον, ζητώ από σας να
παρέμβητε για να αποσυρθεί η διάταξη που αναφέρεται σε θέματα του Υπουργείου Πολιτισμού. 'Εχετε υποχρέωση να το κάνετε εκ του Κανονισμού. Με αλλαγή μάλιστα Υπουργού, αυτό είναι πέραν πάσης δεοντολογίας. Εάν δεν το κάνετε η ευθύνη είναι δική σας, του Προεδρείου. Η Κυβέρνηση επιχειρεί να κάνει λαθροχειρία.
Απόδειξη, κύριοι συνάδελφοι, είναι ότι η εισηγητική έκθεση, ενώ σχολιάζει όλες τις παραγράφους και υποπαραγράφους του άρθρου 16 σιγεί. Κι αν πέρασε ακόμη στην επιτροπή, ο Υπουργός έχει υποχρέωση να κάνει αναφορά για ποιο λόγο στο φορολογικό νομοσχέδιο έρχεται φωτογραφική διάταξη για συγκεκριμένο, απ' ό,τι φαίνεται, πρόσωπο του Υπουργείου Πολιτισμού. Για το πώς θα γίνει διευθυντής. Και θα κρατήσει αυτή η διάταξη μέχρι τον Απρίλιο του 2006. Εσείς, κύριε Υπουργέ, δεν αισθάνεσθε εκτεθειμένος;
Δεύτερη παρατήρηση: Ευχαριστώ για τις τιμές και τις κολακίες που μου επιστρέψατε. Τις ανταποδίδω, τις επιστρέφω, σας εκτιμώ, σας συμπαθώ, τι λέει όμως ο νόμος που θα τον εφαρμόσουμε μεθαύριο έστω κι αν πρόκειται περί παραλείψεως παλαιοτέρου. Εδώ νομοθετούμε. Εσείς οι εκσυγχρονιστές επιμένετε να μας καταδικάζετε στο να ζούμε στο 1912, όπως κάνατε χθες. Ξέρετε, κύριοι συνάδελφοι, ότι χθες πέρασαν διάταξη, η οποία μνημόνευε μέθοδο πατάξεως της λαθρεμπορίας πετρελαιοειδών διά της δημεύσεως των ζώων και των αμαξών. Επιμένουν εκεί οι εκσυγχρονιστές.
Και σήμερα επιμένετε. Τι λέει η διάταξη που θα συνεχίσει και θα γίνει νόμος: 'Οτι στην περίπτωση ανταλλαξίμου περιουσίας έχει δικαίωμα η Επιτροπή, την οποίαν τώρα εσείς ξεχωρίζετε από την των Δημοσίων Κτημάτων και η οποία πάντως συνεχίζει να λειτουργεί με τον τίτλο Νομαρχιακή Επιτροπή Δημοσίων και Ανταλλαξίμων Κτημάτων, να αντιμετωπίζει ετήσια απευθείας εκποίηση ανταλλαξίμου κτήματος καθώς και τη μείωση του τιμήματος κτήματος που εκποιήθηκε σ' αυτούς. Σας ζητούμε αυτό να μην ισχύει. Πως το λένε; Εκποιήθηκε το κτήμα, τίμημα δραχμές εκατό, θα τις πληρώσεις, κύριε Παυλίδη, αφού το πήρες. Θα πας τώρα στην επιτροπή για να στο κάνει ενενήντα; Τι σόι λογική είναι αυτή;
Και το τελευταίο, κύριε Υπουργέ. Εγώ όταν σας λέω κάτι το λέω με γνώση λόγου. Κατεργάρηδες στη Ρόδο: Είναι η παρέα Τριανταφύλλου. Προφυλακίστηκε. Μετά από περιπέτεια -της ΥΠΕΔΑ υπάλληλοι- και του κόσμου τα τεχνάσματα, κύριοι συνάδελφοι, για να τραβήξει η υπόθεση μέχρι σχεδόν

παραγραφής βγήκαν διάφορες αθωωτικές αποφάσεις. Και τι έκανε το Υπουργείο σας; Τους έχει στη Ρόδο δερβέναγες. Στη Ρόδο εκεί, στην Κτηματική
Υπηρεσία και ΔΟΥ. Οι καταδικασθέντες σε πρώτη φάση και προφυλακισθέντες. Η συνέχεια; 'Ετερο σύμπτωμα. Αποθρασύνονται οι υπάλληλοι. Είναι επώνυμη παρέα. Παρέα Σταμούλη: Γράψτε τα και πάρτε τηλέφωνο να σας τα πουν, κύριε Υπουργέ για μια άλλη ποινική δίωξη για εκβιασμό! Ρημάξανε την αγορά. Αν βλέπουν, λοιπόν, τους προφυλακισθέντες να υπηρετούν πάλι στον τόπο που έκαμαν το "έγκλημα", για ποιο λόγο οι υπόλοιποι να αυτοσυγκρατούνται ή να εκτελούν ευόρκως το καθήκον τους;
Γνωρίζω πώς λειτουργεί το Υπουργείο σας. Πέρασα κι εγώ από τη δική
σας την καρέκλα και είχαμε περίπου τις ίδιες αρμοδιότητες και γνωρίζω και τις δυσχέρειες. Αλλά τι να τις κάνουμε τώρα αυτές τις επεμβάσεις, παράγραφος τάδε, άρθρο δείνα, και επιτροπή που να μελετά τις καταγγελίες; Δεν τα έχετε ανάγκη αυτά. Αυτή είναι η άποψή μου. Να λειτουργήσει ο
ισχύων νόμος, να ξεκαθαρίσετε το τι γίνεται και εν πάση περιπτώσει, όταν επεμβαίνετε, να επεμβαίνετε παραδειγματικά. Είναι αφύσικη η κατάσταση οι καθ' οιονδήποτε τρόπο θεωρούμενοι -και μάλιστα σε μια μικρή κοινωνία, δεν είναι η Αθήνα- ύποπτοι προφυλακισθέντες να είναι πάλι εκεί με δόξα και τιμή. 'Οχι, κύριε Υπουργέ. Αυτό δεν το δεχόμαστε.
'Οσον αφορά στο καζίνο της Ρόδου αυτό λειτουργεί εδώ και μισό αιώνα. 
Σας πληροφορώ δε ότι δεν εψήφισε η Νέα Δημοκρατία το νόμο για τα
δεκαπέντε καζίνο στην Ελλάδα.
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. Είναι
γνωστά.
Ορίστε, κύριε Χρυσανθακόπουλε, έχετε το λόγο.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Θα ήθελα να παρακαλέσω τον κύριο Υπουργό
να αποδεχθεί ότι εδώ εισηγείται και από κοινού νομοθετούμε. 'Οτι αν
υπήρξε από μεριάς μας μομφή σε σχέση με το άρθρο 30, οφείλεται στην ατολμία να συνολικοποιήσει την επίλυση ενός προβλήματος. Και μόνο αυτό. 
'Ερχομαι τώρα στην ουσία. Κύριε Υπουργέ, αυτήν τη στιγμή για να
προχωρήσουμε μπροστά θα πρέπει να αποδεσμευθούμε από την

υποκειμενικότητα των ελεγκτικών οργάνων του ΣΔΟΕ, γιατί εάν έχουν υποκειμενικότητα θα διαφθαρούν. Το λέω κατηγορηματικά σε αυτήν την Αίθουσα, με όλο το σεβασμό σε αυτούς τους αγαπητούς εργαζόμενους. Και γι'αυτό ζητάω αυστηρότερα μέτρα και αποσαφήνιση. Γιατί ακόμα και η διακομματική επιτροπή να βάλετε να εργαστεί, πρέπει να έχει νομικό πλαίσιο στα χέρια της για να κάνει ξεδιάλεγμα. Και πρέπει αυτό να γίνεται με σαφήνεια.
Τα περί πάταξης είναι ανασταλτικά. Η Βουλή πρέπει να βρίσκει προληπτικές λύσεις. Και από εκεί και πέρα, όταν μιλάμε για πάταξη, γίνεται ενιαία, ταυτόχρονη και σε σύντομο χρονικό διάστημα, κινητοποίηση για να δοθεί οριστική λύση σε ένα πρόβλημα.
Εδώ σας κατηγορώ και εγώ για ατολμία, γιατί πρέπει να κλείσετε από τα δεκαπέντε χιλιάδες καταστήματα γύρω στα δώδεκα χιλιάδες, για να μην πω σαράντα χιλιάδες στην Ελλάδα, γιατί όλα τα καφενεία κοντεύουν να έχουν τυχερά. Αυτό το ξέρετε πολύ καλά.
'Αρα, λοιπόν, ποιος αρέσκεται να συγκαλύπτει; Ποιος έχει την ευθύνη; Γιατί εγώ υπερασπιζόμενος τη βουλευτική μου τιμή και αξιοπρέπεια εδώ νομοθετώ και δεν υπόκειμαι σε κανέναν εκβιασμό, ούτε παρότρυνση, να κάνω μπρος και πίσω, με βάση συμφέροντα άλλων, παρά μόνο για το συμφέρον που πρέπει να εξυπηρετεί τον ελληνικό λαό και τη νεολαία μας.
Κατά συνέπεια, θέλω να υπάρχει συγκεκριμένη και ρητή διατύπωση. Και σας ερωτώ κάτι που το είπατε και μόνος σας. Υπήρχαν και υπάρχουν -είναι ομολογία- ευθύνες από το παρελθόν μέχρι σήμερα. 'Αρα, πρέπει να δώσουμε λύση γι'αυτό το 15% , το 20% που είναι τίμιοι, που είναι καθαροί επαγγελματίες. Γιατί τους χαρατσώνετε συλλήβδην και δεν κάνετε αύξηση 20% στα ψυχαγωγικά; Είναι ατελές το άρθρο το οποίο φέρατε προς ψήφιση, γιατί δεν διευθετεί ολικά το θέμα. Και τους βάζετε σε ένα τσουβάλι όλους για να κάνετε είσπραξη. Φορολογικό είναι το νομοσχέδιο. Γιατί δεν εισπράττετε, λοιπόν, εξήντα με εβδομήντα δισεκατομμύρια, με την τροπολογία την οποία κατέθεσα, βάσει της οποίας γίνεται άμεση εκκαθάριση όλου του μητρώου μηχανημάτων; Γιατί πρέπει όλα αυτά να είναι αριθμημένα πλέον και να μην κυκλοφορούν ανεξέλεγκτα. Αυτό είναι το ζήτημα.
Ακούσατε την Αξιωματική Αντιπολίτευση να λέει ευθαρσώς ότι βρίσκει θετικά στοιχεία στην τροπολογία που κατέθεσα, γιατί όλοι οι κύριοι που
είναι παρόντες θέλουν να διασώσουν τους χρήστες καταναλωτές, αλλά και τους χιλιάδες επαγγελματίες που σήμερα είναι παράνομοι, ελέω ανοχής της εκτελεστικής εξουσίας.
ΝΙΚΟΛΑΟΣ ΝΙΚΟΛΟΠΟΥΛΟΣ: Και τους υπαλλήλους τους.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Και τους υπαλλήλους τους ακόμα που είναι ογδόντα χιλιάδες άτομα και είναι όλοι παράνομοι. Και ξέρετε κάτι; Οι υπάλληλοι συλλαμβάνονται στα αυτόφωρα και πάνε μέσα, όχι οι ιδιοκτήτες. 
Με ακούσατε, κύριε Υπουργέ, τι είπα;
ΠΡΟΕΔΡΕΥΩΝ (Παναγιώτης Σγουρίδης): Σας ακούει, κύριε συνάδελφε.
ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ: Υπάρχουν ογδόντα χιλιάδες υπάλληλοι που συλλαμβάνονται στα αυτόφωρα, γιατί φέρονται τεχνητά ότι δεν είναι οι ίδιοι οι ιδιοκτήτες, οι υπεύθυνοι του καταστήματος. Αυτή είναι η αλήθεια. 
'Ερχομαι τώρα στις προτάσεις επί του άρθρου 30.
Η πρώτη παράγραφος να έχει λελογισμένη αύξηση 15% - 20% στα τέλη.
Η δεύτερη αφορά την πλακέτα εάν είναι συμβατή, να περάσει. Αλλά είναι ελεγκτικό μέσο η πλακέτα μετά από ένα χρόνο, αφού βγουν οι προδιαγραφές κλπ. Σας είπα ότι δεν είναι συμβατή. Είπατε ότι θα βρεθεί τρόπος να γίνει συμβατή κλπ. Αυτό είναι δευτερεύον.
Το τρίτο που αφορά τη ΓΕΠ, να προσθέσετε στην τελευταία φράση, όχι
ότι ξεκινάει από 1-1-2001 -μακάρι να ξεκινούσε σε ένα δεκαπενθήμερο-
αλλά ότι ξεκινάει η εφαρμογή της παραγράφου 3 με την ολοκλήρωση του χαρακτηρισμού από τη ΓΕΠ. Σας είπαν ψευδέστατα -στην επιτροπή μας ενημερώσατε- ότι είναι να χαρακτηρίσουμε εκατό χιλιάδες μηχανήματα. Κάποιοι αρέσκονται να παίζουν κρυφτούλι. Είναι χίλια, με ένα εκατομμύριο παραλλαγές. Αλλά είναι χίλια τα μηχανήματα και μπορούν κάλλιστα μέσα σε ένα εξάμηνο και σε ένα χρόνο που έχετε βάλει εσείς χρονοδιάγραμμα, να έχουν χαρακτηρίσει τα πάντα, για να τους βάλετε στο χέρι όλους. Υπάρχει λοιπόν τρόπος, αλλά χρειάζεται η πολιτική βούληση και η τόλμη.
Και επιτέλους, θα ήθελα να μου απαντήσετε -γιατί ούτε στην επιτροπή έλαβα απάντηση- εάν η τροπολογία την οποία κατέθεσα που βγάζει τα τυχερά απ'έξω -και δεν είναι της χαμηλής απόδοσης, ελεγχόμενα με βάση τις ευρωπαϊκές προδιαγραφές- γίνεται δεκτή και εάν θα συζητηθεί στην επόμενη φάση. Γιατί εάν συζητείται η πρότασή μου, σαφώς και το άρθρο 30 θα υποστεί και κάποιες αναδιατυπώσεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν δεχόμαστε την πολιτική του συμψηφισμού που 
ακολουθεί η Κυβέρνηση και τα διαπλεκόμενα συμφέροντα που τη στηρίζουν. Δεν θα περίμενα από τον εκπρόσωπο του Συνασπισμού της Αριστεράς και της

Προόδου να αποδώσει πρόθεση δική μας, ότι αρχίσαμε να είμαστε μέσα στο κύκλωμα αυτού του τεράστιου τζόγου στον οποίο έχει μεταβληθεί η Ελλάδα σήμερα, με συνειδητή πολιτική της Κυβέρνησης.
Πήρα το λόγο γιατί σαν Υπουργός Τουρισμού είχα την ευθύνη της χορήγησης αδειών καζίνο. 'Εφερα ένα νόμο το 1990 θεσμικό για τον τουρισμό της χώρας, που παρά το ότι το εισόδημα της χώρας μας αλλά και το συνάλλαγμα που έρχεται στηρίζεται στην τουριστική οικονομία, αυτός ο θεσμικός νόμος δεν πέρασε ποτέ.
Συζητήθηκε στη μικρή Βουλή, δεν ολοκληρώθηκε, όμως, η συζήτησή του
στην Ολομέλεια. Στη συζήτηση εκείνη τέθηκε από πολλές πλευρές το θέμα της άδειας των καζίνο και δήλωσα ότι εγώ στο θεσμικό νομοσχέδιο που αφορά τον τρόπο λειτουργίας του τουρισμού, δεν είναι δυνατόν να βάλω διατάξεις που να αφορούν τη λειτουργία καζίνο. Επακολούθησε βέβαια η παραίτησή μου, αλλά όσοι Υπουργοί ήλθαν εν συνεχεία από την πλευρά της σημερινής Κυβέρνησης όπως ο κ. Λιβανός, ο κ. Σηφουνάκης και η κ. Παπανδρέου, δεν προχώρησαν το θεσμικό νομοσχέδιο για τον τουρισμό. 'Ολοι έφεραν νομοσχέδια για τη λειτουργία των καζίνο και τις άδειες λειτουργίας τους. 
Επομένως, είναι άδικη η κριτική που γίνεται από οποιαδήποτε πλευρά
μέσα σ'αυτήν την Αίθουσα, ότι η Νέα Δημοκρατία έχει συμμετοχή σ' αυτήν την απαράδεκτη αντικοινωνική πολιτική που στρέφεται κυρίως εναντίον των νέων. Είχα δηλώσει τότε για τις άδειες των καζίνο ότι θα συστήσω μια διακομματική επιτροπή από τη Βουλή η οποία θα ελέγξει τις αιτήσεις εκείνων, που ήθελαν να πάρουν άδεια καζίνο και θα έδινε τις άδειες

αυτές. Γιατί ήθελα να υπάρχει διαφάνεια και συλλογικότητα σε αποφάσεις μεγάλου οικονομικού ενδιαφέροντος για προστασία της τιμής του πολιτικού κόσμου αλλά και του δημόσιου συμφέροντος.
Σ'αυτήν την αίθουσα ο καθένας από εμάς γράφει και μια μικρή ιστορία και χάρηκα που μου δόθηκε η ευκαιρία να πω γι' αυτήν μου την άποψη και την απόφαση. 'Ετσι θα έπρεπε πιστεύω να λειτουργούμε, κύριε Λαφαζάνη, αυτά τα οικονομικά θέματα να είναι ανοικτά στο λαό, ανοικτά στη Βουλή, στη διάθεση και στην κριτική όλων μας και στη συναπόφαση όλων μας. Εμείς είμαστε εξουσιοδοτημένοι από τον ελληνικό λαό να προασπίσουμε τα συμφέροντά του, το δημόσιο συμφέρον, το δημόσιο χρήμα και ό,τι μπορεί να συντελέσει στην πρόοδο και την ανάπτυξη αυτού του τόπου.
Κύριε Υπουργέ, μην προκαλείτε με το θέμα του άρθρου 30. Ακολουθείτε μια εσφαλμένη πολιτική. Επιχειρήσατε προ μηνών να φέρετε το περίφημο ΒΙΝΤΕΟΛΟΤΤΟ. Θα σας υπενθυμίσω ότι το οικονομικό αντικείμενο του περίφημου ΒΙΝΤΕΟΛΟΤΤΟ ήταν τρεισήμισι τρισεκατομμύρια δραχμές. Αντιλαμβάνεσθε με τι νούμερα παίζετε; Αντιλαμβάνεσθε ποιους ανθρώπους θέλετε να προστατέψετε; 'Ερχεσθε εδώ και όλες οι πτέρυγες της Βουλής σας λένε, ότι αυτός είναι ένας δρόμος ολισθηρός, αδιέξοδος, γιατί δίνουμε βορά την ελληνική νεολαία στα τυχερά παιχνίδια. Δεν μπορεί η Ελλάδα να είναι ένας απέραντος τζόγος. Σταματήστε επιτέλους αυτήν την πολιτική. Εμείς θα κάνουμε ονομαστική ψηφοφορία σ'αυτό το άρθρο. Συμφωνώ με την άποψη του κ. Χρυσανθακόπουλου. Εμείς βουλευόμαστε, εμείς ψηφίζουμε τους νόμους.
Η Κυβέρνηση προτείνει. Και θα πρέπει όλοι να αναλάβουμε τις ευθύνες
μας απέναντι στον ελληνικό λαό και κυρίως απέναντι στην ελληνική νεολαία. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 
ΝΙΚΟΛΑΟΣ ΓΚΑΤΖΗΣ: Δεν θα σας απασχολήσω πολύ. Επί όλων αυτών των
άρθρων έχουμε τοποθετηθεί.
Κύριε Υπουργέ, επιμένουμε να πάρετε πίσω την παράγραφο 6 του άρθρου 16 που αναφέρεται στην επιτροπή καταγγελιών, διότι εισάγεται μία μορφή έτσι να το πω έξω από τα δόντια, χαφιεδισμού και εξαναγκασμού και φοβίας των υπαλλήλων.
'Οσον αφορά το άρθρο 30, κύριε Κεφαλογιάννη, η Νέα Δημοκρατία δεν προτείνει αυτό που λέτε εσείς. Λέει να μην περάσει αυτός ο νόμος. Αφήνει όμως το μέχρι τώρα καθεστώς, δηλαδή το καθεστώς του τζόγου που υπάρχει. 
ΙΩΑΝΝΗΣ ΚΕΦΑΛΟΓΙΑΝΝΗΣ: 'Οχι.
ΝΙΚΟΛΑΟΣ ΓΚΑΤΖΗΣ: Δεν βάζετε θέμα κατάργησης. Η Νέα Δημοκρατία θέλει να μείνει το καθεστώς ως έχει και να γίνει ένας διαχωρισμός, ένας έλεγχος στα τυχερά από τα τεχνικά.
ΑΔΑΜ ΡΕΓΚΟΥΖΑΣ: 'Οχι.
ΝΙΚΟΛΑΟΣ ΓΚΑΤΖΗΣ: Το θέμα είναι ότι είναι τζόγος. Το θέμα είναι ότι η ελεύθερη αγορά που ζούμε θέλει να μυήσει την ελληνική κοινωνία και ιδιαίτερα τη νεολαία στο ότι εύκολα μπορεί να βγάλει χρήμα, ότι εδώ ο τζόγος είναι το μέλλον και η εύκολη λύση.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Γκατζή, δεν είναι αυτή η πολιτική μας. 
ΝΙΚΟΛΑΟΣ ΓΚΑΤΖΗΣ: Η πρότασή η δική μας ήταν πάγια και παραμένει. Και
τα καζίνο θα πρέπει να κλείσουν και αυτά τα παιχνίδια θα πρέπει ουσιαστικά να κλείσουν.
Αυτά τα παιχνίδια μπορούν να εισαχθούν σε ορισμένες λέσχες με
συλλόγους κλπ., που μπορούν να προστατεύσουν τα μέλη τους.
Κύριε Πρόεδρε, τα τεχνικά παιχνίδια παίζονται στα σπίτια... 
ΠΡΟΕΔΡΕΥΩΝ (Παναγιώτης Σγουρίδης): 'Ολη η Ελλάδα θα συνδικαλιζόταν
τότε κάτω από λέσχες.
ΝΙΚΟΛΑΟΣ ΓΚΑΤΖΗΣ: Κάθε σπίτι που έχει σήμερα κομπιούτερ μπορεί να έχει το πρόγραμμα και να παίζουν τα παιδιά. 'Ετσι ξεφεύγουμε από αυτήν τη λαίλαπα της καταστροφής.
Κατάργηση λοιπόν και κλείσιμο όλων των μαγαζιών που έχουν όλα αυτά τα τζογαδόρικα.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΠΟΣΤΟΛΟΣ ΦΙΩΤΙΑΔΗΣ (Υφυπουργός Οικονομικών): Κατ' αρχήν θα επαναλάβω
πολύ σύντομα αυτό που είπα. Δεν μπορώ να καταλάβω -ή δεν γνωρίζω ελληνικά ή είμαι εκτός τόπου και χρόνου- πού βρίσκει κανένας ότι αυτή η συγκεκριμένη διάταξη προωθεί τα τυχερά παίγνια. Και μάλιστα δεν μπορώ να το καταλάβω γιατί άκουσα αντιφατικές απόψεις. Από τη μια πλευρά λέτε ότι θα καταστρέψουμε αυτούς οι οποίοι θα υποστούν τις αυστηρές συνέπειες του προστίμου των τριών εκατομμυρίων δραχμών εάν μετατρέψουν τα τεχνικά παίγνια σε τυχερά παίγνια και από την άλλη πλευρά λέτε, ότι εμείς ωθούμε τους συγκεκριμένους να έχουν τυχερά παίγνια. Ακριβώς το αντίθετο λέμε, ότι οι αυστηρές ποινές οδηγούν στην αποτροπή της μετατροπής των τεχνικών
παιγνίων σε τυχερά.
Εγώ συμφωνώ με τον αγαπητό συνάδελφο και φίλο κ. Γκατζή να προτείνουμε πλήρη κατάργηση.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να το κάνετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ειλικρινά αν το άκουγα από σας θα το σκεφτόμουν και θα σας έλεγα, ότι θα φέρω διάταξη με την οποία καταργούμε αυτά τα παίγνια. Αφού δεχόμαστε όλοι -το άκουσα από όλες τις πτέρυγες- ότι το 80% παρανομεί, έπρεπε να δεχτείτε όχι μόνο αυτή τη διάταξη, αλλά να συμπληρώσετε να γίνει ακόμα αυστηρότερη.

ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Να το κάνετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αντί να έχει τη
δυνατότητα να μετατρέψει ο κάθε επαγγελματίας το μηχανισμό από τεχνικό παίγνιο σε τυχερό, θα έπρεπε να πείτε ότι οι ποινές θα πρέπει να είναι ακόμη αυστηρότερες. Τι έχει να φοβηθεί άραγε κάποιος ο οποίος είναι νόμιμος και έχει τεχνικά παίγνια; Τίποτα απολύτως.
Είναι λέει φορομπηχτικό το νομοσχέδιο. Σας πληροφορώ ότι ο φόρος που 
πληρώνεται για ένα μηχάνημα το οποίο είναι εγκατεστημένο σε ένα χωριό είναι εκατό δραχμές την ημέρα, ποσό το οποίο αυξάνεται όσο ανεβαίνει ο αριθμός των κατοίκων. Χίλιες δραχμές την ημέρα είναι στις μεγαλουπόλεις. Δεν

πρέπει να πληρώσει φόρο ο συγκεκριμένος επαγγελματίας; Αυτή είναι η φορομπηχτική πολιτική και αυτό υπερασπιζόσαστε; Εδώ είναι όλο το πρόβλημα ότι δηλαδή έχουμε μία αύξηση της φορολογικής υποχρέωσης των συγκεκριμένων επιχειρηματιών;
Προσωπικά -τουλάχιστον για όσους με γνωρίζουν- ούτε τα καζίνο με ενδιαφέρουν ούτε τα τυχερά παίγνια. Στα καζίνο έχω πάει μια-δυό φορές με γκρουπ επειδή είναι τουριστική ατραξιόν για να δω τι γίνεται. Δεν με απασχολεί το ζήτημα ούτε των τυχερών παιγνίων ούτε των καζίνο.
Εγώ πραγματικά θα δεχόμουνα μια συζήτηση. Να κουβεντιάσουμε εδώ
σοβαρά. Να θέσουμε αυστηρούς όρους λειτουργίας όλων αυτών των καταστημάτων τα οποία έχουν γεμίσει τον τόπο και βρίσκονται ακριβώς απέναντι, σε απόσταση δέκα μέτρων, από τα σχολεία τα γυμνάσια, τα δημοτικά και οπουδήποτε αλλού. Να το δούμε αυτό. Δεν άκουσα όμως
τέτοιες προτάσεις.
ΑΙΚΑΤΕΡΙΝΗ ΠΑΠΑΚΩΣΤΑ-ΣΙΔΗΡΟΠΟΥΛΟΥ: Τι σας εμποδίζει να το κάνετε
αυτό;
ΙΩΑΝΝΗΣ ΚΕΦΑΛΟΓΙΑΝΝΗΣ: Πάρτε μία τέτοια πρωτοβουλία.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Απλώς, νοιαζόσαστε για
την αύξηση κατά πέντε χιλιάδες (5.000) ετησίως του κατώτατου ορίου φορολόγησης, γιατί καθιερώνουμε διαδικασίες της μη δυνατότητας μετατροπής των τεχνικών παιχνίων σε τυχερά. Σας στεναχωρεί. Εάν εσάς σας στεναχωρεί, με συγχωρείτε, εγώ δεν στεναχωριέμαι ειλικρινά καθόλου και αν εύρισκα και άλλο τρόπο αυστηρότερο θα πρότεινα αυστηρότερο τρόπο για τη μη δυνατότητα μετατροπής των τεχνικών παιγνίων σε τυχερά.
Κύριοι συνάδελφοι, είπατε εσείς τα παράπονά σας. Εγώ δεν έχω τη δυνατότητα να πω παράπονα, γιατί εκπροσωπώ την Κυβέρνηση. 'Οπως εσείς λέτε ότι δεν μπορούμε τα δεκαπέντε άρθρα να τα συζητήσουμε μέσα σε πέντε λεπτά, έτσι και εγώ δεν μπορώ να απαντήσω, όχι στα δεκαπέντε άρθρα, αλλά σε όλα. Αν δώσει το χρόνο ο Πρόεδρος θα σας απαντήσω σε όλα, αλλά όταν χτυπάει το κουδούνι και μου λέει: "Τελείωσε ο χρόνος", δεν μπορώ να απαντήσω παραπέρα.
'Ετσι, λοιπόν, θα σας θυμίσω ότι όσον αφορά στη συνταγματικότητα του νόμου, απάντησα χθες. Να ξαναπαντήσω λοιπόν για να σας θυμίσω ότι το τμήμα νομοτεχνικής επεξεργασίας έχει την άποψή του, αλλά μπορούμε να έχουμε και εμείς τη δική μας άποψη και θέση για το νομικό ζήτημα της συνταγματικότητας.
Παραπέμπει η επιτροπή σε αποφάσεις που δεν έχουν κα0ία σχέση με το αντικείμενο. Φρόντισα από χθες μέχρι σήμερα να βρω αποφάσεις του Συμβουλίου της Επικρατείας, οι οποίες αναφέρονται ad hoc στο συγκεκριμένο θέμα. Αυτή τη διάταξη δεν τη φέρνω τώρα πρώτη φορά. Σας είπα χθες ότι είναι μία διάταξη του 1920. Επαναλήφθηκε η ίδια ακριβώς διάταξη το 1954, επαναλήφθηκε γύρω στο 1970.
'Ετσι, λοιπόν, έχουμε πολλές αποφάσεις του Συμβουλίου της Επικρατείας: 1987, 1989, 1993. Θα σας διαβάσω πρόσφατη απόφαση. Θα σας θυμίσω ότι το π.δ. 3323/55 ανέφερε το ίδιο ακριβώς θέμα, δηλαδή ότι οι συντελεστές καθαρού κέρδους περιλαμβάνονται σε ειδικό πίνακα, ο οποίος καταρτίζεται από τον Υπουργό, δηλαδή εξουσιοδότηση δίνει ο νόμος.
Απαντάει το Συμβούλιο της Επικρατείας με απόφασή του τεκμηριωμένη ότι κατά τη διάταξη του άρθρου 88, παράγραφος 4 του Συντάγματος δεν μπορούν να αποτελέσουν αντικείμενο νομοθετικής εξουσιοδότησης μεταξύ άλλων και ο φορολογικός συντελεστής. 'Οχι ο συντελεστής καθαρού κέρδους, γιατί εξήγησα χθες ότι φορολογικός συντελεστής είναι το 40, το 35%. Αυτός είναι ο συντελεστής και όχι κάτι άλλο.
Λέει, λοιπόν, το Ανώτατο Δικαστήριο ότι δεν αφορά και στις μεθόδους
κατά το ποσό, αλλά απλώς την εξειδίκευση της φορολογητέας ύλης, όπως είναι ο προσδιορισμός των φορολογητέων καθαρών κερδών με την εφαρμογή συντελεστών καθαρού κέρδους στα ακαθάριστα έσοδα της επιχείρησης. 
Ξανατονίζω ότι είναι αποφάσεων αd hoc. Πάνω στη συγκεκριμένη διάταξη
απεφάνθη το δικαστήριο. Υπάρχουν δεκάδες αποφάσεις του Συμβουλίου της Επικρατείας που λύνουν το συγκεκριμένο ζήτημα. Το ξανατονίζω ότι αυτό
το θέμα έχει λυθεί.
ΠΡΟΕΔΡΕΥΩΝ (Παναγιώτης Σγουρίδης): Μα, αυτό το έχουμε συζητήσει. 
ΙΩΑΝΝΗΣ ΚΕΦΑΛΟΓΙΑΝΝΗΣ: Για απάντηση στην αποδοχή της πρόκλησης. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών):'Οσον αφορά στο ζήτημα
του άρθρου -δυο-τρεις περιπτώσεις είναι- είναι σαφής η διάταξη. Το κατανοεί η νομοπαρασκευαστική επιτροπή όταν λέει ότι η προθεσμία έως και η άσκηση της προσφυγής δεν αναστέλλουν την εκτέλεση. Δεν μιλάει για παρέμβαση στις αποφάσεις του δικαστηρίου. Το δικαστήριο έχει τη δυνατότητα, μέσα από συγκεκριμένες διαδικασίες του Κώδικα Φορολογικής Δικαιοσύνης, του Κώδικα τώρα Διοικητικής Δικαιοσύνης, στις περιπτώσεις που προβλέπει ο κώδικας να αναστείλει την απόφαση.
Απλώς, τι υπήρχε; Υπήρχε διάταξη νόμου που έλεγε: "Απλά και μόνο η
προθεσμία ή η απλή άσκηση της προσφυγής αναστέλλει την απόφαση. Καταθέτει κάποιος μια εντελώς αβάσιμη προσφυγή. 'Ελεγε ο νόμος ότι αυτή η αβάσιμη προσφυγή αναστέλει μέχρι την εκδίκασή της για πέντε ή δέκα χρόνια, όσο διαρκούν τα δικαστήρια, την εκτέλεση. Αποτέλεσμα; Κανένας λαθρέμπορος δεν πλήρωνε ποτέ τίποτα. Περιμέναμε δέκα χρόνια να τελειώσουν όλα τα δικαστήρια, μέχρι την τελεσίδικη απόφαση.
Εμείς λέμε ότι αυτή η διάταξη δεν θα ισχύει εδώ. Εάν το δικαστήριο
αποφανθεί κατά τη διαδικασία των προσωρινών μέτρων και πει ότι αναστέλλεται η απόφαση, ασφαλώς η απόφαση του δικαστηρίου είναι όχι μόνο αποδεκτή, αλλά αποτελεί πάγια νομολογία των δικαστηρίων κάθε βαθμού, γιατί δεν μπορεί η νομοθετική εξουσία να περιορίσει το δικαίωμα της δικαστικής εξουσίας να αναστέλλει αποφάσεις.
ΑΡΙΣΤΟΒΟΥΛΟΣ ΣΠΗΛΙΩΤΟΠΟΥΛΟΣ: Κύριε Πρόεδρε, να τελειώνουμε. ΠΡΟΕΔΡΕΥΩΝ (Παναγιώτης Σγουρίδης): Τι να σας πω τώρα, κύριε
συνάδελφε. Εδώ υπάρχει ένα παράδοξο. Από τη μία μεριά ζητάμε εξηγήσεις, από την άλλη δεν φθάνει ο χρόνος. Εγώ σας καταλαβαίνω, κύριε Σπηλιοτόπουλε, αλλά καταλαβαίνω και τον κ. Αλογοσκούφη. Αλλά μου εζήτησε και ο κ. Ρεγκούζας να μιλήσει. Το ξέρετε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, απαντώ σε ερώτηση και πρόκληση, με την καλή του όρου έννοια του εισηγητή της Νέας Δημοκρατίας. Μου είπε ότι δεν απάντησα για την αντισυνταγματικότητα. Τώρα που απαντώ διαμαρτύρεστε. Αυτό σημαίνει ότι τελικά δεν μπορούμε να συζητήσουμε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ρεγκούζας έχει το λόγο.

ΑΔΑΜ ΡΕΓΚΟΥΖΑΣ: Κύριε Πρόεδρε, δεν θέλω να ανοίξω νέο κύκλο συζητήσεων. Μόνο μία κουβέντα θα πω. Κατ'αρχήν εμείς έχουμε εκφραστεί διά του Προέδρου του κόμματός μας, του κ. Καραμανλή, για το συγκεκριμένο θέμα. Το ότι η Κυβέρνηση δεν κατανοεί ποια είναι τα τεχνητά και επίσης δεν κατανοεί σε κανένα άλλο μέρος του κόσμου στα τεχνητά δεν υπάρχουν φορολογικές μνήμες που δεν είναι και συμβατές για να επικολληθούν εκεί πάνω, είναι δικό της πρόβλημα.
Εύχομαι και ελπίζω ότι οι όποιες αιτιάσεις του κυρίου Υπουργού είναι 
πολιτικά προσχηματικές ως μέλους της Κυβέρνησης και έτσι τις αποδέχομαι. 'Ομως δεν πιστεύω ότι απηχούν και τις προσωπικές του απόψεις, γιατί διαφορετικά θα άλλαζα άποψη και για τον ίδιο.
Για να τελειώνουμε. Επειδή έκανε μία πρόταση, εμείς δεχόμαστε να αποσύρει αυτήν τη διάταξη και να ανοίξει ένας κύκλος συζήτησης που θα οδεύει στην κατάργηση όλων αυτών των παιγνιδιών. Να το κάνει τώρα ο

κύριος Υπουργός, δείχνοντας την καλή πρόθεσή του και αποσύροντας αυτήν τη διάταξη και εμείς θα συμμετέχουμε ενεργά με αντιπροσώπους σε μία τέτοια
διαδικασία.
ΠΡΟΕΔΡΕΥΩΝ (Παναγιώτης Σγουρίδης): Θα σας έλεγα ότι δεν πρέπει να
γίνει αυτό. Ας ψηφιστεί η αυστηρότερη διάταξη και ας έρθουμε να συζητήσουμε για την κατάργηση.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, συμφωνώ με την πρότασή σας απόλυτα. Δεσμεύομαι ότι θα ψηφιστεί η διάταξη και αύριο ακόμα δεσμεύομαι να συγκροτήσω μία επιτροπή στο βαθμό που μπορώ εγώ να το πράξω, για να συζητήσουμε.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κυρήσσεται περαιωμένη η συζήτηση επί της ενότητας των άρθρων από 16 έως 30 και εισερχόμαστε στην ψήφισή τους χωριστά.
'Αρθρο 16.
Ερωτάται το Σώμα: Γίνεται δεκτό το άρθρο 16, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 16 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
'Αρθρο 17.
Ερωτάται το Σώμα: Γίνεται δεκτό το άρθρο 17, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 17 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
'Αρθρο 18.
Ερωτάται το Σώμα: Γίνεται δεκτό το άρθρο 18, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 18 έγινε δεκτό
κατά πλειοψηφία, όπως τροποποιήθηκε από τον κύριο Υπουργό.
'Αρθρο 19.
Ερωτάται το Σώμα: Γίνεται δεκτό το άρθρο 19 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. 
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 19 έγινε δεκτό
ως έχει.
'Αρθρο 20.
Ερωτάται το Σώμα: Γίνεται δεκτό το άρθρο 20 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 20 έγινε δεκτό
ως έχει.
'Αρθρο 21.
Ερωτάται το Σώμα: Γίνεται δεκτό το άρθρο 21 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 21 έγινε δεκτό
ως έχει.
'Αρθρο 22.
Ερωτάται το Σώμα: Γίνεται δεκτό το άρθρο 22 ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς, το άρθρο 22 έγινε δεκτό ως έχει.
'Αρθρο 23.
Ερωτάται το Σώμα: Γίνεται δεκτό το άρθρο 23;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 23 έγινε δεκτό
κατά πλειοψηφία.
'Αρθρο 24.
Ερωτάται το Σώμα: Γίνεται δεκτό το άρθρο 24 όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 24 έγινε δεκτό
όπως τροποποιήθηκε από τον κύριο Υπουργό, κατά πλειοψηφία.
'Αρθρο 25.
Ερωτάται το Σώμα: Γίνεται δεκτό το άρθρο 25;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 25 έγινε δεκτό
κατά πλειοψηφία.
'Αρθρο 26.
Ερωτάται το Σώμα: Γίνεται δεκτό το άρθρο 26;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 26 έγινε δεκτό
κατά πλειοψηφία.
'Αρθρο 27.
Ερωτάται το Σώμα: Γίνεται δεκτό το άρθρο 27;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 27 έγινε δεκτό
κατά πλειοψηφία.
'Αρθρο 28.
Ερωτάται το Σώμα: Γίνεται δεκτό το άρθρο 28;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΔΑΜ ΡΕΓΚΟΥΖΑΣ: Κατά πλειοψηφία.
ΝΙΚΟΛΑΟΣ ΓΚΑΤΖΗΣ: Κατά πλειοψηφία. ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 28 έγινε δεκτό
κατά πλειοψηφία.
'Αρθρο 29.
Ερωτάται το Σώμα: Γίνεται δεκτό το άρθρο 29;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 29 έγινε δεκτό
κατά πλειοψηφία.
Κύριοι συνάδελφοι έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί του άρθρου 30 του νομοσχεδίου, της οποίας το κείμενο έχει ως εξής:
"ΠΡΟΣ ΤΟΝ ΠΡΟΕΔΡΟ ΤΗΣ ΒΟΥΛΗΣ ΤΩΝ ΕΛΛΗΝΩΝ
ΑΙΤΗΣΗ ΟΝΟΜΑΣΤΙΚΗΣ ΨΗΦΟΦΟΡΙΑΣ
Εμείς που υπογράφουμε την παρούσα, αιτούμεθα τη διενέργεια
ονομαστικής ψηφοφορίας, επί του άρθρου 30 του Σχεδίου Νόμου Φορολογικές ελαφρύνσεις και απλουστεύσεις και άλλες διατάξεις.

Οι αιτούντες Βουλευτές 1. Α. Ρεγκούζας
2. Γ. Σαλαγκούδης
3. Ι. Χωματάς
4. Στ. Καλογιάννης
5. Α. Αγγελής
6. Γ. Κωνσταντόπουλος
7. Ζ. Μακρή
8. Α. Παυλίδης

9. Κ. Τασούλας
10. Ν. Λέγκας
11. Μ. Κόλλια
12. Θ. Σκρέκας

13. Π. Παναγιωτόπουλος
14. Θ. Δαβάκης
15. Ν. Νικολόπουλος
16. Α. Σπηλιωτόπουλος
17. Κ. Κιλτίδης
18. Β. Βύζας
19. Σ. Κούβελας
20. Β. Πάππας
21. Λ. Παπαγεωργόπουλος
22. Ε. Στυλιανίδης
23. Α. Παπακώστα

24. Ν. Κατσαρός
25. Θ. Αναγνωστόπουλος
26. Σ. Σπύρου
27. Σπ. Ταλιαδούρος
28. Ε. Χαϊτίδης

29. Θ. Βασιλείου
30. Γ. Αλογοσκούφης"
Θα αναγνώσω και τον κατάλογο των υπογραφόντων την αίτηση της
ονομαστικής ψηφοφορίας, για να διαπιστωθεί εάν υπάρχει ο απαιτούμενος από τον Κανονισμό αριθμός για την υποβολή της.
Ο κ. Αδάμ Ρεγκούζας. Παρών.
Ο κ. Γεώργιος Σαλαγκούδης. Παρών.
Ο κ. Ιωάννης Χωματάς. Παρών.
Ο κ. Σταύρος Καλογιάννης. Παρών.
Ο κ. Ανέστης Αγγελής. Παρών.
Ο κ. Γεώργιος Κωνσταντόπουλος. Παρών.
Η κ. Ζέτα Μακρή. Παρούσα.
Ο κ. Αριστοτέλης Παυλίδης. Παρών.

Ο κ. Κωνσταντίνος Τασούλας. Απών.
Ο κ. Νικόλαος Λέγκας. Παρών.
Η κ. Μαρία Τσαρουχά-Κόλλια. Παρούσα.
Ο κ. Θεόδωρος Σκρέκας. Παρών
Ο κ. Παναγιώτης Παναγιωτόπουλος. Απών. Ο κ. Αθανάσιος Δαβάκης. Απών.
Ο κ. Νικόλαος Νικολόπουλος. Παρών.
Ο κ. Αριστόβουλος Σπηλιωτόπουλος. Παρών Ο κ. Κωνσταντίνος Κιλτίδης. Παρών.

Ο κ. Ευμένης-Βασίλειος Βύζας. Απών. Ο κ. Σωτήριος Κούβελας. Απών.
Ο κ. Βασίλειος Πάππας. Παρών.
Ο κ. Ελευθέριος Παπαγεωργόπουλος. Απών.
Ο κ. Ευριπίδης Στυλιανίδης. Απών.
Η κ. Αικατερίνη Παπακώστα-Σιδηροπούλου. Παρούσα.
Ο κ. Νικόλαος Κατσαρός. Παρών.
Ο κ. Θεόδωρος Αναγνωστόπουλος. Παρών.
Ο κ. Σπυρίδων Σπύρου. Απών.
Ο κ. Σπυρίδων Ταλιαδούρος. Παρών.
Ο κ. Ευγένιος Χαϊτίδης. Παρών.
Ο κ. Θεόφιλος Βασιλείου. Παρών.
Κύριοι συνάδελφοι, υπάρχει ο απαιτούμενος από τον Κανονισμό αριθμός
υπογραφόντων την αίτηση ονομαστικής ψηφοφορίας Βουλευτών.
Συνεπώς διακόπτουμε τη συνεδρίαση για δέκα (10) λεπτά, σύμφωνα με τον

Κανονισμό.
(ΔΙΑΚΟΠΗ)
(ΜΕΤΑ ΤΗ ΔΙΑΚΟΠΗ)
ΠΡΟΕΔΡΕΥΩΝ (Παναγιώτης Σγουρίδης): Επαναλαμβάνεται η διακοπείσα
συνεδρίαση.
Κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό ('Αρθρο 72 παρ. 3), θα λύσει τη συνεδρίαση για αύριο Παρασκευή 24 Νοεμβρίου 2000 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης των Βουλευτών του Συνασπισμού της Αριστεράς και της Προόδου προς τον Υπουργό Υγείας και Πρόνοιας.
Λύεται η συνεδρίαση.
'Ωρα λήξης: 16.06'
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

