      
      
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Γ’
ΣΥΝΕΔΡΙΑΣΗ ΡΝΗ’

Τρίτη 26 Ιουνίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθεί αντιπροσωπεία της Κοινοβουλευτικής Ομάδας Φιλίας Αζερμπαϊτζάν, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Υγείας και Κοινωνικής Αλληλεγγύης:
i. σχετικά με την εθνική πολιτική για τα ναρκωτικά, σελ.
ii. σχετικά με την κάλυψη των ελλείψεων σε προσωπικό στο Τμήμα Ακτινοθεραπείας του Πανεπιστημιακού Νοσοκομείου Λάρισας, σελ.
β) Προς τον Υπουργό Εθνικής Παιδείας και Θρησκευμάτων, σχετικά με την ίδρυση δεύτερης ευκαιρίας και νυκτερινού γυμνασίου και λυκείου στη Μεσσαρά, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Ανάπτυξης: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει – Ενσωμάτωση της Οδηγίας 2005/29 του Ευρωπαϊκού Κοινοβουλίου και του Συμβουλίου (EE L 149)», σελ.
2. Ονομαστική ψηφοφορία επί της τροπολογίας με γεν. αριθ. 1065 και ειδ. 131, επί του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης», σελ.
3.Κατάθεση Εκθέσεως Διαρκούς Επιτροπής:
Η Διαρκής Επιτροπή Εθνικής ΄Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής ΄Αμυνας: «Κύρωση της Τεχνικής Συμφωνίας μεταξύ του Υπουργείου ΄Αμυνας της Δημοκρατίας της Βουλγαρίας, του Υπουργείου  ΄Αμυνας της Κυπριακής Δημοκρατίας, του Υπουργείου Εθνικής ΄Αμυνας της Ελληνικής Δημοκρατίας και του Υπουργείου ΄Αμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής ΄Ενωσης με την Ελλάδα ως ΄Εθνος-Πλαίσιο και τη συμμετοχή της Βουλγαρίας, της Κύπρου και της Ρουμανίας», σελ.

ΟΜΙΛΗΤΕΣ
Α. Επί των αναφορών και ερωτήσεων: 
ΓΙΑΝΝΟΠΟΥΛΟΣ Α., σελ.
ΚΑΛΟΣ Γ., σελ.
ΝΑΣΙΩΚΑΣ Ε., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπουργείου Ανάπτυξης:
ΑΝΤΩΝΙΟΥ Τ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΘΑΛΑΣΣΙΝΟΣ Θ., σελ.
ΚΕΓΚΕΡΟΓΛΟΥ Β., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΜΑΓΚΡΙΩΤΗΣ Ι., σελ.
ΜΠΕΚΙΡΗΣ Μ., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΘΑΝΑΣΙΟΥ Ι., σελ.
ΠΑΝΤΕΛΑΚΗ Ε., σελ.
ΠΑΠΟΥΤΣΗΣ Χ., σελ.
ΠΙΠΕΡΓΙΑΣ Δ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΣΤΡΑΤΑΚΗΣ Ε., σελ.
ΤΑΣΟΥΛΑΣ Κ., σελ.
ΦΛΩΡΙΔΗΣ Γ., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΡΝΗ΄
      Τρίτη 26 Ιουνίου 2007
      Αθήνα, σήμερα στις 26 Ιουνίου 2007, ημέρα Τρίτη και ώρα 18.19΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από το Γραμματέα της Βουλής κ. Μιχαήλ Μπεκίρη, Βουλευτή Αχαΐας,  τα ακόλουθα:   
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Β΄ Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά, με την οποία ο Σύλλογος Εργαζομένων στο Συνήγορο του Πολίτη ζητεί την ικανοποίηση εργασιακών και μισθολογικών αιτημάτων των μελών του.
2) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά, με την οποία ο κ. Αναστάσιος Κολυδάς, μουσικολόγος ζητεί οι απόφοιτοι Τμημάτων Μουσικών Σπουδών Α.Ε.Ι., να διορίζονται κατά προτεραιότητα στην εκπαίδευση.
3) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά, με την οποία κάτοχοι διαμερισμάτων του Ο.Ε.Κ. σε κτηριακό συγκρότημα της Λιβαδειάς, καταγγέλλουν την ακαταλληλότητα του κτηρίου.
4) Ο Βουλευτής Β’ Αθηνών κ. ΓΕΩΡΓΙΟΣ ΑΝΩΜΕΡΙΤΗΣ κατέθεσε αναφορά, με την οποία το 2ο Δημοτικό Διαμέρισμα Καλλιθέας Αττικής ζητεί την κατασκευή κτηρίου για τη στέγαση του Ειδικού Σχολείου και νηπιαγωγείου του δήμου του.
5) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά, με την οποία ο Σύλλογος για την προστασία της Νοτίου Καρυστίας  αναφέρεται στις επιπτώσεις στο τοπίο της περιοχής Καρυστίας από την εγκατάσταση αιολικών σταθμών ηλεκτρικής ενέργειας.
6) Ο Βουλευτής Β’ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία το Δημοτικό Συμβούλιο Σερίφου ζητεί την ένταξη των φορτηγών οχημάτων τροφοδοσίας στο ηλεκτρονικό σύστημα κράτησης εισιτηρίων.
7) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά, με την οποία η ΄Ενωση Υπαλλήλων Πυροσβεστικού Σώματος Περιφέρειας Δυτικής Μακεδονίας καταγγέλλει ελλείψεις προσωπικού στις πυροσβεστικές υπηρεσίες της Δυτικής Μακεδονίας.
8) Ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά, με την οποία το Περιφερειακό Σωματείο Ενέργειας Δ.Ε.Η. Κοζάνης – Πτολεμαϊδας – Φλώρινας «ΣΠΑΡΤΑΚΟΣ» ζητεί να θεσμοθετηθεί η πρόσληψη στη Δ.Ε.Η., μέλους της οικογένειας θανόντος, συνεπεία εργατικού ατυχήματος.
9) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία το Τμήμα Ηπείρου του Τεχνικού Επιμελητηρίου Ελλάδος αναφέρεται στα προβλήματα που δημιουργούνται στις μελέτες του δημοσίου από την εφαρμογή του ν. 3316/2005.
10)  Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά, με την οποία ο Δήμος Δωδώνης Ιωαννίνων ζητεί την οικονομική ενίσχυση των δραστηριοτήτων του από τον Ο.Π.Α.Π..
11)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας, στο οποίο καταγγέλλεται η πρόσληψη συγγενών στελεχών της Ν.Δ. στο δημόσιο τομέα.
12)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Νεάπολης Λασιθίου ζητεί να του δοθεί χορηγία από την «COSMOTE».
13)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά. με την οποία απόφοιτοι της Γεωπονικής Σχολής της Βουλγαρίας ζητούν την αναγνώριση των πτυχίων τους.
14)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο κ. Μιχάλης Λιανάκης ζητεί την αντιστοίχιση του τίτλου σπουδών του από το Δ.Ο.Α.Τ.Α.Π..
15)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία ο Δήμος Οροπεδίου Λασιθίου ζητεί την τοποθέτηση ειδικευμένων ιατρών στο Κέντρο Υγείας Λασιθίου κ.λπ..
16)  Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία το Πανελλήνιο Συντονιστικό ΄Οργανο Συλλόγων και Σωματείων «Βοήθεια στο Σπίτι» ζητεί τη διασφάλιση της χρηματοδότησης των μονάδων του.
17)  Ο Βουλευτής Α’  Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ κατέθεσε αναφορά, με την οποία ο Σύνδεσμος Ποντίων Καθηγητών Δευτεροβάθμιας Εκπαίδευσης Νομού Θεσσαλονίκης ζητεί να συμπεριληφθεί στην Ολυμπιάδα της Κίνας κατά την έναρξη της , εκ μέρους των Ελλήνων ο Πυρρίχιος Χορός.
18)  Ο Βουλευτής Α’ Θεσσαλονίκης κ. ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ, κατέθεσε αναφορά, με την οποία ο Σύλλογος Γονέων Παιδιών και Πασχόντων από Μεσογειακή Αναιμία Θεσσαλονίκης ζητεί την αύξηση του προνοιακού επιδόματος της μεσογειακής αναιμίας.
19)  Ο Βουλευτής Α’ Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά, με την οποία γονείς και εκπαιδευτικοί ζητούν την επανεξέταση του περιεχομένου των βιβλίων της πρωτοβάθμιας και δευτεροβάθμιας εκπαίδευσης.
20)  Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε  αναφορά, με την οποία ο Δήμος Μόβρης Αχαΐας  ζητεί τη δημιουργία παιδικών και βρεφονηπιακών σταθμών σε μικρούς καποδιστριακούς δήμους.
21) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε  αναφορά με την οποία η Πανελλήνια Ομοσπονδία Οικονομολόγων ζητεί να ενταχθεί το σύνολο των ατομικών επιχειρήσεων που ασκούν οικονομολογικό επάγγελμα στο Πρόγραμμα Υπηρεσιών και Εμπορίου.
22) Ο Βουλευτής Β’ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Επιτροπή Επιτυχόντων Ειρηνοδικών στο Διαγωνισμό της 22 Σεπτεμβρίου 1997 ζητεί να διορισθούν οι εναπομείναντες αδιόριστοι επιτυχόντες ειρηνοδίκες.
23)  Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Δήμος Ερμιόνης Αργολίδας ζητεί την εκταμίευση κονδυλίων για τη λειτουργία του Βιολογικού Καθαρισμού Ερμιόνης.
24)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία ο Σύλλογος Εργοθεραπευτών Κρήτης ζητεί να μην επικυρωθεί η πρόταση για την ίδρυση νέου Τμήματος Εργοθεραπείας, στο Τ.Ε.Ι. Δυτικής Μακεδονίας.
25)  Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Ξενοδόχων Ηρακλείου ζητεί την ίδρυση Τμήματος Τουριστικής Διοίκησης και Ανάπτυξης στο Πανεπιστήμιο Κρήτης.
26)  Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά, με την οποία ο Όμιλος Φίλων του Λιμένος Κυλλήνης ζητεί τη δημιουργία στο Λιμένα Κυλλήνης, Μαρίνας Τουριστικών Σκαφών.
27)  Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας, με το οποίο ζητείται η δημιουργία τεχνητού μώλου στο Κουνουπέλι Νομού Ηλείας.
28)  Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία οι κύριοι Μανώλης Σταυρουλάκης και Θανάσης Τσιώκος – Πλαπούτας ζητούν τη δημιουργία Ενιαίου Φορέα Οδικής Ασφάλειας .
29)  Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά, με την οποία η Ομοσπονδία Πολιτιστικών Συλλόγων και Σωματείων Νομού Σερρών ζητεί την επιστροφή στο Αρχαιολογικό Μουσείο Αμφίπολης του χρυσού στεφανιού, τη θεσμοθέτηση ειδικού μαθήματος για τον εθελοντισμό στα σχολεία κ.λπ..
30)  Ο Βουλευτής Α’ Αθηνών  κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία ο Πολιτιστικός και Καλλωπιστικός Σύλλογος Συνοικίας Αγίου Αρτεμίου ζητεί την επανασύσταση του Υγειονομικού Σταθμού Ι.Κ.Α. στον Άγιο Αρτέμιο Παγκρατίου.
31)  Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά, με την οποία ο Πρόεδρος του Δημοτικού Διαμερίσματος Ζώνης Δήμου Τσοτυλίου Κοζάνης ζητεί την τοποθέτηση αγροτικού γιατρού  στο Κέντρο Υγείας Τσοτυλίου.
      
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8936/6-6-07 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 7017/4/7242/20-6-07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Ρόβλιας, σας γνωρίζουμε ότι στο Υπουργείο μας λειτουργεί γραφείο υποδοχής πολιτών, το οποίο στεγάζεται στον προαύλιο χώρο των κτηριακών εγκαταστάσεων και συγκεκριμένα στο 1ο γραφείο δεξιά της κεντρικής εισόδου.
      Στο εν λόγω γραφείο, που σημειωτέον λειτουργεί όλο το 24ωρο, αστυνομικοί υποδέχονται, ενημερώνουν και καθοδηγούν τους πολίτες, ανάλογα με τα αιτήματά τους, στα αντίστοιχα γραφεία των Υπηρεσιών, κατά τις ώρες λειτουργίας τους. Στην περίπτωση δε που οι πολίτες επιθυμούν την κατάθεση εγγράφων, από το γραφείο υποδοχής καθοδηγούνται στο ισόγειο του κεντρικού κτιρίου, όπου λειτουργούν γραφεία παραλαβής αλληλογραφίας.
      Τόσο το γραφείο υποδοχής όσο και τα γραφεία αλληλογραφίας είναι προσβάσιμα στα Άτομα με Αναπηρία, τα οποία με τη συνδρομή του προσωπικού της φρουράς του Υπουργείου καθοδηγούνται για στάθμευσή τους στον ειδικά προκαθορισμένο χώρο που έχει σημανθεί και εν συνεχεία είσοδό τους στο εσωτερικό του κτιρίου από τις ειδικά για το σκοπό αυτό διαμορφωμένες ράμπες.
      Πέραν αυτών σας πληροφορούμε ότι με ανάλογο τρόπο εξυπηρετούνται οι πολίτες που προσέρχονται στα αστυνομικά μέγαρα, όπως αυτό της λεωφόρου Αλεξάνδρας, το οποίο είναι προσβάσιμο στα Άτομα με Αναπηρία.
      Σε ό,τι αφορά το Πυροσβεστικό Σώμα, για την εξυπηρέτηση των πολιτών, από 1-10-2006, συνεστήθη και λειτουργεί Γραφείο Υποδοχής Κοινού και Ενημέρωσης Πολιτών στο ισόγειο του κτιρίου της Διοίκησης Πυροσβεστικών Υπηρεσιών Αθηνών, επί της οδού Πειραιώς 31 στην Ομόνοια. Από το Γραφείο αυτό, που δέχεται το κοινό κατά τις ώρες 07.30΄ έως 15.00΄ τις ημέρες Δευτέρα-Παρασκευή και στο οποίο έχουν δυνατότητα πρόσβασης τα Άτομα με Αναπηρία, παρέχεται ενημέρωση για θέματα του Πυροσβεστικού Σώματος που αφορούν ανακοινώσεις, προκηρύξεις, διαγωνισμούς κ.ο.κ..
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     2. Στις με αριθμό 8663/31-05-07, 8674/31-5-07 και 8749/4-6-07 ερωτήσεις των Βουλευτών κυρίων Κωνσταντίνου Βρεττού, Πέτρου Κατσιλιέρη και Ιωάννου Σκουλά δόθηκε με το υπ’ αριθμ.  ΤΚΕ/Φ2/16124/22-6-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ερωτήσεων με αριθμ. 8663/31.5.07, 8674/31.5.07 και 8749/4.6.07 που κατέθεσαν στη Βουλή αντίστοιχα οι Βουλευτές κ.κ. Nτίνος Βρεττός, Πέτρος Κατσιλιέρης και Γιάννης Σκουλάς, στο πλαίσιο των αρμοδιοτήτων της Υπηρεσίας μας, σας γνωρίζουμε ότι:
      Το Επιχειρησιακό Πρόγραμμα για την Κοινωνία της Πληροφορίας περιλαμβάνει ειδικό άξονα δράσεων για την ανάπτυξη της ευρυζωνικότητας, ένας σημαντικός αριθμός των οποίων υλοποιείται από την Κοινωνία της Πληροφορίας Α.Ε. (ΚτΠΑΕ), κρατική εταιρία εποπτευόμενη από το ΥΠ.ΕΣ.Δ.Δ.Α..
      1. Καταρχήν, το έργο του ΥΠ.ΕΣ.Δ.Δ.Α. «Εθνικό Δίκτυο Δημόσιας Διοίκησης, «ΣΥΖΕΥΞΙΣ», το οποίο υλοποιείται από την ΚτΠ Α.Ε. στο πλαίσιο του Επιχειρησιακού Προγράμματος «Κοινωνία της Πληροφορίας», αποτελεί το μεγαλύτερο έργο τηλεπικοινωνιών στον Δημόσιο Τομέα και ένα πρωτοποριακό εγχείρημα υποδομής τηλεπικοινωνιών σε πανευρωπαϊκό επίπεδο. Το έργο, αρχικού προϋπολογισμού εκατόν έξι περίπου εκατομμυρίων Ευρώ, αφορά στην δημιουργία ασφαλούς δικτύου Φορέων της Δημόσιας Διοίκησης, περίπου 2.000 Φορείς - Κόμβοι, μεταξύ των οποίων τα Υπουργεία, οι Γενικές Γραμματείες, οι Περιφέρειες, οι Νομαρχίες, οι Δήμοι, Κ.Ε.Π., οι φορείς Υγείας, οι Διαχειριστικές Αρχές, τα Στρατολογικά Γραφεία, κ.τ.λ.. Επίσης, έχει ήδη ξεκινήσει η επέκταση του έργου και η ένταξη σε αυτό 1.350 περίπου επιπλέον Φορέων-Κόμβων, το οποίο αφορά στην παροχή αντίστοιχων υπηρεσιών σε νέους Φορείς του Υπουργείου Οικονομίας και Οικονομικών (Δ.Ο.Υ., Τελωνεία, Χημικές Υπηρεσίες, Ελεγκτικές Υπηρεσίες, Κτηματικές Υπηρεσίες), όλων των κτιρίων των Νομαρχιών της χώρας, καθώς και σε άλλους Φορείς οι οποίοι μας υπέβαλλαν σχετικά αιτήματα. Στο πλαίσιο αυτό, συμπεριλαμβάνεται και έχουν δρομολογηθεί σχετικές ενέργειες για την σταδιακή ένταξη στο «ΣΥΖΕΥΞΙΣ» του συνόλου των κτιρίων των Περιφερειών όπως αναλύεται και παρακάτω.
      Το έργο «ΣΥΖΕΥΞΙΣ», βρίσκεται ήδη σε παραγωγική λειτουργία και προσφέρει τις υπηρεσίες του από 1-1-2006 και μέχρι 31-12-2008, ενώ σχεδιάζεται ήδη η συνέχιση της λειτουργίας του και η επέκτασή του στο σύνολο σχεδόν των Φορέων - υπηρεσιών της Δημόσιας Διοίκησης κατά την περίοδο 2009 - 2013.
      Η αξιοποίηση του έργου από τους Φορείς της Δημόσιας Διοίκησης αφενός θα μειώσει σημαντικά το κόστος τηλεπικοινωνιών και των συναφών υπηρεσιών για κάθε φορέα και αφετέρου θα θέσει στην διάθεση των Φορέων αυτών τις πιο σύγχρονες πρακτικές και υπηρεσίες στον χώρο των τηλεπικοινωνιών και του Internet. Ευρύτερα όμως, το ΣΥΖΕΥΞΙΣ, παρέχει την δυνατότητα σε όλους τους φορείς και Υπηρεσίες της Δημόσιας Διοίκησης να αναπτύξουν τις απαραίτητες Δικτυακές Εφαρμογές και το απαραίτητο περιεχόμενο και να διαθέσουν με ασφάλεια υπηρεσίες προς τους Πολίτες και τις Επιχειρήσεις, μέσω Internet, σε συνδυασμό και με τις υπηρεσίες για ασφαλείς ηλεκτρονικές συναλλαγές (χρήση ψηφιακής υπογραφής και κρυπτογράφησης) που προβλέπει το έργο «Δικτυακή Πύλη της Δημόσιας Διοίκησης-ΕΡΜΗΣ» το οποίο υλοποιείται επίσης από την ΚτΠ ΑΕ.
      2. Επίσης, υλοποιείται η Δράση «Ανάπτυξη της Ευρυζωνικότητας στις Περιφέρειες της Ελλάδας» συνολικού προϋπολογισμού 210Μ ευρώ, η οποία αναμένεται να συμβάλλει ουσιαστικά στην ανάπτυξη σημαντικών υποδομών σε τοπικό επίπεδο.
      Αν και η κρισιμότητα του συγκεκριμένου έργου είχε τονιστεί από την έναρξη του Γ΄ ΚΠΣ και είχε τεθεί ως βασική προϋπόθεση επιτυχίας του ΕΠ ΚτΠ από την ίδια την Ευρωπαϊκή Επιτροπή, δεν υπήρξε οποιαδήποτε ουσιαστική εξέλιξή του για 4 και πλέον έτη. Από τις αρχές του 2005 μέχρι σήμερα έγιναν όλες οι απαραίτητες ενέργειες για να ολοκληρωθεί το έργο εντός της τρέχουσας προγραμματικής περιόδου. Πιο συγκεκριμένα:
      Α. Μετά από στενή συνεργασία του Υπουργείου Μεταφορών και Επικοινωνιών, της ΚτΠ ΑΕ και της Ειδικής Υπηρεσίας του Ε.Π ΚτΠ, το έργο επανασχεδιάστηκε ώστε να ανταποκρίνεται αφενός στις πραγματικές ανάγκες της ελληνικής περιφέρειας και αφετέρου να είναι συμβατό με τις τρέχουσες απαιτήσεις της Ευρωπαϊκής Επιτροπής.
      Β. Ολοκληρώθηκαν επιτυχώς και σε ελάχιστο χρόνο οι αναγκαίες -και συνήθως χρονοβόρες- διαδικασίες εγκρίσεων σε επίπεδο Ε.Ε. (έγκριση φακέλου μεγάλου έργου, έγκριση ειδικού καθεστώτος ενίσχυσης).
      Γ. Πραγματοποιήθηκε η προκήρυξη, αξιολόγηση και ανάθεση των συμβάσεων εντός μόλις 5 μηνών.
      Η υλοποίηση του έργου αναμένεται να ολοκληρωθεί τον Οκτώβριο του 2008 και θα επιφέρει τα ακόλουθα ποσοτικά αποτελέσματα, αναφορικά με την ανάπτυξη της ευρυζωνικότητας στην ελληνική περιφέρεια:
      - Περίπου 65% γεωγραφική κάλυψη με ευρυζωνικές υποδομές στο σύνολο της ελληνικής επικράτειας 
      - Άνω του 95% πληθυσμιακή κάλυψη με ευρυζωνικές υποδομές στο σύνολο της ελληνικής επικράτειας
      - Σημαντική μείωση της τιμής του γρήγορου lnternet (μέσο κόστος ανά Mbps).
      Ανάπτυξη σημαντικής υποδομής δικτύων οπτικών ινών (σύμφωνα με τα επιχειρησιακά σχέδια των Τελικών Αποδεκτών της ενίσχυσης, θα υλοποιηθούν εκατοντάδες χιλιόμετρα δικτύων οπτικών ινών σε κάθε μία από τις 7 γεωγραφικές ζώνες του έργου, τα οποία θα συνδέουν τους σημαντικότερους δήμους κάθε ζώνης).
      Εγκατάσταση υποδομών ευρυζωνικής πρόσβασης σε περίπου 3.000 δημοτικά διαμερίσματα.
      Επιπλέον, η Κοινωνία της Πληροφορίας Α.Ε. υλοποιεί το έργο ανάπτυξης δημόσιων σημείων ασύρματης ευρυζωνικής πρόσβασης στο διαδίκτυο (publίc hotspotS). Στο πλαίσιο του συγκεκριμένου έργου θα δημιουργηθεί μεγάλος αριθμός σημείων πρόσβασης στο διαδίκτυο σε δημοτικούς χώρους συνάθροισης όπως πάρκα, πλατείες, πολυσύχναστοι πεζόδρομοι κ.λπ.. Μέσω των συγκεκριμένων παρεμβάσεων θα γίνει δυνατή για δημότες πολλών δήμων όλης της χώρας, η γρήγορη πρόσβαση στο διαδίκτυο και η καλύτερη αξιοποίηση διαδικτυακών υπηρεσιών και πηγών πληροφόρησης.
      Πέραν των έργων που υλοποιεί η Κοινωνία της Πληροφορίας Α.Ε., τα τελευταία τρία έτη έχει γίνει ένα σημαντικό άλμα στην προσπάθεια ανάπτυξης της ευρυζωνικότητας από το σύνολο της ελληνικής πολιτείας, σ: στρατηγικό, θεσμικό, αλλά και επιχειρησιακό επίπεδο. Χαρακτηριστικά αναφέρονται τα ακόλουθα:
      - Ψηφίστηκε ο νέος νόμος περί ηλεκτρονικών επικοινωνιών (ν. 3431 του 2006), που θέτει ένα νέο πλαίσιο για την ανάπτυξη ευρυζωνικών δικτύων, καθώς εναρμόνισε το εθνικό δίκαιο με αντίστοιχο ευρωπαϊκό.
      - Έχει ολοκληρωθεί από την ΕΤΤ η διαδικασία ανάλυσης των αγορών που σχετίζονται άμεσα με την ευρυζωνlκή πρόσβαση.
      - Το 2005 καταρτίστηκε από την Επιτροπή Πληροφορικής η Ψηφιακή Στρατηγική 2006-2013, στο πλαίσιο της οποίας εντάσσεται το «σχέδιο δράσης για την ευρυζωνικότητα».
      - Χρηματοδοτείται από το Ε.Π. Κοινωνία της Πληροφορίας και υλοποιείται σε επίπεδο Ο.Τ.Α. το έργο ανάπτυξης μητροπολιτικών δικτύων οπτικών ινών (MANs). Το πρωτοποριακό αυτό έργο που υλοποιείται σε πάνω από 60 δήμους της χώρας, θα δημιουργήσει την κατάλληλη υποδομή για σύνδεση πολύ υψηλών ταχυτήτων σε επίπεδο τοπικής πρόσβασης (εμπορικά κέντρα, σημεία υψηλής ζήτησης, κτίρια δημόσιου ενδιαφέροντος κλπ.).
      - Χρηματοδοτείται από το Ε.Π Κοινωνία της Πληροφορίας και υλοποιείται το έργο ανάπτυξης Έξυπνων Οικισμών, το οποίο θα αναδείξει τις ωφέλειες από την χρήση δικτύων πολύ υψηλών ταχυτήτων και την αξιοποίηση ευρυζωνικών υπηρεσιών από τους τελικούς χρήστες-κατοίκους των αντίστοιχων περιοχών.
      Με βάση τα αποτελέσματα των MANs και των Έξυπνων Οικισμών θα προσδιοριστεί το Μοντέλο Διαχείρισης και οι τυχόν θεσμικές οι άλλες παρεμβάσεις που απαιτούνται για τις παραπάνω ευρυζωνικές Υποδομές.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
     3. Στην με αριθμό 8801/5-6-07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 59466/ΙΗ/22-6-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8801/5-6-07, την οποία κατέθεσε ο Βουλευτής κ. Αθανάσιος Λεβέντης σχετικά με «την καταδίκη σχολείου για ηχορύπανση των περιoίκων», και στα θέματα της αρμοδιότητάς μας, σας γνωρίζουμε τα ακόλουθα:
      Όπως μας πληροφόρησε ο Ο.Σ.Κ. με σχετικό έγγραφό του:
      - Σύμφωνα με τις εκποvούμενες μελέτες, σε όλες τις κατασκευές των σχολικών κτηρίων (σαφώς και μεταξύ των αιθουσών διδασκαλίας) τοποθετούνται θερμο-ηχομονώσεις και διπλά υαλοστάσια.
      - Οι αύλειοι χώροι τοποθετούνται κατά τρόπο που να προστατεύονται από εξωτερικούς παράγοντες (δρόμους, όμορα κτίσματα) με την τοποθέτηση υψηλών ζωνών πρασίνου για οπτική και ηχητική προστασία. Παράλληλα, οι αθλητικοί χώροι τοποθετούνται σε απόσταση από τα όμορα κτίσματα, ώστε να αποφεύγονται οχλήσεις (π.χ. κτυπήματα μπάλας).
      - Σε περιπτώσεις όπου σχολεία βρίσκονται σε οδούς αυξημένης κυκλοφορίας, ο Ο.Σ.Κ., μετά από μετρήσεις, συντάσσει ακουστικές μελέτες προκειμένου να τοποθετηθούν ηχοπετάσματα.
      Κατά την τρέχουσα περίοδο βρίσκεται σε εξέλιξη από τον ΟΣΚ δημοπρασία για την τοποθέτηση ηχοπετασμάτων στα ακόλουθα 4 σχολεία:
      α) 2ο Δημ. Σχολείο Χαϊδαρίου,
      β) 2ο Δημ. Σχολείο Μελισσίων
      γ)18ο Γυμνάσιο Περιστερίου
      δ) Πειραματικό Αγ. Αναργύρων
      Επίσης, σύμφωνα με τις διατάξεις του αρθ.8 του ν. 3316/2005 (Νόμος Πλαίσιο για τα Δημόσια Έργα), είναι σε εξέλιξη από τον Ο.Σ.Κ. η δημοπρασία έργου διάρκειας 3 ετών, στο οποίο δύνανται να ενταχθούν έργα σε σχολεία στα οποία προκύπτει πρόβλημα ηχορύπανσης.
      Τέλος, σημειώνεται ότι, κατά κανόνα, η λειτουργία των σχολείων τις πρωινές ώρες γίνεται στο διάστημα 8.30π.μ. έως 2.30μ.μ.,το οποίο δε συμπίπτει με τις ώρες κοινής ησυχίας.
      Ο Υφυπουργός
      Γ. ΚΑΛΟΣ»
      4. Στην με αριθμό 8160/17-5-07 ερώτηση του Βουλευτή  κ. Ιωάννου Δραγασάκη δόθηκε με το υπ’ αριθμ. 31848/6-6-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Γιάννης Δραγασάκης, σας γνωρίζουμε, για τα θέματα της αρμοδιότητάς μας, ότι όπως μας ενημέρωσε ο Δήμος Βριλησσίων με το αριθ. πρωτ. 4600/29-5-2007 έγγραφό του, την τελευταία διετία εκδόθηκαν από το Δήμο τρεις (3) άδειες μικτών καταστημάτων:
      1. Η υπ' αριθ. 24/2006 (αριθ. πρωτ. 2536/2-6-2006) άδεια μικτού καταστήματος τροφίμων στην εταιρεία «PLUS HELLAS ΕΠΕ & ΣΙΑ Ε.Ε.».
      2. Η υπ’ αριθ. 34/2006 (αριθ. πρωτ. 2183/11-7-2006) άδεια μικτού καταστήματος στην εταιρεία «ΑΒ BAΣIΛOΠΟΥΛΟΣ Α.Ε.». Η εν λόγω εταιρεία, μετά τη δημοσίευση της ΚΥΑ 10551/2007, υπέβαλε αίτημα για προσθήκη νέων τμημάτων στο μικτό κατάστημα (ιχθυοπωλείο, γαλακτοκομικά κ.λπ.), με απλή αντικατάσταση της άδειας. Το αίτημα αυτό απορρίφθηκε από το Δήμο με την 4248/15-5-2007 απόφαση του Δημάρχου.
      3. Η υπ' αριθ. 58/2006 (αριθ. πρωτ. 9378/12-12-2006) άδεια μικτού καταστήματος στην εταιρεία «Ι. & Σ. ΣΚΛΑΒΕΝΙΤΗΣ Α.Ε.Ε.».
      Ο Υφυπουργός
      ΘΑΝΑΣΗΣ ΝΑΚΟΣ»
      5. Στις με αριθμούς 8107/17-05-2007 και 8113/17-5-2007 ερωτήσεις του Βουλευτή  κ. Γεωργίου Παπαγεωργίου δόθηκε με το υπ’ αριθμ. 3259/7-6-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
      1. Μέχρι σήμερα έχει ολοκληρωθεί το οικονομικό αντικείμενο της σύμβασης μελέτης «Βελτίωση Ε.Ο. Χαλκίδας - Λεπούρων - Κύμης» όπου περιλαμβάνονται οι παρακάμψεις Αμαρύνθου και Βασιλικού με την έγκριση των Οριστικών Μελετών Οδοποιίας και των αντιστοίχων κτηματολογίων.
      Η παράκαμψη του Βασιλικού είναι έτοιμη για δημοπράτηση εφόσον ενταχθεί στο Επιχειρησιακό Πρόγραμμα 2007 -2013 της Περιφέρειας Στερεάς Ελλάδας.
      Για την παράκαμψη Αμαρύνθου απομένουν οι μελέτες των κόμβων Τεχνικών έργων, Γεωλογικών μελετών και οι οποίες αντιμετωπίζονται με μελέτη που έχει ανατεθεί από τη Δ.Δ.Ε. Περιφέρειας Στερεάς Ελλάδας με προϋπολογισμό 1.467.000 ευρώ.
      2. Όπως μας πληροφόρησε η Περιφέρεια Στερεάς Ελλάδας στα πλαίσια της προετοιμασίας της 4ης Προγραμματικής Περιόδου, προτείνει για ένταξη στο Επιχειρησιακό Πρόγραμμα 2007-2013, τόσο το έργο της κατασκευής της παράκαμψης Βασιλικού, όσο και εκείνης της Αμαρύνθου.
      Ο Υφυπουργός
      Θ. ΞΑΝΘΟΠΟΥΛΟΣ»
     6. Στην με αριθμό 8629/31.5.07 ερώτηση του Βουλευτή κ. Δημητρίου Πιπεργιά  δόθηκε με το υπ’ αριθμ. Φ900α/5493/9174/25.6.07 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8629/31-05-07 ερώτησης που κατέθεσε ο Βουλευτής κ. Δημήτρης Πιπεργιάς στη Βουλή των Ελλήνων, με θέμα τις προσλήψεις κοπτοραπτών στην Ηλεκτρομηχανική Κύμης, σας γνωρίζουμε τα ακόλουθα:
      Από το 1996 μέχρι σήμερα η Ηλεκτρομηχανική Κύμης ΕΠΕ προέβαινε στη σύναψη συμβάσεων εργασίας ορισμένου χρόνου για την κάλυψη επειγουσών αναγκών παραγωγής.
      Οι συμβάσεις αυτές ήταν εξ' αρχής ορισμένου χρόνου και δεν υπήρχε πρόθεση μετατροπής τους σε αορίστου χρόνου, καθώς το αντικείμενό τους δεν κάλυπτε πάγιες και διαρκείς ανάγκες της επιχείρησης. Για τον λόγο αυτό η Ηλεκτρομηχανική ουδέποτε προέβη σε ανανέωσή τους. Μετά τη λήξη της σύμβασής τους οι εργαζόμενοι αποχωρούσαν από την επιχείρηση.
      Στις 18.2.2004 προσελήφθησαν με σύμβαση εργασίας ορισμένου χρόνου διάρκειας οκτώ (8) μηνών πενήντα οκτώ (58) εργαζόμενοι για την παραγωγή 10.000 αλεξίσφαιρων γιλέκων λόγω Ολυμπιακών αγώνων. Μετά τη λήξη της σύμβασής τους και οι πενήντα οκτώ αποχώρησαν από την επιχείρηση.
      Σαράντα δύο εξ' αυτών κατέθεσαν αίτηση ασφαλιστικών μέτρων και στη συνέχεια αγωγή με αίτημα να μετατραπούν οι ορισμένου χρόνου συμβάσεις τους σε αορίστου χρόνου. Τόσο η αίτηση ασφαλιστικών μέτρων όσο και η αγωγή απερρίφθησαν από το Μονομελές Πρωτοδικείο Χαλκίδας. Ειδικότερα, η απορριπτική της αγωγής απόφαση 296/2005 δέχεται ότι οι ενάγοντες δεν κάλυπταν πάγιες και διαρκείς ανάγκες της εταιρείας. Η εταιρεία αναμένει πλέον την απόφαση του Εφετείου Αθηνών, το οποίο δίκασε την υπόθεση σε δεύτερο βαθμό.
      Όσον αφορά στο ερώτημα το οποίο θέτετε σχετικά με τις παραγγελίες και το έργο της εταιρείας, σας παραπέμπουμε στην από 15-06-2007 απάντησή μας υπό στοιχεία Φ. 900α/5487/9163 σε ανάλογη ερώτηση την οποία είχατε υποβάλει.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      
     7.Στην με αριθμό  8701/1.6.07 ερώτηση του Βουλευτή κ. Μάνου Φραγκιαδουλάκη δόθηκε με το υπ’ αριθμ. 7017/4/7226/20.6.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Φραγκιαδουλάκης, σε ό,τι μας αφορά, σας γνωρίζουμε ότι την 20-2-2006 και ώρα 12.30΄ πραγματοποιήθηκε συγκέντρωση διαμαρτυρίας στη Γενική Γραμματεία Περιφέρειας Κρήτης στην πλατεία Κουντουριώτη, στην οποία συμμετείχαν πεντακόσια (500) άτομα περίπου, κάτοικοι Τυμπακίου Ηρακλείου και Ιεράπετρας Λασιθίου, παραγωγοί κηπευτικών προϊόντων, διαμαρτυρόμενοι για τη συνεχιζόμενη απεργία της Πανελλήνιας Ναυτικής Ομοσπονδίας (Π.Ν.Ο.), κατά τη διάρκεια της οποίας δεν πραγματοποιούντο δρομολόγια πλοίων, με αποτέλεσμα να μην προωθούνται αγροτικά προϊόντα προς τις λοιπές περιοχές της χώρας, αλλά και τις χώρες της Ευρωπαϊκής Ένωσης.
      Οι εν λόγω παραγωγοί, κατά το χρόνο της διαμαρτυρίας τους, είχαν σταθμεύσει στην παραλιακή λεωφόρο τα Ι.Χ.Φ. αυτοκίνητά τους, παρακωλύοντας τη συγκοινωνία, καθώς είχε διακοπεί η κυκλοφορία των οχημάτων. Την 13.30' ώρα, ορισμένοι από τους ανωτέρω συγκεντρωθέντες άναψαν φωτιές, χρησιμοποιώντας ελαστικά αυτοκινήτων, μπροστά στην είσοδο των γραφείων της Περιφέρειας, κατέστρεψαν την κεντρική ξύλινη είσοδο, έρριψαν εντός και εκτός των γραφείων μεγάλη ποσότητα κηπευτικών προϊόντων, εισήλθαν εντός του κτιρίου όπου προκάλεσαν φθορές στον υλικοτεχνικό εξοπλισμό (γραφεία) και διέκοψαν τη λειτουργία των Υπηρεσιών της Περιφέρειας.
      Ύστερα από τα ανωτέρω, από την αρμόδια Υπηρεσία μας (Υποδιεύθυνση Ασφαλείας Ηρακλείου) σχηματίσθηκε δικογραφία, κατά αγνώστων δραστών, για παράβαση των άρθρων 160 «Διατάραξη συνεδριάσεων», 292 «Παρακώλυση Συγκοινωνιών» και 382 «Διακεκριμένη περίπτωση φθοράς» του Ποινικού Κώδικα, ενώ παράλληλα, με την από 22-2-2006 παραγγελία του, ο προϊστάμενος της Εισαγγελίας Πρωτοδικών Ηρακλείου παρήγγειλε τη διενέργεια λεπτομερούς έρευνας, προκειμένου να εντοπιστούν οι φυσικοί και ηθικοί αυτουργοί των παράνομων πράξεων που διεπράχθησαν κατά τη διάρκεια των κινητοποιήσεων αυτών. Η σχηματισθείσα δικογραφία υπεβλήθη την 27-7-2006 στον Εισαγγελέα Πρωτοδικών Ηρακλείου, ο οποίος με την από 30-12-2006 παραγγελία του απέστειλε τη δικογραφία στην Υποδιεύθυνση Ασφαλείας Ηρακλείου για συνέχιση των προβλεπόμενων από τον Κώδικα Ποινικής Δικονομίας ενεργειών. Η ανωτέρω Υπηρεσία μας, μετά τη λήψη των καταθέσεων από κατοίκους περιφέρειάς της, διαβίβασε τη δικογραφία, την 2-5-2007, στο Αστυνομικό Τμήμα Μοιρών, λόγω τοπικής αρμοδιότητας. Επισημαίνεται δε ότι, στο πλαίσιο της προβλεπόμενης διαδικασίας, από τις ανωτέρω Υπηρεσίες μας εκλήθησαν, ύστερα από επίδοση σχετικής κλήσης, άτομα για τη λήψη σχετικής έκθεσης εξέτασης. Μετά την ολοκλήρωσή της η δικογραφία αυτή θα υποβληθεί αρμοδίως.
      Όπως προκύπτει από τα προεκτεθέντα, στη συγκεκριμένη περίπτωση οι αστυνομικοί ενήργησαν νόμιμα, εφαρμόζοντας, στα πλαίσια της αποστολής και των καθηκόντων τους, τις διατάξεις του Κώδικα Ποινικής Δικονομίας, σύμφωνα με τις εντολές του αρμόδιου εισαγγελικού λειτουργού, ενώ πρέπει να επισημάνουμε ότι η εφαρμογή της νομοθεσίας, όπως είναι γνωστό, δεν επαφίεται στη διακριτική ευχέρεια των αστυνομικών, αλλά αντιθέτως αποτελεί υποχρέωσή τους, που επιβάλλεται από τους νόμους, αλλά και τους κανονισμούς της Υπηρεσίας.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     8. Στην με αριθμό 8777/4.6.07 ερώτηση του Βουλευτή κ. Κυριάκου Μητσοτάκη δόθηκε με το υπ’ αριθμ. 7017/4/7231/20.6.07 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Μητσοτάκης, σε ό,τι μας αφορά, σας ενημερώνουμε ότι το Υπουργείο μας λαμβάνει και για το τρέχον έτος όλα τα απαιτούμενα μέτρα, με στόχο ο κρατικός μηχανισμός, καθώς και οι διάφοροι φορείς, να ευρίσκονται σε πλήρη επιχειρησιακή ετοιμότητα από την έναρξη της αντιπυρικής περιόδου, οι δε εμπλεκόμενες Υπηρεσίες να έχουν άψογη συνεργασία μεταξύ τους, ώστε να είναι αποτελεσματικές στον προληπτικό και τον κατασταλτικό τομέα.
      Για τον επιχειρησιακό σχεδιασμό και την προετοιμασία του μηχανισμού ενόψει της αντιπυρικής περιόδου πραγματοποιήθηκαν συσκέψεις όπου συμμετείχαν όλοι οι εμπλεκόμενοι υπηρεσιακοί παράγοντες και λοιποί φορείς και εξετάσθηκαν διεξοδικά ο σχεδιασμός και η εφαρμογή των αναγκαίων μέτρων. Στο πλαίσιο αυτό, από τις αρμόδιες Υπηρεσίες μας εκπονήθηκε ειδικό σχέδιο με το οποίο ιδιαίτερη έμφαση δίδεται στους τομείς του επιχειρησιακού σχεδιασμού, της εξασφάλισης και συντήρησης υλικών και μέσων δασοπυρόσβεσης, της εκπαίδευσης και επιμόρφωσης του προσωπικού, της ενίσχυσης του προσωπικού, της αεροπυρόσβεσης, της λήψης προληπτικών μέτρων και της ενίσχυσης και διάδοσης του εθελοντισμού. Επιπλέον ανανεώθηκαν τα σχέδια επέμβασης σε δασικές πυρκαγιές κατά νομό και φυσικά του νομού Αττικής, στα οποία περιγράφονται με σαφήνεια και κατά περίπτωση οι ενέργειες όλων των φορέων που εμπλέκονται ή συνδράμουν το έργο της δασοπυρόσβεσης. Τα σχέδια αυτά, τα οποία βασίζονται στην οργάνωση του μηχανισμού πυροπροστασίας σε επίπεδα ετοιμότητας, ανάλογα με το δείκτη επικινδυνότητας που θα εκδίδεται καθημερινά από τη Γενική Γραμματεία Πολιτικής Προστασίας, κοινοποιήθηκαν έγκαιρα σε όλους τους εμπλεκόμενους φορείς (Περιφέρειες και Νομαρχίες), για ενημέρωση και εφαρμογή.
      Για την εξασφάλιση και συντήρηση υλικών και μέσων δασοπυρόσβεσης, ήδη από το Πυροσβεστικό Σώμα ολοκληρώθηκε η προμήθεια του απαραίτητου ειδικού πυροσβεστικού υλικού για την αντιμετώπιση των πυρκαγιών δασών. Επίσης, ολοκληρώθηκαν οι διαδικασίες συντήρησης του συνόλου των πυροσβεστικών οχημάτων προκειμένου να καταστούν αυτά αξιόπιστα και αξιοποιήσιμα σε επιχειρησιακό επίπεδο, ενώ βρίσκονται σε εξέλιξη διαγωνισμοί για την προμήθεια νέων οχημάτων και ατομικού εξοπλισμού. Παράλληλα, για φέτος πετύχαμε τη μίσθωση μεγαλύτερου αριθμού ελικοπτέρων βαρέως τύπου.
      Σε ό,τι αφορά την πυροπροστασία του Νομού Αττικής, σας ενημερώνουμε ότι οι τοπικές πυροσβεστικές Υπηρεσίες έχουν στελεχωθεί με το απαραίτητο μόνιμο πυροσβεστικό προσωπικό, ενώ για τις ανάγκες της αντιπυρικής περιόδου του τρέχοντος έτους αυτές ενισχύονται και με ικανό αριθμό πυροσβεστών εποχικής απασχόλησης. Επισημαίνεται δε ότι πρόσφατα οι πυροσβεστικές Υπηρεσίες στην Αττική ενισχύθηκαν με ικανό αριθμό νέων πυροσβεστών που εξήλθαν από την Πυροσβεστική Ακαδημία. Παράλληλα, στο Νομό Αττικής θέσαμε σε λειτουργία δύο (2) νέες πυροσβεστικές Υπηρεσίες (Παλλήνης και Μαρκοπούλου), ενώ αναβαθμίστηκαν σε πυροσβεστικούς Σταθμούς οι Πυροσβεστικές Υπηρεσίες Περιστερίου και Μεγάρων.
      Ειδικότερα, σε ό,τι αφορά την πυροπροστασία του Υμηττού, σας ενημερώνουμε ότι, σύμφωνα με τον ανωτέρω επιχειρησιακό σχεδιασμό, προβλέπεται η διασπορά έξι (6) πυροσβεστικών περιπολικών οχημάτων εντός των δασικών εκτάσεων και η στελέχωση τριών (3) πυροφυλακίων σε επιλεγμένα σημεία, ενώ ανάλογα με το δείκτη επικινδυνότητας έναρξης πυρκαγιάς προβλέπεται και η οργάνωση μίας μικτής εποχούμενης περιπολίας, σε συνεργασία με την Ελληνική Αστυνομία και τις Ένοπλες Δυνάμεις. Επίσης, σε καθημερινή βάση, στην ευρύτερη περιοχή του Υμηττού περιπολεί επιχειρησιακός αξιωματικός του Σώματος για τον άμεσο συντονισμό των πυροσβεστικών δυνάμεων σε περίπτωση εκδήλωσης συμβάντος.
      Από πλευράς αεροπυρόσβεσης ο νομός Αττικής καλύπτεται από τον εθνικό εναέριο στόλο, καθώς και τα μισθωμένα εναέρια μέσα, τα οποία σταθμεύουν στα αεροδρόμια Ελευσίνας και Τατοίου. Στο πλαίσιο δε αυτό θα πραγματοποιείται και η εναέρια επιτήρηση του Υμηττού. Στο σημείο αυτό πρέπει να επισημάνουμε ότι, πέραν των αρμόδιων τοπικών Υπηρεσιών, η αντιμετώπιση των δασικών και λοιπών πυρκαγιών, όταν υπάρχει ανάγκη, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα για το σκοπό αυτό επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στην εν λόγω περιοχή.
      Για την καλύτερη πυροπροστασία του ορεινού όγκου του Υμηττού, εκτός από τις ήδη υπάρχουσες, τοποθετήθηκαν τρεις (3) νέες υδατοδεξαμενές στις θέσεις Αγία Παρασκευή, Ασκληπειού και Γλυκά Νερά. Η διαδικασία προμήθειας των υπόλοιπων υδατοδεξαμενών θα ολοκληρωθεί με την έγκριση των απαιτούμενων οικονομικών πιστώσεων και θα ακολουθήσει η άμεση τοποθέτησή τους σε κατάλληλα σημεία της περιοχής.
      Όπως προκύπτει από τα ανωτέρω, από το Υπουργείο μας και ειδικότερα από το Αρχηγείο του Πυροσβεστικού Σώματος, έγιναν και γίνονται όλες οι ενέργειες έτσι ώστε ο μηχανισμός να βρίσκεται σε πλήρη επιχειρησιακή ετοιμότητα και να ανταποκριθεί με επιτυχία στις ανάγκες δασοπυρόσβεσης κατά την τρέχουσα αντιπυρική περίοδο. Φέτος είμαστε στην καλύτερη χρονιά από πλευράς προπαρασκευής. Τα μέσα, εναέρια και χερσαία, είναι στο καλύτερο σημείο από πλευράς προμηθειών. Τελειώνει η μεγάλη συμφωνία, που είναι η διακομματική συμφωνίασυνεννόηση (προδικασία), για την προμήθεια των μεγάλων και εξειδικευμένων χερσαίων μέσων. Έτσι χερσαία-εναέρια μέσα και προσωπικό είναι στο καλύτερο σημείο για τη φετινή κρίσιμη, δύσκολη όπως όλα δείχνουν εξαιτίας των κλιματολογικών αλλαγών, χρονιά.
Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      9. Στην με αριθμό 7946/14-5-07 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/7164/31-5-07 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι η Ελληνική Αστυνομία, σήμερα, κατέχει 10.519 οχήματα διαφόρων τύπων και κατηγοριών. Η προμήθεια του 68% περίπου των οχημάτων αυτών πραγματοποιήθηκε τουλάχιστον προ πενταετίας και ως εκ τούτου έχουν διανύσει μεγάλο αριθμό χιλιομέτρων, με αποτέλεσμα να εμφανίζονται αυξημένες μηχανικές βλάβες, λόγω φυσιολογικής φθοράς.
      Οι επισκευές - συντηρήσεις των οχημάτων πραγματοποιούνται σύμφωνα με τις οδηγίες των κατασκευαστών, τις αναφερόμενες στα βιβλία συντήρησής των εργασίες, αλλά και τις συμβατικά αναληφθείσες υποχρεώσεις των προμηθευτριών εταιρειών (δωρεάν service, αντικατάσταση εξαρτημάτων και αποκατάσταση βλαβών κατά τη διάρκεια ισχύος της εγγύησης καλής λειτουργίας κ.ο.κ.). Μετά την παρέλευση του χρόνου εγγύησης η οποιαδήποτε συντήρηση και επισκευή πραγματοποιείται από τα υπηρεσιακά συνεργεία ή από τα κεντρικά και εξουσιοδοτημένα συνεργεία των προμηθευτριών εταιρειών. Για την κάλυψη των αναγκών αμοιβής εργασιών συντήρησης-επισκευών των οχημάτων και προμήθειας των ανταλλακτικών, από την αρμόδια Διεύθυνση του Αρχηγείου της Αστυνομίας εγκρίνονται οι αναγκαίες πιστώσεις, σύμφωνα με τα υποβαλλόμενα αιτήματα των περιφερειακών Υπηρεσιών και στα πλαίσια των εγκριθεισών από το Γενικό Λογιστήριο του Κράτους πιστώσεων για το σκοπό αυτό.
      Στο σημείο αυτό πρέπει να επισημάνουμε ότι οι πιστώσεις που εγκρίθηκαν από το Γενικό Λογιστήριο του Κράτους, στο πλαίσιο του τακτικού προϋπολογισμού του τρέχοντος έτους, για τον ανωτέρω σκοπό, υπολείπονται κατά πολύ των πιστώσεων που είχαν προταθεί από το Υπουργείο μας. Επίσης πρέπει να σημειώσουμε ότι ένα ποσό της τάξεως των 1.400.000,00 ευρώ, περίπου, αφορά καθ' υπέρβαση υποχρεώσεις του παρελθόντος έτους και μετακυλήθηκε για να πληρωθεί στο τρέχον έτος.
      Πάντως, κατά το τρέχον έτος και μέχρι σήμερα, από την αρμόδια Υπηρεσία μας έχουν εγκριθεί πιστώσεις ύψους 5.455.000,00 ευρώ, περίπου, για αμοιβές εργασιών συντήρησης οχημάτων και προμήθεια ανταλλακτικών, ενώ τα σχετικά αιτήματα περιφερειακών Υπηρεσιών που εκκρεμούν αυτή τη στιγμή αφορούν το ποσό των 60.000,00 ευρώ περίπου και καταβάλλεται προσπάθεια ώστε και αυτά να ικανοποιηθούν το συντομότερο δυνατό.
      Σε ό,τι αφορά τα αναφερόμενα ότι πολλοί αστυνομικοί χρησιμοποιούν το ιδιωτικό τους όχημα ή μισθώνουν ταξί προκειμένου να εκτελέσουν τα υπηρεσιακά τους καθήκοντα, σας πληροφορούμε ότι τέτοια υποχρέωση δεν υφίσταται για κανέναν αστυνομικό, κατά την εκτέλεση της υπηρεσίας του.
      Τέλος πρέπει να επισημάνουμε ότι από το Υπουργείο μας συνεχίζεται η προσπάθεια ανανέωσης του στόλου των οχημάτων της Αστυνομίας, σύμφωνα με τα προγράμματα προμηθειών για τον εκσυγχρονισμό και ενίσχυση του υλικοτεχνικού εξοπλισμού της Αστυνομίας και στο πλαίσιο βεβαίως των δημοσιονομικών δυνατοτήτων.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
      10. Στην με αριθμό 7224/25-4-07 ερώτηση της Βουλευτού κ. Παρθένας Φουντουκίδου δόθηκε με το υπ’ αριθμ. 12108/7-6-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της υπ’ αριθ. 7224/25.04.07 ερώτησης που κατατέθηκε από την Βουλευτή κ. Π. Φουντουκίδου και αναφέρεται στο αντικείμενο του θέματος, σας γνωρίζουμε κατά λόγο αρμοδιότητας τα εξής:
      Η κατάθεση εγγυητικής επιστολής αποτελεί απαραίτητη προϋπόθεση προκειμένου να εγκριθεί μετάκληση υπηκόων Αλβανίας και Βουλγαρίας για εποχική απασχόληση και αποτελεί την ασφαλιστική δικλείδα για τη διασφάλιση αφενός της εισόδου και διαμονής του υπηκόου τρίτης χώρας για τον συγκεκριμένο λόγο που έχει γίνει η μετάκλησή του στην Ελλάδα και για τον συγκεκριμένο τόπο και εργοδότη, και αφ΄ετέρου της εξόδου του από τη χώρα στο προκαθορισμένο διάστημα.
      Όσον αφορά την διαδικασία επιστροφής των εγγυητικών επιστολών, από την έναρξη εφαρμογής των διατάξεων του άρθρου 16 του ν. 3386/05, παρείχαμε, με σειρά εγγράφων, αναλυτικές οδηγίες τόσο στις υπηρεσίες των Περιφερειών όσο και στις συναρμόδιες υπηρεσίες προκειμένου να υπάρξει ενιαία αντιμετώπιση και έγκαιρος συντονισμός, προσπαθώντας κάθε φορά να δώσουμε τις προσφορότερες λύσεις και καταβάλλοντας παράλληλα προσπάθεια ώστε να μην υπάρξει καταστρατήγηση των διατάξεων του νόμου.
      Παρά ταύτα, παρουσιάσθηκαν προβλήματα που εν πολλοίς οφείλονταν στον μη έγκαιρο συντονισμό, με αποτέλεσμα να μην καταστεί δυνατή η επιστροφή των εγγυητικών επιστολών που κατατέθηκαν το προηγούμενο έτος, σε ικανό αριθμό εργοδοτών.
      Το Υπουργείο μας, στο πλαίσιο της χρηστής διοίκησης και λαμβάνοντας ιδιαιτέρως υπόψη ότι η εξυπηρέτηση των πολιτών αποτελεί τη σημαντικότερη προτεραιότητα, πολλώ δε μάλλον όταν η ταλαιπωρία που υφίστανται δεν οφείλεται σε δική τους υπαιτιότητα, προχώρησε στην έκδοση της υπ’ αριθ. 37/07 εγκυκλίου, αντίγραφο της οποίας σας επισυνάπτουμε προς ενημέρωσή σας.
      Με την ανωτέρω εγκύκλιο, παρέχεται στις υπηρεσίες των Περιφερειών, οδηγία επιστροφής όλων των εγγυητικών επιστολών που κατατέθηκαν κατά το προηγούμενο έτος και δεν κατέστη δυνατόν να επιστραφούν, με μόνη υποχρέωση από πλευράς εργοδοτών, υποβολής υπεύθυνης δήλωσης, στην οποία, θα δηλώνουν, κατά περίπτωση, ότι ο υπήκοος τρίτης χώρας δεν παρουσιάσθηκε στον εργοδότη, αποχώρησε νωρίτερα από το προκαθορισμένο διάστημα ή ολοκλήρωσε την εργασία του και αναχώρησε από τη χώρα.
      Ο Υφυπουργός
      ΑΘ. ΝΑΚΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Aναφορές και ερωτήσεις πρώτου κύκλου:
      Πρώτη θα συζητηθεί η με αριθμό 7149/23.4.2007 ερώτηση του Βουλευτή του Πανελληνίου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με την εθνική πολιτική για τα ναρκωτικά. 
      Η ερώτηση του κ. Νασιώκα έχει ως εξής:
      «Πριν από τρία χρόνια ο σημερινός Πρωθυπουργός είχε δεσμευθεί να δώσει λύσεις στο μεγάλο θάμα των ναρκωτικών. Σήμερα η δέσμευση του Πρωθυπουργού είναι χωρίς αντίκρισμα. Η Ελλάδα είναι η μόνη χώρα της Ευρωπαϊκής Ένωσης που για πρώτη φορά στερείται Εθνικού Σχεδίου Δράσης για τα ναρκωτικά. Ενώ συγχρόνως οι λίστες αναμονής για τα υποκατάστατα υπερδιπλασιάστηκαν, δεν ξεκίνησε καμία νέα μονάδα πρόληψης ή θεραπείας και τα χρέη του Ο.ΚΑ.ΝΑ. πολλαπλασιάζονται. Η Κυβέρνηση παραμένει στις εξαγγελίες και δεν παράγει έργο.
      Επειδή το θέμα των ναρκωτικών είναι μέγιστο κοινωνικό θέμα που αντιμετωπίζεται με συνδυασμένες κινήσεις και πράξεις και όχι με εξαγγελίες, ερωτάται ο κύριος Υπουργός:
      Πότε η χώρα θα αποκτήσει Εθνικό Σχέδιο Δράσης για τα ναρκωτικά και ποια είναι η σημερινή πολιτική που ασκεί η σημερινή Κυβέρνηση;
      Θα υλοποιηθεί η εξαγγελία της κυβέρνησης για ένταξη στο Ε.Σ.Υ. των θεραπευτικών μονάδων του Ο.ΚΑ.Ν.Α., ποιο είναι το χρονοδιάγραμμα και πώς θα υλοποιηθεί;»
      Στην ερώτηση του κ. Νασιώκα θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος.
      Κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι ο εκλεκτός φίλος, συνάδελφος και πρώην Υφυπουργός Υγείας κ. Έκτορας Νασιώκας διακατέχεται και αυτός από προβληματισμό για το πού βρίσκεται το θέμα των ναρκωτικών, πού πηγαίνει, τι γίνεται. Είμαστε υποχρεωμένοι να απαντήσουμε ότι σ’ αυτό πραγματικά το κορυφαίο θέμα, τουλάχιστον για μένα προσωπικά, δεν υπάρχει μια αντιπαλότητα ούτε υπάρχει η διάθεση του να σχολιάσω τι έγινε χθες, τι γίνεται σήμερα και πώς ενδεχομένως εμείς οι της Νέας Δημοκρατίας σήμερα θα τα κάνουμε καλύτερα από χθες. Όλοι έχουμε έναν κοινό σκοπό. Σκοπός είναι να μπορέσουμε να δώσουμε τη δυνατότητα σ’ αυτά τα παιδιά και σε όλους γενικά που έχουν μπει μέσα σε αυτό το αδιέξοδο –που και γι’ αυτούς ακόμη υπάρχει διέξοδος- στις εξαρτησιογόνες ουσίες, πώς θα βρούμε τις καλύτερες περιπτώσεις, για να μπορέσουμε να έχουμε πραγματικά καλά αποτελέσματα.
      Κάτω λοιπόν από αυτό το πρίσμα θα ήθελα να πω ότι ο οργανισμός κατά των ναρκωτικών –και το ξέρετε πολύ καλά εσείς, κύριε Πρόεδρε, γιατί ήσασταν ο κύριος συντελεστής όταν δημιουργήθηκε ο Οργανισμών Καταπολέμησης κατά των Ναρκωτικών στη θητεία σας ως Υπουργός Υγείας το ’90-’93- είχε πραγματικά έναν σχεδιασμό εκείνη την εποχή.
Αφ’ ενός μεν ήταν ο στρατηγικός σχεδιασμός της δημιουργίας προϋποθέσεων των καλυτέρων συνθηκών για την αντιμετώπιση των ναρκωτικών και των εξαρτησιογόνων ουσιών εν γένει, αλλά και παράλληλα της δημιουργίας των οποιονδήποτε υποδομών για να μπορέσουμε πραγματικά να ελαττώσουμε αυτή τη μάστιγα της κοινωνίας μας.
      Θα ήθελα να κάνω έναν μικρό απολογισμό, ότι κατά τα τρία χρόνια αυτά -με ειλικρίνεια θα μιλήσω- δεν έγινε πράγματι τίποτα μεγαλεπήβολο στον χώρο των ναρκωτικών. Δηλαδή, πήραμε μια λίστα ατόμων που ήταν υπό σχεδιασμό για να μπουν στα υποκατάστατα μεθαδόνη –βουπενορφίνη και πραγματικά δεν μειώθηκε δραματικά, όπως θα περιμέναμε, όπως θα είχε απαίτηση η κοινωνία, όπως είχατε απαίτηση εσείς και όπως πραγματικά θέλαμε και εμείς. Διάφορες δυσκολίες στους χειρισμούς υπήρξαν πάνω ακριβώς στο θέμα της αντιμετώπισης των ναρκωτικών και πάνω ακριβώς στη δρομολόγηση νέων προοπτικών δημιουργήθηκε αυτή η δυσκολία. 
      Σήμερα που βρισκόμαστε; Σήμερα πραγματικά έχει δημιουργηθεί ένα καλό κλίμα με καινούργιες μονάδες οι οποίες έγιναν, όπως η μονάδα θεραπείας στο Πανεπιστημιακό Νοσοκομείο Πατρών, όπου εκεί πραγματικά εκπαιδεύτηκε και το προσωπικό κατά τη διάρκεια της λειτουργίας της μονάδας. Έχουμε την εκπαίδευση του προσωπικού της μονάδας του Πανεπιστημιακού Νοσοκομείου στην Κατερίνη με την προοπτική λειτουργίας της μονάδας της Κατερίνης, όπως επίσης έχει δρομολογηθεί ήδη η προπαρασκευή και βρίσκεται σε διάφορα στάδια υλοποίησης της δημιουργίας και λειτουργίας μονάδων στο Πανεπιστημιακό Νοσοκομείο Ηρακλείου όπως και στα Νοσοκομεία, της Βέροιας, της Πρέβεζας, της Άρτας, της Καρδίτσας, του Πύργου και πολύ σύντομα θα ξεκινήσουν οι διαδικασίες για τα Νοσοκομεία της Ηγουμενίτσας, των Ιωαννίνων, της Καβάλας και της Ξάνθης. Ακολουθούν νοσοκομεία όπως το Γενικό Νοσοκομείο Πύργου και το Πανεπιστημιακό Νοσοκομείο Ιωαννίνων.
      Βέβαια, θα ήθελα να σχολιάσω ότι οι θεραπευτικές μονάδες του ΟΚΑΝΑ δεν μπορούν πλέον να δημιουργούνται -το έχω πει και άλλες φορές- σε διάφορες γειτονιές ή σε διάφορα σημεία της πόλης, όπου εκεί δημιουργείται όχι φιλικό κλίμα, αλλά πολλές φορές η κακή ενημέρωση ή και η κακή διάθεση των πολιτών δημιουργεί προϋποθέσεις μη καλής συνεργασίας όλων αυτών των μονάδων. Μονάδες τέτοιες θα δημιουργηθούν, δημιουργούνται μέσα στα νοσοκομεία, διότι πράγματι αυτοί οι άνθρωποι είναι πάσχοντες οργανισμοί, θέλουν συντονισμένη θεραπεία και προς αυτήν την κατεύθυνση στοχεύει το Εθνικό Σχέδιο Δράσης. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Υπουργέ, κανένας δεν μπορεί να διαφωνήσει στις διακηρύξεις για στόχους αντιμετώπισης μιας κοινωνικής μάστιγας. Γνωρίζω και τη δική σας ευαισθησία, όπως και του κυρίου Προέδρου και τις ενέργειές του. Όμως, υπάρχουν διακηρύξεις, υπάρχουν τα λόγια και υπάρχει και η πραγματικότητα. Σήμερα, 26 Ιουνίου, Παγκόσμια Ημέρα κατά των Ναρκωτικών, και ο απολογισμός της δράσης του έργου της Κυβέρνησης είναι απογοητευτικός, κύριε Υπουργέ. 
      Το πρώτο είναι ότι είμαστε η μόνη ευρωπαϊκή χώρα, παρ’ όλο που έχουμε ρητή δέσμευση, που δεν έχουμε Εθνικό Σχέδιο Δράσης για τα ναρκωτικά. Διαβάζω στον Τύπο ότι σύντομα θα ανακοινωθεί. Γνωρίζετε όμως ότι ο ορίζοντας αυτού του σχεδίου δράσης είναι 2005-2008 σε πρώτη φάση, όπου θα γίνει και η πρώτη του αξιολόγηση, δηλαδή είμαστε στο τέλος της τριετίας και πάμε στον τέταρτο χρόνο, για να ακολουθήσει μια δεύτερη φάση 2009-2012, ενώ υπήρχε σχέδιο δράσης την περίοδο 1996-2004, με ιεραρχήσεις, με στόχους, με χρηματοδότηση. Γιατί δεν έχουμε; Γιατί αυτό θα ήταν μια δέσμευση, θα έβαζε επί τάπητος τους πάντες, ο καθένας θα ήξερε τι κάνουμε και πώς το κάνουμε και βεβαίως θα είχε και μια δέσμευση. Και δεν το έχουμε.
      Δεύτερον, πραγματικά έχουμε υποχρηματοδότηση σε αυτόν το χώρο  τώρα. Το έλλειμα του Ο.ΚΑ.ΝΑ. είναι 10.000.000 ευρώ, μείον 50% της φετινής πρότασης για τον προϋπολογισμό και φυσικά αυτό δείχνει γιατί δεν προχώρησαν ή προχώρησαν ελάχιστα οι καινούργιες μονάδες. 
      Τρίτον, έχουμε πραγματικά πολύ μεγάλο θέμα στην πρόληψη. Ήδη είναι σε απεργία οι εργαζόμενοι σε όλα τα κέντρα πρόληψης. Έχουν κάνει πολύ μεγάλη δουλειά. Εγώ να σας πω για το κέντρο πρόληψης στη Λάρισα που έκανε φοβερή δουλειά αυτά τα χρόνια και τώρα έχει τεράστια προβλήματα ή για τη Μονάδα Εφήβων του Ο.ΚΑ.ΝΑ. η οποία στην ουσία θα κλείσει, αφού για τριάμισι χρόνια δεν καλύπτετε τον επιστημονικά υπεύθυνο που δεν έχει καλυφθεί με μια προκήρυξη νωρίτερα.
    Ακόμη, δεν προχώρησαν τα «στεγνά» προγράμματα. Λέτε τώρα ότι θα περάσουν στο Ε.Σ.Υ. οι μονάδες υποκατάστατων. Σήμερα εσείς είπατε, κύριε Υπουργέ, ότι μέσα στα νοσοκομεία θα αναπτυχθούν από τον Ο.ΚΑ.ΝΑ.. Αν είναι έτσι, αυτό σημαίνει ότι είναι συνέχεια του προγράμματος του κ. Στεφανή, όπου δημιουργήθηκαν τότε οι επτά μονάδες και δημιουργούνται και άλλες τώρα ή θα δημιουργηθούν στο μέλλον ή με το σχέδιο που θα φέρετε. 
    Αυτά όμως πώς θα γίνουν; Γιατί αυτό που λέγεται συνήθως είναι ότι θα τα φορτωθούν τα νοσοκομεία χωρίς προσωπικό, χωρίς προϋποθέσεις, χωρίς ψυχοκοινωνική στήριξη, κάτι που δεν μπορεί να γίνει. Δεν μας δώσατε βέβαια ούτε χρονοδιάγραμμα ούτε μας είπατε τίποτε για το Εθνικό Σχέδιο Δράσης ούτε το χρονοδιάγραμμα για το εάν θα υλοποιηθεί αυτό.
    Εγώ κλείνω λέγοντας το εξής: Ένας αντικειμενικός κριτής –δεν φυλάω για τον εαυτό μου αυτή την ιδιότητα, δεν ξέρω αν είμαι εγώ αντικειμενικός κριτής- βλέπει ότι τριάμισι χρόνια τα πράγματα στα ναρκωτικά πήγαν χειρότερα. Ακόμα και σ’ αυτό που αναφέρατε εσείς, για τη νοοτροπία της κοινωνίας, δεν συμβάλλατε. 
    Και ξέρετε, γιατί δεν συμβάλλατε, κύριε Υπουργέ; Γιατί μετατρέψατε τη διακομματική επιτροπή της Βουλής σε άλλοθι στην ουσία, γιατί δεν δεχθήκατε τίποτε απ’ αυτά που σας είπαν και στην ουσία τώρα ούτε η διακομματική επιτροπή λειτουργεί. Άρα, ο απολογισμός είναι πάρα πολύ απογοητευτικός, κύριε Υπουργέ και οι ευθύνες είναι πολύ μεγάλες για ένα τόσο σημαντικό θέμα. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το  λόγο.
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αναγνωρίζω ότι στα πλαίσια του κοινοβουλευτικού ελέγχου υπάρχει διάθεση πάντοτε της καλόπιστης κριτικής. Θα έλεγα ότι το ήθος σας και η ιστορία σας είναι πραγματικά αυτά τα στοιχεία που σας δίνουν τη δυνατότητα του επιθετικού προσδιορισμού του αντικειμενικού κριτή. 
    Άρα, λοιπόν, με το να μας λέτε ότι δεν έχουμε κάνει απολύτως τίποτε και αδικείτε τη Νέα Δημοκρατία και την Κυβέρνηση, αδικείτε τις προσπάθειές μας και παράλληλα τραυματίζετε όλες αυτές τις οικογένειες που περιμένουν με στωικότητα τη δημιουργία τέτοιων καλυτέρων προϋποθέσεων. 
    Σας εξήγησα πραγματικά και πρόθεση όλων μας είναι να δημιουργήσουμε τις κατάλληλες προϋποθέσεις για τη δημιουργία ενός ορίζοντα που θα μπορέσουν τα παιδιά αυτά –και το τοποθετώ κυρίως στη μικρή ηλικία, που εκεί πραγματικά κλονίζεται η κοινωνία μας- να έχουν τη δυνατότητα της προσβασιμότητας στις μονάδες αυτές, όπως και να έχουν τη δυνατότητα της θεραπείας.
    Ας το αντιληφθούμε πλέον -και όλοι όσοι μας παρακολουθούν- ότι το θέμα  των εξαρτησιογόνων ουσιών είναι θέμα ασθένειας. Ασθενούντες οργανισμοί είναι, όπως ασθενεί κανείς από έναν καρκίνο, κάνουμε τη θεραπεία, υποτροπιάζει ο καρκίνος, θεραπεύεται. Έτσι, λοιπόν στους ασθενείς αυτούς, οι οποίοι θεραπεύονται με τα σύγχρονα μέσα που διαθέτουμε και όλες τις υποστηρικτικές μονάδες, τους δίνουμε πάρα πολλές προϋποθέσεις. 
    Αναφερθήκατε στο έλλειμμα, επί παραδείγματι, της καλύψεως των οικονομικών αναγκών. Σύμφωνα με την εκτίμηση των ορκωτών λογιστών υπάρχει ένα έλλειμμα απόκτησης 9.800.000, υπήρξε έκτακτη επιχορήγηση της τάξεως των 3.100.000 δραχμών και επίκειται η δημιουργία αυτού του κλίματος όσον αφορά τα οικονομικά δεδομένα. Νομίζω όμως ότι και εσείς συμφωνείτε με το πρόγραμμα Στεφανή. 
    Δεν μπορούμε να δημιουργούμε τέτοιες μονάδες στις γειτονιές. Θα δημιουργηθούν μονάδες στα νοσοκομεία. Είπαμε σε όλους ανεξαιρέτους, στους δημάρχους…
    ΕΚΤΟΡΑΣ ΝΑΣΙΩΚΑΣ: Ο κύριος Υπουργός είπε ότι θα τα αναλάβουν τα νοσοκομεία…
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα σας πω, κύριε συνάδελφε.
    Είπαμε σε όλους, λοιπόν, στους δημάρχους, στους νομάρχες, στους μητροπολίτες, σε όλους τους θεσμικούς και μη ότι για τέτοιες μονάδες μέσα στα νοσοκομεία λέμε ναι. Σε μονάδες όμως για να έχουν την τύχη όπως σε κάποια άλλα γεωγραφικά τμήματα της πατρίδας μας, λέμε όχι. 
    Μέσα στο σύστημα δράσης, το οποίο εντός των ημερών θα δοθεί σε δημόσια συζήτηση η οποία θα γίνει από τον Υπουργό Υγείας, λέμε οι μονάδες αυτές να ανήκουν μέσα στο Εθνικό Σύστημα Υγείας, όχι ότι οι μονάδες αυτές θα είναι εις βάρος των ήδη λειτουργούντων υπηρετούντων στα νοσοκομεία, αλλά θα ανήκουν εκεί μέσα από ένα νέο προσωπικό και νέες προσλήψεις στον Ο.ΚΑ.ΝΑ.. Αυτό το οποίο θα κάνει ο Ο.ΚΑ.ΝΑ. τι άλλο θα είναι; Θα είναι ο στρατηγικός σχεδιασμός όλου αυτού του προβλήματος των εξαρτησιογόνων ουσιών.
      Σήμερα, με την ολοκλήρωση ενός παλιού διαγωνισμού που καθυστερήσαμε –κι εκεί έχετε δίκιο απόλυτα- με μια προκήρυξη του 2005 που υπήρξε -και τώρα έχουμε 2007- και ολοκληρώθηκε, θα δοθεί η δυνατότητα εκτός από αυτό το προσωπικό των εβδομήντα ενός ατόμων να πάρουμε άλλα χίλια τετρακόσια άτομα στις μονάδες αυτές της θεραπείας.
      Και παράλληλα, επειδή λέμε για το ποιος θα συνταγογραφεί, θέλω να σας πω ότι δεν θα συνταγογραφεί ο καθένας, αλλά αυτοί οι οποίοι είναι διαπιστευμένοι για συνταγογράφηση, αυτοί οι οποίοι έχουν τη γνώση για να συνταγογραφούν. Όχι άκριτα ο κάθε γιατρός μέσα σ’ ένα νοσοκομείο, στο Εθνικό Σύστημα Υγείας, θα μπορεί να συνταγογραφεί, αλλά αυτοί που θα έχουν τη διαπίστευση, αυτοί που πραγματικά θα έχουν ασχοληθεί με το θέμα των εξαρτησιογόνων. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Θα μου επιτρέψετε να επισημάνω ότι η σημερινή Παγκόσμια Ημέρα κατά των Ναρκωτικών θέτει, κύριε Υπουργέ και αγαπητοί συνάδελφοι, για ακόμη μια φορά την παγκόσμια κοινότητα και τους ισχυρούς της γης ενώπιον των ευθυνών τους. Πρέπει να θυμηθούμε και να υπογραμμίσουμε ότι το 1998 στην Ειδική Σύνοδο του Οργανισμού Ηνωμένων Εθνών, με παρουσία εκπροσώπων εκατόν τριάντα χωρών, αποφασίστηκε μέσα σε μια δεκαετία να μειωθεί δραστικά η παραγωγή και η διακίνηση των ναρκωτικών. Η δεκαετία λοιπόν συμπληρώνεται και παρατηρείται συνεχής αύξηση των ναρκωτικών. 
      Χαρακτηριστική περίπτωση είναι το Αφγανιστάν, όπου το 2001 με την κυριαρχία των Ταλιμπάν και του ηγέτη τους, Μουλά Ομάρ, επήλθε συμφωνία μεταξύ του Ο.Η.Ε. και του Αφγανιστάν και είχε παραγωγή οπίου εκατόν ογδόντα πέντε τόνους. Από την Έκθεση του Οργανισμού Ηνωμένων Εθνών, από την προσωπική συνάντηση που είχα με την ηγεσία του Αφγανιστάν και από τον εκτελεστικό διευθυντή του Ο.Η.Ε. στη Βιέννη προκύπτει ότι ενώ το 2001 είχαμε παραγωγή εκατόν ογδόντα πέντε τόνων οπίου, που στη συνέχεια με οξικό νυδρίτη έχουμε την ηρωίνη, κύριε Υπουργέ, το 2006 έφθασε τους έξι χιλιάδες εκατό τόνους. Με παρουσία τριάντα τριών χιλιάδων ενόπλων από τριάντα εφτά χώρες, είχα την θλιβερή αυτή διαπίστωση επισκεπτόμενος την Καμπούλ σε εμπόλεμη κατάσταση. Διαπίστωσα ότι κάποιοι καταβάλλουν προσπάθειες, αλλά γενικότερα η παγκόσμια κοινότητα είναι απλός θεατής σ’ αυτό το δράμα. Αυτό είναι το σημαντικότερο, κύριε Νασιώκα.
	ΕΚΤΟΡΑΣ ΝΑΣΙΩΚΑΣ: Συμφωνούμε, κύριε Πρόεδρε. Έτσι είναι.
      ΠΡΟΕΔΡΕΥΩΝ (Γεώργιος Σούρλας): Πρέπει κάποια στιγμή να αντιδράσουμε, να λειτουργήσουμε τουλάχιστον προς την κατεύθυνση της πρόληψης, της ενημέρωσης γιατί, κατά την ταπεινή μου γνώμη, δεν βλέπω να υπάρχει προοπτική  σε ό,τι αφορά τη μείωση των καλλιεργειών και την παραγωγή εξαρτησιογόνων ουσιών. Αυτά λοιπόν για τους ισχυρούς της Γης. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. Έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σ’ αυτό, κύριε Πρόεδρε, έχετε απόλυτα δίκιο. Και είχατε την ευκαιρία και ζήσατε από κοντά και είδατε το τι συμβαίνει σ’ αυτές τις χώρες που παράγουν τις ουσίες αυτές. Και βέβαια είναι δυστύχημα της κοινωνίας σήμερα οι ισχυροί της γης, όπως είπατε, να πιστεύουν ότι οι εξαρτησιογόνες ουσίες είναι για όλους τους άλλους, αλλά δεν είναι γι’ αυτούς. Δυστυχώς, όμως, θα πρέπει να αντιληφθούν ότι και στις κοινωνίες τους μέσα έχουν τεράστιο πρόβλημα και ας πάρουν δραστικές αποφάσεις, ώστε να μειωθεί αυτή η επίπτωση στους νέους, που στρατολογούνται στα ναρκωτικά. 
      Και ας το καταλάβουμε πια ότι όλες οι προσπάθειες από τα εθνικά κοινοβούλια και όλες οι προσπάθειες που γίνονται από τις διάφορες κυβερνήσεις έχουν έναν και μόνο στόχο: Να περιορίσουν, με πρόληψη και καταστολή. Λειτουργούν παράλληλα αυτά τα δυο στοιχεία, ασχέτως αν δεν θέλουμε να τα αποδεχτούμε. Όμως θα πρέπει να καταλάβουμε ότι τα μέτρα τα οποία παίρνονται  όσον αφορά εμάς εδώ, από την Κυβέρνηση τη δικιά μας, αλλά και τις κυβερνήσεις προ της κυβερνήσεως της Νέας Δημοκρατίας, είναι πραγματικά μέτρα τα οποία κατέτειναν στον ίδιο ακριβώς στόχο. Ποιος ήταν ο στόχος, κύριε Νασιώκα; Ήταν να περιορίσουμε, να ελαττώσουμε, να μειώσουμε όσο μπορούμε αυτό το πρόβλημα το οποίο υπάρχει. Αλλά όταν υπάρχει μεγάλη διαθεσιμότητα στην αγορά, μοιραίως δημιουργούνται προϋποθέσεις προσβασιμότητας, όπως και να το κάνουμε. Όταν θα αυξήσουμε το συντελεστή δυσκολίας, θα δημιουργηθούν αρνητικές προϋποθέσεις. Και βέβαια ερχόμαστε μετά εμείς ως κυβερνήσεις να λύσουμε τα προβλήματα αυτά μέσω των θεραπευτικών κοινοτήτων, των προγραμμάτων αποθεραπείας, επανένταξης κ.λπ.. 
      ΕΚΤΟΡΑΣ ΝΑΣΙΩΚΑΣ: Η πρόληψη είναι το πρώτο και η καταστολή το δεύτερο. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όμως πρέπει να το καταλάβουν αυτοί, οι οποίοι τροφοδοτούν το σύστημα με την κοκαΐνη. Προχθές τι είδαμε; Μαυρίζουν την κοκαΐνη, την βάζουν μέσα σε καρβουνόσκονη και την κάνουν «πλυντήριο» μετά για να την επαναφέρουν στην πρώτη της εικόνα και διατίθεται στην αγορά. 
      Ας καταλάβουν, λοιπόν, αυτοί που διαφεντεύουν τις τύχες των λαών ότι πρέπει να φροντίσουν αύριο και για τους λαούς τους, διότι κινδυνεύουν περισσότερο από ό,τι κινδυνεύουμε εμείς οι άοπλοι πάνω ακριβώς στο σύστημα αυτό των εξαρτησιογόνων ουσιών. 
      ΠΡΟΕΔΡΕΥΩΝ (Γεώργιος Σούρλας): Είναι καλό που με αφορμή την ερώτηση του κ. Νασιώκα έγινε μια συζήτηση για τη μάστιγα των ναρκωτικών και να επισημάνω ακόμη ότι είναι λάθος που μερικοί εκτιμούν ότι δεν τους αφορά. Αν διαβάσουν Έρνεστ Χεμινγουέι, θα δουν ότι λέει: «μη ρωτάς για ποιον χτυπάει η καμπάνα, η καμπάνα χτυπάει για εσένα». Εδώ δεν χτυπά καμπάνα, χτυπούν καμπάνες! Αλλά τι να κάνουμε; 
      ΕΚΤΟΡΑΣ ΝΑΣΙΩΚΑΣ: Η Κυβέρνηση μπορεί να κάνει πολύ περισσότερα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Εγώ, κύριε Νασιώκα, αναφέρθηκα γενικότερα στη συμπεριφορά. Πήγα στην Καμπούλ και μαύρισε η ψυχή μου. 
      ΕΚΤΟΡΑΣ ΝΑΣΙΩΚΑΣ: Το  ξέρω. 
      ΠΡΟΕΔΡΕΥΩΝ (Γεώργιος Σούρλας): Παρέμεινα λίγες ώρες και μαύρισε η ψυχή μου. 
      Εν πάση περιπτώσει, προχωρούμε στη συζήτηση της δεύτερης με αριθμό 7202/24-4-2007 ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Υγείας και Κοινωνικής Αλληλεγγύης, σχετικά με την  κάλυψη των ελλείψεων σε προσωπικό στο Τμήμα Ακτινοθεραπείας του Πανεπιστημιακού Νοσοκομείου Λάρισας.
      Αναλυτικότερα η ερώτηση του κ. Τσιόγκα, την οποία συνυπογράφει και ο κ. Νίκος Γκατζής, έχει ως εξής: 
      «Το Τμήμα Ακτινοθεραπείας του Πανεπιστημιακού Νοσοκομείου Λάρισας αντιμετωπίζει σοβαρότατο πρόβλημα στη λειτουργία του, λόγω έλλειψης προσωπικού τόσο ιατρικού όσο και παραϊατρικού (τεχνολόγοι). 
      Να σημειωθεί ότι είναι το μοναδικό τμήμα που παρέχει εξειδικευμένες υπηρεσίες (ακτινοθεραπεία) στην περιοχή της Θεσσαλίας και καθημερινά αντιμετωπίζει εκατοντάδες περιστατικά. 
      Η κατάσταση που υπάρχει δημιουργεί τεράστια προβλήματα στην αντιμετώπιση των περιστατικών, ενώ το υπάρχον προσωπικό αδυνατεί να αντεπεξέλθει παρά την εντατικοποίηση και την υπεράνθρωπη προσπάθεια που καταβάλλει για την αντιμετώπιση τους. 
      Η ανάγκη άμεσης πρόσληψης μόνιμου ειδικευμένου προσωπικού (ιατρικού και παραϊατρικού) είναι επιβεβλημένη και αναγκαία. Η δε διοίκηση του νοσοκομείου κωφεύει ή προσανατολίζεται στη λύση του προβλήματος με ημίμετρα (επικουρικούς, συμβάσεις). 
      Ερωτάται ο κύριος Υπουργός αν είναι στις προθέσεις της Κυβέρνησης να προχωρήσει άμεσα στην πρόσληψη όλου του αναγκαίου μόνιμου προσωπικού για να λύσει το πρόβλημα που έχει ως αποτέλεσμα την ταλαιπωρία των ασθενών (ευαίσθητες ομάδες, κυρίως καρκινοπαθείς) όπως και τον εξαναγκασμό τους να προσφεύγουν σε διάφορα ιδιωτικά κέντρα με ότι αυτό συνεπάγεται.» 
      Ο Υπουργός κ. Γιαννόπουλος έχει το λόγο για να απαντήσει στην ερώτηση του κ. Τσιόγκα. 
      Ορίστε, κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι το θέμα του ακτινοθεραπευτικού εργαστηρίου του Πανεπιστημιακού Νοσοκομείου Λάρισας δημιουργεί τις καλύτερες προϋποθέσεις για την αντιμετώπιση των καρκινοπαθών, τη στιγμή που το 25%-30% του πληθυσμού της χώρας μας και εδώ πάσχει από καρκίνο και χρειάζεται συμπληρωματική θεραπεία είτε χημειοθεραπεία είτε ακτινοθεραπεία. 
      Θα γνωρίζετε ότι τον Ιανουάριο του 2007 παραιτήθηκε ο επίκουρος καθηγητής ακτινοθεραπείας  κ. Πλατανιώτης και μετά από άμεσες ενέργειες έγινε ο διορισμός ενός επικουρικού γιατρού ακτινοθεραπευτή. Ήδη δε προχωρά και είναι σε εξέλιξη ο διορισμός ενός επικουρικού γιατρού επιμελητού Β΄ ακτινοθεραπευτή. 
      Να λοιπόν, που ο θεσμός των επικουρικών γιατρών καίτοι έχει σχολιαστεί στην Αίθουσα αυτή, δυσμενώς πολλές φορές, δίνει τις προϋποθέσεις ώστε να καλύπτονται ανάγκες, οι οποίες δημιουργούνται και σε πανεπιστημιακές κλινικές και όχι όπως ο ν. 2889 προέβλεπε ορθώς το θεσμό των επικουρικών γιατρών για τις δυσπρόσιτες ηπειρωτικές και νησιωτικές μας περιοχές. 
      Είναι, λοιπόν, σε εξέλιξη η διαδικασία της πρόσληψης του δευτέρου επικουρικού γιατρού και βέβαια είμαι υποχρεωμένος από την πληροφόρηση την οποία έχω να πω ότι επίκειται μάλιστα και παραίτηση της συζύγου του ανωτέρου συναδέλφου, η οποία κατέχει θέση επιμελητού Α΄ στο Τμήμα Ακτινοθεραπείας. 
      Το τμήμα αυτό της ακτινοθεραπείας του Πανεπιστημιακού Νοσοκομείου προσφέρει μεγάλες υπηρεσίες, διότι μηνιαίως εξυπηρετεί πάνω από πενήντα άτομα που κάνουν συμπληρωματική ακτινοθεραπεία, η δε σύνθεσή του θα γνωρίζετε ότι είναι η εξής: ένας καθηγητής ακτινοθεραπείας, ένας επιμελητής Α΄ Ακτινοδιαγνωστικής, ένας επιμελητής Β΄ Ακτινοδιαγνωστικής και μια επιμελήτρια επικουρική, η οποία στελεχώνει και συμπληρώνει το Τμήμα αυτό. 
      Επίσης και από το λοιπό προσωπικό, η σύνθεση είναι έξι υπάλληλοι ειδικότητας τεχνολόγων Ραδιολογίας- Ακτινολογίας και τρεις υπάλληλοι οι οποίοι είναι στο επίπεδο της νοσηλευτικής υπηρεσίας. Κατ’ αυτό τον τρόπο στελεχώνεται όλο το ακτινοθεραπευτικό τμήμα για να μπορεί να προσφέρει τις υπηρεσίες του σε όσους έχουν πρόβλημα συμπληρωματικής ακτινοθεραπείας, όχι μόνο στη στενή περιοχή του Νομού Λαρίσης, αλλά και στην ευρύτερη περιοχή της Θεσσαλίας.
      Έτσι δημιουργούνται οι προϋποθέσεις, ώστε να υπάρχει μείωση του χρόνου αναμονής, όσον αφορά τη συμπληρωματική ακτινοθεραπεία και να μην υπάρχει η εσωτερική μετανάστευση σε άλλα κέντρα ή να πηγαίνουν στον ιδιωτικό τομέα να βρουν λύση στο πρόβλημά  τους.
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Στο τμήμα ακτινοθεραπείας του Πανεπιστημιακού Νοσοκομείου Λάρισας, είχε προσληφθεί γιατρός διευθυντής του τμήματος ακτινοθεραπείας, ο οποίος πριν από λίγους μήνες έφυγε, γιατί το τμήμα ακτινοθεραπείας υπολειτουργεί. Και φυσικά, δεν έχουν εκπληρωθεί οι υποσχέσεις της Κυβέρνησης για τη λειτουργία του τμήματος –αν θέλετε- και γενικότερα του πανεπιστημιακού νοσοκομείου.
      Σήμερα το τμήμα λειτουργεί με μια γιατρό ακτινοθεραπεύτρια και παρά τις ηρωικές προσπάθειες αυτής και των συνεργατών της, οι οποίες κυριολεκτικά ξεπερνάνε τα ανθρώπινα όρια, η δουλειά δεν βγαίνει. Λειτουργούν κάτω από τα όρια ασφαλείας και είναι γεγονός ότι και οι ίδιοι αλλά και οι καρκινοπαθείς ασθενείς είναι αγανακτισμένοι.
      Πρέπει να πούμε ότι οι ανάγκες αυξάνουν, γιατί οι ανάγκες δεν αφορούν  μόνο το Νομό Λάρισας, αλλά και όλη τη Θεσσαλία και γενικότερα. Παρά το γεγονός ότι κάνατε εγκαίνια, κόψατε κορδέλες, υποδέχθηκαν πάρα πολλοί εκεί τον Υπουργό κ. Αβραμόπουλο και ενώ θα μπορούσε το τμήμα να προσφέρει σημαντικές υπηρεσίες, εσείς με την πολιτική σας το απαξιώνετε, με αποτέλεσμα να αναγκάζετε τους ασθενείς να πάνε σε ιδιωτικά κέντρα ή ακόμα και σε άλλες περιοχές. Στην ουσία, με την υποβάθμιση των δημοσίων νοσοκομείων, οδηγείτε τους ασθενείς σε ιδιωτικά κέντρα, αλλά και σε άλλες περιοχές. Και το πρόβλημα δεν λύνεται με πρόσληψη επικουρικών γιατρών. Εμείς λέμε να προσληφθούν μόνιμοι γιατροί, με όλες τις προϋποθέσεις που πρέπει να έχουν.
      Πρέπει να σημειώσω ότι κατά την επίσκεψή του –πρόσφατη είναι η επίσκεψη του Υπουργού Υγείας κ. Αβραμόπουλου- ο κ. Αβραμόπουλος υποσχέθηκε για το τμήμα αιμοδοσίας του Πανεπιστημιακού Νοσοκομείου –ένα χαρακτηριστικό παράδειγμα θα σας πω- την προκήρυξη και πλήρωση έξι κενών θέσεων γιατρών που υπάρχουν στον οργανισμό, την πρόσληψη–τοποθέτηση δύο βιολόγων-βιοχημικών, την πρόσληψη τριών νοσηλευτών, την πρόσληψη πέντε τεχνολόγων, τη λειτουργία του τμήματος αιμοληψίας για όλες τις μέρες της εβδομάδας και έκτακτα όλο το εικοσιτετράωρο και κάθε μέρα δύο βάρδιες, την αγορά εξοπλισμού και αντικατάσταση του φθαρθέντος υλικού, τη διαμόρφωση υπάρχοντος χώρου εκατό τετραγωνικών για αιμοληψίες.
      Υπάρχει μεγάλη καθυστέρηση πραγματικά κατά τη μεταφορά του αίματος από το άλλο νοσοκομείο, το Νομαρχιακό και αυτό γίνεται επικίνδυνο σε έκτακτα περιστατικά. Επίσης, υπάρχει και η ταλαιπωρία των ασθενών και συγγενών οι οποίοι καταθέτουν αίμα σε άλλες αιμοδοσίες για να μεταγγιστούν στο Πανεπιστημιακό Νοσοκομείο Λάρισας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ο Υπουργός κ. Αβραμόπουλος, κατά την επίσκεψή του στο Πανεπιστημιακό Νοσοκομείο, υποσχέθηκε ότι θα λυθούν προβλήματα και στο τμήμα ακτινοθεραπείας και στο τμήμα που σας ανέφερα, το τμήμα αιμοδοσίας. Όμως, δεν έχουν ικανοποιηθεί και δεν έχουν δοθεί λύσεις και το Πανεπιστημιακό Νοσοκομείο λειτουργεί σήμερα –ολοκληρώνω, κύριε Πρόεδρε- στο 62% των δυνατοτήτων του, λειτουργεί με έξι κλινικές κλειδωμένες, δύο κλινικές έχουν μόνο διευθυντές –αγγειοχειρουργική, καρδιοχειρουργική- και βέβαια, δεν είναι μόνο αυτό. Είναι το γεγονός ότι...
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε.
      Την ίδια περίοδο, στα εννέα χρόνια που λειτουργεί το Πανεπιστημιακό Νοσοκομείο Θεσσαλίας, ξεφυτρώνουν σαν μανιτάρια με την κρατική χρηματοδότηση ιδιωτικές κλινικές, ιδιαίτερα στη Λάρισα αλλά και γενικότερα στη Θεσσαλία.
      Δηλαδή έχουμε έκρηξη της ιδιωτικής επιχειρηματικής δραστηριότητας στην περιοχή μας, την ίδια στιγμή που κλινικές ολόκληρες εδώ και εννιά χρόνια είναι κλειδωμένες στο  Πανεπιστημιακό Νοσοκομείο και οι πέντε κλινικές που μεταφέρθηκαν από το Νομαρχιακό Νοσοκομείο στο Πανεπιστημιακό δεν ξαναλειτούργησαν. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υφυπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε συνάδελφε, επειδή κάνατε μια μικρή αναδρομή στο παρελθόν, είμαι υποχρεωμένος να σας πω, ασχέτως το τι έχει συμβεί στη χώρα μας, το πώς δημιουργήθηκε και το Πανεπιστημιακό Νοσοκομείο στη Λάρισα και ποιες ήταν οι προϋποθέσεις.  Βέβαια εμείς θέλουμε να φτιάχνουμε νοσοκομεία καινούργια και να λειτουργούμε και τα παλιά ενώ δεσμεύσεις υπάρχουν από την Ευρωπαϊκή Ένωση για κάθε ένα νοσοκομείο καινούργιο που δημιουργείται οφείλει ένα παλιό στην ίδια περιοχή να κλείσει. Αυτό άσχετα με το ότι εμείς δεν το έχουμε τηρήσει, καίτοι οι οδηγίες από την Ευρωπαϊκή Ένωση ήταν συγκεκριμένες. 
      Το Πανεπιστημιακό Νοσοκομείο στη Λάρισα δημιουργήθηκε από τις ανάγκες ακριβώς που το πανεπιστήμιο δημιούργησε και τις προϋποθέσεις της ιατρικής σχολής που ιδρύθηκε –και γι’ αυτό λειτούργησε το Πανεπιστημιακό Νοσοκομείο- και το Πανεπιστημιακό Νοσοκομείο ξεκίνησε και αυτό όπως και άλλες νοσοκομειακές μονάδες, μηδέ εξαιρουμένου του Αττικού Νοσοκομείου, με τις αδυναμίες τις οποίες έχουμε από πλευράς στελέχωσης αυτών των μονάδων. Ξεκίνησε δειλά-δειλά με αποσπασμένο προσωπικό από διάφορα νοσοκομεία και κυρίως από το Κουτλιμπάνειο Νοσοκομείο, δημιουργούσε τις προϋποθέσεις κάθε χρόνο μιας καλύτερης λειτουργίας και ας δούμε το τι γίνονταν μέχρι το 2004 και από το 2004 και μετά. Βέβαια η ερώτησή σας είναι ακριβώς για το ακτινοθεραπευτικό εργαστήριο, το εργαστήριο της ακτινοθεραπείας αλλά παράλληλα κάνατε ένα σχόλιο των εξαγγελιών του Υπουργού, του κυρίου Αβραμόπουλου, όταν ήρθε στη Λάρισα, που δεν ενδιαφέρεται τόσο πολύ για να κάνει εγκαινιαστικές τελετουργίες αλλά πραγματικά να δώσει το μήνυμα ότι και στην περιφέρεια γίνεται μια προσπάθεια μεγάλη, μια προσπάθεια που θα δώσει τη δυνατότητα των ίδιων ευκαιριών πραγματικά σύμφωνα με τον ιδρυτικό νόμο του Εθνικού Συστήματος Υγείας από το μακαρίτη τον Γεννηματά και τον Παρασκευά τον Αυγερινό  ότι ποιοτικά πρέπει να έχουμε ίδιες συνθήκες υγείας. 
      Και, πράγματι, είμαστε ευτυχείς -και νομίζω ότι και εσείς είστε και απολαμβάνουν οι συντοπίτες σας των υπηρεσιών υγείας τόσο του Πανεπιστημιακού όσο και του Κουτλιμπάνειου Νοσοκομείου, που λειτουργούν θα έλεγα συναγωνιστικά, ανταγωνιστικά, γιατί έτσι λειτουργεί η ιατρική. Ο καθένας κοιτάει να γίνει καλύτερος από τον άλλο και δημιουργούνται οι προϋποθέσεις και τα κίνητρα για μια καλύτερη λειτουργία. ‘Ετσι το νοσοκομείο αποδίδει και είμαστε ευτυχείς που δώσαμε τη δυνατότητα σ’ αυτό το χρονικό διάστημα των τριών ετών να λειτουργήσουν μονάδες που ήταν κλειστές. Αν με ρωτήσετε αν θα είχα υψηλότερους στόχους, θα σας απαντήσω, ναι. Κύριε συνάδελφε, θα ήθελα να λειτουργήσουν όλα τα κρεβάτια του νοσοκομείου, να έχει μια επάρκεια από πλευράς δυνατοτήτων, αλλά η ιατρική σχολή στη Θεσσαλία, η ιατρική σχολή στο νοσοκομείο, που εκεί, κυρίως, αναπτύσσεται το προπτυχιακό σκέλος της ιατρικής σχολής στο κλινικό επίπεδο, δείχνει πραγματικά ότι το νοσοκομείο αυτό έχει υψηλά standards. 
      Στο συγκεκριμένο θέμα της ακτινοθεραπείας, η ιατρική σχολή πήρε απόφαση για έναν λέκτορα σύμφωνα με το π.δ. 407/80 και μια θέση καινούργια επικουρικού καθηγητού. Εμείς είμαστε υποχρεωμένοι μέσω του θεσμού των επικουρικών γιατρών, να δώσουμε τη δυνατότητα της εύρυθμης λειτουργίας. ‘Οσον αφορά δε το θέμα των ιδιωτικών μονάδων που αναπτύσσονται, είναι μια άλλη υπόθεση. Σέβομαι την άποψή σας, σέβομαι τη θέση σας, διότι πραγματικά στηρίζεται στην κομματική σας και στην πολιτική σας άποψη αλλά αφήστε και εμάς να έχουμε μια διαφορετική άποψη, διότι ο πολίτης δεν ενδιαφέρεται αν θα είναι νομικό πρόσωπο ιδιωτικού δικαίου ή δημοσίου δικαίου αλλά θέλει υπηρεσίες υγείας. Αυτό τον ενδιαφέρει.
      ΔΗΜΗΤΡΙΟΣ ΤΣΙΟΓΚΑΣ: Πάντως προχθές που επισκέφθηκα το πανεπιστημιακό νοσοκομείο, οι διάδρομοι ήταν γεμάτοι ράντζα.
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τσιόγκα, δεν έχετε το δικαίωμα δευτερολογίας. Θα έχετε τη δυνατότητα να συνεργαστείτε με τον κύριο Υπουργό, γιατί είναι πολύ μεγάλο το ζήτημα αυτό
      ‘Εχω την τιμή να ενημερώσω το Σώμα ότι τη συνεδρίασή μας παρακολουθεί αντιπροσωπεία της Κοινοβουλευτικής Ομάδας Φιλίας Αζερμπαϊτζάν, Βουλευτές δηλαδή της φίλης χώρας και τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου ως γνωστόν βουλευτές της Αντιπολίτευσης όλων των κομμάτων, ελέγχουν την Κυβέρνηση για πράξεις και παραλείψεις.
      Τους ευχόμαστε καλή παραμονή στη χώρα μας και επιστροφή στην πατρίδα τους!
      Αναφορές και ερωτήσεις δευτέρου κύκλου:
      Θα συζητηθεί η υπ’ αριθμόν 6047/22.3.2007 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς την Υπουργό Εθνικής Παιδείας και Θρησκευμάτων, σχετικά με την ίδρυση σχολείου δεύτερης ευκαιρίας και νυκτερινού γυμνασίου και λυκείου στη Μεσσαρά. 
      Η ερώτηση του κυρίου συναδέλφου, έχει ως εξής: «Με ομόφωνη απόφαση των μελών του νομαρχιακού συμβουλίου Ηρακλείου στην πρόσφατη συνεδρίασή του, προωθείται στους αρμοδίους η βούληση και το αίτημα των κατοίκων της Μεσσαράς, για ίδρυση στην περιοχή τους αφ’ ενός σχολείου δεύτερης ευκαιρίας και αφ’ ετέρου νυχτερινού γυμνασίου και λυκείου. 
      Το ενδιαφέρον των κατοίκων της Μεσσαράς για ίδρυση σχολείου δεύτερης ευκαιρίας είναι μεγάλο και είναι πάρα πολλοί οι κάτοικοι της Μεσσαράς, που θέλουν να συνεχίσουν τις σπουδές, τις οποίες δεν κατάφεραν να ολοκληρώσουν. Όπως επιβεβαιώνει και η διεύθυνση του μοναδικού τέτοιου σχολείου στο νομό, στην Τύλισο Ηρακλείου, σαράντα, τουλάχιστον, αιτήσεις από τη Μεσσαρά, δεν υπάρχει η δυνατότητα να ικανοποιηθούν ετησίως, καθώς είναι λίγες οι θέσεις που διατίθενται. 
      Με ανάλογη επιτακτικότητα ζητούν οι Μεσσαρίτες τη λειτουργία και στην περιοχή τους νυχτερινού γυμνασίου και λυκείου για τους χιλιάδες μαθητές της περιοχής, ενώ σχετικό αίτημα έχει τεθεί και από το δημοτικό συμβούλιο Μοιρών. 
      Επειδή τα αιτήματα των κατοίκων της Μεσσαράς για περισσότερα σχολεία στην περιοχή είναι απολύτως εύλογα και πρέπει να βρουν ανταπόκριση από την πολιτεία.
      Ερωτάται η κυρία Υπουργός 
      Αν προτίθεται να ικανοποιήσει τη βούληση των κατοίκων της Μεσσαράς, όπως καταγράφεται και στην ομόφωνη απόφαση του νομαρχιακού συμβουλίου Ηρακλείου, για ίδρυση στην περιοχή σχολείου δεύτερης ευκαιρίας, καθώς και νυχτερινού γυμνασίου και λυκείου». 
      Θα απαντήσει ο Υφυπουργός Εθνικής Παιδείας και Θρησκευμάτων κ. Καλός. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων):  Κύριε Πρόεδρε, κυρίες και κύριοι συνάδελφοι, η ίδρυση σχολικών μονάδων, είναι μια πολύ σημαντική απόφαση και ειδικά όταν αναφερόμαστε, κύριε Στρατάκη, σε σχολικές μονάδες, όπως τα νυχτερινά γυμνάσια και λύκεια, αλλά και τα σχολεία δεύτερης ευκαιρίας που υπάγονται στη Γενική Γραμματεία Επιμόρφωσης Ενηλίκων, τα οποία είναι σημαντικότατα, όσον αφορά τη λειτουργία της εκπαίδευσης υπέρ εκείνων των ατόμων, που χρειάζονται όντως μια δεύτερη ευκαιρία, δεν είχαν ή δεν εκμεταλλεύθηκαν την πρώτη ευκαιρία για να μορφωθούν και να αποκτήσουν ειδικές γνώσεις και έτσι για να μη μπουν χωρίς εφόδια στην αγορά εργασίας, εμείς οφείλουμε να τους δώσουμε αυτήν την δεύτερη ευκαιρία εκπαίδευσης μέσω τέτοιων σχολικών μονάδων, που είναι πολύ πολύ σημαντικές και θα έλεγα και σύγχρονες, όσον αφορά το ευρωπαϊκό εκπαιδευτικό γίγνεσθαι. 
      Είναι, λοιπόν, πολύ σημαντική  λειτουργία, η λειτουργία αυτών των σχολείων. Ο νόμος προβλέπει ότι μέχρι της 31ης Δεκεμβρίου του προηγουμένου έτους σε σχέση με το έτος για το οποίο θα αποφασιστεί η ίδρυση και η λειτουργία του σχολείου, θα πρέπει να  υπάρχει στο φάκελό τους, στην πρόταση δηλαδή προς το Υπουργείο Παιδείας, η γνωμοδότηση της  νομαρχιακής επιτροπής παιδείας, η αντίστοιχη απόφαση του νομαρχιακού συμβουλίου εκ μέρους των τοπικών συμβουλίων και παραγόντων και από εκεί και μετά η γνωμάτευση απαραιτήτως της Διεύθυνσης Δευτεροβάθμιας Εκπαίδευσης και αντιστοίχως της Πρωτοβάθμιας, αν πρόκειται για μονάδες πρωτοβάθμιας εκπαίδευσης, του νομού στον οποίο πρόκειται να ιδρυθούν αυτά τα σχολεία, ώστε η επιτροπή η οποία αποφασίζει στο Υπουργείο Παιδείας για την ίδρυση τέτοιων σχολικών μονάδων, να μπορεί εκ του ασφαλούς με κριτήριο και την βιωσιμότητα και την ποιοτική απόδοση αυτών των σχολείων, να αποφασίζει την ίδρυση και τη λειτουργία τους.
      Γνωρίζετε, λοιπόν, πολύ καλά από το φάκελο που έχετε ότι μέχρι της 31ης Δεκεμβρίου του περασμένου έτους του 2006, δεν είχε φθάσει στο Υπουργείο Παιδείας πρόταση των νομαρχιακών οργάνων για την ίδρυση ούτε του νυχτερινού σχολείου που είπαμε, ούτε του σχολείου δεύτερης ευκαιρίας. Και λογικό είναι  ότι  αφού δεν  υπήρχε η πρόταση των νομαρχιακών οργάνων, δεν υπήρχε και η αντίστοιχη πρόταση της δευτεροβάθμιας εκπαίδευσης προς την πολιτική ηγεσία του Υπουργείου Παιδείας και, κυρίως, προς το θεσμικό όργανο που αποφασίζει. 
      Έτσι, λοιπόν, δεν αποφασίστηκε να ιδρυθεί και να λειτουργήσει για την επόμενη σχολική χρονιά 2007-2008 ούτε το ένα, ούτε το άλλο. Εμείς όμως θεωρούμε ότι αυτά και ως αιτήματα είναι σημαντικά, κύριε συνάδελφε, και γι’ αυτό αποτανθήκαμε στη Γενική Γραμματεία Επιμόρφωσης Ενηλίκων, η οποία μας απάντησε ότι ναι, στον σχεδιασμό της από εδώ και πέρα, μπορεί να μπει το αίτημα. Όχι  όμως για την επόμενη σχολική χρονιά, που δεν τηρήθηκαν οι απαραίτητες προϋποθέσεις. 
      Όμως εδώ να λάβετε υπ' όψιν σας ότι ήδη υπάρχει και λειτουργεί σε επίπεδο Νομού Ηρακλείου, μία άλλη τέτοια σχολική μονάδα δεύτερης ευκαιρίας. Και να λάβετε υπ' όψιν σας ότι σαράντα τρεις είναι όλες αυτές που λειτουργούν ανά τη χώρα. Άρα ο Νομός Ηρακλείου έχει ήδη μία. Και για να αποφασιστεί από τη Γραμματεία Επιμόρφωσης Ενηλίκων η δημιουργία δεύτερης μονάδας, θα πρέπει αυτή, κυρίως, να είναι βιώσιμη. 
      Όσον αφορά την ίδρυση του νυχτερινού γυμνασίου και του νυχτερινού λυκείου, έχω μπροστά μου, και θα την καταθέσω στα Πρακτικά, την πρόταση που ήρθε από τη Διεύθυνση Δευτεροβάθμιας Εκπαίδευσης μετά τις συμπληρωματικές προτάσεις του Μαρτίου και του Απριλίου από τα νομαρχιακά όργανα. Δηλαδή, ναι, δεν είχαμε μέχρι τις 31-12-2006 αυτές τις αποφάσεις. Αλλά, όπως γνωρίζετε –σας διαβάζω και τις αντίστοιχες ημερομηνίες- οι αποφάσεις της νομαρχιακής επιτροπής παιδείας του Ηρακλείου της 3ης Μαρτίου 2007 και η απόφαση του νομαρχιακού συμβουλίου της 14ης Μαρτίου 2007, εστάλησαν. Μετά απ’ αυτά ήδη είχαμε...
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχει τελειώσει ο χρόνος σας. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε Πρόεδρε. Σας παρακαλώ. Στα ιατρικά, ως πρώην Υπουργός Υγείας, δείχνετε αρκετή ανοχή. Δώστε μου και εμένα λίγο χρόνο να απαντήσω. 
      ΠΡΟΕΔΡΕΥΩΝ (Γεώργιος Σούρλας): Μα τι να κάνω, κύριε Υπουργέ;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Λέω και στα εκπαιδευτικά να έχουμε ίση μεταχείριση. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, προχωρήστε. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα ήθελα να σας πω, λοιπόν, ότι ο κ. Ματθαίος Παπαδάκης, ο οποίος είναι ο διευθυντής δευτεροβάθμιας, μετά απ’ αυτές τις αποφάσεις που σας είπα, μας έστειλε την εξής πρόταση, λέγοντας ότι από τη μελέτη των σχετικών στοιχείων των δύο εγγράφων, που προείπα, αδυνατούν προς το παρόν να συνηγορήσουν στην ίδρυση για την επόμενη σχολική χρονιά των δύο παραπάνω σχολείων, διότι πρώτον, δεν έχει διερευνηθεί επαρκώς η βιωσιμότητα των προτεινομένων για ίδρυση σχολείων, και ο αριθμός των μαθητών κατά προσέγγιση, με βάση τα στατιστικά στοιχεία που υπολογίζουν ότι θα φοιτήσουν σε αυτά, δεν προδικάζει τη λειτουργία βιώσιμων σχολικών μονάδων. 
      Δεύτερον, γιατί δεν αναφέρονται συνημμένες αποφάσεις ούτε για την  κωμόπολη της περιοχής Μεσαράς, που θα έχουν έδρα αυτά τα σχολεία, ούτε τα κτήρια στα οποία θα στεγαστούν. 
      Τρίτον, γιατί στο νομό τους λειτουργεί ήδη εσπερινό γυμνάσιο και εσπερινό λύκειο, αλλά και σχολείο δεύτερης ευκαιρίας, τα οποία πιστεύουν ότι επαρκούν για το επόμενο σχολικό έτος. 
      Με βάση όλα αυτά, σας λέω ότι η απάντησή μας στην ερώτησή σας, είναι ότι δεν θεσμοθετούνται, δεν ιδρύονται και δεν θα λειτουργήσουν για την επόμενη, τουλάχιστον, σχολική χρονιά αυτά τα σχολεία. Αν τα στοιχεία που θα δώσετε, μαζί με τις αποφάσεις που ήταν εκπρόθεσμες, οδηγήσουν σε λήψη απόφασης, αυτό θα είναι για την επόμενη σχολική χρονιά. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αντιλαμβάνομαι τη σοβαρότητα του θέματος, αλλά ο χρόνος είναι αμείλικτος. 
      Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ, θα ήθελα, πραγματικά, σήμερα να μη σταματήσουμε στα τυπικά ζητήματα, διότι μπορεί τα τυπικά ζητήματα να είναι έτσι όπως τα λέτε, αλλά πέρα από τον τύπο, υπάρχει και η ουσία. Και θα ήθελα, πράγματι, να ενσκήψουμε όλοι επί της ουσίας. 
      Δεν μπορώ να ξέρω με ποιο σκεπτικό η Διεύθυνση Δευτεροβάθμιας Εκπαίδευσης, παρά το ό,τι υπάρχουν οι ομόφωνες αποφάσεις και του νομαρχιακού συμβουλίου και του δημοτικού συμβουλίου Μοιρών, δηλαδή της περιοχής του κέντρου της Μεσαράς –δεν είναι δύσκολο να διερευνήσει κάποιος και να πάρει αποφάσεις απ’ όλους τους φορείς που γνωρίζουν το πρόβλημα- και παρά το γεγονός ότι στην απόφαση της νομαρχιακής επιτροπής παιδείας συμμετέχει η Δευτεροβάθμια Εκπαίδευση, σταματά σ' αυτό το τυπικό ζήτημα. 
      Εκείνο που μπορώ εγώ να σας πω με υπευθυνότητα, είναι ότι στο ήδη λειτουργούν σχολείο δεύτερης ευκαιρίας στην Τύλισσο του Νομού Ηρακλείου, περίπου σαράντα έως σαράντα τρεις αιτήσεις κατ’ έτος δεν ικανοποιούνται, απ’ αυτές που υποβάλλονται από την περιοχή της Μεσαράς στα πλαίσια λειτουργίας αυτού του σχολείου. Αυτό σημαίνει ότι οι ανάγκες είναι υπαρκτές. Και θα έλεγα ότι σε μία εποχή που όλοι μας κατανοούμε ότι η γνώση είναι ένα κυρίαρχο ζήτημα, θα πρέπει να δούμε, πώς μπορεί να την κατακτήσει το σύνολο του ελληνικού λαού. Δεν είναι δυνατόν όταν υπάρχει ενδιαφέρον, εμείς να το αγνοούμε και να σταματάμε σε τυπικά ζητήματα και να μην προχωρούμε σ' αυτό, που πρέπει να γίνει. 
      Όλα τα θέματα και τα προβλήματα που τίθενται, επειδή δεν καταγράφονται ενδεχομένως στις αποφάσεις, είτε όσον αφορά το κτηριακό, είτε το πού θα στεγαστούν αυτά τα σχολεία, είτε οτιδήποτε άλλο, είναι ζητήματα τα οποία, πραγματικά,  μπορούν να λυθούν εν ριπή οφθαλμού.
      Το σημαντικό είναι –και σ’ εκείνο θέλω να μου απαντήσετε, κύριε Υπουργέ- αν από τη πλευρά της Κυβέρνησης, υπάρχει η πολιτική βούληση να καλύψει αυτές τις τεράστιες ανάγκες. Και μάλιστα, αυτό έχει ιδιαίτερη σημασία, όταν αναφερόμαστε σε μία περιοχή που είναι η περιφέρεια της περιφέρειας –και αυτό πρέπει να το τονίσω- και παρ’ όλα αυτά έχει μία τεράστια δυναμική και μία συγκέντρωση πληθυσμού που υπερβαίνει τις σαράντα χιλιάδες κατοίκους. Και θα έλεγα ότι αυτό είναι ένα απαραίτητο εργαλείο για να δώσουμε δυνατότητα σε αυτούς τους ανθρώπους που κατοικούν σ’ αυτήν την περιοχή να αποκτήσουν την γνώση, που είναι το όπλο, που πρέπει να έχουν στη σύγχρονη εποχή.
      Θα έλεγα, δηλαδή, ότι αν, πραγματικά, η πολιτική βούληση του Υπουργείου, είναι προς την κατεύθυνση να καλύψει αυτό το τεράστιο κενό που υπάρχει και το χάσμα στη γνώση στη σύγχρονη εποχή, θα έπρεπε αυτά να τα κάνει έστω και παρά τα μη τυπικά καλυπτόμενα θέματα, να τα κάνει έστω κι αν λειτουργήσει λίγο αργότερα. 
      Όμως, θέλω να πιστεύω ότι εκεί, πραγματικά, υπάρχει το πρόβλημα και το εντοπίζω, από αυτά που μου είπατε. Αν διαφοροποιείστε στη δευτερολογία σας και αλλάζετε γνώμη πάνω σ’ αυτό το θέμα, το θεωρώ πάρα πολύ σημαντικό, γιατί όλα τα άλλα ζητήματα που είτε βάζει η δευτεροβάθμια εκπαίδευση, είτε προκύπτουν μέσα από τη νομοθεσία ως προϋποθέσεις για να λειτουργήσουν αυτά τα σχολεία δεύτερης ευκαιρίας –νυχτερινό γυμνάσιο και λύκειο- είναι ζητήματα, που μπορούμε να τα ξεπεράσουμε και μπορούμε να βρούμε λύση. 
      Εκείνο που μπορώ να σας πω με υπευθυνότητα, κύριε Υπουργέ, είναι ότι αυτά τα σχολεία μπορούν να είναι βιώσιμα, διότι πρέπει να ξέρετε πάρα πολύ καλά ότι οι ανάγκες είναι τεράστιες και υπάρχει τεράστιο χάσμα σ’ αυτόν τον τομέα. Τώρα που όλοι αντιλαμβάνονται ότι η γνώση είναι κάτι που πρέπει να το αποκτήσουν, εμείς δεν θα πρέπει σε καμμία περίπτωση, να στερήσουμε αυτήν την ευκαιρία, από όσους την έχουν ανάγκη.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Στρατάκη. 
      Κύριε Υπουργέ, έχετε το λόγο.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, εκείνο για το οποίο θα ήθελα να διαβεβαιώσω τον εκλεκτό συνάδελφο, είναι ότι η πρόθεση μας είναι να μη λείπει κανένα σχολείο από κανένα σημείο της Ελλάδας, όταν μάλιστα το ζητούν και οι ανάγκες, το ζητούν και οι συνάδελφοι, που γνωρίζουν τις ανάγκες.
      Θα ήθελα, λοιπόν, να σας πω, κύριε συνάδελφε –για να φανεί ότι τα τυπικά μεν εμπόδια μπορούν να παραμεριστούν, αλλά αναφέρονται μόνο και μόνο στην απώλεια της ευκαιρίας για φέτος, εγώ γι’ αυτό και μόνο σας τα ανέφερα, διότι χρειάζεται χρόνος για να θεσμοθετηθεί η ίδρυση ενός σχολείου- ότι δεν έχουμε καμμία αντίρρηση. 
      Δώστε τα στοιχεία που έχετε, με τα οποία θα φανεί η ανάγκη να λειτουργήσουν τα σχολεία και με τα οποία θα φανεί ότι είναι βιώσιμες οι μονάδες, που πάμε να φτιάξουμε. Δώστε τα στοιχεία μαζί με τη νομάρχη, που είναι και άνθρωπος παιδείας από ό,τι γνωρίζω –ήταν εκλεκτή συνάδελφος πρώτα στη Βουλή και ασχολείτο με θέματα παιδείας- και βοηθήστε τη Διεύθυνση της Δευτεροβάθμιας Εκπαίδευσης, να μας αποστείλει έναν πλήρη φάκελο. Και εμείς θα προχωρήσουμε –γιατί όχι;- με τη σύμφωνη γνώμη της αρμόδιας επιτροπής, στην ίδρυση πρώτα από όλα του νυχτερινού γυμνασίου και λυκείου, για το οποίο και εγώ έχω ευθύνη, αλλά θα διαβιβάσουμε και στη γενική γραμματεία του Υπουργείου για την επιμόρφωση των ενηλίκων τα στοιχεία, για να πειστεί ότι όντως υπάρχει ανάγκη ενός δεύτερου σχολείου δεύτερης ευκαιρίας.
      Δεν έχουμε, λοιπόν, καμμία –μα, καμμία- πρόθεση να μην τα ιδρύσουμε. Έχουμε την πρόθεση –και σας διαβεβαιώνουμε γι’ αυτό- να προχωρήσουμε στην ίδρυση αυτών των σχολείων. Όμως, δώστε μας στοιχεία, για να φανεί η βιωσιμότητα, ώστε να μην υπάρχει καμμία –μα, καμμία- αντίρρηση ότι αυτές οι μονάδες θα γίνουν στο μέτρο των απολύτως υπαρχουσών αναγκών στην περιοχή.
      Σας ευχαριστώ. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ.
      Κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της  
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Απασχόλησης και Κοινωνικής Προστασίας 
      Συνέχιση της συζήτησης επί των άρθρων και του συνόλου του σχεδίου νόμου: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».
      Η ολοκλήρωση της ψήφισης των άρθρων θα γίνει κατά την αποψινή συνεδρίαση.
      Υπουργείου Ανάπτυξης 
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει –Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EE L 149)», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Πτωχευτικός Κώδικας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding –MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Εισερχόμαστε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει – Ενσωμάτωση της Οδηγίας 2005/29 του Ευρωπαϊκού Κοινοβουλίου και του Συμβουλίου (EEL 149)» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Το νομοσχέδιο αυτό συζητήθηκε και ψηφίστηκε στην αρμόδια Διαρκή Επιτροπή, σε εφαρμογή της διάταξης του άρθρου 70 παράγραφος 2 του Συντάγματος. Θα συζητηθεί σε μια συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους μαζί με την υπουργική τροπολογία με γενικό αριθμό 1070 και ειδικό 69. Αυτό να το προσέξετε ιδιαίτερα, γιατί συχνά υποβάλλεται το ερώτημα τι θα γίνει με την τροπολογία. Θα συζητηθεί και η τροπολογία με τη διαδικασία αυτή. 
      Η Διάσκεψη των Προέδρων αποφάσισε να διατεθεί συνολικός χρόνος έξι ωρών: Τέσσερις ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού της Βουλής, δηλαδή από την έναρξη της συζήτησης έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού της Βουλής. 
      Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Σταύρου ορίζει Κοινοβουλευτικό Εκπρόσωπο τον κ. Τασούλα. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Κολοζώφ ορίζει Κοινοβουλευτικό Εκπρόσωπο την κ. Παντελάκη. 
      Το λόγο τώρα έχει ο Υπουργός Ανάπτυξης κ. Ιωάννης Παπαθανασίου. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα ήθελα, κύριε Πρόεδρε, να καταθέσω ορισμένες νομοτεχνικές βελτιώσεις και ορισμένες τροποποιήσεις, που προέκυψαν από τη συζήτηση στην επιτροπή. 
      ΠΡΟΕΔΡΕΥΩΝ (Γεώργιος Σούρλας): Είναι πολλές, κύριε Υπουργέ; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για οικονομία χρόνου θα τις καταθέσω, για να τις φωτοτυπήσετε και να διανεμηθούν στους συναδέλφους. Ορισμένες βελτιώσεις είναι τελείως τυπικές. Υπάρχουν και κάποιες αλλαγές που έχουν συζητηθεί στην επιτροπή. 
      (Στο σημείο αυτό ο Υπουργός Ανάπτυξης κ. Ιωάννης Παπαθανασίου καταθέτει για τα Πρακτικά τις προαναφερθείσες νομοτεχνικές βελτιώσεις οι οποίες έχουν ως εξής: 
      
      
      
      
      
      




	



	
      

ΠΡΟΕΔΡΕΥΩΝ (Γεώργιος Σούρλας): Καλώς, κύριε Υπουργέ. Θα φωτοτυπηθούν και θα διανεμηθούν στους Βουλευτές, για να έχουν τη δυνατότητα να τις μελετήσουν. 
      Προχωρούμε, λοιπόν. Το λόγο έχει ο εισηγητής της Πλειοψηφίας κ. Ξενοφών Βεργίνης. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε. 
      Κύριοι Υπουργοί, κυρίες και κύριοι συνάδελφοι, τον περασμένο Μάρτιο απ’ αυτό το Βήμα, είχα εισηγηθεί στην πρόταση νόμου του ΠΑ.ΣΟ.Κ. σχετικά με την προστασία των καταναλωτών στις τραπεζικές και δανειακές εργασίες και συμβάσεις. Τότε είχα τονίσει ότι επρόκειτο για μια ορθή κίνηση, που έπρεπε, όμως, να περιμένει. Να περιμένει, αφού το αρμόδιο Υπουργείο Ανάπτυξης, επεξεργαζόταν στον ίδιο χρόνο το σχετικό νομοσχέδιο, που έρχεται σήμερα προς ψήφιση. 
      Κυρίες και κύριοι συνάδελφοι, δεν υπήρξα προφήτης. Η πολιτική ηγεσία του  Υπουργείου Ανάπτυξης, μας έχει συνηθίσει σε συνέπεια και σε συνέχεια. Επομένως είμαι ευτυχής, που σήμερα από το ίδιο Βήμα έχω την ευκαιρία να εισηγηθώ σ’ αυτό το νομοσχέδιο, που αφορά την προστασία των καταναλωτών. 
      Πρόκειται για ένα νομοσχέδιο, που αποτελεί τη συνέχεια σειράς μεταρρυθμιστικών πρωτοβουλιών, που προωθεί με συνέπεια η Κυβέρνηση και ακολουθεί τους τελευταίους σαράντα μήνες η πολιτική ηγεσία του Υπουργείου Ανάπτυξης. Είναι ένα νομοσχέδιο, που, πράγματι, αποτελεί σταθμό για την κοινωνία, για τους πολίτες, για τους καταναλωτές. 
      Το περιεχόμενο του νομοσχεδίου, κύριοι συνάδελφοι, καλύπτει πλήρως τις ανάγκες των καταναλωτών. Ενσωματώνει τις διατάξεις της κοινοτικής οδηγίας 2005/29 του Ευρωπαϊκού Κοινοβουλίου.
    Επίσης εμπλουτίζει την ελληνική νομοθεσία με ένα σύγχρονο εργαλείο, που συμβάλλει στην καλύτερη λειτουργία, κυρίως, της αγοράς.
    Κυρίες και κύριοι συνάδελφοι, τα τρία χρόνια που μεσολάβησαν μέχρι σήμερα, η Κυβέρνηση δημιούργησε σημαντικές πρωτοβουλίες, που αφορούν την προστασία των καταναλωτών. 
    Σας θυμίζω: Θεσμοθετήθηκε η Γενική Γραμματεία του Καταναλωτή, τοποθετήθηκε ο Γενικός Γραμματέας Καταναλωτών, ένας θεσμός που έλειπε επί των ημερών της δικής σας κυβέρνησης, του ΠΑ.ΣΟ.Κ.. Σήμερα στο μητρώο της γραμματείας είναι καταχωρημένες εβδομήντα καταναλωτικές οργανώσεις, οι οποίες έχουν επιχορηγηθεί από το 2004 με πάνω από 700.000 ευρώ περίπου. 
    Παράλληλα, θεσμοθετήθηκε ο Συνήγορος του Καταναλωτή, που λειτουργεί σήμερα πράγματι, με απόλυτη επιτυχία. Επίσης, ενεργοποιήθηκε το Εθνικό Συμβούλιο Καταναλωτή και το Ευρωπαϊκό Κέντρο Καταναλωτή, ενώ προωθήθηκε το δίκτυο προστασίας του καταναλωτή των Δυτικών Βαλκανίων. 
    Το νέο πλαίσιο, κύριοι συνάδελφοι, κινείται στην ίδια σταθερή κατεύθυνση και ακολουθεί την αταλάντευτη πολιτική μας, ώστε το κέντρο της νέας μας προσπάθειας, να είναι ξανά ο πολίτης, ο καταναλωτής, ο οποίος θωρακίζεται περαιτέρω με νέες, σύγχρονες διατάξεις. 
    Η Κυβέρνηση, κύριοι συνάδελφοι, δεν παίζει με την υγεία και την ασφάλεια των καταναλωτών. Και το κυριότερο, η Κυβέρνηση, δεν νομοθετεί μόνο απλά αλλά προβαίνει, πραγματικά, σε ενεργοποίηση του θεσμικού πλαισίου. Δεν συγχωρεί όσους δεν σέβονται τον καταναλωτή και τους κανόνες της αγοράς. Το απέδειξε. Αυτό αποδεικνύεται έμπρακτα από τους αυξημένους ελέγχους, που πραγματοποιήθηκαν και πραγματοποιούνται και τις κυρώσεις που επιβάλλονται στους παραβάτες τα τελευταία χρόνια. 
    Είναι περιττό να αναφέρω –αλλά ενδεικτικά πρέπει να το κάνω- τα βεβαιωμένα πρόστιμα, που έχουν επιβληθεί από το Μάρτιο του 2004, που αγγίζουν και ξεπερνούν τα 2 με 2,5 εκατομμύρια ευρώ. 
    Το 2003 τα πρόστιμα ήταν μόλις 62.000 ευρώ περίπου και οι έλεγχοι ήταν ελάχιστοι έως ανύπαρκτοι. Έχει ανασταλεί η λειτουργία πάνω από είκοσι είκοσι πέντε επιχειρήσεων και δημοσιοποιήθηκαν τα ονόματα των παραβατών, μηδέ εξαιρουμένων και των τραπεζών. 
    Από τον Αύγουστο του 2006 μόνο ο Ε.Φ.Ε.Τ. –και το τονίζω αυτό- επέβαλε κυρώσεις σε πάνω από εκατόν πενήντα πέντε επιχειρήσεις συνολικού ύψους που υπερβαίνει τα 2.000.000 ευρώ. 
    Θα ήθελα, όμως, από αυτήν τη θέση, κύριε Υπουργέ, να σας παρακαλέσω, να αυξήσετε τον αριθμό των υπαλλήλων, το προσωπικό του Ε.Φ.Ε.Τ., διότι, πράγματι, κάνει μία σημαντική δουλειά και χρειάζεται ενίσχυση, διότι ο Ε.Φ.Ε.Τ. κάνει πλέον πολύ σωστή και σε βάθος εργασία. Χρειάζεται, όμως, προσωπικό και αρκετό και ενημερωμένο. 
    Επίσης από το Μάρτιο του 2005 η Γενική Γραμματεία Καταναλωτή, επέβαλε πρόστιμο σε επτά τράπεζες συνολικού ύψους πάνω από 850.000 ευρώ. Συνεπώς ο βαθμός ευαισθησίας της Κυβέρνησης απέναντι στα θέματα προστασίας του καταναλωτή, βεβαιώνεται κάθε μέρα και περισσότερο και κανένας δεν μπορεί αυτό να το αμφισβητήσει αυτό. 
    Το προτεινόμενο σχέδιο νόμου τροποποιεί και συμπληρώνει το ν. 2251/1994 και αυτό είναι εύλογο, αν αναλογιστούμε ότι οι εξελίξεις στην οικονομία αλλά και στη λειτουργία της αγοράς, μεταβάλλονται ραγδαία, με αποτέλεσμα οι καταναλωτές, να βρίσκονται συνεχώς αντιμέτωποι με νέες μορφές και συνθήκες συναλλαγών.
     Σημαντικές αλλαγές συμβαίνουν κάθε μέρα, τόσες αλλαγές, που στα τελευταία δύο χρόνια έχουν συμβεί, όσες δεν είχαν συμβεί στα δέκα περασμένα. Συνεπώς πρώτη προτεραιότητά μας, είναι ο ανταγωνισμός να λειτουργεί, βασικά, προς όφελος των καταναλωτών. 
    Για να υλοποιήσουμε, λοιπόν, την πολιτική μας, δημιουργήσαμε, πράγματι, ένα σταθερό αλλά και ασφαλές θεσμικό πλαίσιο, ένα πλαίσιο, που εισάγει καινοτομίες και που έχει διαφανείς κανόνες, ένα πλαίσιο, που προωθεί τους συχνούς ελέγχους στην αγορά με διαφάνεια και πειστικότητα, κύριοι Υπουργοί. 
Διότι, πράγματι, ακόμα και οι τιμωρούμενοι αποδέχονται την τιμωρία,  αναγνωρίζοντας το σφάλμα τους. 
      Πράγματι, είναι ένα πλαίσιο, που προωθεί τους συχνούς ελέγχους. Ένα πλαίσιο, που ανταποκρίνεται στις διευρυμένες ανάγκες των καταναλωτών και που είναι απόλυτα προσαρμοσμένο στις νέες συνθήκες. 
      Ειδικότερα με το νέο νομοσχέδιο, παρέχεται η αποτελεσματική προστασία στους καταναλωτές απέναντι σε νέες μορφές συναλλαγών, νέα προϊόντα, νέες υπηρεσίες, ιδιαίτερα τραπεζικές, δύσκολες, όπου χρειάζεται, πράγματι, ενημέρωση και διευκρινίσεις. 
      Δημιουργούνται νέα εργαλεία, που θωρακίζουν τον καταναλωτή απέναντι στα δεδομένα, που δημιουργεί η εξέλιξη της τεχνολογίας στη διάθεση προϊόντων και υπηρεσιών. 
      Καλύπτει το  νομοθετικό κενό, που προέκυψε από την εφαρμογή του ν. 2251/94 και η προσαρμογή του στις νέες συνθήκες. Δεν ήταν κακός ο ν. 2251/94, αλλά δεν επαρκεί πλέον, με τις αλλαγές που παρατηρούνται σήμερα και τις μορφές λειτουργίας των νέων αγορών. 
      Η κάλυψη ελαχιστοποιεί τις περιπτώσεις εξαπάτησης, αλλά και εκμετάλλευσης των καταναλωτών. Ενσωματώνει την οδηγία 2005/29/ΕΚ, που αναφέρεται σε αθέμιτες εμπορικές πρακτικές. Αναβαθμίζει την εθνική νομοθεσία, με την προσθήκη νέων κοινοτικών οδηγιών και προσαρμόζει το εθνικό δίκαιο προς το κοινοτικό. Θέτει τα δικαιώματα και τα οικονομικά συμφέροντα των καταναλωτών, υπό την προστασία της έννομης πολιτείας. 
      Υπογραμμίζω ότι το παρόν πλαίσιο υπήρξε αποτέλεσμα –και αυτό έχει μεγάλη σημασία, κύριοι συνάδελφοι- ενός παρατεταμένου κοινωνικού διαλόγου με όλους τους αρμόδιους φορείς και οργανώσεις, όπου ελήφθησαν υπ’ όψιν όλες οι προτάσεις και θέσεις τους και οι οποίες ενσωματώθηκαν στο μέγιστο βαθμό. Ήδη, λίγο πριν, ο κύριος Υπουργός διένειμε νέες διορθώσεις–αποδοχή προτάσεων, που έγιναν κατά τη διάρκεια της συζήτησης στην επιτροπή.
      Επιπλέον, δόθηκε έμφαση στην παροχή των αναγκαίων θεσμικών εργαλείων προς το καταναλωτικό κίνημα, προκειμένου το ίδιο το καταναλωτικό κίνημα, να διαχειριστεί αυτόνομα και αποτελεσματικά τα συμφέροντα και την κοινωνική ευθύνη, που του αναλογεί.
      Κυρίες και κύριοι συνάδελφοι, ο νέος νόμος αποτελεί μία σημαντική τομή στον τομέα της προστασίας του καταναλωτή και περιλαμβάνει ορισμένες σημαντικές καινοτομίες, προς τις οποίες όλοι πρέπει και μπορούμε να συμφωνήσουμε.
      Ειδικότερα, περιλαμβάνει και προβλέπει την υποχρέωση της πολιτείας, να ενημερώνει και να επιμορφώνει τους καταναλωτές, ιδιαίτερα τις ευαίσθητες ομάδες. Αποτελεί, πράγματι, υποχρέωση και ανάγκη, έτσι ώστε να έχουμε μία βιώσιμη κατανάλωση, υπεύθυνη κατανάλωση, με σεβασμό στο περιβάλλον, στους φυσικούς πόρους, αλλά και στην αειφόρο ανάπτυξη. Πρόκειται για έννοια που εισάγεται για πρώτη φορά στην ατζέντα της αγοράς. 
      Προβλέπει τη διεύρυνση της έννοιας του καταναλωτή, η οποία πλέον δεν περιλαμβάνει μόνο φυσικά πρόσωπα, αλλά και νομικά πρόσωπα, αλλά και ενώσεις προσώπων χωρίς τη νομική τους προσωπικότητα. 
      Προβλέπει τον αυστηρότερο έλεγχο συναλλαγών. Για πρώτη φορά θεσμοθετείται η λεγόμενη «αιφνιδιαστική ρήτρα». Απλουστεύει τις διαδικασίες του τρόπου άσκησης του δικαιώματος της υπαναχώρησης. Ο χρόνος επεκτείνεται τελικά από δέκα σε δεκατέσσερις ημέρες και οι διαδικασίες γίνονται ασφαλέστερες με τη βοήθεια των σύγχρονων μέσων επικοινωνίας.  Η συνεκτίμηση διάφορων κριτηρίων για την καταχώρηση των προμηθευτών στο ειδικό μητρώο αποτελεί βασική προϋπόθεση. 
      Επίσης, εισάγει ειδική ρύθμιση για την προστασία της ψυχικής υγείας των ανηλίκων από προϊόντα που κυκλοφορούν στην αγορά και απευθύνονται σ’ αυτούς εις βάρος της ψυχικής τους υγείας.
      Επίσης, προβλέπει το δικαίωμα αποζημίωσης του καταναλωτή και την ενίσχυση της ευθύνης των προμηθευτών. Εισάγεται η έννοια του προϊόντος και καθορίζονται πρότυπα για την τήρηση ασφάλειας των προϊόντων και της προστασίας των καταναλωτών. 
      Επίσης, προβλέπεται το δικαίωμα της χρηματικής ικανοποίησης για ηθική βλάβη και ψυχική οδύνη, ενώ ενσωματώνονται ουσιώδεις σημαντικές έννοιες, όπως η ουσιώδης στρέβλωση της οικονομικής συμπεριφοράς, ο κώδικας ορθής συμπεριφοράς των προμηθευτών, η επαγγελματική ευσυνειδησία και η κατάχρηση επιρροής ή η εκμετάλλευση της θέσης. 
      Εκσυγχρονίζονται και αναμορφώνονται τα όρια της λειτουργίας και πιστοποίησης και οργάνωσης των ενώσεων των καταναλωτών.
Κανένας δεν μπορεί να είναι ασύδοτος στη λειτουργία της αγοράς. 
	Αναβαθμίζεται το Εθνικό Συμβούλιο Καταναλωτή και στο εξής θα είναι Εθνικό Συμβούλιο Αγοράς και Καταναλωτή. Προβλέπεται επίσης η μετοχή σ’ όλο αυτό το φάσμα των φορέων που διαμορφώνουν τις συνθήκες λειτουργίας της αγοράς και αναπροσαρμόζονται τα πρόστιμα των παραβάσεων. Ιδιαίτερα οι προμηθευτές υποχρεώνονται να απαντούν εντός συγκεκριμένης προθεσμίας στις καταγγελίες των καταναλωτών. Βελτιώνεται το πλαίσιο λειτουργίας των επιτροπών φιλικού διακανονισμού ενώ συστήνονται κλιμάκια για τον έλεγχο συναλλαγών ανάμεσα σε προμηθευτές και καταναλωτές προκειμένου να τηρούνται οι διατάξεις του νόμου. Απαγορεύεται η κατάσχεση του ακινήτου οφειλέτη για οφειλόμενο ποσό κάτω των 10.000 ευρώ από καταναλωτικά δάνεια εφόσον αποδεικνύεται ότι ο δεύτερος αδυνατεί να εκπληρώσει τις υποχρεώσεις του κάτω από προϋποθέσεις που τελικά περιλαμβάνονται σε τροποποιήσεις του άρθρου 18 παράγραφος 11. Αυτές διανεμήθηκαν και θα τις δείτε. 
	Κύριε Υπουργέ, θα ήθελα εδώ να τονίσω ότι σκοπός δεν είναι βεβαίως να δημιουργήσουμε καταναλωτές-κακοπληρωτές μ’ αυτήν τη διάταξη. Θέλω να πιστεύω ότι δεν εννοείτε αυτό διότι εδώ θα ήμουν εντελώς αντίθετος. Θέλω να πιστεύω ότι αυτό γίνεται για μία πραγματική κατανόηση κοινωνικής αλληλεγγύης και στήριξης, όμως πρέπει να τηρούνται απόλυτα και απαραίτητα οι παρεκκλίσεις και οι προϋποθέσεις που αναφέρονται στο νόμο. Επίσης κωδικοποιούνται βασικά νομοθετήματα που αφορούν την προστασία του καταναλωτή σ’ ένα ενιαίο κείμενο.
	Κυρίες και κύριοι συνάδελφοι, πρέπει να αναφερθώ λίγο και στα άρθρα. Αυτό το νομοσχέδιο περιλαμβάνει τρία μέρη. Άρθρα 1 έως 11: Έχουμε εισαγωγή μιας καινοτομίας. Εισάγεται για πρώτη φορά στην ελληνική πραγματικότητα η έννοια της βιώσιμης κατανάλωσης, δηλαδή, μιλάμε για μία υπεύθυνη κατανάλωση με σεβασμό στο περιβάλλον, στους φυσικούς πόρους και στην αειφόρο ανάπτυξη, άρα καλλιεργείται η ιδέα μιας καταναλωτικής συνείδησης μέσα από μία ορθή πληροφόρηση των καταναλωτών σ’ όλα τα θέματα που τους αφορούν. 
	Στο δεύτερο μέρος, άρθρο 12, περιλαμβάνεται η ενσωμάτωση της κοινοτικής οδηγίας 2005 είκοσι εννέα ευρωπαϊκών κοινοτήτων περί αθέμιτων εμπορικών πρακτικών ενώ στο τρίτο μέρος, άρθρα 13 έως 19, βρίσκονται όλες εκείνες οι διατάξεις που απασχολούν τις ενώσεις των καταναλωτών καθώς και τα ένδικα μέσα που αφορούν την προστασία τους από αθέμιτες πρακτικές. 
	Στο άρθρο 1 αναλυτικότερα έχουμε την υποχρέωση της πολιτείας να ενημερώνει τους καταναλωτές και ιδιαίτερα τις ευπρόσβλητες ομάδες. Στο άρθρο 2 ξεκαθαρίζεται και βελτιώνεται το πλαίσιο των γενικών όρων των συναλλαγών. 
      Εδώ ειδικότερα πρέπει να αναφερθώ στο άρθρο 2 παράγραφος 5. Κύριε Υπουργέ, θα ήθελα να ζητήσω να απαλειφθεί. Μετά από την προσθήκη που κάνατε στο άρθρο 18 παράγραφος 11 δεν νοείται να παραμείνει η παράγραφος 5, το ακροτελεύτιο, όπου προστίθενται τέσσερις-πέντε γραμμές. Αυτό κατά την άποψή μου δημιουργεί ανασφάλεια, αν θέλετε, και κάποια τροποποίηση και διαφοροποίηση στάσης δικαίου. Θεωρώ ότι αυτό πρέπει να απαλειφθεί διότι διαφορετικά φέρνει σε διαφορετικό επίπεδο τους συμβαλλόμενους και με διαφορετική μεταχείριση. Θα ήθελα αυτό να το δείτε στη διάρκεια της συζήτησης. Επαναλαμβάνω ότι από τη στιγμή που προστίθεται πλέον μία προσθήκη στο άρθρο 18 παράγραφος 11, αυτό δεν χρειάζεται.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, μπορείτε να μου δώσετε δύο λεπτά ακόμη δεδομένου ότι η συζήτηση είναι κατ’ αρχήν και κατ’ άρθρο;
	ΠΡΟΕΔΡΕΥΩΝ (Γεώργιος Σούρλας): Όχι παραπάνω από δύο λεπτά, κύριε καθηγητά.
	ΞΕΝΟΦΩΝ ΒΕΡΓΙΝΗΣ: Ευχαριστώ, κύριε Πρόεδρε.
	Στο άρθρο 4 προβλέπεται η ρύθμιση όλων των θεμάτων που σχετίζονται με την εμπορία αγαθών και υπηρεσιών από απόσταση. Εξαιρούνται από τη ρύθμιση οι χρηματοοικονομικές υπηρεσίες. Σήμερα οι χρηματοοικονομικές υπηρεσίες δεν χρειάζονται και δεν θέλουν να έχουν τους συναλλασσόμενους από κοντά. Μπορεί και από μακριά να υπάρξει η συναλλαγή χωρίς να υπάρχουν περιπτώσεις ακυρότητας και συνεπώς ορθώς εισάγεται αυτή η διάταξη. Η αποστολή αγαθών πάντως χωρίς συναίνεση του καταναλωτή πλέον με βάση το νομοσχέδιο απαγορεύεται. 
	Τέλος, στο ίδιο άρθρο 14 θεσπίζεται ένα επιπλέον κριτήριο, αυτό της ορθής συμπεριφοράς του προμηθευτή απέναντι στις νομικές του υποχρεώσεις προκειμένου ειδικότερα –και το αναφέρω αυτό, κύριοι συνάδελφοι- να εγγραφεί ο προμηθευτής στο μητρώο των προμηθευτών. 
	Στο άρθρο 5 πραγματικά τίθενται όλα τα ζητήματα που αφορούν τη σύναψη συμβάσεων από απόσταση. 
      Ο προμηθευτής πλέον υποχρεούται να παρέχει στον καταναλωτή κάθε πληροφορία. Δεν μπορεί να συνάπτει οποιαδήποτε σύμβαση, σχέση, όταν ο καταναλωτής δεν λαμβάνει γνώση των επί μέρους όρων. Το δικαίωμα υπαναχώρησης το έχει πλέον ο καταναλωτής για συνδεδεμένες συμβάσεις από απόσταση. Πλέον για την επικύρωση τέτοιας σύμβασης απαιτείται γραπτή δήλωση από τον καταναλωτή και όχι απλή συναίνεση. Αυτό αποτελεί πραγματικά μία σοβαρή καινοτομία.
      Κύριε Υπουργέ, αυτό είναι απόλυτα σωστό και ορθώς το τονίζω, διότι πράγματι δεν μπορεί ο καταναλωτής απλά να συναινεί. Πρέπει να υπάρχει γραπτή δήλωση έτσι ώστε να διασφαλίζει τα δικαιώματά του, αλλά και ο προμηθευτής να προφυλάσσεται από οποιεσδήποτε παραβάσεις. Στα επί μέρους άρθρα θα επανέλθω στη δευτερολογία μου. 
      Τελειώνοντας, κυρίες και κύριοι συνάδελφοι, θα ήθελα να πω ότι πράγματι το παρόν πλαίσιο-νόμου είναι ένα σημαντικό βήμα προς τη διασφάλιση των συνθηκών του υγιούς ανταγωνισμού και της εύρυθμης λειτουργίας της αγοράς και της προστασίας του καταναλωτή. Μ' αυτό το πλαίσιο μπαίνουμε σε βάσεις δημιουργίας ενός σταθερού νομοθετικού πλαισίου γύρω από θέματα προστασίας, συναλλαγών στην αγορά, προστασίας του καταναλωτή και όχι μόνο, αλλά και των προμηθευτών. 
      Η Νέα Δημοκρατία  έχει αποδείξει στα τρία αυτά χρόνια με τις παρεμβάσεις της ότι σέβεται τον πολίτη και έχει ως κέντρο και πολιτική της τον άνθρωπο. Το νέο νομοσχέδιο αποδεικνύει ακόμη μία φορά του λόγου το αληθές και λειτουργεί ως θεματοφύλακας της αγοράς και του ανταγωνισμού. Για το λόγο αυτό, κυρίες και κύριοι συνάδελφοι, θεωρώ ότι πρόκειται για μία πολύ σημαντική πρωτοβουλία, την οποία πρέπει να στηρίξουμε και πρέπει να υπερψηφίσουμε.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Βεργίνη.
      Ανοίξατε το δρόμο της υπέρβασης του χρόνου, οπότε η κ. Αντωνίου θα διεκδικήσει και αυτή ανάλογο χρόνο. Μακάρι να μην το κάνει όμως. 
      Ορίστε, κυρία Αντωνίου, έχετε το λόγο.
      ΤΟΝΙΑ ΑΝΤΩΝΙΟΥ: Είναι σημαντικό νομοσχέδιο και έχουμε πρόβλημα χρόνου, κύριε Πρόεδρε.
      Κύριε Πρόεδρε, κύριε Υπουργέ, κυρίες και κύριοι συνάδελφοι, τα θεμέλια για την κοινωνική προστασία του καταναλωτή τέθηκαν στη χώρα μας με το ν. 2251/1994. Ο νόμος εκείνος υπήρξε για την εποχή του εξαιρετικά σημαντικός και πρωτοποριακός σε ευρωπαϊκό επίπεδο, καθώς ξεπέρασε τις κοινοτικές οδηγίες που καθιέρωναν ελάχιστους κανόνες προστασίας για τους καταναλωτές και πήγε ακόμη πιο πέρα. 
      Αξιοποίησε ακόμη και σχέδια κοινοτικών οδηγιών που η προώθησή τους είχε εγκαταλειφθεί μετά από πιέσεις ισχυρών συμφερόντων, προκειμένου να εισάγει διατάξεις ακόμη μεγαλύτερης προστασίας για τον Έλληνα καταναλωτή. 
      Δημιούργησε ευνοϊκές προϋποθέσεις για την οργάνωση και την ανάπτυξη των ενώσεων καταναλωτών και την υπεύθυνη συμμετοχή τους στην άσκηση του ελέγχου της αγοράς. 
      Ο ν. 2251 σχεδιάστηκε για να είναι ουσιαστικός και αποτελεσματικός, προκειμένου να αποτελέσει ένα ισχυρό εργαλείο στα χέρια των καταναλωτών και των οργανώσεών τους. 
      Το πλήθος των δικαστικών αποφάσεων που έχουν εκδοθεί σε εφαρμογή των ρυθμίσεων αυτών με ιδιαίτερα θετικά για τους καταναλωτές αποτελέσματα αναδεικνύει ακριβώς αυτό το γεγονός. 
      Ωστόσο η εμπειρία μετά από τόσα χρόνια επιτυχημένης εφαρμογής εκείνου του νόμου, καθώς και οι εξελίξεις στις αγορές, θα επέβαλαν σήμερα την περαιτέρω ενίσχυση της προστασίας του καταναλωτή. Το τοπίο έχει αλλάξει ραγδαία από το 1994 μέχρι σήμερα και μάλιστα μετά από την πλήρη απελευθέρωση των αγορών και με κορυφαίο παράδειγμα το τραπεζικό τοπίο. 
      Τα προβλήματα των καταναλωτών συνεχώς οξύνονται. Παράγουν νέες ανάγκες προστασίας και απαιτούν εξειδίκευση δικαιωμάτων και θεσμούς που θα καταστήσουν αποτελεσματικότερη την προστασία τους. 
      Η Κυβέρνηση όφειλε, κυρίες και κύριοι συνάδελφοι, αφ’ ενός να συνυπολογίσει τα νέα αυτά δεδομένα και αφ’ ετέρου, να αξιοποιήσει την εμπειρία από την εφαρμογή του ν. 2251, προκειμένου να επέμβει σε ζητήματα σύγχρονης εκμετάλλευσης των καταναλωτών και να ενισχύσει περαιτέρω τα δικαιώματά τους και το θεσμικό τους οπλοστάσιο. Όφειλε να κάνει σοβαρά βήματα προς την κατεύθυνση, τόσο της ενίσχυσης της καταναλωτικής συνείδησης, όσο και της συνείδησης του καταναλωτή που είναι δύο έννοιες διακριτές μεταξύ τους. 
      Η καταναλωτική συνείδηση έχει να κάνει με τη γνώση του τι καταναλώνουμε, πόσο ανταποκρίνεται πραγματικά στις ανάγκες μας και ποιες είναι οι επιπτώσεις για την τσέπη μας, για την ποιότητα της ζωής μας και για το περιβάλλον. Συνδέεται επομένως με την έννοια της βιώσιμης κατανάλωσης, στην οποία και εσείς αναφέρεστε, αλλά μένετε στην απλή αναφορά της, χωρίς να την εξειδικεύετε σε επίπεδο ρυθμίσεων.
      Η συνείδηση του καταναλωτή έχει να κάνει με τη γνώση των θεσμικά κατοχυρωμένων δικαιωμάτων του και με τη διαμόρφωση αντίστοιχης αγωγής και παιδείας, ώστε να τα υπερασπίζεται, όταν παραβιάζονται. Είναι ένας τομέας στον οποίο έχουμε να κάνουμε πολλά βήματα ακόμη στη χώρα μας. Είναι η προϋπόθεση, θα έλεγα, για την ουσιαστική ενεργοποίηση της κοινωνίας των πολιτών. Είναι το απαραίτητο συμπλήρωμα μιας ορθής και αποτελεσματικής λειτουργίας των ελεγκτικών μηχανισμών και των άλλων θεσμών, που υπηρετούν την προστασία του καταναλωτή.
      Όμως, αυτή τη διάκριση των δύο εννοιών κάνει πως την αγνοεί η Κυβέρνηση και ιδιαίτερα το Υπουργείο Παιδείας, γι’ αυτό αντί να αναβαθμίσει την Αγωγή Καταναλωτή, την υποβάθμισε σ’ ένα απλό κεφάλαιο του μαθήματος της Αγωγής Υγείας, που είναι κι αυτό επίσης υποβαθμισμένο. Φαίνεται γενικά ότι η Κυβέρνηση ούτε θέλει ούτε μπορεί να επεξεργαστεί και να διατυπώσει μία δική της σύγχρονη και ολοκληρωμένη πρόταση για την ενίσχυση της προστασίας του καταναλωτή, που να ανταποκρίνεται στις προκλήσεις και τις ανάγκες της εποχής μας.
      Αυτό πιστοποιείται και από το γεγονός ότι ενώ στο αρχικό προσχέδιο μιλούσατε για αντικατάσταση του ν. 2251 με τη δημιουργία ενός νέου νόμου-πλαισίου, τελικά η διατύπωση άλλαξε και αντί για αντικατάσταση, μιλάτε για τροποποίηση του ν. 2251. Ο πήχης, δηλαδή, από τα ψηλά τοποθετήθηκε στα χαμηλά, για να περάσετε από κάτω, όπως συμβαίνει σ’ όλα τα μεγάλα ζητήματα. 
      Παρόλο, όμως, το χρόνο που αναλώθηκε στη διαβούλευση, το νομοσχέδιο που έφτασε να κατατεθεί στη Βουλή, είναι κατώτερο των αναγκών, δημιουργεί περισσότερα προβλήματα απ’ όσα λύνει, συνιστά υποχώρηση σε σχέση με κεκτημένα και αποτελεί ωμή κρατική παρέμβαση στη λειτουργία των ενώσεων καταναλωτών. Είναι με λίγα λόγια αποσπασματικό, νομοτεχνικά προβληματικό, αναχρονιστικό και κρατικιστικό. 
      Είναι αποσπασματικό, γιατί αντί να έχει χαρακτήρα σοβαρής και αποτελεσματικής παρέμβασης, αντί να ανταποκριθεί στις νέες ανάγκες, περιορίζεται σε επουσιώδεις και αμφιλεγόμενες τροποποιήσεις των ρυθμίσεων του ν. 2251. Ολόκληρα άρθρα του νομοσχεδίου είναι στην πραγματικότητα επαναδιατύπωση άρθρων του ν. 2251 για να εμφανίσετε μεγαλύτερο το νομοθετικό σας έργο. Τα άρθρα 5, 6, 8, 11, 14, 18 και 19 του σχεδίου νόμου αποτελούν επαναδιατύπωση των αντίστοιχων άρθρων 4, 5, 7, 11 και 14 του ν. 2251, με πολύ μικρές τροποποιήσεις-συμπληρώσεις. 
      Είναι νομοτεχνικά προβληματικό, γιατί ακόμα και διατάξεις με θετικό προσανατολισμό, έτσι όπως έχουν διατυπωθεί, καθίστανται στην πράξη ανεφάρμοστες. Αναφέρω, για παράδειγμα, τις ρυθμίσεις για την αποζημιωτική συλλογική αγωγή στο άρθρο 13 και για το ακατάσχετο της πρώτης κατοικίας από τις τράπεζες στο άρθρο 18, τις οποίες είχε εισηγηθεί το ΠΑ.ΣΟ.Κ. με πρόταση νόμου και τις οποίες υιοθετεί σήμερα η Κυβέρνηση, αλλά όχι όπως θα θέλαμε. 
      Στην πρώτη περίπτωση το θέμα δεν είναι να αναγνωριστεί το δικαίωμα αποζημίωσης των καταναλωτών, όπως αναφέρεται στο νομοσχέδιο, παράγραφος 16, περίπτωση δ΄, αλλά να αναγνωριστούν οι αξιώσεις αποζημίωσης των καταναλωτών από την παράνομη συμπεριφορά. Στη δεύτερη περίπτωση χιλιάδες πολίτες που έχουν πάρει στεγαστικά δάνεια και χάνουν το σπίτι τους στον πλειστηριασμό για χρέος μερικών χιλιάδων ευρώ, περίμεναν μία τέτοια ρύθμιση για να βγουν από τον εφιάλτη. 
      Βγήκατε και διακηρύξατε ότι τους προσφέρετε αυτή τη ρύθμιση. Στην ουσία, όμως, τι κάνατε; Πήρατε την ιδέα από την πρόταση του ΠΑ.ΣΟ.Κ., αλλά φτιάξατε έτσι τη διάταξη, ώστε να έχει πολλά προβλήματα και να μην μπορεί να αξιοποιηθεί αποτελεσματικά από τους καταναλωτές. Άλλωστε, αυτό είναι και το γενικό συμπέρασμα από την τοποθέτηση στην επιτροπή όλων των κοινωνικών φορέων και των οργανώσεων των καταναλωτών.
      Θέλατε και επικοινωνιακή πολιτική να κάνετε στην πλάτη των ανθρώπων που χάνουν το σπίτι τους και να μην ενοχλήσετε τις τράπεζες, αλλά δεν γίνονται και τα δύο, κύριοι συνάδελφοι. Οι τράπεζες και πάλι ενοχλήθηκαν και απείλησαν –μάλιστα στην επιτροπή μάς το είπαν ξεκάθαρα- ότι εάν η Βουλή πάρει τέτοιο μέτρο, αυτές θα μετακυλήσουν το κόστος στον καταναλωτή μ’ έναν άλλο τρόπο.
      Το ίδιο επικοινωνιακό παιχνίδι πάτε να παίξετε και με τη ρύθμιση για τα ινστιτούτα αδυνατίσματος. Διατυμπανίζετε ότι παίρνετε μέτρα υπέρ των καταναλωτών. Στην πραγματικότητα τι κάνετε; Δεν γράφετε τίποτα συγκεκριμένο στο νομοσχέδιο. Θα πάνε όλα να ρυθμιστούν με την υπουργική απόφαση.
      Εμείς σας προτείναμε να ρυθμίσετε το δικαίωμα υπαναχώρησης του καταναλωτή ρητά και χωρίς περιορισμούς, όταν έχουμε παροχή υπηρεσιών ανεξαρτήτων και σε αόριστο χρόνο, χωρίς κάποια κράτηση θέσεως. Δεν το δεχθήκατε.
      Σας προτείναμε να αντιμετωπίσετε το ζήτημα της παγίδευσης των καταναλωτών μέσω τραπεζικών δανείων και πιστωτικών καρτών, που εκδίδονται με διαμεσολάβηση των εν λόγω προμηθευτών. Ούτε αυτό το δεχθήκατε. Ουσιαστικά εμπαίζετε τους καταναλωτές.
      Κυρίες και κύριοι συνάδελφοι, το νομοσχέδιο είναι αναχρονιστικό, γιατί η ενσωμάτωση των κοινοτικών οδηγιών γίνεται κατά την άποψή μας με κακό τρόπο, ώστε οι νέες διατάξεις να μας φέρουν πιο πίσω από τις διατάξεις της εθνικής νομοθεσίας.
      Έτσι, για παράδειγμα, αναφέρω ότι μέσα στον ίδιο νόμο έχουμε στενότερους και ευρύτερους ορισμούς της έννοιας του καταναλωτή, στα άρθρα 1, 5 και 12. Έχουμε επίσης την προσθήκη της λέξης «σημαντική» στο άρθρο 2, όπου μέχρι τώρα αναφερόταν ότι, για να θεωρηθεί ένας όρος καταχρηστικός, αρκούσε απλή διατάραξη της ισορροπίας υποχρεώσεων και δικαιωμάτων των συμβαλλομένων σε βάρος του καταναλωτή και όχι σημαντική.
      Θα έπρεπε ίσως να γνωρίζετε ότι σε θέματα προστασίας καταναλωτή το κοινοτικό δίκαιο είναι «μινιμαλιστικό», δηλαδή, καθιερώνει ελάχιστους κανόνες προστασίας για τους καταναλωτές. Από κει και πέρα τα κράτη-μέλη μπορούν να υιοθετούν αυστηρότερες διατάξεις. Αυτό έκαναν πάντοτε οι κυβερνήσεις του ΠΑ.ΣΟ.Κ.. Μάλιστα, η οδηγία 93/13 στο άρθρο 8 ρητά προβλέπει ότι τα κράτη-μέλη μπορούν να θεσπίσουν μεγαλύτερη προστασία για τον καταναλωτή.
      Το νομοσχέδιο είναι κρατικιστικό, γιατί με τις ρυθμίσεις του άρθρου 13 αποτελεί ευθεία παρέμβαση του κράτους στη λειτουργία της κοινωνίας των πολιτών, επιχειρώντας να χειραγωγήσει τις οργανώσεις των καταναλωτών, να περιορίσει την αποτελεσματικότητά τους και να απαλλαγεί, αν χρειαστεί, από τις «ενοχλητικές φωνές».
      Στην κατεύθυνση αυτή παρεμβαίνει μονομερώς και προκλητικά υπέρ των φορέων της αγοράς και τους εκχωρεί το δικαίωμα να πιστοποιούν ποια οργάνωση θα πρέπει να θεωρείται ένωση καταναλωτών και ποια όχι. Ταυτόχρονα μέσω των ρυθμίσεων για τους πόρους των οργανώσεων ανοίγει η κερκόπορτα για συναλλαγή, αδιαφάνεια και εξάρτηση των οργανώσεων αυτών από οικονομικά συμφέροντα. Άλλωστε, κύριοι Υπουργοί, διαφωνούν και οι οργανώσεις των καταναλωτών.
      Είναι, όμως, κρατικιστικό και επειδή με το άρθρο 15 καταργεί το Εθνικό Συμβούλιο Καταναλωτών και στη θέση του δημιουργεί ένα άλλο όργανο πολυμελές και δυσκίνητο, το Εθνικό Συμβούλιο Αγοράς και Καταναλωτή. Εδώ, κυρίες και κύριοι συνάδελφοι, ο Υπουργός έκανε μεγάλη αλλαγή, ριζοσπαστική, το ονομάζει Εθνικό Συμβούλιο Καταναλωτή και Αγοράς. Αποφάσισε να κάνει μια τόσο μεγάλη αλλαγή σ’ αυτό το νομοσχέδιο μετά από τη συζήτηση στην επιτροπή.
      Ο Υπουργός θα διορίζει τη δεκαπενταμελή εκτελεστική γραμματεία του Ε.Σ.Α.Κ., στο οποίο θα προεδρεύει ένας κρατικός υπάλληλος, δηλαδή ο Γενικός Γραμματέας Καταναλωτή. Πιστεύω, κύριε Υπουργέ, ότι αυτό γίνεται, γιατί και ο ίδιος ο γραμματέας θα νιώθει καταναλωτής. Πλειοψηφία θα είναι κρατικοί υπάλληλοι και εκπρόσωποι της αγοράς, ενώ οι ενώσεις των καταναλωτών θα είναι μειοψηφία. Όλοι αυτοί θα γνωμοδοτούν σε θέματα που αφορούν στα δικαιώματα του καταναλωτή, αντί για τους καταναλωτές.
      Είναι τέλος κρατικιστική και ταυτόχρονα αναχρονιστική η ρύθμιση της παραγράφου 7 του άρθρου 13, που προβλέπει ότι η κρατική χρηματοδότηση των οργανώσεων θα εναπόκειται στην ανεξέλεγκτη κρίση του Υπουργού Ανάπτυξης, χωρίς θεσμοθετημένα κριτήρια, γεγονός που μπορεί να οδηγήσει στην αλλοίωση της έκφρασης του καταναλωτικού κινήματος.
      Τελικά αυτή η Κυβέρνηση, όποτε θέλει να πάρει μέτρα που ευνοούν τους ισχυρούς και μεγαλώνουν την κοινωνική ανισορροπία και αδικία εις βάρος των αδύναμων, ξεχνάει τα φιλελεύθερα κηρύγματά της και ασκεί ακραίο κρατικό παρεμβατισμό με πελατειακά χαρακτηριστικά. Όποτε όμως της ζητούν να πάρει ουσιαστικά μέτρα υπέρ εκείνων που υφίστανται την αδικία, την εκμετάλλευση και την αισχροκέρδεια, τότε σηκώνει τα χέρια ψηλά και δηλώνει ιδεολογικά αντίθετη με την παρέμβαση στη λειτουργία της αγοράς και το ρυθμιστικό ρόλο του κράτους.
      Δύο μέτρα και δύο σταθμά, όπως συμφέρει κάθε φορά, ανάλογα με τις δεσμεύσεις που υπάρχουν και τα γραμμάτια που έχει να εξοφλήσει η Κυβέρνηση του κ. Καραμανλή. Έτσι, λοιπόν, ευνοημένοι αυτής της πολιτικής είναι οι τράπεζες, οι μεσάζοντες, οι πολυεθνικοί κολοσσοί, ενώ πλήττονται θανάσιμα οι καταναλωτές, οι αγρότες και οι μικρομεσαίες επιχειρήσεις. 
      Αυτός είναι ο λόγος που η Κυβέρνηση αρνείται μετά βδελυγμίας να υιοθετήσει την πρόταση νόμου του ΠΑ.ΣΟ.Κ. η οποία περιείχε ρυθμίσεις κατά της τοκογλυφίας και της αισχροκέρδειας των τραπεζών, ρυθμίσεις για το θεσμικό πλαίσιο λειτουργίας των οργάνων διαμεσολάβησης, ρυθμίσεις για την ευθύνη των τραπεζών στην περίπτωση έκδοσης καταναλωτικών δανείων και πιστωτικών καρτών με τη μεσολάβηση προμηθευτών κ.λπ.. Την ίδια στιγμή, όμως, με την τελευταία παράγραφο του άρθρου 17 προβλέπεται ότι σε περιπτώσεις που παραβάτες του νόμου είναι πιστωτικά ιδρύματα ή εταιρείες παροχής επενδυτικών υπηρεσιών, ο Υπουργός  Ανάπτυξης επιβάλλει κυρώσεις μετά από τη γνώμη της Τράπεζας της Ελλάδος ή της Επιτροπής Κεφαλαιαγοράς. Δίνει, δηλαδή, στην Τράπεζα της Ελλάδος το δικαίωμα να κρίνει αν παραβιάστηκε ή όχι ο νόμος για την προστασία του καταναλωτή, χωρίς να έχει τέτοια αρμοδιότητα.
      Ο κ. Σιούφας δήλωσε στην επιτροπή ότι θεωρεί σοβιετικής λογικής τις προτάσεις του ΠΑ.ΣΟ.Κ. και οργανώσεων καταναλωτών για καθορισμό ανώτατων θεμιτών επιτοκίων στα καταναλωτικά δάνεια. Όταν όμως αυτές οι προτάσεις διατυπώνονται και από το Συνήγορο του Καταναλωτή, που αντί μάλιστα να αποτελεί συναινετική και αξιοκρατική επιλογή, είναι σκληρά κομματική επιλογή της Νέας Δημοκρατίας, τότε υπάρχει θέμα, κύριε  Υπουργέ, και θα πρέπει να ξανασκεφθείτε τους χαρακτηρισμούς σας.
      Πρέπει όμως να παρατηρήσουμε ότι σε κανένα νομοσχέδιο απ’ όσα έχει φέρει μέχρι σήμερα στη Βουλή αυτή η Κυβέρνηση τίποτα, δεν έχει γίνει τυχαία, χωρίς ενιαίο σχέδιο και χωρίς προσανατολισμό. Υπάρχει και σχέδιο και προσανατολισμός που ευνοεί τα συμφέροντα των ολίγων, των ισχυρών και των «ημετέρων» και βλάπτει βέβαια τους πολλούς. Στο πλαίσιο αυτού του σχεδίου και αυτής της στρατηγικής εντάσσονται οι επιλογές της Κυβέρνησης να χειραγωγήσει ανεξάρτητες αρχές, όπως η Επιτροπή Ανταγωνισμού και ο Συνήγορος του Καταναλωτή με κομματικές επιλογές, κουμπαριές και αδιαφανείς συναλλαγές, να υπονομεύσει τον Ε.Φ.Ε.Τ. και να καταστρατηγήσει το συντονισμένο ενιαίο έλεγχο στις επιχειρήσεις τροφίμων, να θέσει τις μεγάλες επιχειρήσεις τροφίμων στο απυρόβλητο και από την άλλη πλευρά να επιβάλει κατασταλτικά πρόστιμα και ελέγχους σε βάρος των μικρομεσαίων επιχειρήσεων, λειτουργώντας ως κράτος-χωροφύλακας και όχι ως κράτος-παιδαγωγός, να κλείσει τα μάτια μπροστά στην απουσία διαφάνειας και υγιούς ανταγωνισμού στην αγορά, να αδρανοποιήσει κάθε μηχανισμό αποτροπής της ακρίβειας και της αισχροκέρδειας, να ενθαρρύνει τα καρτέλ να συνεχίσουν ακάθεκτα τη δράση τους χωρίς κανένα εμπόδιο, ούτε καν νομικό. Γιατί με τα νομοθετικά κείμενα που είναι κακότεχνα και προβληματικά, κύριε  Υπουργέ, ανοίγει ο δρόμος να δικαιωθούν τα καρτέλ και όλοι αυτοί που παρανομούν. Είναι πρόσφατο το παράδειγμα με το καρτέλ του γάλακτος. Το προεδρικό διάταγμα που φτιάξατε για τον κανονισμό λειτουργίας της Επιτροπής Ανταγωνισμού κινδυνεύει να καταπέσει στο Συμβούλιο της Επικρατείας και το καρτέλ του γάλακτος μπορεί να βρει τη δικαίωσή του, επειδή φτιάξατε ένα νομοθέτημα προβληματικό και απαράδεκτο. Τίθεται τελικά το ερώτημα: Τα νομοτεχνικά προβλήματα στα νομοθετήματά σας είναι αποτέλεσμα ανικανότητας και προχειρότητας ή απλώς σκοπιμότητας για να στηρίξετε την ισχυρή πλευρά σε βάρος του καταναλωτή;
      Με δεδομένο, λοιπόν, ότι το συγκεκριμένο νομοσχέδιο δεν έχει να προσθέσει κάτι ουσιαστικό στην προστασία των δικαιωμάτων του πολίτη-καταναλωτή, αλλά αντίθετα, πολλές φορές, συρρικνώνει τα δικαιώματα και βέβαια στρέφεται κατά του καταναλωτικού κινήματος, το καταψηφίζουμε.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αντωνίου.
      Η Κοινοβουλευτική Εκπρόσωπος του Κομμουνιστικού Κόμματος Ελλάδας κ. Ελπίδα Παντελάκη έχει το λόγο. 
      Κύριοι συνάδελφοι, θα ήθελα να σας πω ότι μετά από την αγόρευση του κ. Κουβέλη θα ακολουθήσει ονομαστική ψηφοφορία.
      Ορίστε, κυρία Παντελάκη, έχετε το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Στο νομοσχέδιο που έχουμε για την προστασία του καταναλωτή έρχονται και δύο τροπολογίες, με τις οποίες θα ήθελα να ξεκινήσω την τοποθέτησή μου, γιατί τις θεωρώ σημαντικές. Τι ειρωνεία σήμερα, που είναι δύσκολη ημέρα συνολικά για τη χώρα και για το λεκανοπέδιο της Αττικής με τις υψηλές θερμοκρασίες, να έρχεται τροπολογία η οποία προτείνει την αντικατάσταση εντός ευλόγου προθεσμίας, όπως λέει, των πεπαλαιωμένων μονάδων της Δ.Ε.Η. με σύγχρονες μονάδες συνολικής ισχύος 800 MW κ.λπ.! 
      Εδώ υπάρχει ένα μεγάλο ζήτημα και δεν είναι μόνο η ώρα, επειδή ακριβώς είναι μία κρίσιμη ημέρα και δεν ξέρουμε τι προβλήματα υπάρχουν, για να κάνουμε κριτική διαχρονικά για το τι έχει συμβεί. Από ό,τι ξέρω, κύριε Υπουργέ, είναι πολλές οι περιοχές που αυτήν τη στιγμή δεν έχουν ρεύμα. Εγώ ξέρω για μεγάλες συνοικίες αυτήν τη στιγμή στον Πειραιά. Εκείνο, που θα ήθελα να μας πείτε, όταν θα έρθει η στιγμή της αγόρευσής σας, είναι εάν υπάρχει συνειδητή επιλογή σε οικιστικές περιοχές να διακόπτεται το ρεύμα, για να αντιμετωπισθεί η αντοχή του συστήματος, ή εάν οι διακοπές προέρχονται μόνο από τις βλάβες. Βεβαίως, από το Γενικό Γραμματέα του Υπουργείου σας σήμερα όλη την ημέρα ακούσαμε ότι πρόκειται για βλάβες. Όμως, εμείς θέλουμε με τον πιο επίσημο τρόπο να μας το επιβεβαιώσετε, γιατί έχει μεγάλη σημασία. 
      Εγώ νομίζω ότι πρέπει η Κυβέρνηση τώρα να πάρει άμεσα μέτρα, ώστε να αντιμετωπισθεί η μείωση της παραγωγής στη βιομηχανία. Χρειάζονται έκτακτα μέτρα, ώστε να μπορεί να αντέξει το δίκτυο, γιατί νομίζω ότι είναι μία κρίσιμη κατάσταση και ήδη υπάρχει κόσμος ο οποίος αντιμετωπίζει σοβαρά προβλήματα υγείας και δεν ξέρουμε τι παρενέργειες θα έχουν η σημερινή και η αυριανή ημέρα.
      Η πρόταση που έρχεται εδώ –και ποιος μπορεί να διαφωνήσει σ’ αυτήν καθαυτήν;- αφορά τη συντήρηση και τον εκσυγχρονισμό του δικτύου, έναν εκσυγχρονισμό ο οποίος θα έπρεπε να έχει γίνει χθες, εδώ και χρόνια, αλλά και με την ίδια την τροπολογία δεν φαίνεται τι χρονοδιάγραμμα υπάρχει. Λέει «εντός ευλόγου προθεσμίας». Βεβαίως, είναι σαφές ότι ευρισκόμαστε στα πλαίσια της απελευθέρωσης, της ιδιωτικοποίησης, του βαθέματος αυτής της ιδιωτικοποίησης συνολικά αυτού του στρατηγικού τομέα της οικονομίας και ουσιαστικά αυτό που θέλετε να λύσετε με την τροπολογία είναι να ρυθμίσετε ακριβώς τις αντιθέσεις που υπάρχουν ανάμεσα στους μετόχους της Δ.Ε.Η. και στους μετόχους των άλλων ομίλων. 
      Ο κυριότερος λόγος, όμως, για τον οποίο δεν ψηφίζουμε αυτήν την τροπολογία είναι, όχι γιατί διαφωνούμε να προχωρήσει αυτή η ενίσχυση του δικτύου, αλλά γιατί απελευθερώνετε τα πρατήρια υγρών καυσίμων, σε Κρήτη, Κω, Ρόδο, Κέρκυρα, Λέσβο, Σάμο και Χίο και πάλι, όπως λέμε εμείς, με πρόσχημα τον εφοδιασμό των νησιών με υγρά καύσιμα. Γιατί δεν μπορεί να υπάρχει προγραμματισμός; Σκεφθείτε τι θα γίνουν οι οικογενειακές επιχειρήσεις, γιατί υπάρχουν πρατήρια υγρών καυσίμων που είναι αυτοαπασχολούμενοι, δηλαδή, οικογενειακές επιχειρήσεις. Πρέπει από το ένα πρωί μέχρι το άλλο πρωί η οικογένεια να βρίσκεται εκεί. Νομίζω ότι αυτό είναι απαράδεκτο και γι’ αυτόν ακριβώς το λόγο δεν ψηφίζουμε την τροπολογία.
      Υπάρχει και δεύτερη τροπολογία, η οποία είναι σημαντική και για την οποία καλείσθε να δώσετε ορισμένες εξηγήσεις, με την έννοια ότι φέρνετε μία τροπολογία με την οποία ζητά η Κυβέρνηση να πάρει πίσω το δικαίωμα του κράτους επί των υδρογονανθράκων, γιατί ακριβώς από τη φύση του είναι αναπαλλοτρίωτο δικαίωμα εθνικής κυριαρχίας. Σαφέστατα. Εμείς θα το ψηφίσουμε αυτό, γιατί συμφωνούμε επί της αρχής μ’ αυτό το ζήτημα, αλλά εδώ υπάρχουν σοβαρά ερωτηματικά, στα οποία θα πρέπει να δώσετε απαντήσεις. Όχι μόνο αυτό το δικαίωμα στα πλαίσια της ιδιωτικοποίησης από το ν. 2593/1998, από την προηγούμενη κυβέρνηση, κατέληξε να βρίσκεται κατά 35% στον όμιλο Λάτση, για να προχωρήσει η ιδιωτικοποίηση, αλλά και στον πρώτο γύρο παραχώρησης της έρευνας με το ν. 2289/1995 ξεκίνησε, υποτίθεται, η έρευνα και ανέλαβαν ένα κομμάτι αυτής της έρευνας τα ΕΛ.ΠΕ.. Ποιο ήταν το αποτέλεσμα; Υποβαθμίστηκε, απαξιώθηκε όλη αυτή η ιστορία, είχαμε δραματική μείωση του προσωπικού και από εβδομήντα άτομα έμειναν τριάντα πέντε. Τους είχαν, μάλιστα, παραχωρηθεί στα ΕΛ.ΠΕ. για την έρευνα πενήντα τέσσερις χιλιάδες τετραγωνικά χιλιόμετρα και δεν έγινε απολύτως τίποτα. 
      Έρχεσθε, λοιπόν, και λέτε ότι τώρα το κράτος θα αναλάβει, με την εποπτεία του Υπουργείου Ανάπτυξης, μαζί με τη Διεύθυνση Πετρελαϊκής Πολιτικής την έρευνα. Σωστά, συμφωνούμε, παρ’ όλο που αυτό δεν γίνεται μέσα στα πλαίσια ενός ενιαίου κρατικού φορέα που να αντιμετωπίζει τις ενέργειες συνολικά, αλλά είναι στο φόντο της απελευθέρωσης και της ιδιωτικοποίησης και έρχεται μεμονωμένα. Εδώ, όμως, υπάρχει ένα άλλο αντιφατικό γεγονός. Δηλαδή ό,τι υποδομή υπήρχε αυτή έχει πουληθεί. Δεν είναι ένα θέμα αυτό; Τι θέση παίρνετε εσείς πάνω σ’ αυτό; Αυτή η υποδομή που είχε και αναζητάτε τώρα τις μελέτες και τους χάρτες από την ίδια την εταιρεία, είναι χάρτες που είναι απόρρητα έγγραφα, τα οποία δείχνουν πού είναι τα πιθανά πετρελαϊκά κοιτάσματα, σε χερσαίες ή υποθαλάσσιες περιοχές.
      Νομίζουμε ότι και της προηγούμενης κυβέρνησης η πολιτική ευθύνη είναι τεράστια. Και εσείς, όμως, αναλαμβάνετε ευθύνη αυτήν τη στιγμή μ’ αυτήν την πρόταση και την πρωτοβουλία που παίρνετε. Να ξεκαθαρίσετε τη θέση σας.
      Εμείς  λέμε ότι η συνολική πολιτική σας στο ζήτημα αυτό είναι αφερέγγυα, με την έννοια ότι είναι καθαρό ότι στα πλαίσια της ανταγωνιστικότητας προχωρείτε για το ζήτημα της ιδιωτικοποίησης της πρώην πάλαι ποτέ Δ.Ε.Η. που είναι Α.Ε. και είσαστε συνολικά η Κυβέρνηση, με βάση τον ενεργειακό σχεδιασμό, μέσα στους παίκτες που θέλουν να παίξουν ρόλο στη Νοτιανατολική Ευρώπη. Ξεκαθαρίστε μας τη θέση σας γενικότερα. Εμείς θέλαμε να υπήρχε μεγαλύτερη σαφήνεια, αν θέλατε, στο κείμενο εδώ και να έλεγε με αναπαλλοτρίωτο δικαίωμα εθνικής κυριαρχίας, με απόλυτο τρόπο μεταβίβασης. Αλλά κι αυτό να λέγατε, η πράξη είναι εδώ και θα κριθείτε. Σε κάθε περίπτωση βέβαια αυτήν την τροπολογία δεν μπορούμε να μην την ψηφίσουμε,  θα την ψηφίσουμε. 
      Ερχόμαστε τώρα στο κατ’ εξοχήν νομοσχέδιο για την προστασία του καταναλωτή. Έχουμε και τροποποίηση, αλλά έχουμε και ενσωμάτωση της ευρωπαϊκής οδηγίας. Ο ν. 2251 είναι από το 1994 μέχρι σήμερα. Έχουν περάσει δεκατρία χρόνια και νομίζω ότι κρίνεται. Για αυτές τις ρυθμίσεις που είχε πάρει και μπορεί κανείς να κρίνει, δεν χρειάζονται ιδιαίτερα επιχειρήματα. Η ίδια η ζωή αποδεικνύει πόσο προστατεύθηκε ο καταναλωτής και όταν λέμε καταναλωτής εννοούμε τον εργαζόμενο, γιατί καταναλωτές είμαστε όλοι. Αλλά ποιοι είναι αυτοί που πλήττονται ιδιαιτέρως, γιατί είναι ταξικό το ζήτημα για εμάς. Δεν πλήττεται το ίδιο ο καταναλωτής που είναι  βιομήχανος,  εφοπλιστής, αυτός, δηλαδή, που έχει μεγάλη οικονομική άνεση απ’ αυτόν που έχει μεγάλα οικονομικά προβλήματα. 
      Αυτό που φάνηκε, λοιπόν, ως εμπειρία είναι ότι σε συνθήκες ελεύθερης αγοράς, ασυδοσίας και ανταγωνισμού, που κριτήριο είναι το κέρδος και το πιο καλό νομοθετικό πλαίσιο, αν θέλετε, δεν μπορεί από μόνο του να προσφέρει προστασία στους καταναλωτές εργαζόμενους. Πόσο μάλλον που το νομοσχέδιο αυτό εδώ έχει ως οδηγό του, όπως αναφέρει η αιτιολογική έκθεση, τη στάθμιση των αντιτιθέμενων συμφερόντων, προμηθευτών και καταναλωτών σ’ ένα πλαίσιο δίκαιων ισορροπιών, όπως λέει, που επιτρέπει τη δικαιολογημένη μέριμνα, υπέρ του αδυνάτου μέρους και ταυτόχρονα διασφαλίζει τους όρους  της έκρυθμης και ανταγωνιστικής λειτουργίας της αγοράς προς το συμφέρον των καταναλωτών και της εθνικής οικονομίας. Εμείς λέμε ότι ακριβώς αυτό είναι ασυμβίβαστο και η πράξη το έχει δείξει. Ελεύθερη αγορά, ανταγωνιστική αγορά και προστασία του καταναλωτή είναι ασυμβίβαστα. Δεν μπορεί να υπάρξει δίκαιη ισορροπία, γιατί στην πράξη η πλάστιγγα γέρνει υπέρ του δυνατού και ο δυνατός, βεβαίως, είναι ο προμηθευτής. Δεν μπορεί να υπάρχουν σχέσεις αλληλεγγύης. Μπορεί να υπάρχει, βεβαίως, συνεννόηση, γίνεται συζήτηση, αλλά είναι σχέση αντίθεσης, γιατί υπάρχουν διαφορετικά συμφέροντα, είναι τόσο απλό. 
      Τώρα, για το ίδιο το κείμενο της οδηγίας, ποιος είναι ο οδηγός του κειμένου, η πυξίδα της οδηγίας που ενσωματώνεται στο εθνικό δίκαιο; Το λέει με πολύ απλά λόγια. Διαβάζω: «Σύμφωνα με το άρθρο 14 παράγραφος 2 της Συνθήκης η εσωτερική αγορά αποτελεί ένα χώρο, χωρίς εσωτερικά σύνορα μέσα στον οποίο εξασφαλίζονται η ελεύθερη κυκλοφορία των εμπορευμάτων και των υπηρεσιών και η ελευθερία εγκατάστασης». Συνεχίζοντας, αναφέρει: «Οι νόμοι των κρατών-μελών που αφορούν σε αθέμιτες εμπορικές πρακτικές παρουσιάζουν σημαντικές διαφορές, οι οποίες μπορούν να δημιουργήσουν αισθητές στρεβλώσεις του ανταγωνισμού και εμπόδια στην ομαλή λειτουργία της εσωτερικής αγοράς». Όχι τίποτα άλλο, για να μη λέτε ότι είμαστε δογματικοί και αγκυλωμένοι και ότι μόνιμη επωδός σε κάθε ομιλία μας είναι το ζήτημα της ελεύθερης κίνησης εμπορευμάτων κεφαλαίου. Αυτή είναι η οδηγία, αυτή ενσωματώνεται στο εθνικό δίκαιο. Γι' αυτό  ακριβώς λέμε ότι δεν μπορεί να συνδυαστεί με προστασία του καταναλωτή. Και να σας φέρω ένα παράδειγμα που δεν ταυτίζεται ακριβώς με το νομοσχέδιο, αλλά, βεβαίως, συνδέεται. Προστασία του καταναλωτή σε ό,τι έχει σχέση με τη διατροφή. Έχει φέρει πολλές φορές παραδείγματα η Κυβέρνηση για το αν γίνονται έλεγχοι. Εμείς δεν αμφισβητούμε αυτό το γεγονός, αν κάνει, δηλαδή, ελέγχους η Κυβέρνηση -λείπει τώρα και ο Υπουργός, δεν ξέρω αν ακούν οι συνεργάτες του- γίνονται έλεγχοι. Υπάρχουν παρατηρητήρια τιμών, Γενικός Γραμματέας Καταναλωτή, Συνήγορος του Πολίτη κ.λπ.. Υπήρξαν προβλήματα. Ή αν θέλετε, σχετικά με τους ελέγχους, σε αντιπαράθεση με την προηγούμενη κυβέρνηση,  μας είπαν στην επιτροπή ότι «Μέχρι το 2004 η προηγούμενη κυβέρνηση έκανε σε πέντε επιχειρήσεις κυρίως ελέγχους και το αποτέλεσμα ήταν 80.000 ευρώ, ενώ εμείς κάναμε εκατοντάδες ελέγχους και τα πρόστιμα ήταν 4.000.000 ευρώ, από τα οποία εισπράξαμε τα μισά». Κι εμείς φέρνουμε το παράδειγμα με το καρτέλ γάλακτος. Αλλά θα το προχωρήσω από αυτό που είπε η κ. Αντωνίου, για να μην αναφέρω αυτό το παράδειγμα, γιατί το είπε η ίδια και ο κόσμος είχε παρακολουθήσει τι έγινε μ’ αυτές τις κυρώσεις και τα πρόστιμα. 
    Δεν μου λέτε, λοιπόν, από το ότι τους επιβλήθηκε αυτό το πρόστιμο, έστω και ότι το πληρώνουν, υπήρξε καμιά προστασία για τον καταναλωτή; Δεν τους νοιάζουν καθόλου οι κυρώσεις. Αυτό που τους ενοχλεί, είναι ότι δημοσιοποιείται ένα πρόβλημα που γι’ αυτούς αποτελεί δυσφήμιση. Αυτό, εάν θέλετε, έρχεται να αντιμετωπίσει και η οδηγία. Τέτοιου είδους προβλήματα έρχεται να αντιμετωπίσει. Μάλιστα, λειτουργεί και ως ταφόπλακα απέναντι στις καταναλωτικές οργανώσεις. 
    Ποιο είναι, όμως, το κύριο εδώ σε σχέση με τις τιμές; Ποιος καθορίζει τις τιμές; Ποιος κάνει το κουμάντο σ’ όλη τη διαδικασία, από την παραγωγή μέχρι την κατανάλωση; Την κάνουν αυτοί οι όμιλοι. Η Κυβέρνηση κάνει απλώς ρυθμίσεις. Υπάρχει, λοιπόν, προστασία του καταναλωτή, όταν το οικονομικό και πολιτικό πλαίσιο καθορίζεται από τους ίδιους τους ομίλους, με βάση τους νόμους που έχουν ψηφισθεί από τις κυβερνήσεις; Να, λοιπόν, ποια ουσία θέλουμε να θέσουμε εδώ. 
    Σύμφωνα πάλι με την εισηγητική έκθεση, εισάγονται νέες έννοιες, όπως «βιώσιμη παραγωγή», «βιώσιμη κατανάλωση», αναφέροντας μάλιστα ότι αντικατοπτρίζει τη θεμελιώδη αρχή της αειφόρου ανάπτυξης, η οποία ενσωματώνεται σε όλες τις κοινοτικές πολιτικές. 
    Να δούμε, όμως, τι είναι βιώσιμη παραγωγή. Αντί να έχεις ανάπτυξη της αγροτικής παραγωγής με βάση τις δυνατότητες της χώρας σου, με βάση τις ανάγκες του πληθυσμού, τι έχουμε; Αντίθετα, έχουμε συρρίκνωση της γεωργίας και της κτηνοτροφίας, την ίδια στιγμή που προωθείται το κοινοτικό και εθνικό νομικό πλαίσιο των μεταλλαγμένων ή αν θέλετε, στο όνομα του κέρδους και του ανταγωνισμού των μεγάλων κτηνοτροφικών μονάδων, που χρησιμοποιούν βιοξενούχες ζωοτροφές, κρεατάλευρα κ.λπ.. Ποιος προστατεύεται απ’ όλα αυτά; Αυτό είναι το πρόβλημα. Και στην πράξη, όταν μειώνεται η ζωική παραγωγή, με αποτέλεσμα να διογκώνεται συνεχώς η διατροφική εξάρτηση του λαού μας από τις πολυεθνικές, έτσι δεν αυξάνεται ο δείκτης των κινδύνων σε σχέση με την ασφάλεια και την ποιότητα των προϊόντων; 
    Να, λοιπόν, γιατί στα πλαίσια του ανταγωνισμού και της ελεύθερης αγοράς αποδεικνύεται ότι είναι μύθος το τρίπτυχο «φθηνά, υγιεινά και ποιοτικά τρόφιμα». Δεν μπορεί να προκύψει αυτό. Άρα, βιώσιμη κατανάλωση είναι ό,τι συμφέρει τις μονοπωλιακές εταιρείες. Και η αειφόρος ανάπτυξη είναι η ανάπτυξη των κερδών, που θα καταστρέφει λιγότερο το περιβάλλον. Προστασία του καταναλωτή σημαίνει ότι υπάρχει μέχρι εκεί που βολεύει τους επιχειρηματίες και δεν νοθεύεται ο ανταγωνισμός. Αυτό ζούμε στην πράξη. 
    Υπάρχουν ειδικές ρυθμίσεις που αφορούν την ψυχική υγεία των ανηλίκων από ακατάλληλα τρόφιμα, προϊόντα κ.λπ., που διατίθενται στην αγορά. Μάλιστα, υπάρχει και σχετικό ψήφισμα του Συμβουλίου της Ευρώπης. Εμείς λέμε ότι αυτό είναι σκέτη υποκρισία, γιατί ακριβώς φέρνουν νόμους σε επίπεδο Ευρωπαϊκής Ένωσης, που φυσικά αυτοί οι νόμοι αποφασίζονται από τις κυβερνήσεις των κρατών-μελών, οι οποίοι γίνονται οδηγίες και στη συνέχεια έρχονται στα κράτη-μέλη για τη δήθεν προστασία του καταναλωτή. Εδώ έρχονται στην ουσία να κάνουν ρυθμίσεις που έχουν σχέση με τη στρέβλωση του ανταγωνισμού ανάμεσα στα κράτη-μέλη, εάν θέλετε και με τη διαφήμιση που αφορά περισσότερο τα παιδιά. 
    Όσον αφορά εμάς, ακόμη και καλές προθέσεις να υπάρχουν, όταν έχεις αυτό το πλαίσιο, πώς να προχωρήσεις; Μάλιστα, το ίδιο το νομοσχέδιο λέει ότι ο Υπουργός Ανάπτυξης μπορεί να κάνει δύο πράγματα: ΄Η να περιορίσει ή να βάλει κάποια σχετικά όρια. Δεν μπορεί να καταργήσει. Μπορεί να διορθώσει ή να περιορίσει. Επομένως, είναι σαφές πού πάνε τα πράγματα. Και εδώ υπάρχει πρόβλημα όσον αφορά τη διαφήμιση, που κύριο στόχο έχει το παιδί, δηλαδή τη διαφήμιση για τα παιδικά παιχνίδια, τα σχολικά είδη, τα προϊόντα διατροφής, την κινητή τηλεφωνία, με τα οποία κατακλύζεται η τηλεόραση, ιδιαίτερα τα Χριστούγεννα και το Πάσχα.
    Πέστε ότι αποφασίζεται –που εμείς το προτείνουμε αυτό- να απαγορευτεί εντελώς η παιδική διαφήμιση από το ραδιόφωνο, από την τηλεόραση και από τον έντυπο Τύπο. Και αυτό να γίνει, πάλι υπάρχει πρόβλημα, γιατί έχουμε να κάνουμε με μια βιομηχανία ψηφιακών παιχνιδιών, για παράδειγμα, που είναι μηχανισμοί χειραγώγησης των νέων. Το PSP έχει αντικαταστήσει πλέον το play station. Τα παιδιά, την ώρα που κάνουν μπάνιο, έχουν συνηθίσει να φεύγουν αμέσως, του σκοτωμού, αντί να χαρούν το παιχνίδι, για να πάνε να ασχοληθούν συνέχεια με τα μηχανάκια. 
      Υπάρχει πρόβλημα, λοιπόν. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, δεν έχω ολοκληρώσει ακόμη. Θα με αφήσετε να μιλήσω, όμως, δύο, τρία λεπτά ακόμη.
      Μόνο από το Πεντάγωνο έχουν δαπανήσει 1,1 δισεκατομμύρια δολάρια, για το θέμα των παιδικών παιχνιδιών μέσα από το διαδίκτυο, που διαφημίζει την επιθετική συμπεριφορά, σχέδια και φιλοσοφίες που συμφέρουν την ηγεσία των Η.Π.Α.. Δηλαδή, ακόμα και αυστηρά μέτρα να πάρεις –κάνω μια υπόθεση εργασίας- να αφαιρεθούμε από όλο αυτό το πλαίσιο της ελεύθερης αγοράς, υπάρχουν αυτά τα προβλήματα, πόσω μάλλον όταν κι αυτά τα μέτρα που παίρνονται, παίρνονται για να αντιμετωπίσουν τις ρυθμίσεις. 
      Όμως, μέσα από το νομοσχέδιο εμφανίζεται η παρέμβαση του κράτους και η σχέση που θέλει να έχει το κράτος με τις ενώσεις καταναλωτών. Οι ενώσεις καταναλωτών έχουν μία πορεία τριάντα, τριάντα πέντε χρόνων στη χώρα μας. Υπάρχει ένας κόσμος, ο οποίος με ανιδιοτέλεια έχει παλέψει μέσα από αυτές τις ενώσεις. Υπάρχουν και άλλα προβλήματα που, εν πάση περιπτώσει, δεν ξέρεις από πού έχουν εμφανιστεί. Όμως, είναι φανερό από τη δράση τους ότι υπάρχει αξιοπιστία.
      Εδώ τώρα τι θέλει να κάνει η Κυβέρνηση; Θέλει αυτές τις ενώσεις να τις χειραγωγήσει και θέλει να υπονομεύσει εντελώς το ρόλο τους. Γι’ αυτό παίρνει συγκεκριμένα μέτρα παρέμβασης του κράτους. Εμείς όμως λέμε, με όλη μας την καρδιά και με ειλικρίνεια –και ας το ακούσουν οι καταναλωτικές ενώσεις και ο κόσμος που είναι εκεί μέσα-  να το σκεφθούν καλά και ότι χωρίς αντίθεση απέναντι σ’ αυτήν την πολιτική, που είναι πηγή και αιτία των προβλημάτων όπου δεν έχει προστασία ο καταναλωτής -εργαζόμενος, δεν μπορεί να υπάρχει αποτελεσματικότητα. 
      Μπαίνω στα σημεία, όπου φαίνεται η παρέμβαση του κράτους, για να αποδείξω αυτό που λέμε. Ήμασταν πολύ αναλυτικοί στην επιτροπή. 
      Στο άρθρο 13, για παράδειγμα, φαίνεται ότι η Κυβέρνηση θέλει ενώσεις συναινετικές, που θα προάγουν την κοινωνική συνοχή. 
      Στην παράγραφο 7 του άρθρου 13, η Γενική Γραμματεία του Καταναλωτή αξιολογεί τις προτεινόμενες δράσεις και μπορεί να τις επιχορηγεί με βάση κριτήρια, που θα καθορίζονται με απόφαση του Υπουργού Ανάπτυξης, η οποία θα δημοσιεύεται στην Εφημερίδα της Κυβερνήσεως. Να, γιατί λέω ότι θα μπει ταφόπλακα στις ενώσεις. Άλλοι θα τα καθορίζουν όλα για τις ενώσεις. Ποιος; Η Κυβέρνηση και ο αρμόδιος Υπουργός. Η Νέα Δημοκρατία μάλιστα λέει ότι θεσμικά και λειτουργικά ενισχύεται η ανεξαρτησία των καταναλωτικών ενώσεων. Ακριβώς το αντίθετο συμβαίνει. 
      Στην παράγραφο 4 του άρθρου 13, το σύστημα με το μητρώο γίνεται πιο συγκεντρωτικό. Και εμείς δεν λέμε ότι κακώς πηγαίνει στο Υπουργείο Ανάπτυξης. Δεν μπορεί να υπάρχει ένα τερματικό και να υπάρχει αλληλοσύνδεση με το Υπουργείο;
      Συντομεύω, κύριε Πρόεδρε.
      Παράγραφος 6 του άρθρου 13, οι πόροι των ενώσεων. Εδώ επιτρέπεται ουσιαστικά η ιδιωτική χρηματοδότηση και άρα η εξάρτησή τους από συμφέροντα.
      Επίσης, χωρίς να το αναλύσω, οι παράγραφοι 23, 27, 28 και 29 του άρθρου 13 προβλέπουν μέχρι και τη διάλυση των ενώσεων και ασκούν τρομοκρατία στις ενώσεις, που -φοβούμενες τις συνέπειες- μπορεί να μην παίξουν το ρόλο τους.
       Όμως, το πιο σημαντικό είναι –και εδώ καταλήγω- ότι παρά τη μεγάλη συζήτηση που έγινε στην επιτροπή γι’ αυτό το θέμα, που έφερε ως πυροτέχνημα η Κυβέρνηση, μπροστά στο πρόβλημα των καταχρεωμένων νοικοκυριών – ότι θα βοηθήσει, ώστε γι’ αυτούς που χρωστούν μέχρι 10.000 ευρώ, να υπάρχει το ακατάσχετο της πρώτης κατοικίας- τελικώς η Κυβέρνηση υπαναχώρησε. Αυτά που πρόσθεσε, δεν είναι τίποτα και δεν αφορούν την ουσία. Μάλιστα ήταν και προκλητικός ο εκπρόσωπος των τραπεζών, ο οποίος είπε ότι δεν υπάρχει περίπτωση πλέον να δίνουν καταναλωτικά δάνεια, εάν δεν κάνουν προσημείωση στην περιουσία τους. Άρα, είναι δώρο άδωρο. Υπάρχει, δηλαδή, μια πολιτική που αναγκάζει τον κόσμο να δανείζεται, να καταχρεώνεται για να ζήσει. Είναι αυτό που λέμε: «Θα σε κάψω Γιάννη, να σ’ αλείψω λάδι». Και έρχεται μετά και κάνει αυτήν τη ρύθμιση, που είναι δώρο άδωρο.
      Για όλους αυτούς τους λόγους, καταψηφίζουμε το νομοσχέδιο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Παντελάκη. 
      Το λόγο έχει ο  κ. Κουβέλης ως Κοινοβουλευτικός Εκπρόσωπος του Συνασπισμού. Υπενθυμίζω ότι μετά από την αγόρευση του κ. Κουβέλη, αρχίζει η ονομαστική ψηφοφορία.
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κυρίες και κύριοι συνάδελφοι, είναι γεγονός ότι ο καταναλωτής χρειάζεται προστασία και μάλιστα αυτή η προστασία πρέπει να τείνει συνεχώς αυξανόμενη και μεγεθυνόμενη, με το δεδομένο ότι οι απειλές που δέχεται ο καταναλωτής, είναι κάθε μέρα και περισσότερες. Το καταναλωτικό μοντέλο και οι αξίες του καταναλωτή διαφοροποιούνται και χειραγωγούνται από εκείνους που έχουν στα χέρια τους τη δυνατότητα διάχυσης των εμπορευμάτων, των αγαθών μέσα στην αγορά, μία διάχυση η οποία πάρα πολλές φορές γίνεται μ’ έναν τρόπο επιβολής καταναλωτικών απόψεων, ιδιαίτερα με τη συνδρομή των Μέσων Μαζικής Ενημέρωσης.
      Είναι επίσης ακριβές, κυρίες και κύριοι συνάδελφοι, ότι ένα νομοσχέδιο, όπως το συζητούμενο -ανεξάρτητα από προθέσεις, από ελλείψεις, από παραλείψεις- δεν μπορεί από μόνο του να προστατεύσει τον καταναλωτή, με το δεδομένο, κύριε Υπουργέ, ότι υπάρχουν συναρμοδιότητες. Και δεν αναφέρομαι σε συναρμοδιότητες Υπουργείων, αλλά σε συναρμοδιότητες οι οποίες προκύπτουν από άλλες ρυθμίσεις και από άλλες καταστάσεις, οι οποίες δυστυχώς, κυρίες και κύριοι συνάδελφοι, προκύπτουν, αναπτύσσονται και μεγεθύνονται ερήμην του πολιτικού ελέγχου μέσα στην αγορά. Ο ανταγωνισμός, η υποχρέωση ελέγχου του ανταγωνισμού, η διαμόρφωση ολιγοπωλίων ή και μονοπωλίων, εδώ και η συναφής συζήτηση για τα καρτέλ, είναι μεγέθη που αναμφισβήτητα απειλούν, πολιορκούν και εν τέλει καθυποτάσσουν τον καταναλωτή, όχι μόνο στο επίπεδο των τιμών, αλλά και στο επίπεδο της ποιότητας των παρεχόμενων αγαθών μέσα στην αγορά. 
      Επομένως και ανεξάρτητα –επαναλαμβάνω- από προθέσεις, πρέπει να είναι διαρκής η πολιτική προσπάθεια για την προστασία του καταναλωτή, με τη βεβαιότητα όσο και την πολιτική παραδοχή –νομίζω ότι θα συμφωνήσετε- ότι ο καταναλωτής είναι ο αποφασιστικός παράγοντας μέσα σ’ ένα απειλούμενο και διαρκώς προσβαλλόμενο περιβάλλον. Είναι ένα μέρος, με άλλα λόγια, ο καταναλωτής. Θα έλεγα ότι είναι το αποφασιστικό στοιχείο αυτού του προσβεβλημένου και διαρκώς προσβαλλόμενου περιβάλλοντος. 
      Έτσι, ας μην υπάρχουν βεβαιότητες και εφησυχασμοί ότι μπορεί να υπάρξει το οποιοδήποτε νομοσχέδιο και αύριο ως νόμος του κράτους, που συνολικά θα αντιμετωπίζει αυτά τα ζητήματα, με την επισήμανση ότι οι εξελίξεις είναι τόσο ραγδαίες και, δυστυχώς, η παρουσία της αγοράς που βάζει τα κέρδη πάνω από τους ανθρώπους, στην κυριολεξία καταδυναστεύει τον καταναλωτή. Γι’ αυτό υπάρχει και η πολιτική υποχρέωση περαιτέρω προστασίας του. 
      Βεβαίως, είναι αναγκαίο -και σε συνάφεια με όσα προανέφερα- να υποστηρίξω την άποψη ότι, δυστυχώς, η πολιτική δεν επιβάλλεται στην αγορά. Η πολιτική βρίσκεται σε μία σχέση παρακολουθηματική προς τις εξελίξεις της αγοράς και αυτό αναμφισβήτητα είναι ένα στοιχείο, που αρνητικά προσδιορίζει την παρουσία του καταναλωτή μέσα στη λειτουργία της αγοράς συνολικότερα. 
      Κυρίες και κύριοι συνάδελφοι, με το σχέδιο νόμου καθιερώνεται το Εθνικό Συμβούλιο Αγοράς και Καταναλωτή. Πρόκειται για τη συνύπαρξη της αγοράς και του καταναλωτή στο ίδιο Εθνικό Συμβούλιο, το οποίο, σύμφωνα με τις προθέσεις του νομοσχεδίου, έχει την υποχρέωση να προστατεύει τον καταναλωτή. Πιστεύω, όμως, ότι η συνύπαρξη των εκπροσώπων της αγοράς και των καταναλωτών μέσα στο ίδιο Εθνικό Συμβούλιο δεν είναι δυνατόν να οδηγήσει στο επιθυμητό αποτέλεσμα, που είναι η προστασία του καταναλωτή και τούτο, με το δεδομένο ότι η εκπροσώπηση -και μάλιστα μ’ ένα σημαντικό τρόπο- της αγοράς μέσα στο Εθνικό Συμβούλιο για την προστασία του καταναλωτή, θα δημιουργεί μία σχέση ετεροβαρή και προφανέστατα σε βάρος του καταναλωτή, που είναι και ο ασθενέστερος κρίκος στην όλη αυτή υπόθεση. Δεν μπορούν να συνυπάρξουν τα δύο αυτά στοιχεία, δηλαδή η αγορά και ο καταναλωτής και μάλιστα σε μία κορυφαία έκφραση, όπως είναι το Εθνικό Συμβούλιο Καταναλωτή και Αγοράς και όπως ειδικότερα ορίζεται από το σχέδιο  νόμου. 
      Θα έλεγα, ως δεύτερη σκέψη για το Εθνικό Συμβούλιο Καταναλωτή και Αγοράς, ότι περαιτέρω, σε κάθε περίπτωση, είναι δυσκίνητο και δυσλειτουργικό. Θα λειτουργεί ως επίφαση και σε καμμία περίπτωση δεν θα ασκεί εκείνα τα καθήκοντα, τα οποία πράγματι θα ήταν χρήσιμα, στο βαθμό που θα είχαν ουσιαστικό περιεχόμενο, ακριβώς για να προστατεύουν τον καταναλωτή.  Φοβάμαι ότι ο τρόπος με τον οποίο συγκροτείται αυτό το Εθνικό Συμβούλιο, δεν θα του δώσει τη δυνατότητα να ασκήσει καθήκοντα και αρμοδιότητες προστασίας του καταναλωτή. 
      Επίσης, το σχέδιο νόμου, μ’ ένα συγκεντρωτικό όσο και κρατικιστικό τρόπο, θέλει να αντιμετωπίσει τις ενώσεις καταναλωτών. Δηλαδή, με άλλα λόγια, εμποδίζει την αυτορύθμισή τους, διαμορφώνει ειδικούς κανόνες για τη συγκρότηση και τη σύστασή τους, ενώ θα ήταν αρκετό να αφήσει ο νομοθέτης, να αφήσει η Βουλή, στο πλαίσιο του συζητούμενου σχεδίου νόμου, να αυτορυθμίζονται οι ενώσεις καταναλωτών με βάση τον υπάρχοντα ν. 1264, ο οποίος έχει επάρκεια τόσο για τη σύσταση των καταναλωτικών ενώσεων όσο και για την εκπροσώπησή τους. Ο τρόπος, όμως, με τον οποίο δομείται όλο αυτό το θέμα, οδηγεί στο να έχουμε έναν ετεροκαθορισμό των καταναλωτικών ενώσεων από τις εκάστοτε διαθέσεις του κράτους, όπως αυτές κάθε φορά εκφράζονται από την εκτελεστική εξουσία.
      Κυρίες και κύριοι συνάδελφοι, είναι φανερή η προσπάθεια χειραγώγησης των καταναλωτικών ενώσεων με τις επιχορηγήσεις που προβλέπεται ότι θα δίδονται από το κράτος στις καταναλωτικές ενώσεις. Και θα μπορούσε κάποιος να υποστηρίξει την άποψη ότι η κρατική επιχορήγηση, η κρατική ενίσχυση των καταναλωτικών ενώσεων, είναι ένα στοιχείο που μπορεί να στηρίξει τη δραστηριότητα και τη δράση των καταναλωτικών ενώσεων. Όμως, στο σχέδιο νόμου δεν γίνεται καμμία, μα καμμία αναφορά, για το με ποιους όρους, με ποιες προϋποθέσεις και με ποια κριτήρια θα δίδεται αυτή η κρατική ενίσχυση, πράγμα που σημαίνει ότι θα υπάρχει η δυνατότητα για την όποια κυβέρνηση, στην όποια περίοδο, ώστε αυτή η κρατική επιχορήγηση να δίδεται με τρόπο που θα εξασφαλίζει ταυτόχρονα και την υποταγή της ένωσης καταναλωτών στις διαθέσεις του κράτους, αλλά και να μετατρέπονται οι ενώσεις καταναλωτών, στο όνομα της κρατικής επιχορήγησης, σε υποχείρια των κρατικών διαθέσεων και επιλογών. 
      Προβλέπεται ακόμα η δυνατότητα, οι πόροι των καταναλωτικών ενώσεων να προέρχονται μεταξύ των άλλων και από δωρεές. Ποιες δωρεές, από ποιους; Γιατί «ανοίγεται» αυτή η δυνατότητα των δωρεών, όταν ο καθένας πρέπει να έχει εγερμένη την υποψία ότι με διάφορες ποικιλώνυμες δωρεές είναι δυνατόν να αλλοιώνεται ο χαρακτήρας των καταναλωτικών ενώσεων και να υποτάσσονται αυτές στις διαθέσεις και στις στοχεύσεις των δωρητών; 
      Κυρίες και κύριοι συνάδελφοι, αναφέρεται με συγκεκριμένες διατάξεις το νομοσχέδιο στην προστασία της ψυχικής υγείας των ανηλίκων. Και θα σας έλεγα ότι οι αναφορές που γίνονται από τις συγκεκριμένες ρυθμίσεις, τουλάχιστον προβάλλουν καλοπροαίρετες. Όμως, δεν αντιμετωπίζουν -και να, η αναποτελεσματικότητά τους- το ζήτημα της προστασίας της ψυχικής υγείας των ανηλίκων από τις ποικιλώνυμες, επιθετικές και πολλές φορές πολεμικές επιθέσεις, που δέχονται οι ανήλικοι από διαφημίσεις που προβάλλονται από τα Μέσα Μαζικής Ενημέρωσης. Και δείτε πώς επαληθεύεται εκείνο που προαναφέρθηκε, ότι δηλαδή η προστασία του καταναλωτή προϋποθέτει ένα πλέγμα ρυθμίσεων σε πολλαπλά επίπεδα, για να είναι αυτή η προστασία ουσιαστική και πραγματική.
      Με τη βεβαιότητα ότι συζητάμε ένα σημαντικό νομοσχέδιο, αναφέρω ένα συγκεκριμένο ζήτημα, που νομίζω ότι πρέπει να εξασφαλίσει την προσοχή σας, στο βαθμό που είναι εφικτό να την εξασφαλίσει. Θα έχουν δικαίωμα οι ενώσεις καταναλωτών να ζητούν πληροφορίες αναφορικά με τα προϊόντα εκτός από το δημόσιο, τις δημόσιες υπηρεσίες, τα νομικά πρόσωπα δημοσίου δικαίου και από ιδιωτικές επιχειρήσεις;
      Βεβαιότατα πρέπει να έχουν τη δυνατότητα να ζητούν πληροφορίες αναφορικά με τα διακινούμενα από τις ιδιωτικές επιχειρήσεις προϊόντα, προκειμένου οι ενώσεις των καταναλωτών να έχουν τη δυνατότητα να ασκούν τα δικαιώματά τους και βεβαιότατα να προβάλλουν τις διεκδικήσεις τους αναφορικά με την προστασία των καταναλωτών. Η ρύθμιση αυτή απουσιάζει. 
      Στη Διαρκή Επιτροπή είχα υποστηρίξει την ανάγκη περαιτέρω ενίσχυσης της σχετικής διάταξης, προκειμένου ανεμπόδιστα να μπορούν οι ενώσεις των καταναλωτών να λαμβάνουν τις αναγκαίες πληροφορίες από τις ιδιωτικές επιχειρήσεις για τα προσφερόμενα απ’ αυτές προϊόντα, ώστε να μπορούν οι ενώσεις των καταναλωτών να πράττουν εκείνο, το οποίο έταξαν ως σκοπό των διεκδικήσεών τους.
      Κυρίες και κύριοι συνάδελφοι, υπάρχει ένα ζήτημα. Αναφέρεται σε συγκεκριμένη διάταξη του νομοσχεδίου ότι απαγορεύονται οι όροι συναλλαγών, που έχουν ως αποτέλεσμα τη σημαντική –ακούστε!- διατάραξη της ισορροπίας δικαιωμάτων και υποχρεώσεων των συμβαλλομένων σε βάρος των καταναλωτών.
      Η έννοια «σημαντική διατάραξη» μπορεί ασφαλώς να οδηγεί ουσιαστικά στην κατάργηση της συγκεκριμένης ρύθμισης, διότι ποιος οριοθετεί, ποιος καθορίζει με συγκεκριμένο τρόπο ποιο είναι το περιεχόμενο της «σημαντικής διατάραξης»; Έτσι λοιπόν, με την προσθήκη του επιθετικού χαρακτηρισμού «σημαντική διατάραξη», θα έχουμε αφυδάτωση της συγκεκριμένης απαγόρευσης, που τάσσει η συγκεκριμένη διάταξη του νομοσχεδίου.
      Γι’ αυτό πρότεινα και προτείνω και σήμερα ότι είναι αναγκαία η απάλειψη του επιθετικού προσδιορισμού «σημαντική». Πρέπει να παραμείνει μόνο το στοιχείο της διατάραξης ως στοιχείο που πρέπει να απαγορεύει όρους στις συναλλαγές, γιατί μόνο τότε μπορεί να προστατεύεται ο καταναλωτής.
      Κυρίες και κύριοι συνάδελφοι, περαιτέρω το σχέδιο νόμου δίνει το δικαίωμα στον προμηθευτή, αν κάποια ένωση καταναλωτών του κάνει αγωγή και απορριφθεί αυτή η αγωγή, να προσφεύγει στα δικαστήρια και να ζητεί τη διάλυση της ένωσης καταναλωτών, η οποία ενήγαγε το συγκεκριμένο προμηθευτή και η σχετική αγωγή απερρίφθη. 
      Ξέρετε τι σημαίνει αυτό; Αυτό σημαίνει ότι ανοίγει ο δρόμος να επιτίθενται οι προμηθευτές στις όποιες ενώσεις καταναλωτών διεκδικούν την εφαρμογή του νόμου και την προστασία του καταναλωτή. Η ρύθμιση αυτή δεν έχει λόγο ύπαρξης στο συγκεκριμένο σχέδιο νόμου.
      Κυρίες και κύριοι συνάδελφοι, η Κυβέρνηση προέβαλε ως πάρα πολύ σημαντικό ζήτημα το θέμα του λεγομένου «ακατασχέτου», δηλαδή δεν επιτρέπεται επιβολή κατάσχεσης για ικανοποίηση απαιτήσεων πιστωτικών ιδρυμάτων και εταιρειών παροχής πιστώσεων, καθώς και των εκδοχέων των απαιτήσεων αυτών από καταναλωτικά δάνεια και πιστωτικές κάρτες επί ακινήτου του οφειλέτη, το οποίο αποδεδειγμένα αποτελεί τη μοναδική κατοικία του, εφ’ όσον –ακούστε!- ασκηθεί από τον ίδιο, εντός προθεσμίας δεκαπέντε ημερών από την επίδοση της επιταγής προς εκτέλεση, ανακοπή κατά του σχετικού τίτλου εκτέλεσης, σύμφωνα με τις συγκεκριμένες διατάξεις του Κώδικα Πολιτικής Δικονομίας και εφόσον συντρέχουν  σωρευτικώς οι ακόλουθες προϋποθέσεις.
      (Θόρυβος στην Αίθουσα)
      Η απαίτηση της τράπεζας είναι να μην υπερβαίνει το ποσό των 10.000 ευρώ. Το κατανοώ. Δεν έχει εγγραφεί με τη βούληση του οφειλέτη επί του ακινήτου  προσημείωση ή υποθήκη υπέρ της δικαιούχου τράπεζας. Τρίτον, ο οφειλέτης να βρίσκεται σε αποδεδειγμένη και ανυπαίτια αδυναμία να εκπληρώσει την υποχρέωσή του.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ ησυχία, για να ολοκληρώσει ο κ. Κουβέλης την ομιλία του. 
      ΦΩΤΗΣ ΚΟΥΒΕΛΗΣ: Είναι βέβαιο ότι η συνδρομή σωρευτικώς αυτών των προϋποθέσεων καθιστά το «ακατάσχετο» κενό περιεχομένου. 
      Ποιος οφειλέτης, ποιος πολίτης θα πηγαίνει στην τράπεζα, για να λάβει δάνειο και η τράπεζα δεν θα του ζητεί προσημείωση ή υποθήκη; Και πώς ο οφειλέτης θα αποδεικνύει την πραγματική του αδυναμία, πηγαίνοντας στα δικαστήρια με ανακοπή; Αντιλαμβάνεστε σε ποια περιπέτεια εισέρχεται ο καταναλωτής, ο πολίτης, προκειμένου να διεκδικήσει το ακατάσχετο. Η πρόβλεψη, η οποία υπάρχει στο σχέδιο νόμου, είναι δώρον άδωρον, είναι ρύθμιση κενή περιεχομένου, διότι η συνδρομή των τριών αυτών προϋποθέσεων καθιστά ανέφικτη τη δυνατότητα προβολής του ακατασχέτου εκ μέρους του πολίτη.
      Κυρίες και κύριοι συνάδελφοι, αναφορικά με το ακατάσχετο, υπάρχουν και άλλα ζητήματα που το υπονομεύουν ως έννοια και το καθιστούν περαιτέρω κενό περιεχομένου, ζητήματα τα οποία έθεσα στη Διαρκή Επιτροπή και είχα λάβει τη διαβεβαίωση του αρμοδίου Υπουργού ότι μέχρι τη συζήτηση στην Ολομέλεια θα είχαν αντιμετωπιστεί. Όμως οι σχετικές τροποποιήσεις και βελτιώσεις που μας διανεμήθηκαν, δεν αντιμετωπίζουν το ακατάσχετο με τρόπο που πράγματι θα μπορούσε αυτό να καθίσταται ουσιαστικό ως προς το περιεχόμενό του.
      Τέλος, κύριε Πρόεδρε, αναφορικά με την τροπολογία για τα ανακτώμενα δικαιώματα του δημοσίου, κατά την παράγραφο 1 του σχετικού νόμου, που ασκεί και διαχειρίζεται η Διεύθυνση Πετρελαϊκής Πολιτικής του Υπουργείου Ανάπτυξης, εμείς συμφωνούμε και θα την ψηφίσουμε για λόγους που θα ήθελα να εκθέσω περαιτέρω, αλλά δυστυχώς η κλεψύδρα με ελέγχει. 
      Καταψηφίζουμε, κατά τα άλλα, το σχέδιο νόμου.
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κουβέλη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θα αρχίσετε αμέσως, κύριε Πρόεδρε;
      ΠΡΟΕΔΡΕΥΩΝ (Γεώργιος Σούρλας): Θα διακόψουμε, κύριε Σιούφα, για την ψηφοφορία. 
      Κυρίες και κύριοι συνάδελφοι, διακόπτουμε τη συζήτηση του νομοσχεδίου του Υπουργείου Ανάπτυξης. 
      Θα διεξαχθεί ονομαστική ψηφοφορία επί της τροπολογίας με γενικό αριθμό 1065 και ειδικό 131, η οποία έχει κατατεθεί στο νομοσχέδιο του Υπουργείου Απασχόλησης και Κοινωνικής Προστασίας «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης».
      Οι αποδεχόμενοι την τροπολογία λέγουν «ΝΑΙ».
      Οι μη αποδεχόμενοι την τροπολογία λέγουν «ΟΧΙ».
      Οι αρνούμενοι ψήφο λέγουν «ΠΑΡΩΝ».
      Καλούνται επί του καταλόγου οι Βουλευτές κ.κ. Κωνσταντίνος Γκιουλέκας από τη Νέα Δημοκρατία και Βασίλειος Κεγκέρογλου από το ΠΑ.ΣΟ.Κ..
      Σας ενημερώνω ότι έχουν έρθει στο Προεδρείο τηλεομοιοτυπίες –φαξ- συναδέλφων, σύμφωνα με το άρθρο 70΄  του Κανονισμού της Βουλής, με τις οποίες γνωστοποιούν την ψήφο τους επί της με γενικό αριθμό 1065 και ειδικό 131 τροπολογίας. Οι ψήφοι αυτές θα ανακοινωθούν και θα συνυπολογιστούν στην καταμέτρηση, η οποία θα ακολουθήσει. 
      Παρακαλώ να αρχίσει η ανάγνωση του καταλόγου και παρακαλώ επίσης να έχουμε την κατανόηση του Σώματος ως προς το να προηγηθούν ορισμένοι συνάδελφοι, που για ειδικούς λόγους, για ειδικές αποστολές, θα ψηφίσουν κατά προτεραιότητα. 
      (ΨΗΦΟΦΟΡΙΑ)
      (Κατά τη διεξαγωγή της ονομαστικής ψηφοφορίας την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
      (ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
      ΠΡΟΕΔΡΕΥΩΝ (Σωτήρης Χατζηγάκης): Υπάρχει συνάδελφος, ο οποίος δεν έχει ακούσει το όνομά του; Κανείς.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι, εκτός από τους ψηφίσαντες με επιστολική ψήφο, οι Βουλευτές της Νέας Δημοκρατίας κ.κ. Χρυσή Καρύδη, Κωνσταντίνος Καρράς, Αθανάσιος Κατσιγιάννης, Σταύρος Δαϊλάκης, Νικόλαος Γεωργιάδης, Αναστάσιος Νεράντζης και Ιωάννης Κεφαλογιάννης, με επιστολές τους μας γνωστοποιούν ότι αδυνατούν να παρευρεθούν στη σημερινή συνεδρίαση και μας δηλώνουν ότι υπερψηφίζουν την τροπολογία. 
      Επίσης, ο Βουλευτής του ΠΑ.ΣΟ.Κ. κ. Δημήτριος Ανδρουλάκης με επιστολή του μας γνωστοποιεί ότι καταψηφίζει την τροπολογία. 
      Κατόπιν αυτού, κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος. 
      (ΚΑΤΑΜΕΤΡΗΣΗ)
      
      (ΜΕΤΑ ΤΗΝ ΚΑΤΑΜΕΤΡΗΣΗ)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα το αποτέλεσμα της διεξαχθείσης ονομαστικής ψηφοφορίας. 
      Ψήφισαν συνολικά 260 Βουλευτές: 
      Υπέρ της τροπολογίας, δηλαδή «ΝΑΙ», ψήφισαν 152 Βουλευτές. 
      Κατά της τροπολογίας, δηλαδή «ΟΧΙ», ψήφισαν 108 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
«ΟΝΟΜΑΣΤΙΚΗ ΨΗΦΟΦΟΡΙΑ επί  τροπολογίας με γενικό αριθμό 1065 και ειδικό 131
							        NAI                OXI
ΕΠΙΚΡΑΤΕΙΑΣΈβερτ Μιλτιάδης-Σουφλιάς Γεώργιος+Μπερνιδάκη- Άλντους Ελευθερία+Ρουσόπουλος Θεόδωρος+Βαληνάκης Ιωάννης+Καρύδη Χρυσή-Διαμαντοπούλου Άννα+Δαμανάκη Μαρία+Μάνος Στέφανος+Ανδρουλάκης Δημήτρης (Μίμης)-Κοσμίδης Σωκράτης+Βρεττού Αγάθη (Ρόζα)+Α΄ ΑΘΗΝΩΝ Αβραμόπουλος Δημήτριος+Βουλγαράκης Γεώργιος+Αλογοσκούφης Γεώργιος+Παυλόπουλος Προκόπιος+Γιαννάκου Mαριέττα+Μπενάκη-Ψαρούδα Άννα+Κωνσταντάρας Δημήτριος+Κουντουρά Έλενα+Κοντού Μάρω+Παπουτσής Χρήστος+Αλευράς Αθανάσιος (Νάσος)+Τσούρας Αθανάσιος-Ράπτη Αναστασία-Συλβάνα+Παπαντωνίου Ιωάννης (Γιάννος)-Αρσένης Γεράσιμος+Κανέλλη Γαρυφαλλιά (Λιάνα)-Κωνσταντόπουλος Νικόλαος+Β΄ ΑΘΗΝΩΝΤζαννετάκης Τζαννής+Μητσοτάκης Κυριάκος+Σπηλιωτόπουλος Αριστόβουλος (Άρης)-Καμμένος Παναγιώτης (Πάνος)+Μεϊμαράκης Ευάγγελος - Βασίλειος+Παναγιωτόπουλος Παναγιώτης (Πάνος)+Παπακώστα-Σιδηροπούλου Κατερίνα+Πολύδωρας Βύρων+Βαρβιτσιώτης Μιλτιάδης+Γιακουμάτος Γεράσιμος+Λιάπης Μιχάλης - Γιώργος+Βούλτεψη Σοφία+Πετραλιά-Πάλλη Φάνη+Ζαγορίτης Ελευθέριος (Λευτέρης)+Σταθάκης Αριστοτέλης (Άρης)+Παπαθανασίου Γιάννης-Κασσίμης Θεόδωρος+Ανδρεουλάκος Απόστολος+Καρράς Κώστας-Αποστολάκη Ελένη-Μαρία(Μιλένα)+Λοβέρδος Ανδρέας+Δημαράς Ιωάννης -Παπανδρέου Βασιλική (Βάσω)-Κακλαμάνης Απόστολος+Ευθυμίου Πέτρος+Παπαδόπουλος Αλέξανδρος (Αλέκος)+Χυτήρης Τηλέμαχος+Κουλούρης Κίμων+Γείτονας Κωνσταντίνος+Πρωτόπαπας Χρήστος+Ανωμερίτης Γεώργιος+Μπένος Σταύρος-Ιωάννης+Κατσέλη Ελεονώρα (Νόρα)+Παπαϊωάννου Μιλτιάδης+Τζουμάκας Στέφανος+Γιαννόπουλος Αργύριος-Παπαρήγα Αλεξάνδρα-Κολοζώφ Ορέστης-Σκυλλάκος Αντώνιος-Αλαβάνος Αλέξανδρος-Κουβέλης Φώτιος-Φανούριος+Δραγασάκης Ιωάννης+ΝΟΜΟΣ ΑΙΤΩΛΙΑΣ ΚΑΙ ΑΚΑΡΝΑΝΙΑΣΣαλμάς Μάριος+Καραγκούνης Ανδρέας+Αγγελόπουλος Νικόλαος+Μαγγίνας Βασίλειος+Κωστόπουλος Απόστολος+Βερελής Χρίστος+Μωραΐτης Αθανάσιος(Θάνος)-Μακρυπίδης Ανδρέας+ΝΟΜΟΣ ΑΡΓΟΛΙΔΟΣ Μανώλης Ιωάννης+Παπαδημητρίου Ελισάβετ (Έλσα)+Μανιάτης Ιωάννης+ΝΟΜΟΣ ΑΡΚΑΔΙΑΣΤατούλης Πέτρος+Λυκουρέντζος Ανδρέας+Ρέππας Δημήτριος+ΝΟΜΟΣ ΑΡΤΗΣΚαραμπίνας Κωνσταντίνος+Παπαγεωργίου Γεώργιος+Κολιοπάνος Θεόδωρος+ΝΟΜΟΣ ΑΤΤΙΚΗΣΒλάχος Γεώργιος+Μπούρας Αθανάσιος+Δούκας Πέτρος+Κατσιγιάννης Αθανάσιος-Κατσίκης Θεόδωρος+Σταύρου Απόστολος+Πάγκαλος Θεόδωρος+Βρεττός Κωνσταντίνος (Ντίνος)+Χριστοφιλοπούλου Παρασκευή (Εύη)-Οικονόμου Βασίλειος+Παπαηλίας Ηλίας+Λεβέντης Αθανάσιος+ΝΟΜΟΣ ΑΧΑΪΑΣΣπηλιωτόπουλος Σπήλιος+Νικολόπουλος Νικόλαος+Βασιλείου Θεόφιλος+Μπεκίρης Μιχαήλ+Βέρρας Μιλτιάδης+Σπηλιόπουλος Κωνσταντίνος+Κατσιφάρας Απόστολος+Θωμά Μαρία+Κοσιώνης Παναγιώτης-ΝΟΜΟΣ ΒΟΙΩΤΙΑΣΜπασιάκος Ευάγγελος+Γιαννάκης Μιχαήλ+Ακριβάκης Αλέξανδρος-Τόγιας Βασίλειος+ΝΟΜΟΣ ΓΡΕΒΕΝΩΝ Φώλιας Χρήστος+ΝΟΜΟΣ ΔΡΑΜΑΣΔαϊλάκης Σταύρος-Τζίμας Μαργαρίτης+Αηδόνης Χρήστος+ΝΟΜΟΣ ΔΩΔΕΚΑΝΗΣΟΥ Παυλίδης Αριστοτέλης-Καραμάριος Αναστάσιος+Χρύσης Βασίλειος+Καΐσερλης Κωνσταντίνος+Παρασκευάς Ιωάννης+ΝΟΜΟΣ ΕΒΡΟΥΔερμεντζόπουλος Αλέξανδρος+Κελέτσης Σταύρος+Φωτιάδης Απόστολος+Ντόλιος Γεώργιος+ΝΟΜΟΣ ΕΥΒΟΙΑΣ Λιάσκος Αναστάσιος+Κεδίκογλου Συμεών (Σίμος)+Μαρκόπουλος Κωνσταντίνος+Περλεπέ-Σηφουνάκη Αικατερίνη+Παπαγεωργίου Γεώργιος+Πιπεργιάς Δημήτριος+ΝΟΜΟΣ ΕΥΡΥΤΑΝΙΑΣΤσιαμάκης Δημοσθένης+ΝΟΜΟΣ ΖΑΚΥΝΘΟΥΒαρβαρίγος Δημήτριος+ΝΟΜΟΣ ΗΛΕΙΑΣΑδρακτάς Παναγιώτης+Κοντογιάννης Γεώργιος+Κανελλοπούλου Κρινιώ+Κουτσούκος Γιάννης-Αντωνακόπουλος Παναγιώτης+Γεωργακόπουλος Δημήτριος+ΝΟΜΟΣ ΗΜΑΘΙΑΣΧαλκίδης Μιχαήλ+Φωτιάδης Ηλίας+Χρυσοχοΐδης Μιχαήλ+Σιδηρόπουλος Αναστάσιος+ΝΟΜΟΣ ΗΡΑΚΛΕΙΟΥ Κεφαλογιάννης Εμμανουήλ+Δεικτάκης Γεώργιος+Μπαντουβάς Κωνσταντίνος+Στρατάκης Εμμανουήλ+Φραγκιαδουλάκης Μάνος+Ματζαπετάκης Στυλιανός+Κεγκέρογλου Βασίλειος+Σκουλάς Ιωάννης+ΝΟΜΟΣ ΘΕΣΠΡΩΤΙΑΣΜπέζας Αντώνιος+Α΄ ΘΕΣΣΑΛΟΝΙΚΗΣΚαραμανλής Κωνσταντίνος-Γκιουλέκας Κωνσταντίνος+Ιωαννίδης Ιωάννης-Ορφανός Γεώργιος+Παπαθεμελής Στυλιανός- Άγγελος-Ράπτη Ελένη+Καλαφάτης Σταύρος+Σπηλιόπουλος Αναστάσιος+Παπανδρέου Γεώργιος-Καστανίδης Χαράλαμπος+Βενιζέλος Ευάγγελος+Αράπογλου Χρυσή+Τσοχατζόπουλος Απόστολος-Αθανάσιος+Μαγκριώτης Ιωάννης+Χουρμουζιάδης Γεώργιος-Ξηροτύρη-Αικατερινάρη Ασημίνα+Β΄ ΘΕΣΣΑΛΟΝΙΚΗΣ Ρεγκούζας Αδάμ+Σαλαγκούδης Γεώργιος+Καράογλου Θεόδωρος+Γαλαμάτης Δημήτριος+Γερανίδης Βασίλειος+Τσιόκας Θεοχάρης-Τζέκης Άγγελος-ΝΟΜΟΣ ΙΩΑΝΝΙΝΩΝΚαλογιάννης Σταύρος+Τασούλας Κωνσταντίνος+Φούσας Αντώνιος+Αργύρης Ευάγγελος+Παντούλας Μιχαήλ+ΝΟΜΟΣ ΚΑΒΑΛΑΣΚαλαντζής Γεώργιος+Χριστοφιλογιάννης Δημήτρης +Τσακλίδης Ιωάννης+Εμινίδης Σάββας+ΝΟΜΟΣ ΚΑΡΔΙΤΣΗΣ Σιούφας Δημήτριος+Ταλιαδούρος Σπυρίδων+Τσιάρας Κωνσταντίνος+Ρόβλιας Κωνσταντίνος+Σαλαγιάννης Νικόλαος+ΝΟΜΟΣ ΚΑΣΤΟΡΙΑΣΑγγελής Ανέστης+Πετσάλνικος Φίλιππος+ΝΟΜΟΣ ΚΕΡΚΥΡΑΣΓεωργιάδης Νικόλαος-Δένδιας Νικόλαος-Γεώργιος+Γκερέκου Αγγελική (Άντζελα)-ΝΟΜΟΣ ΚΕΦΑΛΛΗΝΙΑΣ Αλιβιζάτος Πέτρος -Παύλος+ΝΟΜΟΣ ΚΙΛΚΙΣΚιλτίδης Κωνσταντίνος+Τσιτουρίδης Σάββας +Φλωρίδης Γεώργιος+ΝΟΜΟΣ ΚΟΖΑΝΗΣΤσιαρτσιώνης Νικόλαος+Παπαδόπουλος Μιχάλης+Κασαπίδης Γεώργιος+Λωτίδης Λάζαρος+Βλατής Ιωάννης+ΝΟΜΟΣ ΚΟΡΙΝΘΙΑΣΠαπαληγούρας Αναστάσιος-Πέτρος+Κόρκα-Κώνστα Αθηνά+Μανωλάκης Άγγελος+Χωρέμης Αναστάσιος+ΝΟΜΟΣ ΚΥΚΛΑΔΩΝΧωματάς Ιωάννης+Μανούσου-Μπινοπούλου Αριάδνη+Ρήγας Παναγιώτης+ΝΟΜΟΣ ΛΑΚΩΝΙΑΣΣκανδαλάκης Παναγιώτης+Δαβάκης Αθανάσιος+Γρηγοράκος Λεωνίδας+ΝΟΜΟΣ ΛΑΡΙΣΗΣΖώης Χρήστος+Χαρακόπουλος Μάξιμος+Γαρουφαλιάς Γεώργιος+Αγοραστός Κωνσταντίνος+Έξαρχος Βασίλειος+Νασιώκας Έκτορας+Χατζημιχάλης Νικόλαος- Φώτιος+Τσιόγκας Δημήτριος-ΝΟΜΟΣ ΛΑΣΙΘΙΟΥΠλακιωτάκης Ιωάννης+Καρχιμάκης Μιχαήλ+ΝΟΜΟΣ ΛΕΣΒΟΥΓιαννέλης - Θεοδοσιάδης Ιωάννης+Καλογήρου Χριστιάνα+Σκοπελίτης Σταύρος -ΝΟΜΟΣ ΛΕΥΚΑΔΑΣΒεργίνης Ξενοφών+ΝΟΜΟΣ ΜΑΓΝΗΣΙΑΣΝάκος Αθανάσιος+Μακρή Ζωή (Ζέττα)+Σούρλας Γεώργιος+Ζήση Ροδούλα +Γκατζής Νικόλαος-ΝΟΜΟΣ ΜΕΣΣΗΝΙΑΣΣαμπαζιώτης Δημήτριος+Καλαντζάκου Σοφία+Λαμπρόπουλος Ιωάννης+Κουσελάς Δημήτριος+Κατσιλιέρης Πέτρος+ΝΟΜΟΣ ΞΑΝΘΗΣΚοντός Αλέξανδρος+Τσαλίδης Φίλιππος+Σγουρίδης Παναγιώτης+Α΄ ΠΕΙΡΑΙΩΣΜαντούβαλος Πέτρος+Μιχαλολιάκος Βασίλειος+Καλός Γεώργιος +Μελάς Παναγιώτης+Σημίτης Κωνσταντίνος+Παντελάκη Ελπίδα-Β΄ ΠΕΙΡΑΙΩΣΝεράντζης Αναστάσιος-Τραγάκης Ιωάννης+Βασιλείου Γεώργιος+Κουράκος Ιωάννης+Νιώτης Γρηγόριος +Λιντζέρης Δημήτριος+Διαμαντίδης Ιωάννης+Νικολαΐδου Βαρβάρα (Βέρα)-ΝΟΜΟΣ ΠΕΛΛΗΣΚαρασμάνης Γεώργιος+Τζαμτζής Ιορδάνης (Δάνης) +Φουντουκίδιου-Θεοδωρίδου Παρθένα+Τζάκρη Θεοδώρα+ΝΟΜΟΣ ΠΙΕΡΙΑΣΚωνσταντόπουλος Γεώργιος+Πολύζος Ευάγγελος+Καρπούζας Αντώνιος+Παπαγεωργίου Αθανάσιος+ΝΟΜΟΣ ΠΡΕΒΕΖΗΣΤσαντούλας Δημήτριος+Παπαχρήστος Ευάγγελος+ΝΟΜΟΣ ΡΕΘΥΜΝΗΣΚεφαλογιάννης Ιωάννης-Όθωνας Εμμανουήλ+ΝΟΜΟΣ ΡΟΔΟΠΗΣΣτυλιανίδης Ευριπίδης+Αχμέτ Ιλχάν+Μανωλιά Χρυσάνθη+ΝΟΜΟΣ ΣΑΜΟΥΘαλασσινός Θαλασσινός+ΝΟΜΟΣ ΣΕΡΡΩΝΧαϊτίδης Ευγένιος+Λεονταρίδης Θεόφιλος+Κόλλια - Τσαρουχά Μαρία+Τσιπλάκης Κωνσταντίνος+Καριπίδης Αναστάσιος+Μουσιώνης Αριστείδης+Μπόλαρης Μάρκος+ΝΟΜΟΣ ΤΡΙΚΑΛΩΝΛέγκας Νικόλαος+Σκρέκας Θεόδωρος+Χατζηγάκης Σωτήριος+Χάϊδος Χρήστος+Μερεντίτη Αθανασία+ΝΟΜΟΣ ΦΘΙΩΤΙΔΑΣ Γιαννόπουλος Αθανάσιος+Καλλιώρας Ηλίας+Σταυρογιάννης Νικόλαος+Αντωνίου Αντωνία (Τόνια)+Παπαδήμας Λάμπρος+ΝΟΜΟΣ ΦΛΩΡΙΝΗΣΚορτσάρης Νικόλαος+Λιάνης Γεώργιος+ΝΟΜΟΣ ΦΩΚΙΔΟΣΜπούγας Ιωάννης+ΝΟΜΟΣ ΧΑΛΚΙΔΙΚΗΣ Βαγιωνάς Γεώργιος+Πάππας Βασίλειος+Δριβελέγκας Ιωάννης+ΝΟΜΟΣ ΧΑΝΙΩΝΜαρκογιαννάκης Χρήστος+Νικηφοράκης Στυλιανός+Χριστοδουλάκης Νικόλαος+Σκουλάκης Εμμανουήλ+ΝΟΜΟΣ ΧΙΟΥΠίττας Ιωάννης+Τσουρή Ελπίδα»)+
ΓΕΝΙΚΟ ΣΥΝΟΛΟ: «ΝΑΙ» 		152
     “              “          «ΟΧΙ»		108
ΣΥΝΟΛΟ ΨΗΦΙΣΑΝΤΩΝ		260

Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ»


      ΠΡΟΕΔΡΕΥΩΝ (Σωτήρης Χατζηγάκης): Συνεπώς η τροπολογία με γενικό αριθμό 1065 και ειδικό 131 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο. 
      Εισερχόμαστε στην ψήφιση του ακροτελεύτιου άρθρου του νομοσχεδίου. 
      Ερωτάται το Σώμα: Γίνεται δεκτό το ακροτελεύτιο άρθρο; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΕΥΩΝ (Σωτήρης Χατζηγάκης): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης» έγινε δεκτό επί της αρχής και επί των άρθρων. 
      Η ψήφισή του στο σύνολο αναβάλλεται για άλλη συνεδρίαση. 
      Επανερχόμαστε στη συζήτηση του νομοσχεδίου του Υπουργείου Ανάπτυξης. 
      Εισερχόμαστε στον κατάλογο των ομιλητών. 
      Πρώτος εγγεγραμμένος ομιλητής είναι ο συνάδελφος κ. Μιχαήλ Μπεκίρης. 
      Ορίστε, κύριε Μπεκίρη, έχετε το λόγο. 
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, εισάγεται σήμερα προς ψήφιση στην Ολομέλεια του Κοινοβουλίου το νομοσχέδιο για την προστασία του καταναλωτή, μια ακόμη νομοθετική πρωτοβουλία της Κυβέρνησης, που στόχο έχει την ενίσχυση της καταναλωτικής συνείδησης και τη δημιουργία των απαραίτητων δομών για την προστασία των καταναλωτών. Ο καταναλωτής μπαίνει στο επίκεντρο του ενδιαφέροντος και στη χώρα μας, με πολύ μεγάλη καθυστέρηση. Από τα ευχολόγια περάσαμε στις πράξεις, από τη στασιμότητα περάσαμε στη δράση. 
      Ακούω πολλούς συναδέλφους στη Βουλή να λένε ότι οι πολίτες γνωρίζουν τι έχει κάνει το κόμμα τους για το κάθε θέμα. Να σας πω την αλήθεια, εγώ δεν μπορώ με ακρίβεια να διαπιστώσω, εάν οι πολίτες γνωρίζουν τι έχει κάνει η Κυβέρνηση τα τελευταία τρία χρόνια για τον καταναλωτή είτε τι δεν είχε κάνει το ΠΑ.ΣΟ.Κ. στα είκοσι χρόνια που κυβερνούσε τη χώρα. 
      Δυστυχώς, ακόμη και σήμερα, το ζήτημα της προστασίας του καταναλωτή δεν αποτελεί προτεραιότητα για την κοινωνία. Βασική αιτία γι’ αυτό είναι ότι δεν έχουμε, ως πολίτες και ως κοινωνία, καταναλωτική συνείδηση, σε αντίθεση με πολλές χώρες του εξωτερικού. Ίσως αυτό συμβαίνει, γιατί εκεί υπήρχαν οργανωμένα κινήματα καταναλωτών εδώ και πάρα πολλά χρόνια. Η απουσία αυτής της καταναλωτικής συνείδησης είναι πιθανόν και η μεγαλύτερη πρόκληση για όλους μας, ώστε να τρέξουμε ακόμη πιο γρήγορα, να δράσουμε πιο αποφασιστικά, να καλύψουμε το κενό. 
      Παρακολουθώντας τη συζήτηση στην επιτροπή, αλλά και ακούγοντας τους συναδέλφους της Αξιωματικής Αντιπολίτευσης, έχω την αίσθηση ότι στην προσπάθειά τους να ασκήσουν κριτική, αδικούν την Κυβέρνηση και στο ζήτημα της προστασίας του καταναλωτή. 
      Θεωρώ ότι στο συγκεκριμένο τομέα, η κυβερνητική δραστηριότητα είναι ιδιαίτερα πλούσια. Πραγματικά, πιστεύω ότι ένα ξεχασμένο ζήτημα μπήκε και πάλι στο επίκεντρο του ενδιαφέροντος. Υπάρχει μια πληθώρα δράσεων, που ο καθένας μας εύκολα μπορεί να διαπιστώσει. Στα τρία αυτά χρόνια, επαναλειτούργησε η Γενική Γραμματεία Καταναλωτή στο Υπουργείο Ανάπτυξης, μια υπηρεσία που μέχρι πρότινος υπήρχε μόνο στα χαρτιά. Λειτουργεί πλέον με τους κατάλληλους πόρους, αρμοδιότητες, αλλά και στελέχωση, ώστε να προστατεύει αποτελεσματικά τα δικαιώματα του καταναλωτή. 
      Δημιουργήθηκε ο θεσμός του Συνηγόρου του Καταναλωτή, ο οποίος μεσολαβεί για την εξωδικαστική επίλυση των προβλημάτων που αντιμετωπίζουν οι καταναλωτές. Ξεκίνησε η λειτουργία του Ευρωπαϊκού Κέντρου Καταναλωτή, ώστε να στηρίζει τον καταναλωτή στα προβλήματα που αντιμετωπίζει στις διασυνοριακές συναλλαγές του. Δημιουργήθηκε το Δίκτυο Προστασίας Καταναλωτή των δυτικών Βαλκανίων. Η γραμμή καταναλωτή «1520» αναβαθμίστηκε και προσφέρει καθημερινά τις υπηρεσίες της στους καταναλωτές. Εντάθηκαν και συστηματοποιήθηκαν οι έλεγχοι στην αγορά. Ο ΕΦΕΤ, η Επιτροπή Ανταγωνισμού, οι υπηρεσίες του Υπουργείου Ανάπτυξης, αλλά και οι νομαρχιακές αυτοδιοικήσεις, συμμετέχουν πλέον ενεργά στον αγώνα για την αντιμετώπιση της κερδοσκοπίας, της αισχροκέρδειας και της εξαπάτησης του καταναλωτή. 
      Οι καταναλωτικές οργανώσεις ενισχύονται ουσιαστικά με μέσα και τεχνογνωσία, ώστε να αναβαθμίσουν και να εμπλουτίσουν τη δραστηριότητά τους. Δεν νομίζω σε καμία περίπτωση ότι αυτές οι δράσεις είναι αμελητέες. Αντίθετα, αποτελούν ένα συγκροτημένο σχέδιο, το οποίο με την προσθήκη του συζητούμενου νομοσχεδίου, θα δημιουργήσει τις απαραίτητες δομές για την προστασία του καταναλωτή, αλλά και για τη δημιουργία ενός ισχυρού καταναλωτικού κινήματος.
      Σε ό,τι αφορά την κριτική του ΠΑ.ΣΟ.Κ., θα ήθελα να σταθώ σε δύο σημεία. Δεν είναι δυνατόν από τη μία μεριά να γίνεται λόγος για «κρατικίστικο νομοσχέδιο» και την ίδια ώρα να μας κατηγορείτε γιατί δεν παρεμβαίνουμε στις τράπεζες για τη διαμόρφωση των επιτοκίων. Είναι προφανές ότι αυτά τα δύο δεν συμβαδίζουν. Επιλέξτε τι από τα δύο θέλετε και καθορίστε επιτέλους ποια είναι η γενικότερη γραμμή του κόμματός σας.
      Το δεύτερο σημείο της κριτικής αφορά τον Ε.Φ.Ε.Τ.,. Θέλουμε να αποδυναμώσουμε εμείς τον Ε.Φ.Ε.Τ., ενώ εσείς τον είχατε ισχυροποιήσει; Δεν μου αρέσουν τα μεγάλα λόγια και δεν είμαι υπέρ του μονοπωλίου ως προς το ενδιαφέρον του κάθε κόμματος για το κάθε συγκεκριμένο ζήτημα. Θεωρώ ότι μέσα σ’ αυτήν την Αίθουσα όλοι έχουμε τη διάθεση να προσφέρουμε. Συνεπώς, δεν θα πω ότι εμείς είμαστε οι καλοί και εσείς οι κακοί. Μη φτάνουμε όμως και στα άκρα. Δεν μπορείτε να μας μέμφεστε για τη λειτουργία του Ε.Φ.Ε.Τ. όταν στα χρόνια της λειτουργίας του, επί των δικών σας ημερών, είχατε ελέγξει μόνο πέντε εταιρείες και είχατε επιβάλει πρόστιμα ύψους 80.000 ευρώ, ενώ τα τρία τελευταία χρόνια έχουν ελεγχθεί χιλιάδες επιχειρήσεις και τα αντίστοιχα πρόστιμα υπερβαίνουν τα 4.000.000.000 ευρώ. Δεν μπορείτε να μας μέμφεστε, όταν γνωρίζετε ότι υπάρχει σχετική δέσμευση της Κυβέρνησης, ώστε ο Ε.Φ.Ε.Τ. να μετατραπεί σε ανεξάρτητη αρχή. 
      Σε ό,τι αφορά το νομοσχέδιο το οποίο συζητούμε σήμερα, θεωρώ ότι η ψήφισή του θα δημιουργήσει το αναγκαίο νομοθετικό οπλοστάσιο για την καλύτερη και αποδοτικότερη προστασία του καταναλωτή. Όπως γνωρίζουμε, αυτό το σχέδιο νόμου θα τροποποιήσει και θα συμπληρώσει το ν. 2251/1994. Είναι δεδομένο ότι με την πάροδο των ετών, νέες ανάγκες προκύπτουν και, συνεπώς, ακόμα και ο καλύτερος νόμος χρειάζεται εκσυγχρονισμό. Παράλληλα, ενσωματώνονται κοινοτικές οδηγίες, που εναρμονίζουν την εθνική μας νομοθεσία με την ευρωπαϊκή.
      Ο νέος νόμος έχει δώδεκα καινοτομίες. Ενδεικτικά, αναφέρω ότι γίνεται για πρώτη φορά εισαγωγή του όρου «βιώσιμη κατανάλωση». Θεσμοθετείται η υποχρέωση της πολιτείας για πληροφόρηση και επιμόρφωση του καταναλωτή για υπεύθυνη κατανάλωση, με σεβασμό στο περιβάλλον, τους φυσικούς πόρους και την αειφορία, ώστε ο ίδιος, σωστά ενημερωμένος, να αποκτήσει καταναλωτική συνείδηση ως εργαλείο, που θα συμβάλει στην ανάπτυξη μιας υγιούς, ασφαλούς και ανταγωνιστικής αγοράς. 
      Επίσης, ρυθμίζει τις προϋποθέσεις και τον τρόπο άσκησης του δικαιώματος υπαναχώρησης εντός προθεσμίας δεκατεσσάρων ημερολογιακών ημερών, σε κάθε περίπτωση, προς απλούστευση της διαδικασίας.
      Προστίθεται άρθρο για την ψυχική υγεία των ανηλίκων. 
      Υπάρχει ενίσχυση της προστασίας του καταναλωτή με την ενσωμάτωση κοινοτικής οδηγίας, που αφορά σε αθέμιτες εμπορικές πρακτικές, επίσης υπάρχει ενίσχυση της εποπτείας και αυστηροποίηση των όρων και προϋποθέσεων λειτουργίας και πιστοποιήσεως των ενώσεων καταναλωτών.
      Αναβαθμίζεται το Εθνικό Συμβούλιο Καταναλωτή σε Εθνικό Συμβούλιο Αγοράς και Καταναλωτή. 
      Τέλος, απαγορεύεται η κατάσχεση της πρώτης κατοικίας κάθε δανειολήπτη, όταν το χρέος του δεν ξεπερνά τα 10.000 ευρώ και αυτός αποδεδειγμένα δεν μπορεί να ανταποκριθεί στην υποχρέωση της πληρωμής της οφειλής του.
      Κυρίες και κύριοι συνάδελφοι, η προστασία του καταναλωτή ήταν και παραμένει βασική προτεραιότητα για τη νέα διακυβέρνηση. Ήταν μία δέσμευση στην οποία ανταποκριθήκαμε με τη μεγαλύτερη δυνατή συνέπεια. Αυτό, βέβαια, δεν σημαίνει ότι λύθηκαν όλα τα προβλήματα. Δεν σημαίνει ότι οι πολίτες απέκτησαν μέσα σε σύντομο χρονικό διάστημα καταναλωτική συνείδηση. Μένουν ακόμα πολλά να γίνουν. Χρειάζεται συνεχής επαγρύπνηση, διαρκής ενημέρωση των πολιτών. Χρειάζεται ενίσχυση των ελεγκτικών μηχανισμών. 
      Σε κάθε περίπτωση, η συντονισμένη δράση της πολιτείας τα τελευταία χρόνια και η δημιουργία των κατάλληλων δομών είναι βέβαιο ότι θα συμβάλουν αποφασιστικά στη δημιουργία ολοκληρωμένης καταναλωτικής συνείδησης. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Μπεκίρη.
      Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, με το συζητούμενο νομοσχέδιο ενσωματώνεται στο ελληνικό δίκαιο η κοινοτική οδηγία για τις αθέμιτες εμπορικές πρακτικές και τροποποιείται ο ν. 2251/94. Είναι γεγονός –κατά κοινή ομολογία- ότι ο νόμος αυτός αποτέλεσε πράγματι μία τομή. Θεμελίωσε ατομικά και κοινωνικά δικαιώματα πολιτών, όσον αφορά τη σχέση τους με την αγορά και προώθησε την ανάπτυξη καταναλωτικού κινήματος στη χώρα. 
      Κύριε Υπουργέ, δυστυχώς, το νομοσχέδιο παρά την μακρά κυοφορία του, δεν ανταποκρίνεται στις σημερινές νέες αυξημένες ανάγκες και αφήνει ανοιχτά μείζονα ζητήματα προστασίας των καταναλωτών. 
      Στο σημείο αυτό, θα ήθελα να κάνω μία παρένθεση για να πω ότι εμένα δεν μου αρέσει ο όρος «καταναλωτής» όπως έχει καθιερωθεί. Γιατί μου θυμίζει τους όρους «τηλεθεατής» και «ακροατής». Εγώ ξέρω ότι στις δημοκρατίες υπάρχουν πολίτες και κοινωνικές ομάδες. Εν πάση περιπτώσει, όμως, για την απλούστευση, θα μιλώ με τον ίδιο κωδικό. 
      Στο λίγο χρόνο που έχω, θα περιοριστώ σε δύο χαρακτηριστικά παραδείγματα, κύριε Υπουργέ. 
      ΞΕΝΟΦΩΝ ΒΕΡΓΙΝΗΣ: …(δεν ακούστηκε)
      ΚΩΝΣΤΑΝΤΙΝΟΣ ΓΕΙΤΟΝΑΣ: Κοιτάξτε να δείτε, κύριε συνάδελφε. Η έννοια, ο όρος «καταναλωτής» είναι αντίστοιχος με την έννοια «τηλεθεατής», «ακροατής» και τα τοιαύτα. Εγώ πιστεύω ότι υπάρχουν άνθρωποι και πολίτες. Από εκεί και πέρα, όλα αυτά, καθιερωμένα παντού, για μένα είναι λάθος. Είναι κατατάξεις αδόκιμες. Μπορώ να έχω την άποψή μου, κύριε συνάδελφε. 
      Λέω, λοιπόν, κύριε Υπουργέ, ότι θα περιοριστώ σε δύο χαρακτηριστικά παραδείγματα. Πρώτον: Όσον αφορά τις δανειακές συμβάσεις. Είχαμε την ευκαιρία και σ’ αυτήν την Αίθουσα να συζητήσουμε πάλι γι’ αυτό το ζήτημα.
      Το ΠΑ.ΣΟ.Κ. πριν λίγους μήνες, κατέθεσε μία ολοκληρωμένη και τεκμηριωμένη πρόταση για τη λήψη τολμηρών πράγματι μέτρων προστασίας των δανειοληπτών από τις τράπεζες, ουσιαστικά από τους επαχθείς και καταχρηστικούς όρους των δανείων. Την πρόταση αυτή, ως συνήθως, την απορρίψατε. Τότε, μας είπατε να περιμένουμε, γιατί θα φέρνατε τη δική σας πρόταση, το δικό σας νομοσχέδιο. 
      Δυστυχώς όμως, κύριε Υπουργέ, στη δική σας πρόταση, εκτός από το θέμα αναστολής της κατάσχεσης της πρώτης κατοικίας για μικρά χρέη –η οποία πρόταση ήταν δική μας και εγώ χαίρομαι που την υιοθετήσατε- δεν υπάρχει κανένα άλλο ουσιαστικό μέτρο προστασίας. 
      Τα νοικοκυριά σήμερα δυσπραγούν, κάτι που το δείχνει και το Ευρωβαρόμετρο. Η κατάστασή τους επιδεινώνεται με την πολιτική σας. Πολιτική που συρρικνώνει τα πραγματικά εισοδήματα και τα κατατρώει με την καλπάζουσα ακρίβεια. Κύριε Υπουργέ. Μέσα σ’ ένα χρόνο η Αθήνα έγινε πιο ακριβή πόλη, πήγε τριάντα θέσεις παραπάνω, στην κλίμακα της ακρίβειας.
      Ο υπερδανεισμός τώρα των νοικοκυριών, σε συνδυασμό με τις καταχρηστικές συμπεριφορές των τραπεζών, παίρνει ανησυχητικές διαστάσεις. Με τις συνεχείς αυξήσεις των επιτοκίων από την Κεντρική Ευρωπαϊκή Τράπεζα έχουμε ιδιαίτερο πρόβλημα, γεγονός που επισημαίνει και η Τράπεζα της Ελλάδος. 
      Τα επιτόκια των καταναλωτικών δανείων και πιστωτικών καρτών, όπως και οι εφημερίδες αποτυπώνουν, ξεπερνούν πολλές φορές και το 22% με κρυφές χρεώσεις, έξοδα φακέλων, ασφάλισης και συνδρομές, «ψιλά γράμματα» όπως λέει ο απλός άνθρωπος. Με αποτέλεσμα να εκτοξεύσουν το κόστος στα ύψη. 
      Έτσι, ο καταναλωτής γίνεται βορρά στο «διαγκωνισμό» –δεν είναι ανταγωνισμός, αλλά «διαγκωνισμός»- και την ασυδοσία των τραπεζών. Ο καταναλωτής είναι αδύναμος και δεν έχει όλα εκείνα τα εφόδια για να διαπραγματευτεί στα ίσα με τις τράπεζες και να αποφύγει τους επαχθείς όρους. Με το νομοσχέδιο, λοιπόν, δεν τον θωρακίζεται, παρά το γεγονός ότι είχατε την ευκαιρία. Εμείς είχαμε προτείνει μία σειρά μέτρων. Τι φοβάστε, κύριε Υπουργέ; Θα πρέπει να γίνει κατανοητό ότι η ανάπτυξη των τραπεζών δεν μπορεί να βασίζεται στην παραπλάνηση και εκμετάλλευση των αδυνάτων. Δεν μπορεί οι τράπεζες να απολαμβάνουν υπερκέρδη και τα νοικοκυριά να βουλιάζουν στα χρέη.
      Το δεύτερο παράδειγμα αφορά τον Ε.Φ.Ε.Τ., ο οποίος είναι σημαντικός φορέας για την ασφάλεια των τροφίμων. Παρά, όμως, τα μεγάλα λόγια για την ενίσχυσή του και την μετατροπή του «προσεχώς», όπως είπατε, σε ανεξάρτητη αρχή, αυτό που πραγματικά βλέπουμε είναι ότι αποδυναμώνεται. Με το πρόσφατο προεδρικό διάταγμα το Υπουργείο Αγροτικής Ανάπτυξης –Υπουργείο Γεωργίας, όπως το λέγαμε- πήρε αρμοδιότητες και θα έχουμε μπλεξίματα στους ελέγχους. Γι’ αυτό και αντιδρούν όλοι στον Ε.Φ.Ε.Τ. και όχι μόνο. 
      Κύριε Υπουργέ, διάβασα τα πρακτικά της επιτροπής. Συστήσατε στους συναδέλφους να μην «συνδαυλίζουν» τις αντιθέσεις. Έτσι το είπατε ακριβώς. Να  μην βασίζονται στη γνώμη ενός συνδικαλιστή, είπατε. Δηλαδή, δεν τρέχει τίποτε κατ’ εσάς; Πρόσφατα, χθες νομίζω, είδε το φως στο «ΕΘΝΟΣ» η από 31/10/2006 επιστολή του Προέδρου του Ε.Φ.Ε.Τ. προς εσάς, που επισημαίνει με ανάγλυφο τρόπο τα προβλήματα. Με το βλέμμα, λοιπόν –θέλω να πω στον κύριο συνάδελφο, ο οποίος δεν είναι εδώ αλλά μίλησε επικριτικά προηγουμένως για την κριτική μας- όχι το δικό μας, αλλά με το βλέμμα του κ. Βλέμα, του Προέδρου του Ε.Φ.Ε.Τ., αυτή η πολυδιάσπαση θα αποδυναμώσει τους ελέγχους, πέραν του ότι καταστρατηγεί και την κοινοτική νομοθεσία. 
      Πράγματι, εκείνο που χρειαζόμαστε είναι ενίσχυση του Ε.Φ.Ε.Τ., περιφερειακή διάρθρωσή του, συντονισμό και ενδυνάμωση των ελεγκτικών μηχανισμών. Η δική μου η άποψη –και την έχω πει επανειλημμένα- είναι γνωστή πάνω σ’ αυτό το θέμα. Την έχω εκφράσει και στην Ελλάδα και στα Συμβούλια Ευρώπης ως Υπουργός Υγείας. Πιστεύω ότι η υγιεινή των τροφίμων, με τις εξελίξεις και στην παραγωγή και στη συσκευασία-διακίνηση καθίσταται πλέον μείζον θέμα δημόσιας υγείας. Γι’ αυτό πίστευα και πιστεύω ότι οι κάθε είδους Ε.Φ.Ε.Τ. –κάθε είδους όταν λέω εννοώ τις διάφορες αποχρώσεις που έχουν αυτοί οι Οργανισμοί στις χώρες της Ευρώπης- θα έπρεπε να είναι υπό την εποπτεία των Υπουργείων Υγείας και στην Ελλάδα και στην Ευρώπη. Αυτό δεν προκρίθηκε πράγματι και επί των ημερών μας στην Ευρώπη. Παρά τα μεγάλα διατροφικά σκάνδαλα- μιλάω για την τελευταία δεκαετία που έσκασαν στο μεταξύ και που δικαίωσαν αυτήν την άποψη. Δεν μπορεί να είναι απλά θέμα αρμοδιοτήτων φορέων προστασίας του καταναλωτή, ένα μείζον θέμα δημόσιας υγείας. Η δημόσια υγεία είναι ενιαία. Ο έλεγχος όλων των παραγόντων οι οποίοι επηρεάζουν τη δημόσια υγεία πρέπει να ανήκει στο κατά το Σύνταγμα αρμόδιο Υπουργείο, τον θεματοφύλακα της δημόσιας υγείας που είναι το Υπουργείο Υγείας. 
      Ωραία, δεν έγινε αυτό και δεν προκρίθηκε στην Ευρώπη. Δεν προκρίθηκε και επί των ημερών μας, τουλάχιστον στην Ελλάδα. Έγινε ο Ε.Φ.Ε.Τ. με την εποπτεία του Υπουργείου Ανάπτυξης. Όμως, κύριε Υπουργέ, μην κάνουμε βήματα πίσω με πολυδιάσπαση αρμοδιοτήτων. Θα είναι σε βάρος της υγιεινής και ασφάλειας των τροφίμων. 
      Τελειώνω, γιατί δεν έχω άλλο χρόνο. Άλλωστε τα δύο παραδείγματα που ανέφερα αρκούν. Δίνουν πιστεύω ανάγλυφη την εικόνα ατολμίας και έλλειψης πραγματικής βούλησης της Κυβέρνησης να βάλει την αγορά στην υπηρεσία της κοινωνίας. Δεν μπορεί να βάζουμε το κάρο μπροστά από το άλογο. Πρέπει να το καταλάβουν όλοι. Η κοινωνία έχει το προβάδισμα, τουλάχιστον, στα δημοκρατικών αντιλήψεων και υφής πολιτικά συστήματα. 
      Είναι από διαχειριστική σας αδυναμία αυτό το ατελές που προτείνετε; Όχι. Εγώ δεν το πιστεύω. Είναι ιδεολογική σας επιλογή και εμμονή. Και υπ’ αυτήν την έννοια, κύριε Πρόεδρε –και μ' αυτό κλείνω- φενάκη είναι και εν προκειμένω, όπως προκύπτει, το κοινωνικό πρόσωπο της Νέας Δημοκρατίας. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, έχω την τιμή να ανακοινώσω στο Σώμα πως η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εθνικής Άμυνας: «Κύρωση της Τεχνικής Συμφωνίας μεταξύ του Υπουργείου Άμυνας της Δημοκρατίας της Βουλγαρίας, του Υπουργείου Άμυνας της Κυπριακής Δημοκρατίας, του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Ρουμανίας, σε σχέση με τη δημιουργία ενός Πολυεθνικού Σχηματισμού Μάχης της Ευρωπαϊκής Ένωσης με την Ελλάδα ως Έθνος-Πλαίσιο και τη συμμετοχή της Βουλγαρίας, της Κύπρου και της Ρουμανίας». 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, μπορώ να παρέμβω; 
      ΠΡΟΕΔΡΕΥΩΝ (Σωτήρης Χατζηγάκης): Θέλετε να μιλήσετε κανονικά ή να κάνετε μία παρέμβαση, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να μιλήσω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Πρέπει να μιλήσουν οι πρώτοι έξι. Εκτός αν θέλετε να κάνετε μία βραχεία παρέμβαση. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν έχουν μιλήσει οι έξι;
      ΠΡΟΕΔΡΕΥΩΝ (Σωτήρης Χατζηγάκης): Τελείωσε ο δεύτερος και πηγαίνουμε στον τρίτο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Καλώς, κύριε Πρόεδρε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μπορεί να κάνει μία παρέμβαση ο κύριος Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Μα, το είπα κύριε συνάδελφε.
      Ο κ. Θαλασσινός έχει το λόγο.
      ΘΑΛΑΣΣΙΝΟΣ ΘΑΛΑΣΣΙΝΟΣ: Κυρίες και κύριοι συνάδελφοι, το καταναλωτικό κίνημα τα τελευταία χρόνια παρουσιάζεται ιδιαίτερα ισχυρό και αναπτύσσεται κάθε χρόνο και εντονότερα, συντονίζοντας κυρίως τις προσπάθειές του μέσα από την ίδρυση οργανώσεων και συνεταιρισμών και με συνεχείς παρεμβάσεις του εκεί όπου δημιουργείται πολιτική, όπου παράγεται πολιτική.
      Βέβαια, το κίνημα αυτό έχει μεγαλύτερη ιστορία και περισσότερη δράση εκεί όπου βρίσκεται το κέντρο της ελεύθερης αγοράς και του ανταγωνισμού, δηλαδή στις Ηνωμένες Πολιτείες της Αμερικής. Στην Ευρώπη και ιδιαίτερα στο χώρο της Ευρωπαϊκής Ένωσης οι καταναλωτικοί συνεταιρισμοί και οι οργανώσεις ενισχύονται και ενθαρρύνονται στη δράση από την ίδια την Ευρωπαϊκή Επιτροπή, δείγμα της σημασίας που τους αποδίδεται από το κατ’ εξοχήν εκτελεστικό όργανο της Ευρωπαϊκής Ένωσης. 
      Χαρακτηριστικά αναφέρω τις κυριότερες απ’ αυτές, όπως την «Ευρωπαϊκή Κοινότητα Καταναλωτικών Συνεταιρισμών», την «Ευρωπαϊκή Οργάνωση Καταναλωτών» και την «Ευρωπαϊκή Ένωση για το Συντονισμό της Εκπροσώπησης των Καταναλωτών στην Τυποποίηση». 
      Παράλληλα, υπάρχει συνεχής συνεργασία της Ευρώπης και της Αμερικής κυρίως μέσω των οργανώσεων «Διατλαντικός Διάλογος Καταναλωτών» και της «Διεθνούς των Καταναλωτών». 
      Όλες αυτές οι οργανώσεις επηρεάζουν πλέον σε πολύ μεγάλο βαθμό τις πολιτικές που εφαρμόζονται τόσο στις Ηνωμένες Πολιτείες όσο και στην Ευρωπαϊκή Ένωση, η οποία έχει προωθήσει ένα σημαντικό θεσμικό πλαίσιο για καταναλωτικά ζητήματα, κυρίως μέσω της εφαρμογής οδηγιών, όπως η οδηγία 2005/29 του Ευρωπαϊκού Κοινοβουλίου και του Συμβουλίου. 
      Κυρίες και κύριοι συνάδελφοι, η Κυβέρνηση της Νέας Δημοκρατίας, ο Πρωθυπουργός και η ηγεσία του Υπουργείου Ανάπτυξης έχουμε αποδείξει ότι πιστεύουμε στη σωστή λειτουργία της αγοράς και του ανταγωνισμού που ωφελεί τον καταναλωτή, με μία σειρά μέτρων και νομοθετικών πρωτοβουλιών προς αυτήν την κατεύθυνση. 
      Θα ήθελα εδώ να επισημάνω ότι στην προσπάθειά μας αυτή δεν λειτουργήσαμε δογματικά ούτε απαξιώσαμε τις προηγούμενες νομοθετικές πρωτοβουλίες. Είναι γεγονός ότι ο ν. 2251/1994 λειτούργησε ικανοποιητικά και ανταποκρίθηκε στις τότε συνθήκες. Όμως, τα νέα δεδομένα και η πολιτική της Ευρωπαϊκής Ένωσης πάνω στα ζητήματα αυτά επιβάλλουν την προσαρμογή του υφιστάμενου νομοθετικού πλαισίου. 
      Είναι προφανές ότι στο τρίπτυχο –επιτρέψτε μου αυτήν την φράση- «παραγωγός- έμπορος- καταναλωτής», προέχον ζήτημα είναι η προστασία του καταναλωτή, διότι με όρους οικονομικής επιστήμης είναι συνήθως ο λιγότερο πληροφορημένος. Αυτήν την ανισότητα πιστεύω ότι έρχεται να αντιμετωπίσει αποτελεσματικά το παρόν σχέδιο νόμου, σε συνδυασμό με την οδηγία της Ευρωπαϊκής Ένωσης. Συνεπώς, ο ενημερωμένος, συνειδητοποιημένος καταναλωτής σημαίνει ισχυρός καταναλωτής, σημαίνει κυρίως, ενεργός πολίτης. 
      Συνοπτικά θα αναφέρω ορισμένα από τα συγκριτικά πλεονεκτήματα του σχεδίου νόμου που συζητάμε σήμερα: 
      Υποχρεώνεται η πολιτεία να ενημερώνει, να επιμορφώνει, να πληροφορεί τους καταναλωτές και να προάγει ταυτόχρονα τη βιώσιμη κατανάλωση, με σεβασμό στο περιβάλλον, τους φυσικούς πόρους και την αειφόρο ανάπτυξη. 
      Διευρύνεται ο όρος καταναλωτής και περιλαμβάνει πλέον και νομικά πλαίσια και ενώσεις προσώπων χωρίς νομική προσωπικότητα. 
      Ελέγχονται αυστηρότερα οι γενικοί όροι των συναλλαγών και εισάγεται η έννοια της αιφνιδιαστικής ρήτρας. 
      Επεκτείνεται το δικαίωμα υπαναχώρησης σε δεκατέσσερις ημέρες σε συμβάσεις εκτός εμπορικού καταστήματος και απλουστεύονται οι σχετικές διαδικασίες. 
      Προβλέπεται σειρά δικαιωμάτων για τον καταναλωτή, όπως υπαναχώρηση από τη σύμβαση σε περίπτωση ελαττωματικού προϊόντος, η χρηματική ικανοποίηση λόγω ηθικής βλάβης ή ψυχικής οδύνης για παράβαση νόμου περί προστασίας καταναλωτών, η αποζημίωση του καταναλωτή. 
      Διευρύνεται ο κύκλος των προσώπων που ευθύνονται έναντι των καταναλωτών. Εισάγεται η έννοια του προϊόντος και θεσπίζεται η υποχρέωση πληροφόρησης των καταναλωτών στην ελληνική γλώσσα. 
      Λαμβάνεται σημαντική μέριμνα για την προστασία της ψυχικής υγείας των ανηλίκων από την κυκλοφορία προϊόντων που απευθύνονται σε αυτούς και ρυθμίζονται ζητήματα σχετικά με τη διαφήμιση τέτοιων προϊόντων. 
      Ενισχύεται η προστασία των καταναλωτών με την ενσωμάτωση της κοινοτικής οδηγίας «περί αθέμιτων εμπορικών πρακτικών». 
      Οι ενώσεις καταναλωτών εκσυγχρονίζονται και αναμορφώνονται, ενώ προβλέπεται η πιστοποίησή τους και η ενίσχυση της κρατικής εποπτείας. Οι ενώσεις καταναλωτών μπορούν να ασκούν συλλογική αγωγή, ενώ παρέχεται η δυνατότητα στο μεμονωμένο καταναλωτή να αξιοποιεί, χωρίς χρονοβόρες πια διαδικασίες, τη σχετική αμετάκλητη δικαστική απόφαση που έχει εκδοθεί επί συνολικής αγωγής. 
      Υποχρεώνονται οι προμηθευτές να απαντούν στις καταγγελίες που τους διαβιβάζει η Γενική Γραμματεία Καταναλωτή. Βελτιώνεται το πλαίσιο λειτουργίας των επιτροπών φιλικού διακανονισμού. Προβλέπονται κυρώσεις για τις παραβάσεις που διαπράττονται από πιστωτικά ιδρύματα και επιχειρήσεις. Και τέλος, απαγορεύεται η επιβολή κατάσχεσης επί ακινήτου που αποτελεί αποδεδειγμένα τη μοναδική κατοικία οφειλέτη τραπεζών για ικανοποίηση απαιτήσεών τους από καταναλωτικά δάνεια και πιστωτικές κάρτες, έως το συνολικό ποσό των 10.000 ευρώ, υπό την προϋπόθεση βέβαια της αποδεδειγμένης και ανυπαίτιας αδυναμίας του να εκπληρώσει τη συμβατική του υποχρέωση. ΄Ετσι επιλύεται ένα χρονίζον άγχος για τους δανειολήπτες, όταν για ασήμαντα ποσά έβλεπαν τα σπίτια τους να χάνονται. 
      Κυρίες και κύριοι συνάδελφοι, η Κυβέρνηση συνεπής στις δεσμεύσεις της καταθέτει ένα νομοσχέδιο που κατ’ αρχάς απολαμβάνει της εμπιστοσύνης των κοινωνικών φορέων. Είναι άλλωστε το νομοσχέδιο αυτό αποτέλεσμα εξαντλητικού διαλόγου, αφορά όλους τους πολίτες και ανταποκρίνεται αποτελεσματικά σε ένα σύγχρονο, ανταγωνιστικό και διεθνοποιημένο περιβάλλον. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Κουσελάς έχει το λόγο.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, επιτρέψτε μου να πω ξεκινώντας ότι δεν θα μιλήσω σαν καταναλωτής του πολιτικού λόγου, αλλά ως ένας πολίτης καταναλωτής που υφίσταται τις συνέπειες μιας ανεξέλεγκτης λειτουργίας της αγοράς.
      (Χειροκροτήματα από την πτέρυγα του ΠΑ.ΣΟ.Κ.)
      Το νομοσχέδιο που σήμερα συζητάμε αποτελεί συρραφή διαφορετικών διατάξεων που τροποποιούν ένα βασικό νόμο, το ν. 2251 που θεμελίωσε τα δικαιώματα του καταναλωτή και στη δεκατριάχρονη ιστορία του προσέφερε πολλά στην προστασία του. Στην ουσία η Κυβέρνηση με το συγκεκριμένο νομοσχέδιο συμπληρώνει το νόμο αυτό, ενσωματώνοντας όμως θα έλεγα παθητικά την ευρωπαϊκή οδηγία για τις αθέμιτες εμπορικές πρακτικές. 
      Μη μας πείτε όμως, κύριε Υπουργέ, ότι κάνετε κάποιες καινούργιες τομές ή μεταρρυθμίσεις με το εν λόγω νομοσχέδιο. Είναι άλλωστε εμφανής η αδυναμία σας να επεξεργαστείτε από μόνοι σας μια ολοκληρωμένη και σύγχρονη πρόταση, τη στιγμή μάλιστα που όπως καλά γνωρίζετε στην αγορά ευημερούν αυθαίρετες πρακτικές αλλά υπάρχει πολύ μεγάλη αισχροκέρδεια και τα δικαιώματα των καταναλωτών καθημερινά τσαλαπατιούνται.
      Δεν ισχυρίζομαι βέβαια, αγαπητοί συνάδελφοι, ότι η αντιμετώπιση αυτής της κατάστασης είναι μόνο θέμα θεσμικού πλαισίου. Όπως μάλιστα επισημαίνει και η Ο.Κ.Ε.,, υπάρχουν μια σειρά από ζητήματα τα οποία θα πρέπει να λάβουμε υπ’όψιν μας και πρώτα και κύρια η ύπαρξη ικανούς πολιτικής βούλησης, η ύπαρξη ενημέρωσης των καταναλωτών για τα δικαιώματά τους, η διασφάλιση συνθηκών υγιούς ανταγωνισμού στην αγορά, αλλά και κατάλληλων μηχανισμών ελέγχου σε αυτήν. 
      Με ευθύνη της Κυβέρνησης δυστυχώς, όλα τα παραπάνω σχεδόν απουσιάζουν από τη λειτουργία της αγοράς. Και πώς, κύριε Υπουργέ, να μην απουσιάζουν, όταν σε ερώτηση που προσωπικά σας έκανα, σε ό,τι αφορά τη μεγάλη ψαλίδα, που στην Ελλάδα φτάνει το 1/5 μεταξύ των τιμών παραγωγού από τη μία πλευρά και καταναλωτή από την άλλη, η απάντηση που δώσατε ήταν ότι αυτά τα φαινόμενα δικαιολογούνται από το κόστος μεταφοράς και την τυποποίηση των προϊόντων. Τέτοιες απαντήσεις και τέτοιες πρακτικές δεν κάνουν τίποτα άλλο, παρά να δίνουν το πράσινο φως στους κερδοσκόπους που πλουτίζουν σε βάρος του καταναλωτή. 
      Και εγώ προσωπικά αναρωτιέμαι, δεν υπάρχει κόστος μεταφοράς, δεν υπάρχει κόστος τυποποίησης των προϊόντων στις υπόλοιπες ευρωπαϊκές αγορές, όπου εκεί η ψαλίδα δεν ξεπερνάει το ένα προς δυόμισι;
      Να ξαναμιλήσουμε για τον αθέμιτο ανταγωνισμό στα τρόφιμα, στο χρηματοπιστωτικό τομέα, στα πετρελαιοειδή; 
    Τα έχουμε πει χίλιες φορές σ’ αυτήν την Αίθουσα και άλλες χίλιες φορές η Κυβέρνηση κάνει πως δεν βλέπει, ή θεωρεί ότι το πρόβλημα είναι λυμένο. Το τελευταίο χρονικό διάστημα παρακολουθήσαμε όλοι ένα ράλι ανόδου των τιμών της βενζίνης. Η Κυβέρνηση σε όλη αυτήν την πορεία ήταν απλός θεατής. 
    Κυρίες και κύριοι συνάδελφοι, οι ρυθμίσεις του τρίτου κεφαλαίου για τις ενώσεις καταναλωτών αποβλέπουν ευθέως στο να πλήξουν την ανεξαρτησία και την αποτελεσματικότητά τους. 
    Πρώτον, δεν θεσπίζουν σαφή κριτήρια για ισότιμη και δίκαιη κατανομή της χρηματοδότησης. Η χρηματοδότηση και ο έλεγχος της ένωσης καταναλωτών εναπόκειται, θα έλεγα, στην ανεξέλεγκτη κρίση του Υπουργού Ανάπτυξης. 
    Δεύτερον, καταργείται το Εθνικό Συμβούλιο Καταναλωτών σαν συμβουλευτικό και γνωμοδοτικό όργανο της πολιτείας για θέματα καταναλωτή και στη θέση του δημιουργείται το ιδιαίτερα πολυμελές, αλλά και δυσκίνητο, Συμβούλιο Αγοράς και Καταναλωτή, στο οποίο πλειοψηφία θα είναι, από τη μία πλευρά οι διορισμένοι υπάλληλοι του κράτους και οι εκπρόσωποι της αγοράς, ενώ θα προεδρεύει ο Γενικός Γραμματέας Καταναλωτή. Δηλαδή ένα πολιτικό πρόσωπο, που είναι στενός συνεργάτης του Υπουργού, θα προεδρεύει στο δήθεν ανεξάρτητο, κατά τα άλλα, αυτό όργανο που θα τον συμβουλεύει. 
    Τρίτον, γνωρίζετε ότι η δεκαπενταμελής εκτελεστική επιτροπή σ’ αυτό το όργανο διορίζεται από τον ίδιο τον Υπουργό. Με άλλα λόγια, στο όργανο, το οποίο υποτίθεται ότι θα γνωμοδοτεί για τα συμφέροντα των καταναλωτών, οι εκπρόσωποι των καταναλωτών, θα είναι μειοψηφία. Γιατί, αλήθεια, να γίνει κάτι τέτοιο; Ποιους ενοχλούσε και ποιους ενοχλεί οι καταναλωτές να είναι πλειοψηφία και όχι μειοψηφία σ’ αυτό το όργανο, ούτως ώστε να ακούγεται πραγματικά η φωνή τους; 
    Τέταρτον, οι όποιες θετικές ρυθμίσεις του νομοσχεδίου, περιορίζονται σχεδόν αποκλειστικά στην υιοθέτηση ορισμένων μόνο από τις προτάσεις του ΠΑ.ΣΟ.Κ. που συζητήθηκαν στη Βουλή τον περασμένο Μάρτη. Αναφέρομαι στην πρόταση νόμου που έκανε το ΠΑ.ΣΟ.Κ. για την προστασία του καταναλωτή από τις δανειακές συμβάσεις, όπως η αποζημιωτική συλλογική αγωγή και η απαγόρευση πλειστηριασμού της πρώτης κατοικίας για οφειλές από καταναλωτικά δάνεια και πιστωτικές κάρτες. Και ακόμη, αυτή η συγκεκριμένη ρύθμιση, η μόνη άλλωστε που θα μπορούσατε να παρουσιάσετε θετικά σαν επίτευγμα του νομοσχεδίου σας, αφ’ενός μεν, δεν ήταν δική σας, αφ’ετέρου, όπως τελικά τη διατυπώσατε με τις σωρευτικές προϋποθέσεις που έθεσε το άρθρο 11 παράγραφος 8, καθίσταται δώρο άδωρο και δεν θα μπορέσει να εξυπηρετήσει αποτελεσματικά τους καταναλωτές. 
    Οι υπόλοιπες προτάσεις που κάναμε στην πρόταση νόμου που καταθέσαμε, δυστυχώς, αγνοήθηκαν. Αγνοήθηκε η πρότασή μας για τη διαφάνεια στη διακύμανση των επιτοκίων, αγνοήθηκε η πρότασή μας για ένα πλαίσιο λειτουργίας των οργάνων που διαμεσολαβούν στις καταναλωτικές διαφορές, το οποίο μάλιστα, όπως γνωρίζετε, στηριζόταν σε συστάσεις της Ευρωπαϊκής Ένωσης. 
    Πέμπτο, παρ’ότι στην αιτιολογική έκθεση γίνεται αναφορά στη διαμόρφωση καταναλωτικής συνείδησης και στη βιώσιμη κατανάλωση, δεν υπάρχουν ρυθμίσεις στα επιμέρους άρθρα του σχεδίου νόμου που να ανταποκρίνονται σ’ αυτές τις διακηρύξεις. Ακόμη,  δεν υπάρχει καμμία αναφορά στη διαμόρφωση καταναλωτικής συνείδησης στα σχολεία, που ουσιαστικά έχει καταργηθεί, ούτε στους καταναλωτές με αναπηρίες, που είναι, όπως γνωρίζετε, μία κοινωνική ομάδα με ανάγκες ειδικής φροντίδας και προστασίας. 
    Συνοψίζοντας, κύριε Πρόεδρε και κλείνοντας, θέλω να τονίσω ότι το νομοσχέδιο αυτό δεν στέκεται στο ύψος των περιστάσεων και των αναγκών προστασίας του καταναλωτή, δεν απαντά στα σοβαρά προβλήματα που αντιμετωπίζουν καθημερινά οι καταναλωτές στις συναλλαγές τους και δεν κτυπά τη γενικευμένη ανασφάλεια του Έλληνα πολίτη απέναντι στις ανεξέλεγκτες από την Κυβέρνηση δυνάμεις της αγοράς που συστηματικά ροκανίζουν το εισόδημά του, γι’ αυτό και το καταψηφίζουμε.
    Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κουσελά. 
    Ο κ. Σγουρίδης έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, μετά τη διεξοδική συζήτηση που έγινε στην Επιτροπή Παραγωγής και Εμπορίου για το παρόν νομοσχέδιο, με τη διαδικασία του άρθρου 70, παράγραφος 2 του Συντάγματος, δεν θέλω να επανέλθω σε αυτά που συζητήσαμε στην επιτροπή και στις παρατηρήσεις τις οποίες κάναμε, δεν θέλω να επανέλθω στα σχόλια τα οποία κάναμε. Θέλω να κάνω μια γενικότερη τοποθέτηση επί των θεμάτων του καταναλωτή. Όμως δεν μπορεί να μην επισημάνω, ότι η αλλαγή την οποία κάνατε στις νομοθετικές σας βελτιώσεις να μετονομάσετε το συμβούλιο από Εθνικό Συμβούλιο Αγοράς και Καταναλωτή σε Εθνικό Συμβούλιο Καταναλωτή και Αγοράς με άφησε άφωνο. Δεν ξέρω, γιατί την κάνατε αυτήν την αλλαγή. Ίσως γιατί θέλατε σημειολογικά να πείτε ότι αυτό υποστηρίζει τον καταναλωτή και όχι την αγορά, ή ότι η ακροστιχίδα Ε.Σ.Α.Κ. θύμιζε κομμουνιστική οργάνωση, ενώ το Ε.Σ.Κ.Α. δεν θυμίζει. 
      Κυρίες και κύριοι συνάδελφοι, κάποτε μετρούσαμε το πολιτισμικό επίπεδο μιας χώρας από την κατανάλωση την οποία είχε στο σαπούνι κατά κεφαλήν. Σήμερα μετράμε το πολιτισμικό επίπεδο μιας χώρας από την ορθή καταναλωτική συμπεριφορά των εμπλεκομένων στην αγορά πλευρών, καταναλωτή και αγοράς. Αυτή η διάκριση, δηλαδή η ορθή καταναλωτική συμπεριφορά, διατρέχει οριζόντια σε όλες τις οικονομικές τάξεις, όλες τις κοινωνικές τάξεις, όλα τα γένη, όλες τις ηλικίες και όλα τα επαγγέλματα. Όλοι είμαστε καταναλωτές και κατά κάποιο τρόπο εμπλεκόμαστε στην αγορά. 
      Η έλλειψη καταναλωτικής συμπεριφοράς έχει ως συνέπεια ορισμένες στρεβλώσεις. Ποιες είναι αυτές; Μια από αυτές και η κυρίαρχη, είναι η αδικαιολόγητη ακρίβεια, η ακρίβεια η οποία πλήττει κυρίως τα μεσαία και τα φτωχά στρώματα. Αντίθετα, τα υψηλά στρώματα δεν πλήττονται από την ακρίβεια, διότι ήδη έχουν αποταμιεύσεις ή κερδίζουν από την ακρίβεια, ή αν θέλετε τα είδη τα οποία καταναλώνουν δεν έχουν αυτήν την άμεση αύξηση στις τιμές, γιατί είναι είδη πολυτελείας. 
      Η ακρίβεια οφείλεται κυρίως στην έλλειψη υγιούς ανταγωνιστικού περιβάλλοντος, στην έλλειψη υγιούς ανταγωνισμού, δηλαδή στην έλλειψη ελέγχων για την πάταξη των αθέμιτων εμπορικών πρακτικών. Λέγε «καρτέλ», λέγε «υπερβολικό κέρδος», λέγε «παραπλανητική τυποποίηση», ή λίγο από όλα αυτά. Ποιος επιβλέπει όμως την αγορά; Αν αναρωτηθούμε ποιος επιβλέπει την αγορά, θα δούμε ότι σαφώς την επιβλέπει η Επιτροπή Ανταγωνισμού. 
      Διάβαζα πριν από περίπου δέκα μέρες σε μια οικονομική εφημερίδα ότι «πιάσαμε πάτο ως Επιτροπή Ανταγωνισμού ανάμεσα στις τριάντα οχτώ χώρες βάση της παγκόσμιας έκθεσης ανταγωνισμού». Η κατηγοριοποίηση η οποία γίνεται στις Επιτροπές Ανταγωνισμού είναι οι εκλεκτές, όπου είναι η Ευρωπαϊκή Επιτροπή Ανταγωνισμού, η Επιτροπή Ανταγωνισμού της Αγγλίας και των Η.Π.Α. είναι οι πολύ καλές Επιτροπές Ανταγωνισμού, όπως είναι της Γερμανίας, της Γαλλίας, της Αυστραλίας και κάποιες άλλες, οι καλές και οι επαρκείς. Μέσα στις επαρκείς οι οποίες είναι επτά, είμαστε και εμείς. Μόνο που από την τριακοστή δεύτερη θέση που ήμασταν, κατρακυλήσαμε στην τριακοστή πέμπτη θέση ως Επιτροπή Ανταγωνισμού μαζί με την Αργεντινή και τη Ρωσία, η οποία μας έφτασε. 
      Επίσης, αναφέρεται σε αυτήν την έκθεση ότι η ελληνική Επιτροπή Ανταγωνισμού είναι υπό την καλή κηδεμονία του Υπουργείου Ανάπτυξης. Αυτό δεν θα έλεγα ότι είναι εύσημο για το Υπουργείο. Αλλά όλη αυτή η έκθεση τι λέει; Λέει και σημειολογεί, εάν το μεταφράσουμε στη γλώσσα του πολίτη καταναλωτή περί ασυδοσίας της αγοράς. 
Γι’ αυτό κι εμείς εμμέναμε στο ότι ανεξάρτητα από τη δημιουργία του Εθνικού Συμβουλίου Καταναλωτή και Αγοράς, όπως το κάνατε, πρέπει να υπάρχει το Συμβούλιο των Καταναλωτών που να δίνει τους εκπροσώπους του Εθνικού Συμβουλίου Αγοράς και Καταναλωτή, γιατί αυτές οι οργανώσεις ως ανεξάρτητες οργανώσεις θα μπορούσαν να λειτουργήσουν όλες μαζί και υπό την αιγίδα, αν θέλετε, της πολιτείας, να δίνουν και τους εκπροσώπους τους οι οποίοι θα συμμετέχουν στο Εθνικό Συμβούλιο. Γι’ αυτό σας είπαμε επίσης, πως μία σειρά διατάξεων του παρόντος νομοσχεδίου όπου, αν θέλετε, με υπερβάλλοντα ζήλο και θέληση κρατήσατε σε ισορροπία τα εμπλεκόμενα μέρη, δεν είναι υπό το πρίσμα της ενίσχυσης της αδύνατης πλευράς που είναι ο καταναλωτής.
	Ο λαός μας ξέρετε τι λέει; Ότι αν μέσα σ’ ένα σακί βάλουμε πεντακόσια αβγά και μία πέτρα, στο τέλος η πέτρα είναι αυτή που δεν πρόκειται να πάθει τίποτε. Τα αβγά θα σπάσουν όλα. Στην περίπτωση αυτή τα αβγά είναι οι καταναλωτές. 
	Επειδή έγινε πάρα πολύς λόγος στην επιτροπή για την υπόθεση του «Τειρεσία», όπου κάποιος αν μπει στη λίστα, δύσκολα μπορεί να διαγραφεί απ’ αυτήν, εσείς μας αντιτάξατε, κύριε Υπουργέ, πως η εύκολη και η απλή διαγραφή από τη λίστα του «Τειρεσία» θα οδηγούσε στη νοοτροπία κάποιος να μην πληρώνει τις επιταγές στην ώρα του, στην ημερομηνία λήξης. Εσείς είπατε ότι αν ήταν απλή και εύκολη η διαγραφή…
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Άλλος το είπε. Εγώ δεν έχω πει τέτοιο πράγμα.
	ΠΑΝΑΓΙΩΤΗΣ ΣΓΟΥΡΙΔΗΣ: Εσείς το είπατε, διαβάστε τα Πρακτικά της Επιτροπής.
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Εγώ δεν έχω πει τέτοιο πράγμα, γιατί δεν το πιστεύω. Δεν θα αποδείξω ότι δεν είμαι ελέφαντας.
	ΠΑΝΑΓΙΩΤΗΣ ΣΓΟΥΡΙΔΗΣ: Θα σας φέρω τα Πρακτικά τώρα κιόλας.
	Εγώ θα σας πρότεινα την εξής λύση: Σκεφθείτε τη. Αφού πρώτα πληρωθεί η επιταγή, μετά από κάποιο χρόνο και εφόσον κατατεθούν οι αιτιολογίες γιατί υπήρχε η καθυστέρηση και στο φορέα του «Τειρεσία», να κατατίθενται και στον τραπεζικό διαμεσολαβητή και να μπορεί με τη δική του κρίση να υπάρχει άμεση διαγραφή, να μην υπάρχει όλη αυτή η ταλαιπωρία του καταναλωτή…
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μπορώ να πω κάτι;
	ΠΑΝΑΓΙΩΤΗΣ ΣΓΟΥΡΙΔΗΣ: Όταν πάρετε το λόγο.
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Σγουρίδη, αν επιτρέπετε…
	ΠΑΝΑΓΙΩΤΗΣ ΣΓΟΥΡΙΔΗΣ: Σας ακούω.
	ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας θυμίσω ότι έγινε λεπτομερής συζήτηση στην επιτροπή, γι’ αυτό, όταν είπαμε όλοι ότι δεν είναι θέμα του δικού μας Υπουργείου αλλά του Υπουργείου Οικονομίας, αλλά κάναμε τη συζήτηση γιατί αφορά όλον τον κόσμο. Η θέση μου είναι ότι πράγματι δεν μπορεί μία φορά να έχεις ένα πρόβλημα και να σε κυνηγάει ες αεί. Το αντίθετο απ’ αυτό που είπατε τώρα.
	Από την άλλη μεριά όμως είπα ότι η εγγραφή στον «Τειρεσία» όσων έχουν πρόβλημα προστατεύει και τους υπόλοιπους, οι οποίοι πρέπει να κρίνουν ποιοι είναι εκείνοι που δεν είναι εντάξει, χωρίς αυτό να σημαίνει ότι αυτό πρέπει να σε κυνηγάει «ες αεί». Πρέπει όμως να βρεθεί ένας τρόπος, μετά από εύλογο χρονικό διάστημα να διαγράφεται το πρόβλημα και να μην σε κυνηγάει ο «Τειρεσίας». Γι’ αυτό σας προλαβαίνω, διότι αυτές είναι οι θέσεις που είχα παγίως, ανέκαθεν και υπό άλλες ιδιότητες και τις διατηρώ και τώρα.
	ΠΑΝΑΓΙΩΤΗΣ ΣΓΟΥΡΙΔΗΣ: Εσείς είπατε στην Επιτροπή ότι πρέπει να πάρουμε και την άλλη πλευρά ότι η άμεση διαγραφή σημαίνει ότι κάποιος μπορεί να καθυστερήσει ενάμιση χρόνο, να πληρώνεται και να μην είναι σε θέση…
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σημαίνει ότι δεν προστατεύονται όλοι οι άλλοι πολίτες από ενδεχόμενους κακοπληρωτές, διότι ο «Τειρεσίας» έχει αυτό το νόημα. 
	ΠΑΝΑΓΙΩΤΗΣ ΣΓΟΥΡΙΔΗΣ: Έρχομαι εγώ τώρα και λέω ότι επειδή ακριβώς ταλαιπωρείται ο πολίτης, είτε καλόπιστος, είτε κακόπιστος, θα πρέπει να υπάρξει μία λύση για την άμεση διαγραφή του σε περίπτωση που είναι για λόγους ανάγκης και γι’ αυτό εμπλέκω στην όλη αυτήν υπόθεση και τον τραπεζικό διαμεσολαβητή. 
	Έρχομαι τώρα στην τροπολογία που ενσωματώσατε για το θέμα της Δ.Ε.Η.. Κατά βάση εμείς σας είπαμε ότι μ’ αυτήν την τροπολογία αφαιρείτε από τη Δ.Ε.Η. το δικαίωμα να λειτουργήσει ως επιχείρηση αν με νομοθετική διάταξη θα πρέπει να αλλάζει τις οποιεσδήποτε μονάδες. Μέσα στο πλαφόν το οποίο δικαιούται η Δ.Ε.Η. από μεγαβάτ μπορεί να κάνει τις οποιεσδήποτε αλλαγές. Δεν χρειάζεται απόφαση του Υπουργού, χρειάζεται να το αποφασίσει η ίδια, να πει: «Εγώ θα καταργήσω αυτές τις μονάδες, γιατί θεωρώ ότι δεν μου είναι προσοδοφόρες και θα τις αντικαταστήσω με κάποιες άλλες». Δεν χρειάζεται απόφαση του Υπουργού. 
Ανοίγετε πόρτα μ’ αυτήν τη διάταξη, την οποία περάσατε.
      Ανεξάρτητα εάν ψηφίζουμε ή όχι το νομοσχέδιο επί της αρχής, των άρθρων και του συνόλου, θα σας επεσήμαινα, πρώτον, την ανάγκη κωδικοποίησης της νομοθεσίας για τους καταναλωτές. Δεύτερον, θα σας υπενθύμιζα ότι η απλούστευση των διαδικασιών στις υποθέσεις των καταναλωτών, όπου υπάρχει η συμμετοχή πολλών ελεγκτικών διαμεσολαβητικών μηχανισμών, επιφέρουν σύγχυση και κατά βάση δεν βοηθούν τον καταναλωτή. Τρίτον, θα σας επεσήμαινα  την ενημέρωση και εκπαίδευση του καταναλωτικού κινήματος. Αυτούς τους τρεις πυλώνες πρέπει να τους έχουμε ως γνώμονα, γιατί πάνω από όλα όλοι μας είμαστε καταναλωτές.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε.
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, θα μιλήσω από τη θέση μου.
      ΠΡΟΕΔΡΕΥΩΝ (Σωτήρης Χατζηγάκης): Από όπου θέλετε, κύριε Πιπεργιά.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, σήμερα η ζήτηση σε ηλεκτρική ενέργεια λόγω του καύσωνα στο εθνικό διασυνδεδεμένο δίκτυο έφτασε τα 10.550 MW. Σημειώθηκαν περικοπές φορτίων εσωτερικής κατανάλωσης. Διεκόπη η λειτουργία των ορυχείων, όπου έγιναν περικοπές φορτίων. Διεκόπη το μεσημέρι η λειτουργία των δημοσίων υπηρεσιών, εξοικονομώντας επιπρόσθετα για το σύστημα περίπου 150 MW, ενώ οι βλάβες στο δίκτυο της διανομής εξασφάλισαν φορτία περίπου 60 MW με 100 MW. 
      Οι ανάγκες σε ηλεκτρική ενέργεια καλύφθηκαν από την πλήρη λειτουργία όλων των θερμικών μονάδων της Δ.Ε.Η., της Ενεργειακής Θεσσαλονίκης, που είναι θυγατρική των ΕΛ.ΠΕ. και του ΗΡΩΝΑ και μόνο μία μονάδα της Δ.Ε.Η. –αυτό, θα έλεγα, ότι ήταν τύχη βουνό για τη Δ.Ε.Η. και την Κυβέρνηση- η μονάδα νούμερο 2 Πτολεμαΐδας καθαρής ισχύος 110 MW δεν ήταν διαθέσιμη. Επίσης, λειτούργησαν τα υδροηλεκτρικά εργοστάσια και είχαμε εισαγωγές ηλεκτρικής ενέργειας που ξεπέρασαν τα 1.300 MW.
      Η εφεδρεία του συστήματος, κύριε Πρόεδρε, ήταν μόλις 600 MW και αν συνυπολογίσουμε τις εξοικονομήσεις της ενέργειας, τότε αυτή η εφεδρεία περιορίστηκε σε μία και μόνη μονάδα.
      Έχετε καταφέρει, κύριε Υπουργέ, με την πολιτική σας να έχετε σχεδόν μηδενίσει τις εφεδρείες παραγωγής του ελληνικού ηλεκτρικού συστήματος. Ουσιαστικά, αυτό το ρόλο τον έχετε αναθέσει σε επιχειρήσεις έξω από την ελληνική επικράτεια, οι οποίες προσφέρουν το ρεύμα τους με τις εισαγωγές. 
      Ακυρώσατε στην πράξη, κύριε Υπουργέ, τις διατάξεις του ν.3175/2003, οι οποίες προέβλεπαν την εγκατάσταση νέας ισχύος, τόσο με την αντικατάσταση πεπαλαιωμένων μονάδων της Δ.Ε.Η. συνολικής ισχύος 1.600 MW, όσο και με την εγκατάσταση νέων μονάδων, που θα υπέγραφαν συμβάσεις ισχύος με τον Δ.Ε.Σ.Μ.Η.Ε., γιατί μεταθέσατε νομοθετικά τον προβλεπόμενο ορίζοντα που είχε ο διαχειριστής του συστήματος κατά τριάμισι χρόνια από τις 30.6.2007 στις 31.12.2010 και επίσης με τα πρόσωπα που επίσης ορίσατε στη Δ.Ε.Η., δημιουργήσατε συνθήκες επιχειρηματικής δυσκαμψίας, με αποτέλεσμα να μην μπορούν να προχωρούν και οι αντικαταστάσεις των μονάδων της Δ.Ε.Η.. 
      Με αυτό τον τρόπο δημιουργήσατε συνθήκες ενεργειακής πείνας, αλλά και ισορροπίας τρόμου. Αντί για ανταγωνιστική αγορά δημιουργήσατε συνθήκες μοναδικού αγοραστή με εξαιρετικά υψηλές τιμές, που προέκυψαν από την απόφαση της Ρ.Α.Ε. για την οριακή τιμή του συστήματος. Και αν δεν είχατε κάνει εσείς προσωπικά παρεμβάσεις στα ΕΛ.ΠΕ. για να συγκρατήσουν τις απαιτήσεις τους, τότε οι οριακές τιμές του συστήματος αυτές τις μέρες θα πέταγαν στα ύψη και ενδεχομένως να έφταναν και τις οριακές τιμές του ιταλικού συστήματος.
      Σήμερα έρχεσθε με τις διατάξεις του άρθρου 19 να δώσετε άδεια στη Δ.Ε.Η. για την αντικατάσταση ακόμη 800 MW μέχρι το 2017. Κοροϊδευόμαστε; Σήμερα «καθόσασταν στα κάρβουνα» για να μην έχουμε ένα μπλακ άουτ και νομοθετούμε τώρα για το 2017. Νομοθετούμε ότι σε δέκα χρόνια θα αντικατασταθούν μονάδες της Δ.Ε.Η. χωρίς να προστεθεί καινούργια ισχύς, αφού θα αποψιλωθούν οι παλιές; Μέχρι τότε τι; 
      Τι γίνεται με τη μονάδα του Αλιβερίου, κύριε Υπουργέ; Γιατί δεν λύνεται ο γόρδιος δεσμός από τη Δ.Ε.Η.; Επιβάλλεται να προχωρήσει επιτέλους σε αυτήν την αντικατάσταση! Γιατί αφήνετε να εμπλέκεται η επιχείρηση με μία σειρά από γραφειοκρατικές διαδικασίες; 
      Παραδείγματος χάρη, η προηγούμενη διοίκηση της Δ.Ε.Η. είχε την τόλμη και το ανάστημα, παρά το γεγονός ότι υπήρχαν προσφυγές στην Ευρωπαϊκή Ένωση, να κατοχυρώσει τη μονάδα του Λαυρίου. Εσείς γιατί δεν δίνετε τέτοια κατεύθυνση στη Δ.Ε.Η. και περιμένετε να ακούσετε τι θα πει η γραφειοκρατία των Βρυξελλών, που είναι σίγουρο ότι θα οδηγήσει σε καινούργιο διαγωνισμό;
      Τι γίνεται με τους διαγωνισμούς του Δ.Ε.Σ.Μ.Η.Ε.; Γιατί δεν δίνετε λύση στο πρόβλημα; 
      Τι χρειάζεται αυτή η διάταξη του προτεινόμενου άρθρου 19, όταν η Δ.Ε.Η. λογικά έχει το δικαίωμα μέσα στα πλαίσια της άδειας που έχει από το ν.2773 να εκσυγχρονίσει την ισχύ της; 
      Το 2003 θεσπίστηκαν διατάξεις με το ν.3175 για αντικατάσταση των μονάδων της Δ.Ε.Η.. Όμως, κύριε Πρόεδρε, υπήρχε πρόβλεψη για πρόσθετη ισχύ, για επικουρική εφεδρεία για ψυχρή εφεδρεία -γιατί οι μονάδες δεν αποψιλώνονταν, αλλά έμεναν σε ψυχρή εφεδρεία. Προβλέφθηκε γι’ αυτές να υπογράψουν συμβάσεις με το Δ.Ε.Σ.Μ.Η.Ε. και να είναι στη διάθεσή του. Έτσι θα υπήρχε επικουρική ισχύς 1600 MW, που εάν τη διαθέταμε σήμερα, προφανώς δεν θα υπήρχε η ισορροπία του τρόμου. Μόνο μία σκοπιμότητα μπορεί να υπηρετεί αυτή η διάταξη, το ξεκαθάρισμα του τοπίου. Λέτε σε νόμο ότι η Δ.Ε.Η. θα παραμείνει καθηλωμένη μέχρι το 2017 στην ίδια ισχύ. Μέχρι τότε, δηλαδή, υπάρχει απόλυτη διαβεβαίωση προς τους ιδιώτες επενδυτές ότι θα υπάρχουν εξασφαλισμένα κέρδη και άρα προτροπή να επενδύσουν. 
      Γι’ αυτούς τους λόγους εμείς υποστηρίζουμε ότι οι ανάγκες είναι άμεσες, είναι τωρινές. Η κατάρριψη ενός ακόμη ρεκόρ αιχμής ζήτησης δείχνει ότι οι ανάγκες είναι και πιεστικές. Ας αφήσουμε, λοιπόν, τη μεσομακροπρόθεσμη προοπτική και ας δούμε τι πρέπει να γίνει άμεσα. 
      Προσανατολίζεσθε σε εμβαλωματικές λύσεις, κύριε  Υπουργέ. Υπάρχουν εισηγήσεις να τοποθετηθούν ηλεκτροπαραγωγά ζεύγη στη Μεγαλόπολη. Ειλικρινά, ευχόμαστε να μην παρουσιάσουν βλάβες οι γηρασμένες μονάδες, οι θερμικές μονάδες της Δ.Ε.Η. και να μην παρουσιαστούν προβλήματα. Εάν όμως παρουσιαστούν προβλήματα και διακοπές, τότε θα έχετε ακεραία την ευθύνη, κύριε  Υπουργέ, γιατί με αυτήν σας την πολιτική ουσιαστικά πήγατε πίσω όλο το νομοθετημένο πλαίσιο.
      Δεν έχω περισσότερο χρόνο, κύριε Πρόεδρε, για να μπω στις άλλες διατάξεις του νομοσχεδίου. Θα ήθελα, όμως, να πω δύο λόγια για μία τροπολογία που έχω καταθέσει εμπρόθεσμα. Στη Δ.Ε.Η. υπήρχε ένα εθιμικό δικαίωμα. Εάν κάποιος έχανε τη ζωή του σε εργατικό ατύχημα, τότε ένα μέλος της οικογένειάς του μπορούσε να προσληφθεί σε αυτήν. Ήταν, θα έλεγα, μια ελάχιστη πρόνοια της Δ.Ε.Η. προς την οικογένεια του θανόντος. Μάλιστα, αυτό το δικαίωμα λόγω του ν.2190 περί Α.Σ.Ε.Π. ψηφίστηκε και έγινε διάταξη νόμου. Έκτοτε, πολλές εργασίες της Δ.Ε.Η. δόθηκαν σε εργολάβους. Τώρα, παρουσιάζονται έντονα τα προβλήματα και πολλές φορές έχουμε θανατηφόρα ατυχήματα εξαιτίας της Δ.Ε.Η., εξαιτίας των χειρισμών που κάνει η Δ.Ε.Η. σε εργολάβους. Τις προάλλες, ένας εργατοτεχνίτης κάηκε στα δίκτυα του Ωρωπού, γιατί ηλεκτροδοτήθηκε η γραμμή, ενώ θα έπρεπε, εφόσον γίνονταν εργασίες, να είναι εκτός λειτουργίας. Στην Πτολεμαΐδα, μόλις προχθές, σκοτώθηκε ένας άλλος εργαζόμενος, ένας άλλος έπεσε από γκρεμό στα ορυχεία και έφυγε. Οι συνάδελφοί του δεν μπόρεσαν να κάνουν τίποτα, ούτε και οι γιατροί, όταν προσκομίστηκε στο νοσοκομείο.
      Προτείνουμε, λοιπόν, εγώ και ο κ. Κεγκέρογλου, που υπογράφουμε την τροπολογία, να διευρυνθεί η συγκεκριμένη διάταξη και να συμπεριλάβει και τους εργαζόμενους στις εγκαταστάσεις της Δ.Ε.Η., που είναι προσωπικό των εργολάβων.
      Με αυτό τον τρόπο η Δ.Ε.Η. δεν θα είναι αδιάφορη, θα είναι κοντά στους εργαζόμενους -έστω και αν δεν ανήκουν στο μόνιμο προσωπικό της- εφόσον δουλεύουν εντός των εγκαταστάσεών της και πεθαίνουν από εργατικό ατύχημα να έχουν την ίδια μεταχείριση με τους μονίμους υπαλλήλους της. Με αυτό τον τρόπο πιστεύω ότι η Δ.Ε.Η. θα δείξει πρόνοια και στις οικογένειες αυτών των εργαζομένων που έπεσαν στο καθήκον, για να εξυπηρετήσουν τις ανάγκες της. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε, κύριε Πιπεργιά. 
      Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, θα ξεκινήσω από την τελευταία παρέμβαση του συναδέλφου κ. Πιπεργιά. Τον παρακολούθησα να μιλάει με τέτοιο καταγγελτικό λόγο, τόσο για την επιχείρηση από την οποία προέρχεται, όσο και για τις πολιτικές της Κυβέρνησης. Το έχω επαναλάβει και άλλη φορά με την παραίνεση προς τον ίδιο, ότι αντί να προσφέρει υπηρεσίες στην επιχείρηση και στους εργαζόμενους στην επιχείρηση, φοβούμαι ότι τους ωθεί να σκέπτονται με τη λογική πως η Δ.Ε.Η. στην απελευθερωμένη αγορά –απελευθερωμένη αγορά και με νομοθετήματα των κυβερνήσεών σας, διότι αυτά τα οποία λέτε σήμερα έπρεπε να τα πείτε και στις κυβερνήσεις σας και όχι σήμερα μόνο- δεν μπορεί να είναι το μονοπώλιο, που όλοι γνωρίζαμε. Η συμμετοχή μας στην Ευρωπαϊκή Ένωση δεν είναι a la carte, κύριε Πιπεργιά. 
      ΔΗΜΗΤΡΙΟΣ ΠΙΠΕΡΓΙΑΣ: Το ν.3175 υποστήριξα, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εγώ δεν σας διέκοψα, κύριε Πιπεργιά. Παρακολούθησα το φιλιππικό σας με εξαιρετικά μεγάλη προσοχή, αλλά όσο θα εμμείνετε στην αντίληψη ότι μπορεί να κρατηθεί το μονοπώλιο της Δ.Ε.Η., θα της προσφέρετε τις χειρότερες των υπηρεσιών. Και σας παρέπεμψα να δείτε τι συνέβη στην Ιταλία, όπου και εκεί επικρατούσαν ανάλογες πρακτικές. Ο τρόπος που αντιμετωπίζει η σημερινή Κυβέρνηση τη Δ.Ε.Η., το μετοχικό της κεφάλαιο, την πλειοψηφία από το ελληνικό δημόσιο και τη στήριξη, την οποία της δίδει, είναι και προς το καλό των εργαζομένων και της ίδιας της επιχείρησης και ταυτόχρονα συμβατή με τους κανόνες και τις υποχρεώσεις, που έχει η χώρα από τη συμμετοχή μας στην ευρωπαϊκή οικογένεια. 
      Παρακολουθώ και εσάς, όπως και ορισμένους άλλους –ελάχιστους- να έρχεστε και να μιλάτε για το τι έγινε από το 2004 και μετά απ’ αυτή την Κυβέρνηση. Σας θυμίζω τρία πράγματα. Ότι όταν παραδώσατε την Κυβέρνηση και το εργοστάσιο η πέμπτη μονάδα του Λαυρίου ήταν στο μηδέν και κτίστηκε από τη σημερινή Κυβέρνηση και η μονάδα των ΕΛ.ΠΕ. στη Θεσσαλονίκη, που την πήγατε εκεί ενώ το σύστημα δεν είχε ανάγκη στο βορρά και έπρεπε να βρίσκεται στο νότο, κτίστηκε πάλι και ξεπεράστηκαν ανυπέρβλητα εμπόδια. Και αυτή η μονάδα και ο ΗΡΩΝ στη Βοιωτία -άλλα 150 MW- έγιναν αυτή την περίοδο. 
      ΔΗΜΗΤΡΙΟΣ ΠΙΠΕΡΓΙΑΣ: Δικές μας αποφάσεις ήταν.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δικές σας αποφάσεις, αλλά τα είχατε αφήσει στο μηδέν. Θα μου επιτρέψετε να σας πω, όμως, ότι συμμετείχατε και χαιρόσαστε για το κόψιμο αυτών των κορδελών.
      ΔΗΜΗΤΡΙΟΣ ΠΙΠΕΡΓΙΑΣ: Έργα μας είναι, κύριε Υπουργέ, γιατί να μη χαιρόμαστε;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Θέλω επίσης να σας πω -και αυτό το απέδειξαν οι τελευταίες μέρες- ότι μόνο η ιδέα την οποία είχε ο απευθυνόμενος προς εσάς για την εγκατάσταση πυκνωτών αντιστάθμισης στο σύστημα από το 2005, είναι σαν να απέκτησε η Δ.Ε.Η. μέσα σε ενάμισι χρόνο πέντε εργοστάσια παραγωγής ηλεκτρισμού των 300 MW.
Και απόδειξη, κύριε Πιπεργιά, είναι ότι το 2004 μόλις ξεπέρασε τα 9.000 MW. Η κατανάλωση, το σύστημα κατέρρευσε.
    Γνωρίζετε ότι είμαστε αυτή την ώρα σχεδόν εξήντα ώρες πάνω από 9.000 MW με όριο, με PIK, με κορυφή σήμερα τα 10.512 MW και στην Αττική 4.031 MW. Αντιλαμβάνεστε τι σημαίνει αυτό. Ότι ενώ η χώρα βρίσκεται σε συνθήκες ερήμου, σε συνθήκες Σαχάρας, το σύστημα ήταν ισχυρό, το σύστημα άντεξε. Υπήρξαν βεβαίως βλάβες. Δεν υπάρχει κανένα σύστημα στον κόσμο, όταν δοκιμάζεται και μάλιστα τόσο έντονα, που να μην υφίσταται βλάβες. Και ζητούμε την κατανόηση των πολιτών για την όποια δοκιμασία υφίσταται απ’ αυτές τις βλάβες. Είναι προς τιμήν των εργαζομένων της Δ.Ε.Η., των τεχνικών της Δ.Ε.Η. που σε συνθήκες εδάφους 60  βαθμών Κελσίου και πολλές φορές και 80 βαθμών Κελσίου βρίσκονται εκεί και δίνουν τη μάχη για την αποκατάσταση των ζημιών. Με ένα σύστημα διακοσίων δώδεκα χιλιάδων χιλιομέτρων, όπως είναι το δίκτυο της Δ.Ε.Η. και μάλιστα μ’ αυτές τις πρωτοφανείς συνθήκες κατανάλωσης αλλά κυρίως θερμοκρασίας για την Ελλάδα και για την ευρύτερη περιοχή, δεν είναι δυνατό να μην υπάρχουν δυσκολίες. Σημειώστε ακόμα ότι είναι η όγδοη ημέρα που η χώρα βρίσκεται κάτω απ’ αυτές τις συνθήκες. 
    Θέλω επίσης απ’ αυτό το Βήμα να σημειώσω δύο ακόμη στοιχεία. Και τα στοιχεία αυτά είναι ότι οι τάσεις του συστήματος, κύριε Πιπεργιά -θα έχω την ευχέρεια άλλη φορά να σας δώσω μεγαλύτερη πληροφόρηση- το 2004 μέχρι και τους Ολυμπιακούς Αγώνες, κατά την περίοδο εκείνη, τον Αύγουστο του 2004, τα φορτία δηλαδή του συστήματος δεν ξεπερνούσαν τα 8.000 με 8.200 MW. Και μη συγκρίνουμε ανόμοια πράγματα για το κάτω από ποιες συνθήκες βρίσκεται σήμερα η χώρα από τον πρωτοφανή αυτό καύσωνα. 
    Συνεπώς όταν κάνετε κριτική -είναι καλοδεχούμενη, εγώ κράτησα πολλές φορές επισημάνσεις που έχετε κάνει, από την πείρα που έχετε από την επιχείρηση- αλλά στο τέλος-τέλος, δεν μπορεί αυτή να γίνεται μόνο για την κριτική ή και μόνο για αντιπολιτευτικούς λόγους, όταν υπάρχει αυτή η δοκιμασία. 
    Τρία πράγματα ακόμα. Πριν από ενάμιση μήνα το Υπουργείο Ανάπτυξης δεχόταν κριτική ότι ο Υπουργός πήγε στις Βαλκανικές Χώρες και γύρισε άπρακτος για εισαγωγή ηλεκτρικής ενέργειας. Τώρα, που είναι εξασφαλισμένη η ηλεκτρική ενέργεια, ακούει και πάλι κριτική γιατί γίνονται εισαγωγές.
    Έχει υπάρξει τα τελευταία είκοσι πέντε χρόνια περίοδος που να μην έκανε εισαγωγές ηλεκτρισμού η Δ.Ε.Η.; Και δεύτερον, δεν θα πρέπει να ξεχνάτε ότι συνετά διαχειριζόμαστε τη χρήση των νερών γιατί έχουμε 40% αποθέματα νερών λιγότερα απ’ ό,τι είχαμε πέρυσι. Και μια συνετή κυβέρνηση πρέπει να σκέφτεται ότι ενδέχεται να έχουμε και του χρόνου φθινόπωρο και χειμώνα ανομβρίας, γιατί το νερό δεν είναι μόνο για την παραγωγή ηλεκτρικής ενέργειας. Είναι κύρια για την ύδρευση και για την άρδευση. 
    Ακούω επίσης κριτική –προέρχομαι από αγροτική περιφέρεια- γιατί γίνονται περικοπές έντεκα η ώρα το πρωί με τρεις το μεσημέρι στα αγροτικά. 
Γνωρίζετε πολύ καλά ότι τα συμβόλαια που έχουν οι αγρότες για το ηλεκτρικό ρεύμα προβλέπουν ότι δεν πρέπει να γίνεται πότισμα από τις 11.00΄ μέχρι τις 15.00΄ η ώρα, πρώτον, γιατί το  νερό εξατμίζεται και δεύτερον, γιατί αυτό είναι συμφωνημένο. Και αν πρέπει να υπάρξει παρέμβαση προστασίας για το σύστημα, πρέπει να αρχίσει να γίνεται η διακοπή από εκεί που δεν επηρεάζεται η ζωή του πολίτη. Αυτό κάνουμε και με έγνοια να υπάρχει νερό και του χρόνου, καθώς έχουμε 40% αποθέματα νερού λιγότερα από πέρυσι.
      Θέλω επίσης, να απαντήσω και στο θέμα της τροπολογίας που καταθέσατε με το συνάδελφο κ. Κεγκέρογλου. Επαναλαμβάνω αυτό που σας είπα και στη διαρκή επιτροπή, ότι είναι μία εξαιρετικά ενδιαφέρουσα πρόταση μέγιστης κοινωνικής ευαισθησίας, αλλά χρειάζεται να τη μελετήσει περισσότερο και η Δ.Ε.Η. και η Κυβέρνηση, πριν γίνει αποδεκτή. 
      Αναγνωρίστε, τουλάχιστον για ορισμένα πράγματα, ότι χρειάζονται καλύτερη προσέγγιση, από το να έχετε μόνο καταγγελτικό λόγο. Στο τέλος-τέλος, πάρα πολλά από αυτά που είπατε, γιατί δεν τα κάνατε όλο αυτό το χρονικό διάστημα εσείς; Γιατί αξιώνετε τώρα να τα έχουμε κάνει εμείς και μάλιστα μας καταγγέλλετε, γιατί δεν κάναμε πράγματα, που εσείς έπρεπε να έχετε κάνει; 
      Για παράδειγμα, κάνατε πριν από λίγο αναφορά στα 1.600 MW και στο να τεθούν σε ψυχρή εφεδρεία οι αντικαθιστώμενες μονάδες. Επίσης, είναι η παρέμβαση της Ευρωπαϊκής Ένωσης στο διαγωνισμό, που έγινε μετά από καταγγελία. Ζητάτε από τον Υπουργό και από τη Διοίκηση της Δ.Ε.Η. να αγνοήσει αυτό το οποίο ζήτησε η Ευρωπαϊκή Επιτροπή, να παγώσει ο διαγωνισμός, μέχρι τελικά να αποφασίσει επί της καταγγελίας. Το ίδιο πράγμα συμβαίνει και με το διαγωνισμό του Δ.Ε.Σ.Μ.Η.Ε.. Γιατί κρατήθηκαν αυτά; Είχε κανείς κάποιο λόγο, να κρατήσει τους διαγωνισμούς που βρίσκονται σε εξέλιξη, ή κάνετε ότι το αγνοείτε; Εκτός αν το κάνετε «δικαιολογημένα», για να  βρείτε επιχειρήματα στον καταγγελτικό σας λόγο. 
      ΔΗΜΗΤΡΙΟΣ ΠΙΠΕΡΓΙΑΣ: Όχι, κύριε Υπουργέ, δεν είναι παρέμβαση της Ευρωπαϊκής Επιτροπής… Της γραφειοκρατίας των Βρυξελλών  είναι.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε. Ακουστήκατε χωρίς διακοπές. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολούθησα και τους έξι ομιλητές και από την πλευρά της πλειοψηφίας και της Αξιωματικής Αντιπολίτευσης και τους τέσσερις εισηγητές  που μίλησαν για το νομοσχέδιο αυτό. Θα  μου επιτρέψετε να σας πω ότι έγιναν και ενδιαφέρουσες προσεγγίσεις, αλλά κυρίως στη λογική του «όχι σε όλα», το οποίο ακολουθείτε το τελευταίο διάστημα, πιστεύοντας ότι αυτό θα σας δώσει πρόσκαιρα κομματικά οφέλη, απορρίπτετε τα πάντα. 
      Παρακολουθώντας τη συνάδελφο κ. Αντωνίου τα οκτώ πρώτα λεπτά της ομιλίας της, έμεινα με την εντύπωση ότι αυτά τα οποία έλεγε ήταν σαν να τα έλεγε ο συνάδελφος εισηγητής της Πλειοψηφίας κ. Βεργίνης. Γιατί πραγματικά άρθρωσε μια επιχειρηματολογία γύρω από το τοπίο της προστασίας του καταναλωτή, για τα συμβαίνοντα εδώ και στην Ευρώπη με εξαιρετικά προσεκτικό τρόπο και αναμφίβολα έκανε μία υπεύθυνη τοποθέτηση, πλην εκείνης προς το τέλος, όπου άρχισε τον φιλιππικό κατά του νομοσχεδίου μ’ έναν τρόπο για τον οποίο θα έχει απαντήσεις, γιατί η πρόταση αυτή είναι ολοκληρωμένη. Ποτέ δεν είναι τίποτα τέλειο. Εμείς δεχθήκαμε και στη διαρκή επιτροπή, αλλά και απόψε. 
      Και θα σας αναφέρω μία περίπτωση, για να μην υπάρχουν παρεξηγήσεις. Ακούστηκε από ορισμένες πλευρές: γιατί να υπάρχουν δωρεές στις καταναλωτικές οργανώσεις.
      Σας είπαμε στη διαρκή επιτροπή να βάλουμε ένα όριο, να είναι, παραδείγματος χάριν, μέχρι πέντε ετήσιες συνδρομές. Εσείς θεωρείτε ότι αυτό, με έμμεσο τρόπο, ανοίγει μία κερκόπορτα για τον έλεγχο των καταναλωτικών οργανώσεων. Για να μην αφήσω κανένα περιθώριο αμφιβολίας σε ό,τι αφορά τις προθέσεις της πολιτικής ηγεσίας του Υπουργείου, και τις δικές μου και του Γιάννη  Παπαθανασίου και του Γενικού Γραμματέα, του Γιάννη Οικονόμου, θα διαγράψω από τις δυνατότητες χρηματοδότησης των καταναλωτικών οργανώσεων τη λέξη «δωρεές». 
      Ορισμένοι συνάδελφοι ρώτησαν γιατί υπάρχει η λέξη «σημαντική» σε μια από τις ρυθμίσεις του νομοσχεδίου. Αυτό υπάρχει, κυρίες και κύριοι συνάδελφοι, γιατί το επιβάλλει η Οδηγία 93/13 στο άρθρο 3 όπου λέει: «Ρήτρα σύμβασης που δεν απετέλεσε αντικείμενο ατομικής διαπραγμάτευσης θεωρείται καταχρηστική, όταν, παρά την απαίτηση καλής πίστης, δημιουργεί εις βάρος του καταναλωτή σημαντική ανισορροπία ανάμεσα στα δικαιώματα και τις υποχρεώσεις των μερών, τα απορρέοντα από τη σύμβαση». Αυτός είναι ο λόγος για τον οποίο υπάρχει η σχετική έκφραση. 
      Αλλά άκουσα και κάτι άλλο, το οποίο ειλικρινά με κατάπληξε. Επικαλείστε το ν. 1264/1982 να μεταφερθεί στις καταναλωτικές οργανώσεις, όταν ο νόμος αυτός αφορά τον τρόπο με τον οποίο συγκροτούνται, εκλέγονται τα συνδικαλιστικά όργανα στο χώρο των εργαζομένων. Δεν μπορώ να αντιληφθώ γιατί γυρνάτε τόσο πίσω για ενώσεις καταναλωτών που δεν έχουν καμμία σχέση με συνδικαλισμό. Οι καταναλωτικές οργανώσεις έχουν σαν σκοπό να προστατεύσουν τα δικαιώματα των καταναλωτών. Οι ρυθμίσεις που κάνατε το 1994 ήταν πράγματι πρωτοποριακές και εμείς τις κάνουμε ακόμα πιο ισχυρές, γιατί με τη νομοθεσία την οποία είχατε ψηφίσει, μια καταναλωτική οργάνωση περιοριζόταν στα όρια του νομού. Εμείς τώρα με τις δευτεροβάθμιες καταναλωτικές οργανώσεις, επεκτείνουμε τη δυνατότητα, μια καταναλωτική οργάνωση να έχει πανελλήνια εμβέλεια. Δεν είναι κατάκτηση αυτό; Είναι εις βάρος του συνδικαλιστικού κινήματος; 
      Και έρχεστε στο θέμα της ποδηγέτησης της χρηματοδότησης. Ποιος ποδηγετεί τις καταναλωτικές οργανώσεις; Εσείς που το 2003 δώσατε μόλις 40.000 ευρώ επιχορήγηση σε όλες τις καταναλωτικές οργανώσεις της χώρας ή εμείς που δώσαμε 500.000, χωρίς να κάνουμε καμία διάκριση, σε καμμιά καταναλωτική οργάνωση, που πράγματι είναι υπαρκτή; Για κάντε, λοιπόν, τη σύγκριση. 
      Δεύτερον, για τις προϋποθέσεις με τις οποίες θα βγαίνει η απόφαση για να γίνεται αυτή η χρηματοδότηση -εγώ πιστεύω ότι οι καταναλωτικές οργανώσεις δεν θα έχουν ανάγκη της κρατικής στήριξης, γιατί οι καταναλωτικές οργανώσεις με τα μέλη και τη δύναμη την οποία θα αποκτήσουν θα είναι απεριόριστα οικονομικά αυτοδύναμες, για να παίξουν αυτό το ρόλο και δεν θα περιμένουν τη δυνατότητα της κρατικής επιχορήγησης- δεν σας αρκεί ότι θα γνωμοδοτεί το Εθνικό Συμβούλιο Καταναλωτή και Αγοράς για τον τρόπο με τον οποίο θα συγκροτηθεί η απόφαση, θα πιστοποιούνται οι οργανώσεις και θα παίρνουν αυτήν την κρατική χρηματοδότηση; 
      Κάνατε και ορισμένες αποστροφές για τον τρόπο με τον οποίο έχουν επιλεγεί ο Πρόεδρος και τα μέλη της Επιτροπή Ανταγωνισμού. Αλλά θα μου επιτρέψετε να σας πω, κυρία Αντωνίου, ότι τον σημαντικό αυτό Έλληνα πολίτη που είναι Πρόεδρος της Επιτροπής Ανταγωνισμού τον προτείναμε και ανανεώθηκε η θητεία και τον στηρίξατε και εσείς, για να είναι επικεφαλής της Επιτροπής Ανταγωνισμού. 
      ΤΟΝΙΑ ΑΝΤΩΝΙΟΥ: Για τον Πρόεδρο του Συνηγόρου του Καταναλωτή είπα, κύριε Υπουργέ, αλλά λείπατε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ήμουν εδώ παρών, κυρία Αντωνίου και μάλιστα με ψέξατε για τον τρόπο με τον οποίο εγκρίθηκε ο Κανονισμός Λειτουργίας της Επιτροπής Ανταγωνισμού. Δεν έχει βγει με προεδρικό διάταγμα -αυτό το υποστηρίζουν εκείνοι που πηγαίνουν να δημιουργήσουν πρόβλημα στην Επιτροπή Ανταγωνισμού- αλλά με κοινή υπουργική απόφαση, όπως είχατε κάνει και εσείς στον προηγούμενο κανονισμό λειτουργίας της Επιτροπής Ανταγωνισμού με κοινή υπουργική απόφαση. 
      Έρχεστε και ψέγετε την Κυβέρνηση και τον Υπουργό Ανάπτυξης γιατί έκανε αυτό που προκύπτει ως νομοθετική εξουσιοδότηση για τον τρόπο με τον οποίο εγκρίνεται ο κανονισμός λειτουργίας της Επιτροπής Ανταγωνισμού. 
      Έρχομαι και σε ορισμένα άλλα θέματα. Δεν άκουσα για την τροπολογία για τους υδρογονάνθρακες και για την επιστροφή των δικαιωμάτων στο ελληνικό δημόσια τι θα κάνει το ΠΑ.ΣΟ.Κ.. Τα δύο κόμματα ήδη έχουν τοποθετηθεί θετικά απέναντι και σ’ αυτή την τροπολογία.
       Επιτρέψτε μου να σας δώσω ορισμένα κωδικοποιημένα στοιχεία για τη σύνθεση του Εθνικού Συμβουλίου Καταναλωτή και Αγοράς. Συμμετέχουν δώδεκα εκπρόσωποι καταναλωτικών οργανώσεων, τέσσερις γενικοί γραμματείς Υπουργείων, τέσσερις εκπρόσωποι ανεξάρτητων αρχών, ένας εκπρόσωπος του Ε.Φ.Ε.Τ., ένας του Ε.Λ.Ο.Τ. και δεκατέσσερις εκπρόσωποι κοινωνικών και παραγωγικών φορέων από την Κ.Ε.Δ.Κ.Ε., από την Ε.Ν.Α.Ε., από την Γ.Σ.Ε.Ε., από την Α.Δ.Ε.Δ.Υ., τρεις υπηρεσιακοί παράγοντες, τρεις από την πλευρά των αγροτών, η ΠΑ.Σ.Ε.ΓΕ.Σ. και οι δύο κορυφαίες συνδικαλιστικές οργανώσεις των αγροτών και δύο τεχνοκράτες.
      Κι όσον αφορά την Εκτελεστική Επιτροπή λέμε ότι από τα δεκαπέντε μέλη από τις καταναλωτικές οργανώσεις δεν μπορεί να είναι λιγότερα από πέντε τα μέλη-εκπρόσωποι καταναλωτικών οργανώσεων. Είπε μάλιστα η κ. Αντωνίου ότι αυτό το νομοσχέδιο δεν έχει απολύτως καμμία καινοτομία. Έχει δεκαπέντε. Τα είπα και στην Επιτροπή και δεν θέλω να κουράσω την Αίθουσα. Θα τα καταθέσω στα Πρακτικά, για να υπάρχουν, για την ιστορία. 
      (Στο σημείο αυτό ο Υπουργός κ. Δημήτριος Σιούφας καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Πριν κλείσω, επιτρέψτε μου να πω και κάτι άλλο. Μία κορυφαία οργάνωση από τον χώρο των παραγωγικών δυνάμεων της χώρας, η Γ.Ε.Σ.Ε.Β.Ε., στις τοποθετήσεις τις οποίες έκανε, λέει τα εξής επί λέξει: «από τη στιγμή όμως που οι καταναλωτικές οργανώσεις αποτελούν πλέον παραμέτρους της αγοράς, η κρατική παρέμβαση για την αποσαφήνιση του θεσμικού πλαισίου εσωτερικής οργάνωσης και λειτουργίας τους, καθώς και για την διαφάνεια ως προς τις πηγές χρηματοδότησής τους, κρίνεται επιβεβλημένη». Αυτό ακριβώς κάνει και το νομοσχέδιο με τις ρυθμίσεις τις οποίες σας ανέφερα πριν από λίγο. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑ.ΣΟ.Κ., κ. Φλωρίδης, έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ζήτησα το λόγο για μία μικρή παρέμβαση.
      Κύριε Υπουργέ, πρέπει κανείς να είναι πολύ προσεκτικός -και παραξενεύομαι γιατί εσείς σήμερα ξεφύγατε από αυτόν τον κανόνα, τον οποίο συνήθως τηρείτε- όταν αναφέρεται σε μείζονα ζητήματα, τα οποία αφορούν το ενεργειακό πρόβλημα της χώρας. Εσείς ξέρετε πάρα πολύ καλά ότι η κατάσταση στην οποία παραδώσαμε εμείς τη Δ.Ε.Η. στη δική σας Κυβέρνηση ήταν μία κατάσταση η οποία παρουσίαζε δύο βασικά πράγματα: πρώτον, πολύ σημαντικά κέρδη. Αν θυμάμαι, 440.000.000 ευρώ καθαρά κέρδη το χρόνο. Δεύτερον, ένα πολύ μεγάλο πρόγραμμα σε ανάπτυξη. Υπενθυμίζω, ότι ενόψει των Ολυμπιακών Αγώνων η Δ.Ε.Η. είχε προβεί σε πολύ μεγάλες επενδύσεις, για να μπορέσει να διασφαλίσει ότι πράγματι οι Ολυμπιακοί Αγώνες θα γίνουν με τον τρόπο που έπρεπε να γίνουν.
      Επίσης, θέλω να σας θυμίσω ότι τις χρονιές των μεγάλων επενδύσεων ενόψει των Ολυμπιακών Αγώνων, το 2002 και το 2003, δηλαδή αυτές τις χρονιές που η Δ.Ε.Η. ξόδεψε πολλά λεφτά για τις επενδύσεις, είχε και πολύ μεγάλα κέρδη. Αν ασκούμε κριτική στην Κυβέρνηση, είναι γιατί αυτό το πλούσιο έργο που παρέλαβε και αυτή την ανθούσα επιχείρηση την έριξε στα χέρια διοικήσεων, που στο μυαλό τους είχαν άλλα πράγματα. 
      Πρώτον, εγκατέλειψαν αυτό το σημαντικό επενδυτικό έργο, το οποίο ήταν σε εξέλιξη. Ό,τι εγκαινιάζετε τώρα ήταν ό,τι είχαμε αναθέσει εμείς μόνο. Δεν προχωρήσατε σε τίποτα καινούριο από αυτά που είχαν προγραμματιστεί. Και η Δ.Ε.Η. αυτή τη στιγμή, αν δεν κάνω λάθος, δεν πάει καθόλου καλά οικονομικά. Από την άλλη μεριά κάποιοι, οι οποίοι δεν εννοούν να περιορίσουν την απληστία τους, βρίσκονται αυτή τη στιγμή σε μια διαδικασία λεηλασίας αυτού του τεράστιου εθνικού κεφαλαίου που λέγεται Δ.Ε.Η.
      Δεν είπε κανείς ότι ζούμε στην εποχή των κρατικών μονοπωλίων, αλλά η οποιαδήποτε απελευθέρωση δεν μπορεί να συνιστά την αντικατάσταση αυτών των σπουδαίων μονάδων για τη χώρα από αδηφάγα ιδιωτικά μονοπώλια. Αυτό δεν μπορεί κανείς να μην το προσέξει, με όλα όσα γίνονται αυτήν τη στιγμή ή ετοιμάζονται να γίνουν στο πεδίο της ενέργειας.
      Και εσείς ξέρετε πάρα πολύ καλά ότι το ενεργειακό πρόβλημα τα επόμενα χρόνια –ήδη εξελίσσεται- θα είναι το μεγαλύτερο πρόβλημα που θα έχουν να αντιμετωπίσουν οι χώρες και προφανώς η Ελλάδα. Και ό,τι δεν γίνεται τώρα ή ό,τι δεν έχει γίνει στα τρεισήμισι χρόνια που κυβερνάτε, είναι προφανές ότι θα το βρούμε κάποια στιγμή μπροστά μας. 
      Ξέρετε και εσείς πάρα πολύ καλά ότι η ενεργειακή ζήτηση, χρόνο με το χρόνο, αυξάνει. Επομένως, δεν χρειάζεται κανείς να επαίρεται για το ότι το σύστημα άντεξε. Ξέρετε πάρα πολύ καλά την οριακότητά του και ξέρετε πάρα πολύ καλά ότι η καθυστέρηση των επενδύσεων κάποια στιγμή, στο πολύ κοντινό μέλλον, θα δημιουργήσει μεγάλα προβλήματα. Εύχομαι να μην συμβεί, διότι προφανώς αυτό θα είναι εναντίον της οικονομικής δραστηριότητας της χώρας και της κοινωνικής της οργάνωσης, της κοινωνικής της ζωής. Είναι προφανές ότι θα γίνει έτσι.
      Κύριε Υπουργέ, επειδή συζητάμε ένα νομοσχέδιο που αφορά τους καταναλωτές, θέλω να θέσω υπ' όψιν σας τα εξής, γιατί ακούω πάντα πολύ ωραίες και μεγάλες κουβέντες, αλλά θυμάμαι πάντα τις φωνές σας εδώ όταν ήσασταν στην αντιπολίτευση. Είχατε αναγάγει τα ζητήματα του καταναλωτή, τα ζητήματα της ακρίβειας, της αισχροκέρδειας σ’ ένα από τα πιο μεγάλα προβλήματα, τα οποία εσείς θα μπορούσατε να τα λύσετε την επόμενη μέρα. 
      Διάβασα προχθές την ανακοίνωση του ευρωβαρόμετρου, δηλαδή αυτής της μεγάλης ευρωπαϊκής έρευνας, που γίνεται κάθε τόσο. Παραδόξως, οι πολίτες δεν συμφωνούν με τις εκτιμήσεις σας. Σωστά δεν συμφωνούν, παραδόξως για σας φαντάζομαι. Το 82% των Ελλήνων πολιτών δηλώνει ότι η οικονομική κατάσταση της χώρας και η δική τους είναι κακή έως πολύ κακή. 
      Επίσης, θέλω να σας πω -μια και μιλάμε για καταναλωτές- ότι πριν από μερικές μέρες δημοσιεύθηκε ξανά η ετήσια διεθνής έκθεση, η οποία κατατάσσει τις πρωτεύουσες του κόσμου σε μια κλίμακα ακρίβειας. Η Αθήνα το 2005 ήταν πεντηκοστή ένατη σ' αυτό τον κατάλογο. Το 2006 σημείωσε μια καταπληκτική επίδοση, από πεντηκοστή ένατη ακριβότερη πρωτεύουσα στον κόσμο πήγε εικοστή ένατη. Το ερώτημα είναι λοιπόν πώς συνέβη αυτό. Θερίζει τελικά η ακρίβεια στην περιοχή της πρωτεύουσας, της Αττικής, στην Ελλάδα; 
      Αν η Αθήνα εξακολουθήσει να έχει τέτοιες εξωφρενικές επιδόσεις στην αύξηση της ακρίβειας από χρόνο σε χρόνο, αν συνεχίζει δηλαδή να σκαρφαλώνει κατά τριάντα θέσεις από χρονιά σε χρονιά στην ακρίβεια, φαντάζομαι πως του χρόνου θα είναι η πρώτη στον κόσμο, γιατί τώρα είναι εικοστή ένατη. Αυτό πρέπει να σας προβληματίσει, γιατί, τελικά, συμβαίνει.
      Όλες αυτές οι διακηρύξεις που κάνατε ότι θα πατάξετε την ακρίβεια, την αισχροκέρδεια κ.λπ., ήταν λόγια κούφια. Τριάμισι χρόνια τώρα οι δείκτες που αφορούν τη δυνατότητα των Ελλήνων να επιβιώνουν με αξιοπρέπεια είναι αρνητικοί.  Δεν θέλω να πω για κάποια άλλα γενικότερα στοιχεία.
      Κύριε Υπουργέ, έγινε μεγάλη συζήτηση για τη ρύθμιση που κάνετε εδώ -σωστή ρύθμιση όσον αφορά την προστασία των δανειοληπτών- για την υπόθεση της απαγόρευσης πλειστηριασμού όταν η οφειλή είναι μέχρι 10.000 ευρώ. Θέλω να θέσω υπ' όψιν σας μερικές σύντομες νομικές σκέψεις και παρακαλώ αν υπάρχει κάποιος νομικός στους συνεργάτες σας να το δει, γιατί φοβάμαι ότι υπάρχει ένα σημείο το οποίο μπορεί να δυσχεράνει όλη τη ρύθμιση που κάνετε. Τι εννοώ; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε, κύριε συνάδελφε;
      ΓΕΩΡΓΙΟΣ ΦΛΩΡΙΔΗΣ: Παρακαλώ, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχετε δει την τροποποίηση που έχω καταθέσει; Βλέπω ότι διαβάζετε το κείμενο από την επιτροπή. Αν θέλετε, δείτε την τροποποίηση που μοιράσαμε στην αρχή της συνεδρίασης και επανέρχεστε. 
      ΓΕΩΡΓΙΟΣ ΦΛΩΡΙΔΗΣ:  Έχετε δίκιο, κύριε Υπουργέ, σ’ αυτό. Θέλω να τη δω.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για να επανέλθετε αργότερα. Θα ακούσω με προσοχή τις απόψεις σας.
      ΓΕΩΡΓΙΟΣ ΦΛΩΡΙΔΗΣ: Τη βλέπω εδώ, αλλά δεν διαφέρει σ’ αυτό που θέλω να σας πω. Έχετε αλλάξει την «επιβολή πλειστηριασμού» και την έχετε κάνει «επιβολή κατάσχεσης». Αυτό που έχει ενδιαφέρον τώρα είναι να δούμε τι γίνεται στις εκκρεμείς υποθέσεις. Δηλαδή εδώ τι λέτε; Το τελευταίο εδάφιο είναι αυτό που, κατά τη γνώμη μου, δημιουργεί το νομικό πρόβλημα, δηλαδή το πιθανό ερμηνευτικό πρόβλημα στα δικαστήρια. Λέτε: «Εάν δεν έχει ασκηθεί η ανακοπή του πρώτου εδαφίου ή αυτή απορριφθεί τελεσιδίκως, δεν εμποδίζεται η επιβολή κατάσχεσης». Μετά την κατάσχεση ακολουθεί η διαδικασία πλειστηριασμού και υπάρχουν οι επόμενοι εκτελεστοί τίτλοι. Στις περιπτώσεις όπου βρισκόμαστε ακριβώς σ’ αυτό το σημείο, έχει δηλαδή επιβληθεί κατάσχεση με την προηγούμενη διαδικασία, όπου δεν υπήρχε αυτή η ρύθμιση, και εξελίσσεται η διαδικασία πλειστηριασμού, εκεί τι θα γίνει; Δηλαδή συντρέχουν όλες οι προϋποθέσεις που βάζετε εσείς σε κάποιον…
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Σημειώστε το και θα το δούμε.
      ΓΕΩΡΓΙΟΣ ΦΛΩΡΙΔΗΣ: Ναι. Σας μιλώ γιατί το κοίταξα και υπάρχει μια εμπειρία, την οποία παρακαλώ να τη δείτε. Δεν σημαίνει ότι έχω δίκιο εγώ σ’ αυτά που σας λέω, αλλά παρακαλώ να το δείτε. 
      Αυτή τη στιγμή, κύριε Υπουργέ, υπάρχει το εξής. Βρισκόμαστε σ’ ένα σημείο όπου υπάρχουν πλειστηριασμοί σε εξέλιξη. Να σας πω ένα παράδειγμα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν μπορεί να έχει καμμία ισχύ η ρύθμιση αυτή. Ισχύει για το μέλλον. Ό,τι εξελίσσεται μέχρι τώρα είναι με τη διαδικασία και το δίκαιο, το οποίο ίσχυσε όταν ξεκίνησε αυτή η διαδικασία. 
      ΓΕΩΡΓΙΟΣ ΦΛΩΡΙΔΗΣ: Όμως αυτό δημιουργεί ένα μεγάλο πρόβλημα σε πολλές περιπτώσεις, γιατί πάντα όταν έχουμε μια τέτοια ρύθμιση θα πρέπει αυτή να καταλαμβάνει την υπόθεση μέχρι το τέλος της. Δηλαδή, θέλω να σας πω το εξής. Εδώ ρυθμίζετε μέχρι την επιβολή της κατάσχεσης. Όταν εκδοθεί πρόγραμμα πλειστηριασμού επιτρέπεται άσκηση ανακοπής και κατά του προγράμματος. Όταν έχει για κάποιο λόγο ματαιωθεί ο πλειστηριασμός και εκδοθεί επαναληπτικό πρόγραμμα, πάλι επιτρέπεται. Είναι αυτό που δεν ρυθμίζεται εδώ. 
      Θέλω δηλαδή, εφόσον η βούλησή σας είναι αυτή, η διάταξη να μπορέσει να έχει μεταβατικό χαρακτήρα για τις εκκρεμείς υποθέσεις. Αλλιώς, πραγματικά ρυθμίζετε κάτι από εδώ και πέρα για το μέλλον, αλλά αυτή τη στιγμή δεν ξέρω πόσοι –μπορεί να μην είναι και κανένας που να περιλαμβάνεται εδώ- θα αισθανθούν αδικημένοι γιατί την ώρα που θα ισχύσει ο νόμος και ο πλειστηριασμός δεν θα έχει ολοκληρωθεί αυτοί δεν θα μπορούν να υπαχθούν. 
      Αυτό είναι που πρέπει να δείτε. Μ’ αυτή την παρατήρηση τελείωσα, κύριε Πρόεδρε. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Φλωρίδη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για ένα λεπτό μόνο θα μιλήσω, κύριε Πρόεδρε, πριν πάρει το λόγο ο συνάδελφος κ. Παπαθανασίου, που θέλει να τοποθετηθεί. 
      Κύριε Κοινοβουλευτικέ Εκπρόσωπε του κόμματος της Αξιωματικής Αντιπολίτευσης, έχω αρκετές φορές απαντήσει σ’ αυτή την Αίθουσα για το θέμα «κέρδη της Δ.Ε.Η. το 2004» και «κέρδη της Δ.Ε.Η. τα επόμενα χρόνια» και η απάντηση είναι μία και απλή, ότι μέχρι το 2004, που η Δ.Ε.Η. είχε κέρδη, η τιμή του πετρελαίου και του φυσικού αερίου ήταν 31 δολάρια το βαρέλι το πετρέλαιο και με την αντιστοιχία την οποία έχει η τιμή του φυσικού αερίου. Νομίζω ότι γνωρίζετε καλύτερον εμού ότι από τα 31 δολάρια το βαρέλι από το Μάιο του 2004 έχουμε πρωτόγνωρες αυξήσεις των καυσίμων, που αυτή την ώρα που συζητάμε κυμαίνονται μεταξύ 72 και 73 δολαρίων το βαρέλι, δηλαδή περισσότερο από 140% επάνω.
      Από αυτό και μόνον το λόγο η Δ.Ε.Η., από το πετρέλαιο και από το φυσικό αέριο είχε επιβαρύνσεις που φτάνουν το 1.000.000.000 ευρώ.
       Καλές αμοιβές στους εργαζόμενους, λελογισμένες αυξήσεις των τιμών των τιμολογίων της Δ.Ε.Η., εξαιρώντας επί τρία, συνεχώς, χρόνια δυόμισι εκατομμύρια καταναλωτές που έχουν κατανάλωση μέχρι 800 kw, με μηδέν αύξηση, με τις αυξήσεις στις τιμές του ηλεκτρικού ρεύματος 2,5% και τα τρία χρόνια και την ίδια ώρα με αυτήν την πολιτική και των αυξήσεων και των επιπτώσεων από το πετρέλαιο και το φυσικό αέριο και καλές οι συλλογικές συμβάσεις, επαναλαμβάνω, οι εργαζόμενοι στη Δ.Ε.Η. και θέλετε να υπάρχουν και κέρδη και μεγαλύτερα απ’ ό,τι την περίοδο την οποία κυβερνούσατε εσείς! 
      (Στο σημείο αυτό την Προεδρική ‘Εδρα  καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Αν σε αυτήν την εξίσωση των τριών αγνώστων δώσετε εσείς απάντηση, πολύ ευχαρίστως να την υπογράψω αύριο το πρωί!
      Ευχαριστώ.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, το λόγο παρακαλώ για ένα λεπτό.
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μια παρέμβαση του λεπτού, κύριε Πρόεδρε, για μια απάντηση που πρέπει να δώσω.
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο, αλλά πρώτα θα μιλήσει ο κ. Τασούλας και μετά εσείς.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να ακούσουμε λίγο και τον κύριο Υφυπουργό, ώστε να γίνει πλατιά η συζήτηση.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μια απάντηση, κύριε Φλωρίδη, σε αυτό που είπατε σχετικά με την κατάταξη των διαφόρων πόλεων θα ήθελα, να δώσω. 
      Αναφερθήκατε στην έκθεση αλλά δεν αναφέρατε όλη την έκθεση και αυτό που γράφει ότι ο λόγος για τον οποίον υπήρξαν αυτές οι σημαντικές αλλαγές είναι η αλλαγή ισοτιμίας του ευρώ και του δολαρίου και οι πόλεις που μπήκαν, ενδιαμέσως, ως φθηνότερες είναι οι πρωτεύουσες που χρησιμοποιούν δολάρια. Γι’ αυτό και είδαμε ότι όλες οι ευρωπαϊκές πόλεις ανέβηκαν πολλές θέσεις, το Άμστερνταμ η Στοκχόλμη, όλες. Βέβαια δεν θα μπορούσε να ανέβουν το Λονδίνο και το Παρίσι αφού ήταν τρίτο και τέταρτο στη σειρά. Πού να ανέβουν; ‘Όμως, όλες οι άλλες χώρες που ανέβηκαν στην κατάταξη είναι ακριβώς γιατί μπήκαν ενδιαμέσως ως φθηνότερες όλες αυτές οι οποίες λειτουργούν με δολάρια και η ισοτιμία ευρώ και δολαρίου είναι γνωστό ότι τον τελευταίο χρόνο είχε αυτή την εξαιρετικά δυσάρεστη εξέλιξη για το ευρώ όσον αφορά την ισοτιμία. 
      Και μια άλλη διευκρίνιση, δεν αφορά τους κατοίκους, αφορά αυτούς που εργάζονται εκεί. Δηλαδή, τους εργαζόμενους ξένους σε άλλη χώρα. Αυτό το βάζω δευτερεύον. Το σημαντικό είναι η ισοτιμία ευρώ-δολαρίου. Αυτά για την αποκατάσταση της αλήθειας.
      ΠΡΟΕΔΡΕΥΩΝ (Ιωάννης Τραγάκης): Ο κ. Τασούλας έχει το λόγο.
      ΓΕΩΡΓΙΟΣ ΦΛΩΡΙΔΗΣ: Κύριε Πρόεδρε, ζήτησα για ένα λεπτό το λόγο.
      ΠΡΟΕΔΡΕΥΩΝ (Ιωάννης Τραγάκης): Δεν γίνεται. Μετά τον κ. Τασούλα. Να μιλήσει ο κ. Τασούλας που δεν έχει τοποθετηθεί, ως Κοινοβουλευτικός Εκπρόσωπος της Νέας Δημοκρατίας, και μετά.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, μίλησε για λίγο. Αν θέλετε ας ολοκληρώσει και να απαντήσω συνολικά.
      ΠΡΟΕΔΡΕΥΩΝ (Ιωάννης Τραγάκης): Μα, δεν έχει δικαίωμα να μιλήσει.
      Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, υπάρχει μια βασική διαφορά πέραν αυτής που προσφυέστατα υπενθύμισε ο κύριος Υπουργός στην αιτιολόγηση της «πάλης» που κάνει το κράτος, η πολιτεία, οι θεσμοί της πολιτείας, οι καταναλωτές, κατά της ακρίβειας σήμερα σε σχέση με το παρελθόν. ‘Όπως είπε ο κ. Σιούφας, η τιμή του πετρελαίου πριν από τρεισήμισι, τέσσερα χρόνια, ήταν αισθητά κατώτερη της σημερινής τιμής η οποία έχει εξακοντιστεί στα ύψη λόγω εξελίξεων για τις οποίες κανείς δεν διανοείται να αποδώσει ευθύνες στην ελληνική πολιτεία. 
      Εκτός όμως από αυτό θα ήθελα να πω ότι σήμερα –και αυτό πιστοποιείται και από το σημερινό νομοσχέδιο- οι Έλληνες καταναλωτές δεν είναι μόνοι τους σε αυτήν τη μάχη που δίνεται εναντίον της ακρίβειας. Σήμερα ο καταναλωτής έχει μηχανισμούς, έχει θεσμούς, όχι κενούς περιεχομένου οι οποίοι τον καθοδηγούν, του συμπαρίστανται και συναποφασίζουν μαζί του για την τακτική και για την προσπάθεια που καταβάλουμε όλοι να καταπολεμηθεί η αισχροκέρδεια. Δεν είναι συνεπώς μόνος του, ο καταναλωτής σήμερα.
      Ουδέποτε η σημερινή Κυβέρνηση εκόμπασε ότι αντιμετώπισε κατά τρόπο μόνιμο, σταθερό και πάγιο την ακρίβεια. Για ένα όμως για το οποίο δεν μπορεί κάποιος να της αρνηθεί ότι αγωνίζεται είναι ότι ποτέ δεν σταμάτησε από την πρώτη στιγμή να βρίσκεται στο πλευρό του καταναλωτή και να προσπαθεί μέσα από τους θεσμικούς προβλεπόμενους τρόπους να συμπαρασταθεί σ’ αυτή την προσπάθεια που όλος ο ελληνικός λαός καταβάλλει και για όλο τον ελληνικό λαό υπάρχει μεγάλο συμφέρον, ενδιαφέρον να στεφθεί από επιτυχία αυτή η προσπάθεια.
      Ανέφερε κάποια στοιχεία από πρόσφατες στατιστικές ο κ. Φλωρίδης, που κατά τη γνώμη του καταδεικνύουν το γεγονός ότι έχει χαθεί ο έλεγχος. Η κατάσταση είναι ακριβώς αντίθετη. Για πρώτη φορά υπάρχει έλεγχος. Δεν υπάρχει νίκη, υπάρχει έλεγχος της καταστάσεως και υπάρχει και μια διαρκής πορεία βελτιώσεως της καταστάσεως.
      Θυμίζω ότι με βάση τα πρόσφατα στοιχεία που έχουμε από τους πρώτους μήνες του έτους που διανύουμε αποδεικνύεται ότι και ο πληθωρισμός είναι μικρότερος απ’ αυτόν που θα περίμενε κανείς εύλογα να έχουμε με αυτή την εξωφρενική, με αυτή τη φρενήρη πορεία της τιμής του πετρελαίου, αλλά και κάποιοι δείκτες, οι οποίοι έχουν να κάνουν με την οικονομική ανάταξη, με την οικονομική ανάκαμψη δείχνουν ότι η πορεία της οικονομίας, η επιχειρηματικότητα, η ανταγωνιστικότητα δυναμώνουν. 
      Έχουμε στοιχεία που δείχνουν ότι οι «δείκτες ασφυξίας» της οικονομίας, όπως είναι οι ακάλυπτες επιταγές και οι συναλλαγματικές, μειώνονται εν σχέσει με το παρελθόν. Έχουμε στοιχεία που δείχνουν ότι τα φορολογικά μέτρα που παίρνονται και ιδίως η μείωση των φόρων των νομικών προσώπων αποδίδουν και έχουμε αύξηση σημαντική κάθε χρόνο, ιδίως τα τελευταία δύο χρόνια, των ενάρξεων νέων επιχειρήσεων. 
      Και έχουμε και το σημερινό νομοσχέδιο, το οποίο εναρμονίζει πλήρως τις θεσμικές δυνατότητες του κράτους για προστασία του καταναλωτή με όλη τη θεσμική πρωτοπορία σ’ αυτόν τον τομέα στην Ευρώπη και παγκοσμίως, αλλά και με την πρωτοπορία των συμπερασμάτων από την εμπειρία της καταπολεμήσεως της αισχροκέρδειας. 
      Το παρόν νομοσχέδιο, κύριε Πρόεδρε και στους τρεις τομείς ενδιαφέροντος για προστασία του καταναλωτή, και στον τομέα δηλαδή της καθιέρωσης της καταναλωτικής συνειδήσεως και στον τομέα της καθιέρωσης της βιώσιμης κατανάλωσης –που δεν είναι απλώς ένας νεολογισμός, είναι μια πρακτική η οποία υποστηρίζεται από διατάξεις και από μηχανισμούς- και στον τομέα της επεκτάσεως της προστασίας του καταναλωτού με τη νομοθέτηση της 2005 οδηγίας του Ευρωπαϊκού Κοινοβουλίου, αλλά και στον τομέα της ενδυνάμωσης των καταναλωτικών ενώσεων, και σε αυτά τα τρία μέτωπα, το παρόν νομοσχέδιο θέτει τη χώρα μας στη διεθνή και σίγουρα στην ευρωπαϊκή πρωτοπορία. 
      Και χάρη σ' αυτό το νομοσχέδιο και κυρίως στην εφαρμογή του θα είναι η προσπάθεια της πολιτείας για την προστασία του καταναλωτή και κυρίως των πιο ευάλωτων καταναλωτών, όπως είναι τα μικρότερα παιδιά, εκείνοι οι οποίοι είναι χαμηλών εισοδημάτων, θα είναι η χώρα μας –επαναλαμβάνω- δικαιωματικά στη διεθνή και σίγουρα στην ευρωπαϊκή πρωτοπορία. 
      Και νομίζω πως παρόμοια νομοσχέδια δείχνουν όχι την έπαρση ή τον κομπασμό της Κυβερνήσεως ότι τάχα έλυσε το πρόβλημα της ακρίβειας -γιατί δεν λύθηκε το πρόβλημα της ακρίβειας- αλλά δείχνουν ότι με ειλικρίνεια, σταθερότητα και πείσμα η Κυβέρνηση παλεύει δίπλα στον ανώνυμο καταναλωτή, αλλά και δίπλα στο συγκεκριμένο φορέα του καταναλωτή –που είναι η καταναλωτική του ένωση- και φέρνει αποτελέσματα και νιώθουν οι αισχροκερδούντες έντονη την  ανάσα του ελέγχου στην πλάτη τους. 
      Και αυτό αποδεικνύεται όχι μόνο από τα συγκριτικά στοιχεία των προστίμων που έχουν επιβληθεί, αλλά αποδεικνύεται και από τη δυνατότητα που έχει ο κάθε καταναλωτής να βρει σήμερα στους κρατικούς και πολιτειακούς μηχανισμούς συμπαράσταση και κατανόηση στον καθημερινό αγώνα που δίνει. 
      Θα μπορούσε, κύριε Υπουργέ, να προτείνει κάποιος οι καταναλωτικές ενώσεις να έχουν στα γραφεία τους ένα μότο από την «Ασκητική» του Καζαντζάκη, όπου ο Καζαντζάκης, με τη λογοτεχνική άδεια, η οποία υπάρχει σ’ αυτά τα κείμενα, είχε γράψει ένα ιδιαίτερα συναρπαστικό κείμενο, έναν ύμνο για την ευθύνη, ο οποίος αρχίζει με την προτροπή: «Να αγαπάς την ευθύνη και να νιώθεις ότι έχεις την ευθύνη για να σώσεις εσύ, ο κάθε άνθρωπος, όλο τον κόσμο». 
      Σε μια κοινωνία, η οποία καλλιεργεί το φόβο προς την ευθύνη και καλλιεργεί και την ευκολία να μεταθέτουμε την ευθύνη δεξιά μας και αριστερά μας και σε μια κοινωνία η οποία συχνά διευκολύνεται από το λαϊκισμό στο να μεταθέτει την ευθύνη της, το καταναλωτικό κίνημα είναι και διδακτικό, γιατί είναι κίνημα ευθύνης. Και σ' αυτό το κίνημα ευθύνης έρχεται συνεπίκουρη η πολιτεία με την αναδοχή της δικής της μεγάλης ευθύνης να του συμπαρασταθεί, να το βοηθήσει, να το καθοδηγήσει, όχι με την έννοια την πατερναλιστική ή την έννοια του πολιτικού ελέγχου, αλλά με την έννοια της ενημερώσεως για τα δικαιώματά του, ώστε μαζί με την πολιτεία, κράτος και φορείς, να ξεπεράσουν τα προβλήματα της άγνοιας  κυρίως και της αδυναμίας να ασκήσουν τα δικαιώματά τους και να μπορέσουν να αντέξουν, ισορροπώντας αυτή την αέναη, αδιάκοπη και αδιάπτωτη σύγκρουση, μοιραία σύγκρουση, που η ελεύθερη οικονομία παράγει. Δηλαδή, τη σύγκρουση μεταξύ των συμφερόντων των παραγωγών, των πολιτών, των εμπόρων και τη σύγκρουση με τα συμφέροντα των καταναλωτών. 
      Αυτή η μορφή ευθύνης, αυτή η μορφή σύμπραξης, αυτή η μορφή συνεργασίας θεσμοθετείται, κατοχυρώνεται και εμβαθύνεται με το παρόν νομοσχέδιο. Και να είναι βέβαιος ο Έλληνας καταναλωτής ότι με τον εκσυγχρονισμό -μετά από δεκατρία-δεκατέσσερα χρόνια από τον προηγούμενο νόμο- του θεσμικού πλαισίου προστασίας του, που γίνεται με το παρόν νομοσχέδιο, να είναι σίγουρος ότι αυτή την ευθύνη που έχει να προασπίσει τα συμφέροντά του, δεν θα την ασκεί ούτε μόνος του ούτε στα τυφλά ούτε χωρίς καθοδήγηση. Η πολιτεία θα είναι δίπλα του, πλάι του, στηρίζοντάς τον συνεχώς, ώστε να τον δυναμώνει, αυτόν που είναι το αδύναμο μέρος αυτής της διαρκούς διαπάλης και να μπορεί έτσι να προκύπτει μια ισορροπία, να μπορεί να προκύπτει μια σύνθεση και να προχωρούμε ως πολιτεία, να προχωρούμε ως καταναλωτές, να προχωρούμε ως έμποροι μέσα από τη σύνθεση και εξισορρόπηση των αντιθέσεων και όχι μέσα από τη στυγνή εκμετάλλευση και ανημποριά να ασκηθούν τα δικαιώματα των καταναλωτών από την άλλη πλευρά. 
      Είναι, συνεπώς, αυτό το νομοσχέδιο, κύριε Πρόεδρε, που θέτει τη χώρα μας στη διεθνή πρωτοπορία της καταναλωτικής προστασίας και γι’ αυτό αξίζει κάθε υποστήριξης. 
      Σας ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Το λόγο έχει ο συνάδελφος κ. Κεγκέρογλου. 
      ΕΛΠΙΔΑ ΠΑΝΤΕΛΑΚΗ: Θα ήθελα να πάρω το λόγο, κύριε Πρόεδρε, ως Κοινοβουλευτική Εκπρόσωπος. 
      ΠΡΟΕΔΡΕΥΩΝ (Ιωάννης Τραγάκης): Ναι, μετά. Αφού ολοκληρώσουν οι ομιλητές, θα μιλήσετε πάλι οι Κοινοβουλευτικοί Εκπρόσωποι για να κλείσετε. 
      ΕΛΠΙΔΑ ΠΑΝΤΕΛΑΚΗ: Θα ήθελα να μιλήσω μετά τον Υπουργό.
      ΠΡΟΕΔΡΕΥΩΝ (Ιωάννης Τραγάκης): Έθεσε θέμα ο κύριος Υπουργός; 
      ΕΛΠΙΔΑ ΠΑΝΤΕΛΑΚΗ: Έχω θέσει εγώ ένα θέμα στην εισήγησή μου για το θέμα της Δ.Ε.Η., για το θέμα του ρεύματος. 
      ΠΡΟΕΔΡΕΥΩΝ (Ιωάννης Τραγάκης): Έχετε ήδη μιλήσει, πάντως. 
      ΕΛΠΙΔΑ ΠΑΝΤΕΛΑΚΗ: Μετά τον κύριο συνάδελφο, παρακαλώ θέλω να πάρω το λόγο. 
      ΠΡΟΕΔΡΕΥΩΝ (Ιωάννης Τραγάκης): Ο κ. Κεγκέρογλου έχει το λόγο. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, με την ψήφιση του ν.2251/1994 θεσπίστηκαν για πρώτη φορά ουσιαστικές διατάξεις για την προστασία των καταναλωτών. Θεσπίστηκε το Εθνικό Συμβούλιο Καταναλωτών. Καθιερώθηκε για πρώτη φορά η έννοια της συλλογικής αγωγής και η υποχρέωση των επιχειρήσεων για χρηματική ικανοποίηση των καταναλωτών.
      Αυτό το θεσμικό πλαίσιο βοήθησε στην ενεργοποίηση των καταναλωτών. Οι ενώσεις τους ανέδειξαν τα φαινόμενα εκμετάλλευσης των μελών τους και συνέβαλαν στην ευαισθητοποίηση των υπηρεσιών για την αντιμετώπισή τους. 
      Όμως, οι συνθήκες αλλάζουν. Και αλλάζουν μάλιστα ταχύτατα ιδιαίτερα στην αγορά και δημιουργούνται, συνεχώς, νέα πεδία εκμετάλλευσης των καταναλωτών. Επομένως, χρειάζεται ένα νέο σύγχρονο θεσμικό πλαίσιο με ευέλικτες και αποκεντρωμένες λειτουργίες και διαδικασίες. Απαιτούνται ουσιαστικές πολιτικές με πολίτη καταναλωτή στην πρώτη γραμμή.
      Η Κυβέρνηση όλα αυτά τα χρόνια της θητείας της αρκέστηκε σε μία γραφειοκρατική αντιμετώπιση των θεμάτων, πάντα μέσα από συγκεντρωτικά συστήματα διαχείρισης που αποδυναμώνουν το ρόλο του πολίτη καταναλωτή και δεν φέρνουν αποτέλεσμα. Ψηφίστηκαν δεκάδες ρυθμίσεις και τώρα έρχονται και νέες που παραμένουν στα χαρτιά, γιατί όλες οι αρμοδιότητες ανατίθενται μόνο σε κεντρικούς μηχανισμούς. 
      Για παράδειγμα, η δράση του Συνηγόρου του Καταναλωτή δεν έφθασε και δεν θα φθάσει ποτέ στις γειτονιές της Αθήνας και πολύ περισσότερο στην ελληνική περιφέρεια. Η λειτουργία όλων των κυβερνητικών μηχανισμών εξαντλείται μόνο σε επικοινωνιακές ενέργειες. Γι’ αυτό, η ανασφάλεια των πολιτών καταναλωτών καθημερινά αυξάνεται και η προστασία τους παραμένει γράμμα κενό.
      Η Νέα Δημοκρατία, αντί να αξιοποιήσει την πλούσια εμπειρία από τη μέχρι τώρα εφαρμογή του θεσμικού πλαισίου που πραγματικά είχε ως σημαντικό παράγοντα το ρόλο των ενώσεων καταναλωτών, αλλά κυρίως αντί να αξιοποιήσει την εμπειρία από τη δράση της Νομαρχιακής Αυτοδιοίκησης που έβαλε τα γυαλιά στο κράτος και στο Υπουργείο Ανάπτυξης, προχωρεί σε αποσπασματικές ρυθμίσεις σημαντικότατων μεν θεμάτων, χωρίς όμως μια ολοκληρωμένη πρόταση, χωρίς ένα ολοκληρωμένο σχέδιο.
      Η Κυβέρνηση αντιμετωπίζει την ενσωμάτωση του Κοινοτικού Δικαίου –όχι μόνο εδώ, αλλά σε πολλές περιπτώσεις- περισσότερο ως αναπόφευκτη υποχρέωση, ως αγγαρεία δηλαδή, παρά ως ευκαιρία για θεσμοθέτηση ουσιαστικών και αποτελεσματικών θεσμών και λειτουργιών για την προστασία του καταναλωτή.
      Κυρίες και κύριοι συνάδελφοι, είναι αλήθεια ότι υιοθετούνται κάποιες από τις διατάξεις της πρότασης νόμου που είχε καταθέσει το ΠΑ.ΣΟ.Κ. για την προστασία των δανειοληπτών περίπου πριν από έξι μήνες, αλλά ταυτόχρονα είναι γεγονός ότι αγνοούνται οι μεγάλες ανάγκες της εποχής και το σύνολο των προτάσεων τόσο των δικών μας, όσο και των καταναλωτών.
      Η Κυβέρνηση όχι μόνο δεν παρουσιάζει, όπως είπα, ολοκληρωμένη πρόταση για την προστασία των καταναλωτών, αλλά προχωρεί και σε ορισμένες ρυθμίσεις που υποβαθμίζουν ακόμα και το σημερινό πλαίσιο που πριν από δεκατρία χρόνια έχει θεσπιστεί.
      Το Εθνικό Συμβούλιο Καταναλωτών υποβαθμίζεται και νοθεύεται ο ρόλος του. Αντί να δοθεί δύναμη στον καταναλωτή, στον ίδιο τον πολίτη, για την αντιμετώπιση των φαινομένων εκμετάλλευσης και την προάσπιση των δικαιωμάτων του, επιχειρείται η χειραγώγηση του καταναλωτικού κινήματος. Ο τρόπος χρηματοδότησης των ενώσεων των καταναλωτών χωρίς κριτήρια και προϋποθέσεις, χωρίς συγκεκριμένες διαδικασίες, αλλά μόνο με βάση την ανεξέλεγκτη κρίση του εκάστοτε Υπουργού, αλλά και ο τρόπος πιστοποίησης των καταναλωτικών ενώσεων με την έγκριση των προμηθευτών, των βιομηχάνων και των εισαγωγέων, θα μηδενίσει μεν την κριτική προς την Κυβέρνηση, που μπορεί να έχει μία καλή επικοινωνιακή πολιτική, αλλά ταυτόχρονα θα έχει εξαφανίσει και κάθε δυνατότητα για ουσιαστική ενεργοποίηση των ίδιων των καταναλωτών για την προστασία τους. 
      Είναι γεγονός ότι η Κυβέρνηση της Νέας Δημοκρατίας σ’ αυτά τα θέματα δεν αμφιταλαντεύεται. Είναι γεγονός ότι έχει ξεκάθαρη θέση στο πλευρό των ισχυρών. Κλείνει το μάτι στους εκμεταλλευτές και εφαρμόζει πολιτικές υπέρ των λίγων. 
Την ίδια ώρα που οι μεγαλοεισαγωγείς, οι τράπεζες και τα διυλιστήρια παρουσιάζουν υπερκέρδη, η ακρίβεια ροκανίζει το οικογενειακό εισόδημα. 
      Την ίδια ώρα, το 25% του πληθυσμού δυσκολεύεται, αδυνατεί να επιβιώσει και οι υπόλοιποι περικόπτουν από τις καθημερινές τους ανάγκες. Το γεγονός ότι τα ίδια τα προϊόντα, των ίδιων εταιρειών, ακόμα και ελληνικών, είναι ακριβότερα στην Ελλάδα απ’ ότι σε άλλες χώρες της Ευρωπαϊκής Ένωσης, επιβεβαιώνει την ανεξέλεγκτη κατάσταση που υπάρχει στη χώρα μας και την υπερεκμετάλλευση των Ελλήνων πολιτών-καταναλωτών. 
      Κυρίες και κύριοι συνάδελφοι, έχουμε καταθέσει στη Βουλή όλα τα στοιχεία που δείχνουν ότι οι τράπεζες στην Ελλάδα χρεώνουν πολλαπλάσια τις ίδιες υπηρεσίες που παρέχονται και σε άλλες χώρες στην Ευρωπαϊκή Ένωση. Η Κυβέρνηση ή αδυνατεί ή δεν θέλει να αντιμετωπίσει αυτή την κατάσταση. Άσχετα όμως από το τι από τα δύο ισχύει, ένα είναι το αποτέλεσμα. Αυτή την πολιτική την πληρώνουν οι πολίτες. 
      Κύριε Υπουργέ, η τροπολογία για την απελευθέρωση του ωραρίου λειτουργίας των πρατηρίων καυσίμων στην Κρήτη είναι το πρώτο ουσιαστικό βήμα για τον πλήρη έλεγχο της αγοράς λιανικού εμπορίου των καυσίμων από τα διυλιστήρια και τις εταιρείες διανομής. 
      Κανένας τοπικός φορέας στην Κρήτη, κανένας φορέας καταναλωτών δεν ζητά την απελευθέρωση του ωραρίου από τις 23:00΄ το βράδυ μέχρι τις 6.00΄ το πρωί. Η Κυβέρνηση ουσιαστικά με έωλα επιχειρήματα νομοθετεί υπέρ των λίγων, τους οποίους άλλωστε εκφράζει. 
      Γιατί δεν αφήνετε την αρμοδιότητα στην Αυτοδιοίκηση, στις τοπικές κοινωνίες, προκειμένου να αποφασίσουν σύμφωνα με τις ιδιαιτερότητες αν υπάρχει ανάγκη; Γιατί προχωράτε και δίνετε «δώρο» την αγορά  λιανικού εμπορίου των καυσίμων στα διυλιστήρια; Επικαλείστε την ελευθερία, ότι μπορούν, λέει, να είναι ανοιχτοί όλοι. Όμως, στην ουσία επιβάλλετε το νόμο του οικονομικά ισχυρού. Η αύξηση του λειτουργικού κόστους των επιχειρήσεων και ο ολιγοπωλιακός έλεγχος της αγοράς των καυσίμων θα επιβαρύνουν περισσότερο τους καταναλωτές.
      Κυρίες και κύριοι συνάδελφοι, της Κυβέρνησης, το γεγονός ότι η συγκέντρωση πλούτου στα χέρια των λίγων δεν είναι πλέον μόνο αποτέλεσμα της πολιτικής σας, αλλά και σημαντική παράμετρος για τη διαμόρφωση αυτής της πολιτικής, είναι η πυξίδα και η πολιτική σας φιλοσοφία. Εξαθλιώνετε τους πολλούς και ισχυροποιείτε τους λίγους. Επιβάλλατε 3,5 δισεκατομμύρια νέων έμμεσων φόρων που πληρώνουν οι πολλοί και επαίρεστε για τη μείωση του φόρου για τους λίγους. 
      Λίγο πριν από τις εκλογές, φορέσατε πάλι το «μανδύα» της φιλανθρωπίας. Χύνετε «κροκοδείλια» δάκρυα για τους φτωχούς. Με τις τελευταίες εξαγγελίες για δήθεν αντιμετώπιση της φτώχειας που οξύνεται και διευρύνεται επί των ημερών σας, θυμίσατε στον ελληνικό λαό τα «βιβλιάρια των απόρων κορασίδων», αυτά που είχατε εκδώσει πριν από τις εκλογές το 1981, τα οποία βέβαια δεν στάθηκαν ικανά να σταματήσουν τη νίκη του ΠΑ.ΣΟ.Κ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Έτσι και τώρα οι πολίτες γνωρίζουν ότι προσπαθείτε να τους ρίξετε στάχτη στα μάτια και ξέρουν ότι όλα αυτά δεν είναι τίποτε άλλα παρά δολώματα για τις εκλογές. Όμως, να είστε σίγουροι ότι δεν θα «τσιμπήσουν». Να είστε σίγουροι ότι θα ψηφίσουν το ΠΑ.ΣΟ.Κ., γιατί είναι το μόνο που έχει μία αξιόπιστη πρόταση για την αντιμετώπιση αυτής της ανεξέλεγκτης κατάστασης εις βάρος των πολιτών που έχετε δημιουργήσει με την πολιτική σας.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Κυρία Παντελάκη, ζητάτε το λόγο για να απαντήσετε, λέτε, στον κύριο Υπουργό.
      ΕΛΠΙΔΑ ΠΑΝΤΕΛΑΚΗ: Είμαι Κοινοβουλευτική Εκπρόσωπος, κύριε Πρόεδρε. Δεν το κάνω για τυπικούς λόγους, αλλά για ουσιαστικούς. 
      ΠΡΟΕΔΡΕΥΩΝ (Ιωάννης Τραγάκης): Το ξέρω ότι είστε. 
      Θα σας δώσω το λόγο, αλλά θα είναι από το χρόνο της δευτερολογίας σας.
      ΕΛΠΙΔΑ ΠΑΝΤΕΛΑΚΗ:  Δεν χρειάζεται να μιλήσω ξανά, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Ωραία. Έχετε το λόγο για τέσσερα λεπτά.
      ΕΛΠΙΔΑ ΠΑΝΤΕΛΑΚΗ:  Εμείς θέσαμε ένα ζήτημα με βάση τα γεγονότα που είχαμε σήμερα. Εγώ προσωπικά επειδή βρίσκομαι συνέχεια στην Ολομέλεια, δεν έχω παρακολουθήσει ειδήσεις και δεν έχω καμμία συνολική εικόνα. Θα μπορούσατε εσείς ως Κυβέρνηση να μας δώσετε μια συνολική εικόνα των προβλημάτων που προέκυψαν και πώς αντιμετωπίστηκαν. 
      Απ’ ό,τι κατάλαβα από την ομιλία σας, όλα αντιμετωπίστηκαν καλά παρ’ όλα τα προβλήματα και τις δυσκολίες, με την αυτοθυσία βέβαια του προσωπικού που δούλεψε κάτω από απάνθρωπες.
      Εμείς, λοιπόν, θέτουμε το εξής ζήτημα το οποίο εσείς επιβεβαιώσατε. Εμείς σας ρωτήσαμε αν έγιναν διακοπές λόγω εξοικονόμησης ενέργειας και εσείς μας απαντήσατε θετικά. Αυτό είναι ένα μεγάλο πρόβλημα, γιατί εδώ πρέπει να ελέγξετε το εξής ζήτημα.
      Δεν είναι το θέμα αν θα γίνει διακοπή για μία ώρα. Εδώ έχουμε συγκεκριμένα περιστατικά που ξέρω και μπορώ να αναφέρω στην περιοχή του Πειραιά και των Δήμων γύρω από τον Πειραιά –Νίκαια, Κορυδαλλό, Κερατσίνι- όπου οι διακοπές είναι τετράωρες. Αυτό είναι απαράδεκτο! Είναι απάνθρωπο! Υπάρχουν σπίτια απ’ όπου έχουν μετακινηθεί άρρωστοι και πήγαν σε άλλα σπίτια, γιατί δεν είχαν κλιματισμό. Εγώ ζητώ αυτήν τη στιγμή να πάρετε θέση, ώστε να αντιμετωπιστεί. Διότι θα έχουμε το ίδιο πρόβλημα αύριο. 
	Δεν μπορούμε να μιλούμε, γενικώς, εδώ επί παντός επιστητού και ο κόσμος αυτήν τη στιγμή να καίγεται! Θέλω απάντηση, κύριε Υπουργέ. Δεν μπορεί για τέσσερις ώρες να κόβεται το ρεύμα. Για παράδειγμα σε περιοχές της Νίκαιας κόπηκε για τέσσερις ώρες. Κύριε Πρόεδρε, αυτή είναι η κατάσταση! 
	Δεν είναι αυτό δυνατόν! Υπάρχουν άτομα που είναι ηλικιωμένα και που έχουν αναπνευστικά προβλήματα. Μπορεί να μην το ξέρετε αυτό. Όμως, πρέπει να αντιμετωπιστεί. Να κόβεται το ρεύμα μια-δυο ώρες. Όμως, δεν μπορεί να κόβεται για τέσσερις ώρες! Δεν μπορεί να γίνονται τέτοιες διακοπές! Εγώ ζητώ απάντηση γι’ αυτό. 
	Οι ειδικοί γνωρίζουν καλύτερα αυτά τα πράγματα. Εφόσον υπάρχει τέτοιο πρόβλημα –στην τοποθέτησή μου αρχικά μίλησα για τις ευθύνες που υπάρχουν, για την αντοχή του συστήματος, για τον εκσυγχρονισμό κ.λπ.- το θέμα είναι τι θα γίνει σήμερα τη νύχτα και αύριο; Πάρτε μέτρα! 
	Ποιο είναι αυτό το μέτρο; Μειώστε την παραγωγή από τη βιομηχανία. Όχι, όμως, από τα σπίτια. Δεν γίνεται αυτό. Θα εξακολουθήσει να είναι και αύριο δύσκολη μέρα. Να μην κρυβόμαστε πίσω από το δάκτυλό μας! 
	Βλέπετε κάτω από ποιες συνθήκες συνεδριάζουμε και μέσα σε αυτό το χώρο αυτήν τη στιγμή. Και το ίδιο το Κοινοβούλιο έχει προβλήματα. Φανταστείτε, λοιπόν, τι γίνεται. Νομίζω, λοιπόν, ότι πρέπει να πάρετε θέση σε αυτό. 
	Δεύτερο ζήτημα. Επειδή θαρρείς ότι έχουμε «έρθει» όλοι από τον ουρανό και έγινε αυτή η ανάλυση για την ακρίβεια, με όλα αυτά τα στοιχεία, ειλικρινά είναι να εκπλήσσεται κάποιος για την ακρίβεια! Μάλιστα, ο Κοινοβουλευτικός Εκπρόσωπος της Νέας Δημοκρατίας είπε ότι οι πολίτες δίνουν τη μάχη κατά της ακρίβειας και είναι κοντά τους οι θεσμοί. 
      Πώς δίνουν τη μάχη κατά της ακρίβειας; Συνθλίβεται η λαϊκή οικογένεια από την ακρίβεια. Το ΠΑ.ΣΟ.Κ. αναρωτιέται γιατί υπάρχει τόσο υψηλή ακρίβεια και τη ρίχνει στην Κυβέρνηση. Βεβαίως, έχουμε πιο οξυμμένο πρόβλημα απ’ ό,τι είχαμε πριν από τρία χρόνια. Κάθε μέρα θα είναι και χειρότερα. 
	Μα, γιατί υπάρχει αυτό; Δεν κατάλαβα; Ποιος καθορίζει τις τιμές; Δεν υπάρχει πολιτική και όλο αυτό το οικονομικό και πολιτικό πλαίσιο, όλος αυτός ο τρόπος ανάπτυξης, όλοι αυτοί οι όμιλοι που καθορίζουν τις τιμές από την παραγωγή έως και την κατανάλωση. Και μετά έρχονται οι κυβερνήσεις και ελέγχουν τις τιμές. 
	Βεβαίως, τα πράγματα θα γίνονται πιο δύσκολα. Να, λοιπόν, πόσο αδιέξοδη είναι για τον κόσμο η κατάσταση με την ελεύθερη αγορά!  Εντελώς αδιέξοδη! 
	Υπάρχει, επίσης, ένα ζήτημα με την τράπεζα. Είναι το τελευταίο που έχω να πω. Τελικά, η αλλαγή που κάνατε, κύριε Υπουργέ, ειλικρινά δεν ξέρω σε τι αποβλέπει. Εκτός και αν υποτιμάτε τη νοημοσύνη μας. Δικό σας είναι το θέμα. Πάρτε την ευθύνη. Δεν κάνατε καμμία αλλαγή. Έχετε, βέβαια, το δικαίωμα. Είναι πρόβλημά σας. Ο κόσμος σας κρίνει. Όμως, η αλλαγή που κάνατε δεν σημαίνει ουσιαστικά καμμία ιδιαίτερη αλλαγή, καμμία ποιοτική αλλαγή. Εκτός αν θέλετε να μας πείτε ότι η λέξη «αναίτια αδυναμία» αλλάζει το πιο ουσιαστικό, όπως είπαν και οι τραπεζίτες εδώ: Δηλαδή ότι εφόσον μπορώ να κάνω στα καταναλωτικά δάνεια και στις πιστωτικές κάρτες –υποσημείωση-, έχουμε τελειώσει. Δεν πρόκειται να ξαναδώσουμε δάνειο. Είναι έτσι ή όχι; 
	Αυτό που έπρεπε να γίνει, εάν το εννοείτε, είναι να μην παίρνετε μια και μοναδική κατοικία με δέκα χιλιάδες ευρώ –το είπαμε όλοι και στην επιτροπή- προκειμένου να μην ανοίξουμε το δρόμο σε κάποιους απατεώνες που θα χρεώνονται δέκα χιλιάδες ευρώ, για να δημιουργούν προβλήματα. Δηλαδή να μπορεί να αποδείξει ο οφειλέτης την αδυναμία του, κάτι που μπορεί να γίνει. Αν, λοιπόν, υπάρχει η δεύτερη ασφαλιστική δικλείδα και δεν την βγάζετε, είναι δώρο άδωρον. Οι Τράπεζες θα κάνουν τη δουλειά τους. Τελείωσε. Δεν υπάρχει λύση σε αυτό! 
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παντελάκη. 
	Το λόγο έχει ο συνάδελφος κ. Παπουτσής. 
	ΧΡΗΣΤΟΣ ΠΑΠΟΥΤΣΗΣ: Ευχαριστώ, κύριε Πρόεδρε. 
	Η οικονομική και νομισματική ένωση και η εσωτερική αγορά της Ευρωπαϊκής Ένωσης με τη λειτουργία τους εισήγαγαν μια νέα δυνατότητα για την ανάπτυξη της καταναλωτικής συνείδησης των πολιτών της Ευρωπαϊκής Ένωσης. Η καταναλωτική συνείδηση διευκολύνεται από τη λειτουργία των καταναλωτικών οργανώσεων. 
	Σε ολόκληρη την Ευρωπαϊκή Ένωση τα τελευταία χρόνια αναπτύσσονται προγράμματα υποστήριξης των καταναλωτικών οργανώσεων, χρηματοδότησης των δραστηριοτήτων τους και, κυρίως, αναπτύσσεται ένα θεσμικό πλαίσιο μέσα στο οποίο οι καταναλωτικές οργανώσεις λειτουργούν ακριβώς σ΄ αυτήν την κατεύθυνση. Να ενισχύουν την καταναλωτική συνείδηση των πολιτών, να παρεμβαίνουν στη διαμόρφωση της συνείδησης και κυρίως να οπλίζουν τον πολίτη με τη δύναμη που τους δίνει η ενίσχυση της καταναλωτικής συνείδησης. 
      Για να μπορούν να επιλέγουν τα σωστά προϊόντα στις σωστές τιμές, την ποιότητα των προϊόντων και με αυτόν τον τρόπο να επηρεάζουν και να ελέγχουν την αγορά. Είναι συμπληρωματική εάν θέλετε, δράση της λειτουργίας του ευρώ, του ενιαίου νομίσματος στην εσωτερική αγορά και στην ευρωπαϊκή αγορά. 
      Τα λέω αυτά, γιατί θέλω να πω ότι το νομοσχέδιο το οποίο έχουμε ενώπιόν μας είναι ένα νομοσχέδιο το οποίο ήταν υποχρέωση της πολιτείας. Δεν είναι πρωτοβουλία της Κυβέρνησης, είναι υποχρέωση όλων μας. Είναι υποχρέωση της πολιτείας, είναι υποχρέωση της προηγούμενης κυβέρνησης. Πολλά εξ αυτών ήδη είχαν νομοθετηθεί. Υπενθυμίζω ένα εξαιρετικό νομοθέτημα, το πρώτο νομοθέτημα για την προστασία του καταναλωτή επί Γενικής Γραμματείας του παρισταμένου συναδέλφου κ. Κοσμίδη, ως Γενικού Γραμματέα Εμπορίου και επί Υπουργίας του τότε Υπουργού Βιομηχανίας κ. Κωνσταντίνου Σημίτη. Αυτό ήταν το πρώτο νομοθέτημα για την προστασία του καταναλωτή. Και στη συνέχεια οι κυβερνήσεις του ΠΑ.ΣΟ.Κ. με αλλεπάλληλες παρεμβάσεις ενίσχυσαν αυτό το θεσμικό πλαίσιο.
       Η συνάδελφος εισηγήτρια του ΠΑ.ΣΟ.Κ. κ. Αντωνίου, είχε την ευκαιρία να αναφερθεί συγκεκριμένα στους λόγους και τις αιτιάσεις για τους οποίους το κόμμα μας καταψηφίζει το νομοσχέδιο.
      Θέλω να σταθώ σε δύο σημεία. Το πρώτο σημείο είναι ότι αυτό το νομοσχέδιο, ενώ είχατε την ευκαιρία και την υποχρέωση –το τονίζω αυτό- να ενισχύσετε το θεσμικό πλαίσιο για τη λειτουργία των καταναλωτικών οργανώσεων, συμπεριλαμβάνοντας όλες τις προτάσεις οι οποίες έχουν έρθει από τα κόμματα της Αντιπολίτευσης και κυρίως από το δικό μας, αλλά και από τους φορείς των καταναλωτικών οργανώσεων της Ελλάδας σε ολόκληρη τη χώρα, δυστυχώς εκωφεύσατε. Δυστυχώς, κρατήσατε πάλι το δογματισμό με τον οποίο κυβερνά η Νέα Δημοκρατία και επιλέξατε απλά και μόνο να φέρετε ένα νομοσχέδιο το οποίο περιλαμβάνει τις δικές σας επιλογές. Διαφορετικά, δεν μπορώ να εξηγήσω γιατί υπάρχουν όλες αυτές εδώ οι διαφορετικές προτάσεις και οι διαμαρτυρίες, οι διαφορετικές καταθέσεις προτάσεων επί προτάσεων του κάθε άρθρου, συγκεκριμένα των διαφόρων καταναλωτικών οργανώσεων της χώρας. Δεν μπορώ να βρω πουθενά μία καταναλωτική οργάνωση, μια οργάνωση καταναλωτών, η οποία να συμφωνεί εκατό τοις εκατό με το νομοσχέδιο. Και αυτό κάτι λέει. 
      Δεύτερον, αναγκάσατε τις καταναλωτικές οργανώσεις να κινητοποιηθούν μέσω της ηλεκτρονικής διαμαρτυρίας με τα διάφορα e-mail τα οποία στέλνουν σε όλους τους συναδέλφους και σε όλους τους πολίτες και τις κινητοποιήσεις που προσπάθησαν να οργανώσουν σήμερα. Ο καύσωνας ενδεχομένως, μπορεί να μην έδωσε τη δυνατότητα να έχει επιτυχία αυτή η εκδήλωση την οποία είχαν προγραμματίσει, αλλά παρ’ όλα αυτά υπήρξε η κινητοποίηση αυτή, η οποία δείχνει ότι η Κυβέρνηση νομοθετεί χωρίς να λαμβάνει υπ΄όψιν τα υποκείμενα της διαδικασίας για τα οποία υποτίθεται ότι κινητοποιείται, δηλαδή τις καταναλωτικές οργανώσεις. Και το κυριότερο όλων ποιο είναι; Νομοθετεί την κρατική παρέμβαση επί της λειτουργίας των οργανώσεων. Νομοθετεί ένα νέο καθεστώς. Οι καταναλωτικές οργανώσεις θα είναι στην πραγματικότητα ελεγχόμενες από τις δυνάμεις της αγοράς. Και εδώ απαντήσεις επί της πολιτικής ουσίας αυτής της παρατήρησης, δεν έχουμε. Δεν έχουν υπάρξει τέτοιες απαντήσεις. 
      Γι αυτούς τους λόγους και μόνο γι αυτούς τους λόγους, πρέπει να σας πω, ότι εμείς θα επιμείνουμε στην άποψή μας για την καταψήφιση του συγκεκριμένου νομοσχεδίου και ταυτόχρονα θα επιμείνουμε στη δήλωσή μας ότι η νέα κυβέρνηση του ΠΑ.ΣΟ.Κ., υποθέτω με την υποστήριξη και των άλλων κομμάτων, τα οποία υποτίθεται ότι λειτουργούν υπέρ της προστασίας  των καταναλωτών, θα αναθεωρήσουμε και θα τροποποιήσουμε τη νομοθεσία που σήμερα απ’ ότι προβλέπεται θα περάσει από την κυβερνητική Πλειοψηφία, μ΄ ένα νέο νόμο, ο οποίος θα λαμβάνει υπ΄όψιν του όλες τις παρατηρήσεις και κυρίως τις νέες ανάγκες του καταναλωτικού κινήματος της χώρας.
      Θα κάνω τώρα μια δεύτερη παρατήρηση, κύριε Πρόεδρε, πολιτικού χαρακτήρα.
      Εμένα δεν μου αρέσει καθόλου και δεν το συνηθίζω να ισοπεδώνω τις προσπάθειες των Υπουργών της Κυβέρνησης. Κάνω κριτική και θα έλεγα, προσπαθώ πάντα η κριτική μου να είναι πολιτικού περιεχομένου.
      Θέλω να πω, λοιπόν, ότι αυτό το νομοσχέδιο μπορεί να έχει το φιλόδοξο στόχο και το φιλόδοξο τίτλο περί προστασίας των καταναλωτών, στην πραγματικότητα όμως η πολιτική της Κυβέρνησης, παρά τις φιλότιμες προσπάθειες του κ. Παπαθανασίου, παριστάμενου Υφυπουργού Ανάπτυξης και του Υπουργού κ. Σιούφα, αφήνει τους καταναλωτές απροστάτευτους. Και τους αφήνει απροστάτευτους σε όλους τους τομείς. 
    Και τους αφήνει απροστάτευτους, γιατί οργιάζει η αισχροκέρδεια. Διότι εδώ έχει παγιδευτεί η Κυβέρνηση σε μία δογματική αντίληψη περί της λειτουργίας της απελευθέρωσης της αγοράς, αγνοώντας ότι το μέγεθος της ελληνικής αγοράς  είναι μικρό,  έχει οδηγήσει σε ολιγοπωλιακές καταστάσεις, ότι λειτουργεί σε βάρος του ανταγωνισμού το σημερινό καθεστώς. Έχουμε συνεχείς αυξήσεις και ταυτόχρονα έχουμε κερδοσκοπία, την οποία ασκούν τα ιδιωτικά συμφέροντα, αλλά δυστυχώς ασκεί και το κράτος, κερδοσκοπία την οποία χρησιμοποιεί ο συνάδελφος του κ. Παπαθανασίου  Υπουργός Οικονομίας και Οικονομικών κ. Αλογοσκούφης για να καλύπτει τα ελλείμματα. Το βλέπουμε παντού, μα παντού. Πάρτε τα καύσιμα, πάρτε την αγορά πετρελαιοειδών, πάρτε τα προϊόντα του λεγόμενου καλαθιού της νοικοκυράς. Ποιο είναι το αποτέλεσμα της πολιτικής της Νέας Δημοκρατίας; Είναι οι προσπάθειες για το θεσμικό πλαίσιο για την προστασία του καταναλωτή; Εκείνο που βιώνει ο πολίτης είναι άλλο πράγμα: είναι το γεγονός ότι έχουν τιναχτεί στον αέρα οι οικογενειακοί προϋπολογισμοί, είναι το γεγονός ότι έχετε οδηγήσει την οικονομία σε αδιέξοδο, την αγορά σε αδιέξοδο και κυρίως, έχετε οδηγήσει τις μικρομεσαίες επιχειρήσεις στον υπερδανεισμό. Και όλα αυτά έχουν σαν αποτέλεσμα τη συνεχή προσπάθεια για την εκμετάλλευση του καταναλωτή. Στην πραγματικότητα το πολιτικό αποτέλεσμα ποιο είναι; Είναι η μείωση της αγοραστικής δυνατότητας, είναι η μείωση του καταναλωτικού δικαιώματος των πολιτών. Το βλέπετε στην ακτοπλοΐα. Έχουμε κερδοσκοπία θαλάσσης-θαλάσσης από την απελευθέρωση των ναύλων στην οικονομική θέση, αλλά έχουμε και κερδοσκοπία θαλάσσης-αέρος από τo 150% καπέλο όσον αφορά τις τιμές των προϊόντων που πωλούνται στα κυλικεία των πλοίων. Ποιος ελέγχει γι’ αυτό; Δεν είναι αυτό αποτέλεσμα της πολιτικής της Κυβέρνησης η οποία θέλησε να περιορίσει τον εποπτικό ρόλο του κράτους και να μειώσει την αξιοπιστία των ελεγκτικών μηχανισμών του κράτους; Αυτό είναι το αποτέλεσμα της πολιτικής σας. Γι’ αυτό και ασκούμε έντονη πολιτική κριτική στα αποτελέσματα μιας πολιτικής η οποία έχει φέρει σε αδιέξοδο τον πολίτη. 
    Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, θα σας παρακαλέσω να μου δώσετε ένα, ενάμιση λεπτό, μόνο και μόνο για να μιλήσω για μία τροπολογία που κατατέθηκε από την Κυβέρνηση και σχετίζεται με τα δικαιώματα έρευνας και ανόρυξης και εκμετάλλευσης των  υδρογονανθράκων επί χερσαίων και υποθαλασσίων περιοχών της χώρας μας. Αναφέρεται στα δικαιώματα τα οποία εκχωρούνται υποχρεωτικώς από τα ελληνικά πετρέλαια και τα αναλαμβάνει το δημόσιο, το ελληνικό κράτος. 
    Θα συμφωνήσουμε επί της αρχής με την τροπολογία αυτή. 
    Θέλω να κάνω δύο παρατηρήσεις πολιτικού περιεχομένου και πάλι. 
    Πρώτα-πρώτα, αν η Κυβέρνηση είχε την πολιτική πρόθεση και την πολιτική βούληση να αναπτύξουμε τον τομέα της έρευνας και της ανόρυξης των υδρογονανθράκων και πράγματι ενδιαφερόταν για την προάσπιση των κυριαρχικών δικαιωμάτων της χώρας, τότε, από τη μία πλευρά η Υπουργός Εξωτερικών δεν θα έδινε άδεια για τη συμμετοχή Τούρκων παρατηρητών στα πλοία τα οποία ερευνούν στο Αιγαίο, ακόμη και για τα καλώδια τα οποία είναι βυθισμένα, και δεύτερο, το Υπουργείο Ανάπτυξης, αν είχε αυτήn την πρόθεση, τότε παράλληλα με την τροπολογία αυτή θα έφερνε μία πρόταση, ή θα ανακοίνωνε την πρόθεση του κυρίου Υπουργού για τη δημιουργία ενός ανεξάρτητου οργανισμού ο οποίος θα παραλάβει όλα τα δικαιώματα από την έρευνα και την ανόρυξη. 
    Και δεύτερον, κύριε Πρόεδρε, μία τροποποίηση νομικού χαρακτήρα που πιστεύω ότι θα τη δεχθεί ο κύριος Υπουργός γιατί δεν έχει ουσιαστικό χαρακτήρα, είναι για την αποκατάσταση της τάξης. Στην πέμπτη σειρά  της παραγράφου 1 της τροπολογίας αναφέρεται το π.δ. 16/1975 (Φ.Ε.Κ. 4Α΄). Η σωστή χρονολογία είναι το 1976. Είναι το έτος ίδρυσης της Δ.Ε.Π.. Και δεύτερο, στην τελευταία σειρά της ιδίας παραγράφου η αναφερομένη πράξη του Υπουργικού Συμβουλίου 417/1995 δημοσιεύτηκε στο (Φ.Ε.Κ. 280 Α’)….
    ΙΩΑΝΝΗΣ  ΠΑΠΑΘΑΝΑΣΙΟΥ (Υφυπουργός Ανάπτυξης):  Είναι στο (Φ.Ε.Κ. 249 Α΄). Το έχουμε υπ΄όψιν μας.  
    ΧΡΗΣΤΟΣ  ΠΑΠΟΥΤΣΗΣ: ….η οποία παρεμπιπτόντως έχει καταργηθεί, κύριε Υπουργέ. 
    Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Παπουτσή. 
    Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
	Κυρίες και κύριοι συνάδελφοι, κύριε Υπουργέ, μπορεί ο μεγάλος καύσωνας της σημερινής μέρας να μην επέτρεψε να ακούσετε τις διαμαρτυρίες των καταναλωτών, αλλά εκείνο που είναι σίγουρο ότι θα αντιληφθείτε είναι η «πλημμυρίδα» της αρνητικής ψήφου την ώρα των εκλογών γιατί πραγματικά υπάρχει τεράστιο πρόβλημα το οποίο δυστυχώς δεν έχετε αντιληφθεί, δυστυχώς για σας, ευτυχώς για τον ελληνικό λαό.
	Ξεκινάω απ’ αυτά που είπε ο αξιότιμος εισηγητής της κυβερνητικής Πλειοψηφίας για τη συμφωνία των κοινωνικών εταίρων. Θα ήθελα να τον παρακαλέσω αν δεν έχει διαβάσει τη γνώμη της οικονομικής και κοινωνικής επιτροπής, να ρίξει μία ματιά για να αντιληφθεί το ακριβώς αντίθετο. Ακόμα και στο σημείο που συμφωνεί η οικονομική και κοινωνική επιτροπή που είναι για τις διαφημίσεις των παιδικών παιχνιδιών, ακόμα κι εκεί γίνονται παρατηρήσεις σε σχέση με το ωράριο που προτείνεται. Προτείνεται το 7.00΄ έως 22.00΄, ενώ κανονικά θα έπρεπε να υπάρχει μία αλλαγή για τις παραμονές των αργιών, τις Παρασκευές και τα Σάββατα και αυτό το ωράριο να πάει μέχρι τις 12.00΄, αλλά αυτό είναι το επουσιώδες, θα έλεγα, γιατί τα ουσιαστικά είναι τα παρακάτω: Πρώτα-πρώτα αυτό το σχέδιο νόμου που φέρνετε εδώ θεωρεί ότι η προστασία του καταναλωτή μπορεί να βασιστεί μόνο σε νομικές διατάξεις και ένδικα μέσα. Γνωρίζετε πάρα πολύ καλά ότι αυτό δεν μπορεί να έχει αποτέλεσμα γιατί πρέπει ουσιαστικά η προστασία του καταναλωτή να βασιστεί στη συμμετοχή των υγιών δυνάμεων της αγοράς. Χωρίς αυτές δεν μπορεί να γίνει τίποτα και κυρίως μέσα από τη συνειδητοποίηση του διττού ρόλου αυτών των δυνάμεων, από τη μία ως προμηθευτής και παραγωγός καταναλωτικών προϊόντων και από την άλλη ο ίδιος ως καταναλωτής κάποιων άλλων προϊόντων. Αν συνειδητοποιηθεί αυτό, τότε διαμορφώνεται ένα άλλο κλίμα.
	Βέβαια δεν δίνετε τη βαρύτητα που πρέπει να δώσετε –αυτό επισημαίνεται από την οικονομική και κοινωνική επιτροπή- στα ζητήματα της πληροφόρησης που θεωρούνται κορυφαία ζητήματα προκειμένου να γνωρίζουν οι καταναλωτές ποια είναι τα δικαιώματά τους και κυρίως να διαμορφωθεί, αν θέλετε, σε μία εποχή ευρύτατου ανταγωνισμού μία καταναλωτική παιδεία διότι δεν δίνετε καμμία προτεραιότητα, καμμία σημασία σ’ αυτό το τεράστιο ζήτημα. 
	Θα γνωρίζετε –και σας επισημαίνεται από την οικονομική και κοινωνική επιτροπή- ότι μία αποτελεσματική πολιτική πρέπει να έχει στον πυρήνα των πολιτικών της τον υγιή ανταγωνισμό και πώς αυτός θα διασφαλιστεί και βέβαια την αποφυγή δημιουργίας μονοπωλιακών ή ολιγοπωλιακών καταστάσεων και κυρίως ό,τι έχει σχέση με την κατάργηση της δεσπόζουσας θέσης στην αγορά ορισμένων επιχειρήσεων και εταιρειών. Αυτά τα ζητήματα δεν τα «πιάνετε» καν με το σχέδιο νόμου που φέρνετε. Επισημαίνονται από την οικονομική και κοινωνική επιτροπή και θεωρώ ότι είναι κορυφαία και είναι ακριβώς αντίθετα απ’ αυτά που η κυβερνητική Πλειοψηφία προσπαθεί να περάσει ότι δήθεν σ’ αυτό το σχέδιο νόμου έχουμε τη συναίνεση όλων των κοινωνικών οργανώσεων και όλων των φορέων που εμπλέκονται σ’ αυτές τις διαδικασίες. 
	Βέβαια γίνεται και μία άλλη επισήμανση που αφορά τις οργανώσεις των καταναλωτών. Θεωρώ ότι είναι καθοριστικής σημασίας διότι δεν δίνεται καμμία δικλίδα από το νομοσχέδιο που να διασφαλίζει την εσωτερική δημοκρατική οργάνωση αυτών των οργανώσεων και αφήνονται τα πράγματα στην τύχη. Δεν γίνεται καμμία προσπάθεια να υπάρξει ένα ενιαίο εκλογικό μέτρο σε σχέση με την εκπροσώπηση αυτών των οργανώσεων σε δευτεροβάθμιο και τριτοβάθμιο επίπεδο. Αυτό δηλαδή το χαλαρό, το «χύμα», δείχνει και τις προθέσεις σας στο αν θέλετε να συγκροτήσετε πράγματι ένα ισχυρό καταναλωτικό κίνημα που έπρεπε να είναι στις πρώτες προτεραιότητες μιας σωστής αντιμετώπισης των ζητημάτων που αφορούν τους καταναλωτές και των ζητημάτων που αφορούν την επίλυση σοβαρών προβλημάτων που προκύπτουν σε όλη αυτήν τη διαδικασία μέσα στην αγορά.
	Τι κάνει το σχέδιο νόμου που συζητάμε σήμερα; Απαρτίζεται από τρία κεφάλαια. Στα πρώτα 11 άρθρα έχουμε ουσιαστικά τις τροποποιήσεις του ν. 2251/1994 και βέβαια πολλές απ’ αυτές γίνονται επί τα χείρω αντί να γίνονται επί τα βελτίω. Πώς γίνονται επί τα χείρω; Όταν ακόμα και στα σημεία που προβλέπονται, για παράδειγμα επιτροπή προστασίας των ανηλίκων, εκεί διορίζει ο Υπουργός τους πάντες, ακόμα και τους εκπροσώπους των φορέων, αυτό είναι μία αρνητική εξέλιξη. Διότι τουλάχιστον αυτοί που είναι εκπρόσωποι των φορέων, θα έπρεπε να συμμετέχουν στην επιτροπή αυτή ως εκπρόσωποι των φορέων και όχι να συμμετέχουν αυτοί τους οποίους θα διορίζει ο Υπουργός, δηλαδή ένα οποιοδήποτε μέλος του συγκεκριμένου φορέα. Αυτό δείχνει μια νοοτροπία και μια αντίληψη η οποία πραγματικά υστερεί σε σχέση με την κύρια κατεύθυνση που θα έπρεπε να υπάρχει.
      Και το δεύτερο μέρος που αφορά προσαρμογή σε οδηγίες και κανονισμούς, το περιορίζετε. Έγιναν ορισμένες επισημάνσεις σε σχέση ακόμη και με τον περιορισμό του όρου «καταναλωτής», ο οποίος στο ν. 2251/1994 ήταν πιο διευρυμένος. Άρα, λοιπόν, υπάρχουν ζητήματα τα οποία, εάν και θα έπρεπε να τα δούμε με μια μεγαλύτερη ευρύτητα, δεν τα βλέπουμε για να μπορέσουμε να δώσουμε λύση στα τεράστια ζητήματα και προβλήματα που υπάρχουν.
      Το τρίτο μέρος του νομοσχεδίου αναφέρεται σε τροποποιήσεις προηγούμενων άρθρων του ν. 2251/1994. Και έρχομαι σε δύο συγκεκριμένα άρθρα. Στο άρθρο 15 γίνεται μια επισήμανση, γιατί δεν νομίζω ότι είναι  αλλαγή αυτό που μας φέρατε την τελευταία στιγμή από Ε.Σ.Α.Κ. να το κάνετε Ε.Σ.Κ.Α.. Θεωρώ ότι αυτά είναι δευτερεύουσας σημασίας. Εκείνο που έχει σημασία και υπάρχει και ως επισήμανση από την οικονομική και κοινωνική επιτροπή, είναι ότι πρόκειται για ένα πολυμελές όργανο, το οποίο είναι αμφίβολο αν μπορεί να αποδώσει και να επιτελέσει το σκοπό για τον οποίο γίνεται. Θεωρώ ότι αυτή η παρατήρηση είναι προς τη σωστή κατεύθυνση. 
      Όμως, θέλω να τονίσω και κάτι άλλο, όσον αφορά το άρθρο 19. Πραγματικά απελευθερώνετε το ωράριο στην Κρήτη και στα νησιά. Μιλάω για την Κρήτη, όπου γνωρίζω τι ακριβώς συμβαίνει. Συμβαίνει, δυστυχώς, εκείνο το οποίο όλοι οι φορείς της περιφέρειας, θέλουν να αποτρέψουν. Η απελευθέρωση, δηλαδή, που λέτε, δεν δίνει τη δυνατότητα σε περιόδους τουριστικής αιχμής να είναι ένα πρατήριο ανοικτό από τις 11.00΄ μέχρι το πρωί. Αυτό δημιουργεί τεράστια προβλήματα, τα οποία ίσως δεν έχετε αντιληφθεί, όμως θέλετε να ξεπεράσετε, δίνοντας την προτεραιότητα σε επιχειρήσεις που θέλουν να μονοπωλήσουν καταστάσεις, να έχουν τις ωφέλειες απ’ αυτές τις αρνητικές για μας εξελίξεις. 
      Τι να πρωτοπιάσει κάποιος; Σε τι να αναφερθεί; Στον Ε.Φ.Ε.Τ. που υποτίθεται ότι έπρεπε να είναι στις πρώτες προτεραιότητές σας; Αντίθετα, πήρα σήμερα μια απάντηση σε ερώτησή μου σχετικά με τα ζητήματα αυτά. Και ξέρετε τι μου λέτε κύριε Υπουργέ; Μου λέτε ότι θα μελετήσετε μέσα από κοινές επιτροπές πώς θα ξεπεράσετε τα προβλήματα που οι ίδιοι δημιουργήσατε με τα προεδρικά διατάγματα που δημοσιεύσατε και υπογράψατε στην περίοδο διακυβέρνησής σας. 
      Και βέβαια αυτό που συμβαίνει με τις τράπεζες, είναι πραγματικά κάτι αδιανόητο. Οι τράπεζες παίρνουν τεράστια ποσά από τους καταναλωτές. Δεν δίνετε καμμία σημασία στην προστασία τους και θεωρώ ότι είναι ένα κορυφαίο ζήτημα, που θα έπρεπε να μας απασχολήσει και κυρίως θα έπρεπε κάθε φορά να απασχολεί την Κυβέρνηση, όταν μάλιστα γνωρίζουμε στη χώρα μας ότι το ΕΚΑΡ, αυτό δηλαδή που είναι μια διαφορά μεταξύ καταθέσεων και επιτοκίων, είναι τεράστιο. Θα έπρεπε αυτό να το αλλάξετε, όπως θα έπρεπε να αλλάξετε και το τεράστιο κόστος που υπάρχει για όποια τραπεζική εργασία γίνεται στη χώρα μας. 
      Αυτά είναι ζητήματα που πονούν τους καταναλωτές. Είναι ζητήματα που πρέπει να τα αντιμετωπίσετε, όμως δυστυχώς δεν βλέπουμε καμιά αντιμετώπιση από την πλευρά σας. Ενώ θα έπρεπε στα πλαίσια της λειτουργίας της οικονομίας της αγοράς να δούμε ποιο είναι το ισχυρότερο αντίδοτο –το μοναδικό αντίδοτο, όπως ξέρετε πάρα πολύ καλά, είναι η διαμόρφωση ενός δυνατού καταναλωτικού κινήματος- που μπορούμε να αξιοποιήσουμε για να ξεπεράσουμε τα προβλήματα της ακρίβειας και της αισχροκέρδειας, για τα οποία όπως είπε και ο Κοινοβουλευτικός μας Εκπρόσωπος ως αντιπολίτευση εκοπτόσασθε και λέγατε ότι θα τα λύσετε μέσα σε μια μέρα. Δεν κάνετε τίποτα δυστυχώς προς την κατεύθυνση αυτή, για να δημιουργήσουμε προϋποθέσεις τέτοιες, ώστε να μπορούμε πράγματι να πούμε ότι έχουμε βάλει ισχυρές βάσεις για να ξεπεράσουμε προβλήματα τα οποία αφορούν την ακρίβεια και την αισχροκέρδεια. 
      Εμείς γι’ αυτά τα ζητήματα, κύριε Υπουργέ, καταψηφίζουμε το νομοσχέδιο επί της αρχής. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Το λόγο έχει ο συνάδελφος κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
      Το νομοσχέδιο που συζητούμε στη μια του πλευρά έχει βελτιώσεις των διατάξεων του ν. 2251/94 ή επαναλαμβάνει μερικές διατάξεις. Σε πολλές περιπτώσεις, όμως, έχει χειροτέρευση. Να φανταστείτε ότι αυτός ο νόμος είναι του 1994, που σημαίνει ότι πάμε πολύ πίσω. Από την άλλη πλευρά, το νομοθέτημα αυτό δεν ανταποκρίνεται στις ανάγκες της εποχής. Το πρώτο πράγμα που έχει αναδείξει η εποχή μας, είναι η προστασία του καταναλωτή από την ασυδοσία των αγορών και των ολιγοπωλίων, του αθέμιτου ανταγωνισμού και της κερδοσκοπίας, την οποία πολλές φορές ασκεί και το ίδιο το κράτος.
      Αναφέρθηκε και ο συνάδελφος, ο κ. Παπουτσής, προηγουμένως πολύ χαρακτηριστικά. Την ασκεί στην περίπτωση των καυσίμων, των πετρελαίων. Το κράτος μπορεί να χύνει κροκοδείλια δάκρυα, όταν αυξάνονται και μάλιστα γρήγορα οι τιμές του αργού πετρελαίου, αλλά στην ουσία χαμογελά, γιατί εισπράττει πολλαπλάσια και από πολλές πλευρές. Αυτό συνέβη τα τελευταία χρόνια με το κράτος. Έκλεισε μερικές από τις μαύρες τρύπες της οικονομίας που δημιουργεί η οικονομική πολιτική της Κυβέρνησης, βεβαίως, εις βάρος των καταναλωτών και ειδικότερα των αδύναμων στρωμάτων. 
      Εδώ, κύριε Υπουργέ, οφείλατε τουλάχιστον τα δυο τελευταία χρόνια ένα μέρος αυτών των κερδοσκοπικών εσόδων από την αύξηση της τιμής των καυσίμων, που εισέπραξε το κράτος, να τα επιστρέψετε τουλάχιστον στις ευπαθείς ομάδες του πληθυσμού. Δεν το πράξατε, παρά τα κροκοδείλια δάκρυα που χύνετε τελευταία, ειδικά μετά από το λόγο του κυρίου Πρωθυπουργού στην Πάτρα καθαρά για προεκλογικούς λόγους. 
      Το σημερινό νομοθέτημα δείχνει, αν θέλετε, και τη διαφορά της φάσης, της τροχιάς στην οποία βρίσκονται η Νέα Δημοκρατία και το ΠΑ.ΣΟ.Κ.. Το 1994 το ΠΑ.ΣΟ.Κ. νομοθέτησε ένα νομοθέτημα που ανταποκρινόταν στις ανάγκες της εποχής και εσείς έρχεσθε το 2007 και στην καλύτερη περίπτωση διατηρείτε το ίδιο νομοθέτημα, όταν οι ανάγκες έχουν πολλαπλασιαστεί και η πίεση, η κερδοσκοπία, η εκμετάλλευση του καταναλωτή έχουν γίνει εκρηκτικές και αυτό το ομολογούν όλοι. 
      Ακόμη χειρότερα, όμως, στις λίγες σοβαρές και υγιείς οργανώσεις των καταναλωτών με πολλές διατάξεις του νομοθετήματός σας δημιουργείτε ασφυξία, πίεση και έλεγχο. Και αν ήταν ο έλεγχος από το κράτος, θα έλεγα ότι τουλάχιστον ικανοποιεί μια μερίδα του πληθυσμού, αυτήν που ψήφισε την Κυβέρνηση. Αυτός ο έλεγχος, δυστυχώς, περνά στην αγορά, ιδίως στα πιο ισχυρά τμήματα της αγοράς, εκεί που πρέπει να επεμβαίνει το καταναλωτικό κίνημα. Γι’ αυτό και δεν μπορούμε να συμπράξουμε στην υπερψήφιση αυτού του νομοθετήματος. 
      Σήμερα, λοιπόν, όλο και περισσότερο αναδεικνύεται η ανάγκη –και σε αυτό δεν απαντά το νομοσχέδιό σας- της προστασίας του καταναλωτή. Όσο περισσότερο διεθνοποιείται η αγορά, όσο περισσότερο εντείνεται ο ανταγωνισμός, όσο περισσότερο συγκεντρώνεται το κεφάλαιο σε λιγότερα χέρια και σε λιγότερες περιοχές, τόσο μεγαλύτερη ανάγκη υπάρχει για την προστασία του καταναλωτή.
      Υπάρχουν δυο αντιλήψεις για την αντιμετώπιση αυτού του φαινομένου της κερδοσκοπίας. Η μια αντίληψη είναι αυτή που εκφράζουν τα φιλελεύθερα κόμματα, που εκπρόσωπός τους στη χώρα μας είναι η Νέα Δημοκρατία. Αυτή η αντίληψη λέει πως τα προβλήματα θα τα λύσουν η αγορά και ο ανταγωνισμός. 
      Οφείλω να πω στον κύριο Υπουργό πως και εκεί που λειτουργούν οι αγορές και σε μεγάλο βαθμό και ο ανταγωνισμός δεν έχουμε δει να δίνουν λύσεις και απαντήσεις από μόνες τους. Το χαρακτηριστικό παράδειγμα είναι οι Ηνωμένες Πολιτείες της Αμερικής, τα μεγάλα σκάνδαλα της «ENRON» και όχι μόνο, που ήταν εις βάρος των καταναλωτών. Για να μην μιλήσω για την πρόσφατη φούσκα της μεγάλης έκρηξης των στεγαστικών δανείων στις Ηνωμένες Πολιτείες της Αμερικής που κινδυνεύει να βυθίσει το Χρηματιστήριο, πολύ περισσότερο όμως να οδηγήσει στην απόγνωση πολλά νοικοκυριά που δανείστηκαν για να αποκτήσουν στέγη. 
      Δεν σας ενοχλεί καθόλου, δεν σας υποψιάζει καθόλου πως αυτός ο κύκλος ήδη διαγράφεται και στη χώρα μας με την υπερχρέωση των νοικοκυριών με τα καταναλωτικά και τα στεγαστικά δάνεια, που από τη μια πλευρά θέλουν να διατηρήσουν ένα επίπεδο διαβίωσης που κατέκτησαν τα προηγούμενα χρόνια και προστρέχουν στο δανεισμό με τα υψηλά επιτόκια που πολλαπλασιάζονται με τις συνεχείς αυξήσεις του βασικού επιτοκίου της Ευρωπαϊκής Κεντρικής Τράπεζας; Δεν σας προβληματίζει καθόλου ότι είναι τριπλάσιος ο δείκτης και το ποσοστό των επισφαλών δανείων στη χώρα μας σε σχέση με την Ευρωπαϊκή Ένωση; 
      Αυτός ο δρόμος, λοιπόν, είναι ατελέσφορος και καθόλου αποδοτικός. Όταν μάλιστα συνδυαστεί και με την ελλειμματικότητα των επιτροπών ελέγχου της ανταγωνιστικότητας, των αρχών για τη διασφάλιση ανταγωνιστικότητας των επιχειρήσεων -και έχουμε τρανταχτό παράδειγμα την Επιτροπή Ανταγωνισμού- τότε καταλαβαίνουμε όλοι το πρόβλημα στη χώρα μας. 
      Τότε καταλαβαίνουμε γιατί βρίσκεται σε αυτήν τη δραματική θέση η πλειοψηφία των πολιτών, όταν ο ονομαστικός πληθωρισμός είναι στο 3,5%, αλλά η ακρίβεια είναι εκρηκτική και μαζί με τη φορολογική και την εισοδηματική σας πολιτική αφαιρούν καθημερινά μεγάλα τμήματα της αγοραστικής δύναμης των πολιτών, τα οποία θέλουν να τα αντικαταστήσουν και προστρέχουν στο δανεισμό. Βάζουν μία ακόμη θηλιά στο λαιμό τους.
      Η άλλη αντίληψη είναι ένα κράτος που πιστοποιεί και ελέγχει, που τιμωρεί παραδειγματικά και ανέγκλητα και από την άλλη πλευρά, ισχυρές και ανεξάρτητες οργανώσεις καταναλωτών και βεβαίως ένα ισχυρό μαζικό κίνημα καταναλωτών. Δυστυχώς, κύριε  Υπουργέ, δεν τα βλέπουμε αυτά στην πολιτική σας, δεν τα βλέπουν οι πολίτες καθημερινά.
      Ειδικότερα, θα ήθελα να αναφερθώ στο άρθρο 11. Βάζετε κάποιους χρονικούς περιορισμούς και σας είπε ο συνάδελφος, ο κ. Στρατάκης, ότι πρέπει να διευρυνθούν στις αργίες και στις εορτές, όσον αφορά τα προγράμματα που έχουν διαφημίσεις παιδικών παιχνιδιών. Αλλά με τη διαφήμιση των σκουπιδοτροφών, οι οποίες δημιουργούν εντονότατα προβλήματα στα νέα παιδιά της πατρίδας μας και τα έχουν εντοπίσει αυτά όλοι οι διεθνείς οργανισμοί και ο Παγκόσμιος Οργανισμός Υγείας, τι θα κάνετε; Γιατί δεν βάζετε έναν περιορισμό, μία απαγόρευση; Αυτή είναι η πιο μεγάλη μάστιγα για τα παιδιά.
      Στο άρθρο 13 για την αντιπροσωπευτικότητα. Διασφαλίστε την αντιπροσωπευτικότητα και των ομοσπονδιών και των καταναλωτικών οργανώσεων. Βάλτε ορισμένα standard, ορισμένες αρχές που πρέπει να πληρούν μαζικότητας, συμμετοχής, δραστηριότητας, οικονομικής αυτοδυναμίας και αυτοτέλειας, την οποία δυστυχώς παρακάτω στο ίδιο άρθρο δεν τη διασφαλίζετε. Αφαιρέστε τη λέξη «δωρεές», γιατί μόνο έτσι διασφαλίζετε την αυτοτέλεια και την αυτοδυναμία των καταναλωτικών οργανώσεων και βεβαίως αποκλείστε την υποχρεωτική παρακράτηση εισφορών για τις καταναλωτικές οργανώσεις και υιοθετήστε την αρχή της ατομικής ευθύνης και της αποπληρωμής κατόπιν αποδείξεως της συνδρομής των καταναλωτικών οργανώσεων.
      Μέγα θέμα κατά την εκτίμησή μου είναι επίσης στο άρθρο 13 το θέμα της πιστοποίησης των οργανώσεων καταναλωτών. Βάλτε μετρήσιμα μεγέθη στην πιστοποίηση. Έτσι όπως είναι γενικό και ασαφές το πλαίσιο χωρούν οι πάντες και όπως καταλαβαίνετε οργανώσεις «μαϊμού» καθημερινά ξεπηδούν και θα ξεπηδούν παντού, όταν μάλιστα θα έχουν και την αρωγή και την υποστήριξη των μεγάλων μονοπωλίων των ισχυρών επιχειρήσεων, αλλά ενίοτε και του κράτους. Κριτήρια, λοιπόν, πιστοποιημένα και προσδιορισμένα.
      Κλείνω, λέγοντας, ότι πρέπει να υπάρχει και στην εκτελεστική επιτροπή συμμετοχή του καταναλωτικού κινήματος και ιδιαίτερα των πιο αντιπροσωπευτικών οργανώσεων με υψηλή αξιοπιστία και οικονομική αυτοδυναμία. Είναι μερικές αρχές που πρέπει να τολμήσετε για την προστασία του καταναλωτή και την ενίσχυση του αναπτυσσόμενου καταναλωτικού κινήματος στη χώρα μας.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος, κ. Αθανάσιος Παπαγεωργίου, έχει το λόγο.
      ΑΘΑΝΑΣΙΟΣ ΠΑΠΑΓΕΩΡΓΙΟΥ: Κύριε  Υπουργέ, εισάγετε ένα νομοσχέδιο στη Βουλή για ψήφιση, το οποίο κατά τη γνώμη μας είναι κατώτερο των συνθηκών, κατώτερο των αναγκών για προστασία των πολιτών και των καταναλωτών.
      Είναι πανθομολογούμενο ότι οι συνθήκες στην αγορά είναι τραγικές, γιατί η ακρίβεια, η αισχροκέρδεια και η εκμετάλλευση από την πώληση κακών προϊόντων είναι συστηματικό στοιχείο στην αγορά. Είναι τραγικές οι συνθήκες στην αγορά, επειδή η ψαλίδα στις τιμές παραγωγού και καταναλωτή διευρύνεται καθημερινά. Είναι τραγικές, γιατί οι εναρμονισμένες πρακτικές και τα καρτέλ ζουν και βασιλεύουν. Και επειδή θεωρείτε ότι μιλάμε γενικά, θα αναφερθώ σ΄ ένα παράδειγμα, το οποίο σας το έχουμε αναφέρει και ιδιαίτερα στον Υπουργό Γεωργίας.
      Νοέμβριος του προηγούμενου έτους. Συγκεντρώνονται εξήντα επτά  τυροκομικές επιχειρήσεις στη Λάρισα και αποφασίζουν να ρίξουν τις τιμές του αιγοπρόβειου γάλακτος, κατά 20%. Από 1 ευρώ μέσο όρο πέρυσι, κάτω από 80 λεπτά το πρόβειο. Από 52-54 λεπτά το γίδινο, κάτω από 40 λεπτά. Οι τελικές τιμές, όμως, του καταναλωτή των τυροκομικών αγαθών κινούνται σε αύξηση 12%. Εάν δεν είναι αυτό εναρμονισμένη πρακτική και αδιαφορία ή ανικανότητα της Κυβέρνησης ή έλλειψη πρόνοιας, για να προστατευτούν οι καταναλωτές οι παραγωγοί, τι είναι, κύριε  Υπουργέ;
      Μιλούμε, λοιπόν, χωρίς ουσία; Κάνουμε Αντιπολίτευση στην Κυβέρνηση, χωρίς περιεχόμενο; Όχι. Σας ανέφερα ένα παράδειγμα και αν είχα το χρόνο, θα σας ανέφερα και άλλα.
    Δυστυχώς, η Κυβέρνηση δεν θέλει -και δεν μπορεί κατά τη γνώμη μου- να δημιουργήσει πολιτικό περιβάλλον, δεν θέλει να ελέγξει την αγορά, δεν θέλει εν προκειμένω με το σημερινό νομοσχέδιο να δημιουργήσει προϋποθέσεις για ένα σύγχρονο θεσμικό πλαίσιο ελέγχου της αγοράς.
    Κάτω απ’ αυτές τις συνθήκες, και φυσικά υπό την πίεση προσαρμογής στις κοινοτικές οδηγίες, φέρνετε ένα νομοσχέδιο που κατά τη γνώμη μου είναι αποσπασματικό, ένα νομοσχέδιο που αδικεί και μερικές θετικές διατάξεις. Και το τραγικότερο και εντυπωσιακότερο όλων είναι ότι δεν παίρνει υπ΄όψιν αυτήν την εμπειρία που αποκτήσαμε από την εφαρμογή του σπουδαίου ν. 2250/1974. Αυτό το νομοθέτημα ούτε ενσωματώνει τις εμπειρίες αυτές, αλλά ούτε ενσωματώνει και τις οδηγίες με σωστό τρόπο. Πολλοί συνάδελφοι το χαρακτήρισαν ως ένα νομοσχέδιο που προσπαθεί να εντάξει τις οδηγίες στο εσωτερικό του, αλλά δεν απαντά στα σύγχρονα προβλήματα της αγοράς. Αυτή είναι η πραγματικότητα. Και φυσικά,  και νομοτεχνικά είναι κακό. 
    Δεν σας εντυπωσιάζει, κύριε Υπουργέ, ότι ούτε μια καταναλωτική οργάνωση δεν συμφώνησε με αυτή σας τη νομοθετική πρωτοβουλία; Δεν σας εντυπωσιάζει. Γελάτε. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν γέλασα. Θα απαντήσω. 
    ΑΘΑΝΑΣΙΟΣ ΠΑΠΑΓΕΩΡΓΙΟΥ: Το θεωρείτε πάρα πολύ φυσιολογικό να αντιδρούν όλοι σ’ αυτήν την πρωτοβουλία σας. Σας φαίνεται πολύ απλό ότι δεν συμφωνεί κανείς από τις παρατάξεις της Αντιπολιτεύσεως. Σας ενοχλεί, όταν λέμε τα πράγματα με το όνομά τους και πορεύεστε με έναν ετσιθελισμό. Το ίδιο κάνατε και με άλλα νομοσχέδια. 
    Σας το είχα πει και στο προηγούμενο νομοσχέδιο, ότι αφού νομοθετείτε, έρχεστε μετά από έξι μήνες να κάνετε τροποποίηση σ’ αυτά που νομοθετήσατε, έχοντας παραβλέψει εν τω μεταξύ προτάσεις της Αντιπολίτευσης ή προτάσεις των φορέων. Δεν το κάνατε στο προηγούμενο νομοσχέδιο, κύριε Υπουργέ, και σας το είχα πει; Δεν το κάνατε με τις λαϊκές αγορές; Σας λέγαμε πέρυσι: Πάρτε υπ’ όψιν τις δικές μας προτάσεις και τις προτάσεις των φορέων. Δεν τις πήρατε και ήρθατε μετά από έξι μήνες και λέτε: «Ναι, σωστά, είχατε δίκιο. Κάναμε ένα λάθος και το διορθώνουμε τώρα». Είναι η γνωστή μέθοδος, που κάνατε τρία χρόνια, για να διαπιστώσετε το κενό στην πολιτική σας αναφορικά με τα ασφαλιστικά ταμεία και τα δομημένα ομόλογα. 
    Και με άλλες πολιτικές έτσι υποκριτικά, με ηθοποιήστικο τρόπο έρχεστε δήθεν να απενοχοποιηθείτε, να κάνετε μια αυτοκριτική, αλλά στην πράξη τα πράγματα ιδιαίτερα στην αγορά πορεύονται με τη δική τους δυναμική. Η αγορά αυτήν τη στιγμή είναι μια κόλαση και όποιες πρωτοβουλίες ή όποιοι μηχανισμοί είναι αναποτελεσματικοί, πέραν των δικών σας ενεργειών, πέραν της δικής σας προσωπικής ενεργητικής τάσης απέναντι στα πράγματα.
    Όμως, κύριε Υπουργέ, αυτό που είναι εντυπωσιακότερο όλων, είναι ότι γίνεται μία προσπάθεια στρέβλωσης της έννοιας του καταναλωτικού κινήματος. Ξέραμε όλα αυτά τα χρόνια στην Ευρώπη ότι οι καταναλωτές προστατεύονταν με δυο τρόπους, πρώτον, με την οικονομική παρέμβαση στα πράγματα της αγοράς, τα λεγόμενα «co-op» τους καταναλωτικούς συνεταιρισμούς και δεύτερον, με το κίνημα των καταναλωτών. Έρχεστε, λοιπόν, τώρα και στρεβλώνετε όλη αυτήν την πραγματικότητα που ήταν ένα καταστάλαγμα των καταναλωτών και των πολιτών σε όλες τις χώρες της προηγμένης Ευρώπης και προσπαθείτε με τη νομοθετική σας πρωτοβουλία να το κάνετε ένα κρατικό όργανο, ένα όργανο κρατικίστικης αντίληψης. 
    Εδώ είναι το εντυπωσιακό. Θα το έλεγα με τρεις λέξεις. Προωθείτε την κρατικίστικη αντίληψη αναφορικά με την προστασία του καταναλωτή, όμως με ουσιαστικές αρμοδιότητες και ρόλο στην αγορά και φυσικά με επίκληση των καταναλωτών και του ελεγκτικού ρόλου του καταναλωτικού κινήματος. Δηλαδή, κάνετε κρατικούς οργανισμούς με αυξημένο ρόλο στην αγορά στο όνομα της προστασίας των καταναλωτών. Είναι εντυπωσιακό. 
    Και πώς καταφαίνεται αυτό; Είναι προφανές ότι η σύνθεση του νέου συμβουλίου καταναλωτών και αγοράς είναι σε βάρος των καταναλωτών. Το είπε και ο κύριος Υπουργός νωρίτερα. Πρώτον, είναι δώδεκα οι καταναλωτές στους είκοσι επτά. Δεύτερον, προεδρεύει ο Γενικός Γραμματέας. Τρίτον, είναι οι υπάλληλοι των Υπουργείων, που συμμετέχουν. Τέταρτον, είναι δεκατέσσερις από την αγορά. Είναι αυτό συμβούλιο καταναλωτών, όταν το κράτος και η αγορά έχει την πλειοψηφία; Επίκληση, λοιπόν, των καταναλωτών και κρατικίστικη λογική με ισχυρό ρόλο στην αγορά.
      Είναι πραγματικά πρωτότυπη αυτή η σκέψη σας και φυσικά το μεταβαπτίζετε από Συμβούλιο Καταναλωτών σε Συμβούλιο Καταναλωτών και Αγοράς. Mας λέτε: «Μα, θα είναι ανεξάρτητο», όμως δεν βάζετε κριτήρια στη χρηματοδότηση των οργανώσεων.  Και βέβαια ευκταίο είναι και πρέπει να είναι μέσα στις επιδιώξεις του καταναλωτικού κινήματος η οικονομική τους αυτοδυναμία, η εξασφάλιση κεφαλαίων για την άσκηση πολιτικής. 
      Ωστόσο, μέχρι να συμβεί αυτό το κράτος και με τον προηγούμενο νόμο του ΠΑ.ΣΟ.Κ. του ’94 και με το σημερινό ενισχύει τη λειτουργία, όπως ενισχύει τη λειτουργία και άλλων φορέων, της Γ.Σ.Ε.Ε. της ΠΑ.Σ.Ε.ΓΕ.Σ. κ.λπ.. Όλους τους λαϊκούς φορείς τους ενισχύει το κράτος από τον Προϋπολογισμό, αλλά με κάποια κριτήρια, με κάποιες αναλογίες, με κάποιες αναφορές. Εδώ στην ουσία το κίνημα των καταναλωτών γίνεται όμηρος των κρατικών αντιλήψεων και απόψεων και αυτό είναι που εμάς δεν μας βρίσκει σύμφωνους και αυτό είναι που στο τέλος μας κάνει να σκεφτόμαστε ότι κάνατε ένα δήθεν νομοσχέδιο με αφορμή την προσαρμογή στις κοινοτικές οδηγίες, στα κοινοτικά δεδομένα, το διατυμπανίζετε ότι είναι μία πρωτοπόρα πρωτοβουλία σας, στην πράξη όμως θα είναι χωρίς αποτελέσματα για την αγορά. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Το λόγο έχει ο συνάδελφος κ. Κοσμίδης και νομίζω με τον κ. Κοσμίδη κλείνουμε κιόλας. 
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ευλόγως διερωτάται κανείς εάν είναι αναγκαία η θέσπιση πλαισίου για την προστασία του καταναλωτή. Σπεύδω να απαντήσω. Η προστασία του καταναλωτή είναι έκφραση του κοινωνικού κράτους δικαίου και αποβλέπει στην προστασία του ασθενέστερου μέρους της αγοράς. Στις καταναλωτικές συναλλαγές υπάρχει μία ανισορροπία, την  οποία δεν μπορεί να παραβλέπει κανείς, επικαλούμενος την τυπική ισότητα των συναλλασσομένων. Γι’ αυτό απαιτείται ενίσχυση της θέσης του καταναλωτή με πρόσθετα δικαιώματα και η θέσπιση υποχρεώσεων προς τους προμηθευτές, προκειμένου να αποκατασταθεί η ισορροπία. Οι κοινοτικές οδηγίες που εκδίδονται εδώ και δεκαετίες σε αυτό αποβλέπουν.
      Ως τη δεκαετία του ’70 οι αγοραστικές δυνατότητες του Έλληνα αγοραστή-καταναλωτή ήταν περιορισμένες, όμως αντίστοιχα χαμηλή ήταν και η προσφορά προϊόντων και υπηρεσιών από άποψη ποσότητας και ποικιλίας. Οι σχέσεις προμηθευτή και καταναλωτή ήταν συχνά προσωπικές, στα πλαίσια της γειτονιάς ή της συνοικίας. Το μοντέλο της άκριτης και άκρατης καταναλωτικής κοινωνίας, όπου ο άνθρωπος δεν καταναλώνει για να ζει, αλλά ζει για να καταναλώνει, μεταφυτεύτηκε στην Ελλάδα με αρκετή καθυστέρηση. Η εισβολή πολυεθνικών επιχειρήσεων στην ελληνική αγορά, ιδίως μετά την ένταξή μας στην Ευρωπαϊκή Ένωση, συνοδεύτηκε από υπερπροσφορά προϊόντων και υπηρεσιών και είναι γνωστό ότι για τον παραγωγό σημασία δεν έχει η χρησιμότητα ενός αγαθού, αλλά η ανταλλακτική του αξία. Παράλληλα, αναδείχθηκαν και χρησιμοποιήθηκαν νέες επιθετικές μέθοδοι κατάκτησης του καταναλωτικού κοινού, όπως πωλήσεις πόρτα-πόρτα, από απόσταση κ.λπ.. Η ανάγκη, λοιπόν, προστασίας καθίσταται όλο και πιο έντονη και επιτακτική, πολύ περισσότερο που η νέα γενιά καταναλωτών έχει αυξημένες δυνατότητες κατανάλωσης και μειωμένες δυνατότητες αντίστασης. 
      Ο ν. 2251/94 ψηφίστηκε για να εφαρμοστεί. Σήμερα, δεκατρία χρόνια μετά, οι καρποί της νομοθετικής εκείνης πρωτοβουλίας είναι χειροπιαστοί. Πολλές και σημαντικές είναι οι αποφάσεις που έχουν ήδη εκδοθεί με βάση τις διατάξεις τους. Το λήμμα «καταναλωτής» ή «προστασία καταναλωτή» συναντάται πλέον σε όλα τα νομικά περιοδικά που ασχολούνται με ιδιωτικού δικαίου ζητήματα. Καρπός, ασφαλώς, της διάστασης που έχει προσλάβει το δίκαιο της προστασίας καταναλωτή είναι και η ίδρυση της οικείας επιστημονικής ένωσης. Οι συλλογικές αγωγές που έχουν συζητηθεί μέχρι σήμερα ενώπιον της δικαιοσύνης είχαν κατά κανόνα επιτυχή έκβαση για τους καταναλωτές. Αυτό δείχνει ότι το μέσο της συλλογικής αγωγής ασκείται από τις νομιμοποιούμενες ενώσεις των καταναλωτών με υπευθυνότητα και φειδώ. Οι συλλογικές αγωγές αποτέλεσαν πράγματι μοχλό για την ανάπτυξη της νομολογίας, ιδίως σε ζητήματα γενικών όρων συναλλαγών και την ανάγκη των προστατευτικών διατάξεων του νόμου.
      Οι επιχειρήσεις πλέον είναι υποχρεωμένες στην οργάνωση της παροχής των αγαθών να λάβουν σοβαρά υπ΄όψηιν τη διάσταση της προστασίας των δικαιωμάτων των καταναλωτών. Προσωπικά χαίρομαι που στο πλαίσιο της προστασίας του καταναλωτή αναδεικνύεται η συνέχεια της προστασίας του κράτους και η ηγεσία του Υπουργείου Ανάπτυξης αναγνωρίζει στην αιτιολογική έκθεση το ν 2251/1994 ως εξαιρετική βάση για την πολιτική προστασία του καταναλωτή, η οποία διαρκώς πρέπει να προσαρμόζεται στις εξελίξεις της παγκοσμιοποιημένης αγοράς. 
      Θα πω λίγα λόγια και για τον Ε.Φ.Ε.Τ.. Ακούγοντας αυτά που λέω θα αντιληφθείτε το  λόγο. Μετά την ψήφιση του ν. 2251/1994 ο τότε Υπουργός Εμπορίου Κώστας Σημίτης συνέστησε επιτροπή υπό την προεδρία μου –ήμουν γενικός γραμματέας του τότε Υπουργείου Εμπορίου- για την αντιμετώπιση του προβλήματος του ποιοτικού ελέγχου όχι μόνο των τροφίμων αλλά και άλλων προϊόντων, όπως για παράδειγμα το σκυρόδεμα. Ήταν συνέχιση της δουλειάς που είχε αρχίσει ως Υπουργός Γεωργίας παλαιότερα. Οι εργασίες της επιτροπής κατέδειξαν ότι κυνηγώντας το μείζον, δηλαδή τον ποιοτικό έλεγχο όλων των προϊόντων, θα χάναμε το έλασσον που ήταν ο έλεγχος των τροφίμων. 
      Η παραίτηση του Υπουργού Σημίτη και η συνακόλουθη δική μου τότε πάγωσε το θέμα. Ο ίδιος από ισχυρότερη θέση, Πρωθυπουργός πια, αλλά και εγώ γενικός γραμματέας της κυβέρνησης ξαναζεστάναμε το θέμα. Την ίδρυση του Ε.Φ.Ε.Τ. εισηγήθηκε στο υπουργικό συμβούλιο στις 2-7-1999 ο ίδιος ο Πρωθυπουργός, πράγμα ασυνήθιστο. Η εισήγηση εγκρίθηκε ομόφωνα και οι σχετικές διατάξεις συντάχθηκαν στο γραφείο μου, βελτιώθηκαν στο αρμόδιο Υπουργείο και νομοθετήθηκαν το Σεπτέμβριο του 1999. Έκτοτε εμφανίστηκαν οι εγγενείς δυσχέρειες στελέχωσης ενός νέου οργανισμού με καινοφανές αντικείμενο καθώς και οι έριδες γύρω από την πρωτοκαθεδρία μεταξύ υπηρεσιακών και άλλων παραγόντων του Υπουργείου Ανάπτυξης και άλλων Υπουργείων, όπως Γεωργίας και Υγείας. Ενθυμούμαι τη μεσολάβησή μου αργότερα για το περιεχόμενο κοινής υπουργική απόφασης για τα όρια ελέγχου εκάστου υπουργείου. 
      Σιγά-σιγά ο ΕΦΕΤ στελεχώθηκε και ήδη έχει εδραιωθεί στη συνείδηση των πολιτών ως μέρος της προστασίας του καταναλωτή, διότι η προστασία του καταναλωτή δεν είναι μόνο τα ψιλά γράμματα των τραπεζικών συμβάσεων. Και δεν είναι τυχαίο που νομάρχες σήμερα κινητοποιούν τις υπηρεσίες τους για τον έλεγχο των τροφίμων. Προφανώς είναι πιασάρικο θέμα. Η δική μου άποψη ήταν και είναι: ο Ε.Φ.Ε.Τ. υπό την εποπτεία του Υπουργείου Ανάπτυξης ως θέμα προστασίας του καταναλωτή. Κεντρικός σχεδιασμός ελέγχων από τον Ε.Φ.Ε.Τ. για όλη τη χώρα με τη συνδρομή των περιφερειακών οργάνων. Διέτρεξα τα πρακτικά της επιτροπής. Διέκρινα τη διατύπωση μιας αδικίας όταν συγκρίνονται οι έλεγχοι του Ε.Φ.Ε.Τ. στα χρόνια που ακόμα στελεχωνόταν με ιδιαίτερες δυσκολίες με τα ύστερα χρόνια. Σε κάθε περίπτωση εγώ χαίρομαι που ο Ε.Φ.Ε.Τ., ένας φορέας για τη σύσταση του οποίου αφιέρωσα πολύ κόπο ενηλικιώνεται. Όταν ωριμάσει, θεωρώ αναγκαίο επόμενο βήμα με οποιαδήποτε Κυβέρνηση τη διεύρυνση του ποιοτικού ελέγχου με συνετά βήματα και σε άλλα προϊόντα. Αυτό οφείλει να είναι αίτημα των καταναλωτών και των ενώσεων τους. 
      Κλείνω λέγοντας ότι κάθε κυβέρνηση οφείλει στα θέματα προστασίας καταναλωτή να πρωταγωνιστεί στη διαμόρφωση κοινοτικών πολιτικών και να μην περιορίζεται στην εναρμόνιση μετά την έκδοση οδηγιών. 
      Τέλος, για κάποια συγκεκριμένη διάταξη έχω μία πρόταση να καταθέσω. Στο άρθρο 18 παράγραφος 11 πέραν των υπό α΄ και β΄ αντικειμενικών προϋποθέσεων υπάρχει και τρίτη προϋπόθεση σύμφωνα με την οποία ο οφειλέτης για να τύχει εφαρμογής αυτής της διάταξης πρέπει να βρίσκεται σε αποδεδειγμένη ανυπαίτια αδυναμία να εκπληρώσει τις συμβατικές του υποχρεώσεις. Έτσι στον οφειλέτη προστίθεται το βάρος της απόδειξης ούτε λίγο ούτε πολύ, να αποδείξει ότι δεν είναι ελέφαντας. Δηλαδή ότι η αδυναμία του να εκπληρώσει τις υποχρεώσεις του είναι ανυπαίτια. 
      Προτείνω, κύριε Υπουργέ, να μετατεθεί το βάρος απόδειξης και να γραφτεί ότι: «ο οφειλέτης βρίσκεται σε αποδεδειγμένη αδυναμία να εκπληρώσει τις συμβατικές του υποχρεώσεις», φεύγει το «και ανυπαίτια» και συνεχίζει «εκτός εάν η αδυναμία οφείλεται σε υπαιτιότητά του». Οπότε το βάρος απόδειξης για το εάν είναι υπαίτιος ο οφειλέτης στην εκπλήρωση των υποχρεώσεών του, το βάρος απόδειξης θα είναι στις τράπεζες.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ. 
      Το λόγο έχει ο κ. Βεργίνης για δύο λεπτά.
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κατ΄αρχάς, ακούγοντας όλους τους ομιλητές, πραγματικά χαίρομαι γιατί οι περισσότεροι αναγνωρίζουν την ανάγκη προστασίας του καταναλωτή, βεβαίως με το συγκεκριμένο νομοθέτημα, αλλά δεν είναι το μόνο. Πιστεύω ότι ο καταναλωτής υποστηρίζεται πάνω από όλα από το σύνολο των νομοθετικών διατάξεων που αφορούν τις συναλλαγές, ανθρώπινες και μη.
      Από το άλλο μέρος, είναι βέβαιο ότι πρέπει να έχουμε μια προσαρμογή του θεσμικού πλαισίου της χώρας μας προς το Κοινοτικό Δίκαιο. Και αυτό οπωσδήποτε περιλαμβάνεται στο υπό ψήφιση νομοσχέδιο. Όμως μου έκαναν εντύπωση τα όσα είπε ο κ. Κεγκέρογλου, που αν πράγματι τα άκουγαν οι Έλληνες πολίτες, θα έπρεπε να αισθάνονται ευτυχείς. Αλλά αν ήταν τόσο ευτυχείς όσο ο ίδιος έλεγε, τότε δεν θα έπρεπε να είχαν αλλάξει τη γνώμη τους και να είχαν καταψηφίσει το ΠΑ.ΣΟ.Κ..
      Ζήτησα από τον κύριο Υπουργό να διαγραφεί στο τέλος του άρθρου 2 η παράγραφος 5, διότι τη θεωρώ περιττή, αλλά όχι μόνο. Θεωρώ ότι είναι και επικίνδυνη. Είναι άκρως προβληματική και περιττή, κύριε Υπουργέ. Και γίνομαι σαφής. Δεν είναι εφικτή η απόδειξη ενδιάθετης κατάστασης, όπως η αδυναμία του καταναλωτή να προβλέψει το ενδεχόμενο να τεθούν σε συγκεκριμένη σύμβαση, γενικοί όροι συναλλαγών, που δεν αποτέλεσαν αντικείμενο ατομικής διαπραγμάτευσης, όταν οι όροι αυτοί ισχύουν από τη διατύπωσή τους στο συμβατικό κείμενο και οι όποιες μεταβολές τους, που αποβαίνουν σε βάρος του καταναλωτή, ακυρώνονται με άλλες διατάξεις του ιδίου άρθρου, που βρίσκονται ανωτέρω της παραγράφου 5. 
      Και, δεύτερον, επειδή πραγματικά θα δημιουργήσει δυσεπίλυτα ερμηνευτικά προβλήματα και προσβάλλει κατά την άποψή μου, την ασφάλεια του δικαίου και την ομαλή εξέλιξη των συναλλαγών. Γι΄ αυτό επανέρχομαι και παρακαλώ πάρα πολύ να διαγραφεί και να παραλειφθεί αυτό που έχει προστεθεί στο άρθρο 2 παράγραφος 5, στο τέλος. 
      Συμφωνώ, επίσης, με αυτό που πρότεινε ο κ. Κοσμίδης. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ορίστε, κύριε Υφυπουργέ, έχετε το λόγο για τρία λεπτά. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ΄αρχάς θα ήθελα να ξεκινήσω από τις παρατηρήσεις που έκανε ο κ. Κοσμίδης και να πω ότι χαίρομαι ιδιαίτερα που ήταν μία από τις λίγες παρεμβάσεις σήμερα που αναγνωρίζουν και μερικά θετικά στο νομοσχέδιο. Εγώ πάντως δεν έχω κανένα πρόβλημα να αναγνωρίσω ότι ο ν. 2251 –το είπε και ο Υπουργός- ήταν ένας πάρα πολύ καλός νόμος. Και επειδή μάλιστα κάποιοι μας κατηγόρησαν γιατί δεν τον αλλάξαμε, δεν τον αλλάξαμε διότι ήταν καλός νόμος, διότι έχει προκαλέσει και έχει δημιουργήσει νομολογία και τροποποιήσαμε όσα σημεία νομίζαμε ότι έπρεπε να τροποποιήσουμε.
      Επίσης, μια που αναφέρατε τον Ε.Φ.Ε.Τ. και για τον Ε.Φ.Ε.Τ. έχουμε πει επανειλημμένως ότι ήταν μια εξαιρετικά καλή πρωτοβουλία, την οποία επεκτείνουμε. Και μάλιστα ο Υπουργός έχει ανακοινώσει ότι θα εξελιχθεί και σε ανεξάρτητη αρχή, για να αποκτήσει ακόμη μεγαλύτερη ανεξαρτησία και κύρος και για να ξεπεραστούν και τα εγγενή προβλήματα, τα οποία ακόμη και η δική σας παρέμβαση, κύριε Κοσμίδη, τότε δεν κατάφερε τελικά να τα λύσει και να υπογραφεί εκείνη η περιβόητη κοινή υπουργική απόφαση μεταξύ των Υπουργείων, που υπεγράφη βέβαια εκ των υστέρων και στη συνέχεια...
      ΣΩΚΡΑΤΗΣ ΚΟΣΜΙΔΗΣ: Υπεγράφη...
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Όχι, δεν υπεγράφη. Πάντως στην κοινή υπουργική απόφαση το Υπουργείο Γεωργίας τότε δεν συμφώνησε. 
      Τώρα έρχομαι σε μερικές άλλες παρατηρήσεις. Κατ’ αρχάς, άκουσα μία γενική παρατήρηση από πολλούς ότι, δεν βλέπετε, κανένας δεν συμφωνεί, καμμία παρατήρηση δεν λάβατε υπ΄όψιν σας… Μάλιστα, είπε ο κ. Παπουτσής, καμμία καταναλωτική οργάνωση δεν συμφωνεί εκατό τοις εκατό. Εκεί ήταν πιο ακριβής. Ξεχνάτε όμως όλοι όσοι λέτε όλα αυτά ή όσοι είπαν αυτά ότι πριν έρθει το νομοσχέδιο εδώ στη Βουλή είχαν γίνει δύο δημόσιες διαβουλεύσεις επί πολύ καιρό. Έχετε ρωτήσει μήπως πόσες από τις παρατηρήσεις των καταναλωτικών οργανώσεων και άλλων φορέων ελήφθησαν υπ΄όψιν κατά τη διάρκεια της διαβούλευσης ή μήπως νομίζετε ότι τη διαβούλευση την κάναμε απλώς για να την κάνουμε; Τις περισσότερες από τις παρατηρήσεις τις κάναμε δεκτές κατά το στάδιο της διαβούλευσης και αυτό ήταν το νόημα των δύο διαβουλεύσεων. Ε, δεν σημαίνει ότι μπορούμε πράγματι να συμφωνούμε στο εκατό τοις εκατό, όταν μάλιστα και οι καταναλωτικές οργανώσεις μεταξύ τους δεν συμφωνούν στο εκατό τοις εκατό. Αυτό το οποίο ζητάει μία καταναλωτική οργάνωση δεν το θέλει η άλλη και έχουν και διαφορετικές απόψεις και επί του ιδίου ζητήματος.
      Άρα ο λόγος για τον οποίο από τις τελευταίες παρατηρήσεις κάναμε λίγες δεκτές είναι ακριβώς διότι είχαμε εξαντλήσει το βαθμό αποδοχής σε δύο εξαντλητικές προηγούμενες διαβουλεύσεις, σε δύο συμβούλια του Εθνικού Συμβουλίου Καταναλωτών και αφού πήραμε και τη γνώμη της Ο.Κ.Ε.. Και από τη γνώμη της Ο.Κ.Ε., που γενικά συμφωνεί και λέει ότι είναι θετικό, λάβαμε και εκεί υπ΄όψιν μας μία σειρά από παρατηρήσεις τις οποίες είχε κάνει.
      Τώρα, ο Υπουργός είχε απαντήσει στην πρωτολογία του σε διάφορα ζητήματα και στα περισσότερα επέμεναν όμως μερικοί ομιλητές σε ορισμένα σημεία. Το ένα είναι για τον υποτιθέμενο έλεγχο που θέλει να έχει το κράτος στις καταναλωτικές οργανώσεις και στη χρηματοδότηση. Είπαν ότι δεν υπάρχουν κριτήρια. Μα, με συγχωρείτε, αλλά  παλιά δεν υπήρχαν κριτήρια. Άρα ποιος ομιλεί; Κανένα κριτήριο δεν υπήρχε. Δεύτερον, εμείς είπαμε ότι τα κριτήρια θα βγουν με υπουργική απόφαση για να υπάρχουν κριτήρια και να μην είναι κάτι αυθαίρετο και άρα κάθε φορά να μπορεί ο κάθε Υπουργός ανάλογα με το τι του αρέσει και τι δεν του αρέσει να βάζει τα κριτήρια. Τα κριτήρια αυτά θα είναι μετά από εισήγηση του Εθνικού Συμβουλίου Καταναλωτών.
      Άρα υπάρχουν κριτήρια ενώ δεν υπήρχαν, υπάρχουν κανόνες ενώ δεν υπήρχαν και οι κανόνες είναι για όλους ίδιοι και όχι αυτό που γινόταν μέχρι τώρα.
      Και επειδή μιλήσατε για χρηματοδότηση και για αδιαφάνεια, θα σας πω ότι πέραν του ύψους της χρηματοδότησης –ήταν 40.000 ευρώ και σήμερα είναι 500.000 ευρώ, μέσα σε τρία χρόνια η αλλαγή νομίζω είναι κατά πολύ μεγαλύτερη του πληθωρισμού- να σας θυμίσω ότι είναι και στο site όλες οι χρηματοδοτήσεις όλων των οργανώσεων προκειμένου ο καθένας να μπορεί να δει τι πήρε η κάθε οργάνωση.
      Επίσης, έγιναν και ορισμένες άλλες παρατηρήσεις όσον αφορά το Εθνικό Συμβούλιο Καταναλωτών και Αγοράς. Δεν είπαμε ότι η αλλαγή αυτή είναι σημαντική. Είναι η αλλαγή της σειράς. Αυτή ήταν μια παρατήρηση στην επιτροπή, την οποία κάναμε δεκτή. Μην προσπαθείτε να πιαστείτε από τέτοια ζητήματα για να δημιουργήσετε εντυπώσεις. Όμως, την ανάγκη διεύρυνσης του Εθνικού Συμβουλίου Καταναλωτών για να περιλαμβάνει και άλλους την έχει η ίδια η Ο.Κ.Ε. στην πρότασή της. Λέει ότι πρέπει να διευρυνθεί για να ακούγονται όλες οι πλευρές της αγοράς.
      Επίσης, αναφερθήκαμε και στην ανάγκη –το διάβασε και πριν ο Υπουργός- παρέμβασης και κανόνων. Και άκουσα προηγουμένως τον κ. Μαγκριώτη να λέει για κανόνες στο πώς λειτουργούν οι οργανώσεις. Αυτοί πρέπει να υπάρχουν και το ζήτησαν και οι ίδιες οι καταναλωτικές οργανώσεις. Και, εν πάση περιπτώσει, δεν  νομίζω ότι κανένας υποστηρίζει ότι είναι τόσο ισχυρό το καταναλωτικό κίνημα όταν είναι τόσο πολύ διεσπαρμένο και μπορεί ο καθένας χωρίς κανένα κριτήριο να δημιουργεί καταναλωτικές οργανώσεις. Δεν νομίζω ότι είναι αυτό το οποίο θέλουμε.
      Κλείνω με μία παρατήρηση που όταν ξεφύγαμε λίγο από το νομοσχέδιο έκαναν πάρα πολλοί. ‘Εκαναν αναφορά στην αγορά, πόσο χάλια είναι η αγορά, πόσο καταστροφική είναι η αγορά… που φαίνεται ότι έχουν κολλήσει στην εικόνα που υπήρχε επί των ημερών του ΠΑ.ΣΟ.Κ.. Θέλω να πω ότι υπάρχουν προβλήματα στην αγορά αλλά βελτιώνονται. Είπε ο κ. Παπουτσής –τα προβλήματα είναι γνωστά- είναι μικρή η αγορά. Ναι, εμείς όμως τη μεγαλώνουμε, ανοίγουμε τον ανταγωνισμό. Αυτό δεν γίνεται από τη μία ώρα στην άλλη. Και αν υπάρχουν καρτέλ και όποια καρτέλ υπάρχουν, θα το επαναλάβω για άλλη μία φορά, μόνο η Επιτροπή Ανταγωνισμού είναι αρμόδια για να κρίνει εάν και ποια υπάρχουν. Και σας θυμίζω ότι η Επιτροπή Ανταγωνισμού επί των ημερών σας δεν ασχολούνταν με αυτά τα ζητήματα αλλά ασχολούνταν μόνο με τις συγκεντρώσεις.
      Άρα, λοιπόν, μένω στο ότι εάν θέλετε να κάνουμε οποιαδήποτε σύγκριση, η σύγκριση, κύριε Κοσμίδη, δεν είναι μόνο οι τέσσερις περιπτώσεις όταν ήταν εν τη γενέσει του ο Ε.Φ.Ε.Τ.. Ο Ε.Φ.Ε.Τ. έφτασε και μέχρι το 2003. Και επαναλαμβάνω ότι η σύγκριση που γίνεται, γίνεται όταν προκαλούμαστε. Διότι και σήμερα άκουσα κάποιον ομιλητή σας και είπε, το κράτος πρέπει να ελέγχει και να τιμωρεί. Για να κάνουμε μία σύγκριση, λοιπόν, πώς ήλεγχε και πώς ελέγχει, πώς τιμωρούσε και πώς τιμωρεί. Μη μας προκαλείτε και μετά λέτε ότι δεν πρέπει να γίνεται σύγκριση!
      Εμείς τη σύγκριση την επιδιώκουμε, διότι η σύγκριση είναι καταλυτική, διότι  ο αριθμός των ελέγχων, ο αριθμός των προστίμων, ο βαθμός είσπραξης των προστίμων είναι καταλυτικός. Πώς να το κάνουμε; Εγώ φαντάζομαι ότι και εσείς θα χαίρεστε –επειδή θέλετε να βελτιωθεί η εικόνα της αγοράς- να γίνονται αυτά τα βήματα. Μην τα ισοπεδώνετε και μην τα μηδενίζετε.
      Άκουσα τον κ. Παπουτσή να λέει τι γίνεται στα κυλικεία των πλοίων. Αφού ξέρετε ότι έχουν υπογραφεί οι σχετικές αποφάσεις. Από τα κυλικεία τώρα επεκτάθηκε στις πλαζ και γίνονται έλεγχοι και επιβάλλονται κυρώσεις και θέλουμε να βάλουμε και πρόστιμα, τα οποία να εισπράττονται πιο γρήγορα και άμεσα. 
      Ένα τελευταίο θέμα όσον αφορά τις τράπεζες. Οι τράπεζες είναι ένα σημείο στο οποίο χωρεί πολύς λαϊκισμός, διότι πράγματι υπάρχει πρόβλημα και ό,τι και να πεις εναντίον των τραπεζών ακούγεται καλά. Ο σκοπός όμως μέσα σε αυτή την Αίθουσα είναι να μη λαϊκίζουμε και να βάζουμε τα πράγματα στη θέση τους. 
      Αν θέλετε όμως να κάνουμε σύγκριση για το ποιος ή πώς συγκρούεται με τις τράπεζες και εδώ δεν έχουμε κανένα πρόβλημα. Είχατε βάλει μήπως κανένα πρόστιμο σε καμμιά τράπεζα; Ποιος έβαλε πρώτη φορά πρόστιμο; Εμείς δεν βάλαμε; Δεν ανακοινώσαμε ονόματα και στις τράπεζες; Θέλετε να θυμηθούμε όταν πέρασε ο νόμος για το Συνήγορο του Καταναλωτή, με τι μανία, με τι πάθος ήθελαν οι τράπεζες να εξαιρεθούν οι τραπεζικές εργασίες από τις αρμοδιότητές του; 
      Θέλετε να θυμηθούμε ολοσέλιδες καταχωρίσεις που υπήρχαν για τον τραπεζικό διαμεσολαβητή, που δήθεν ήταν αυτός που θα κάλυπτε το κενό και δεν υπήρχε λόγος ο Συνήγορος του Καταναλωτή να ασχολείται με τα τραπεζικά θέματα; Ακούσαμε και στην επιτροπή τον κ. Παπαγεωργίου να λέει ότι κακώς δεν ζητάμε την άποψη της Τράπεζας της Ελλάδος. Έπρεπε να ζητάμε τη γνώμη του διατραπεζικού μεσολαβητή. Έλεος! Ας έχουμε μια συνέπεια σ’ αυτά που λέμε. 
      Εγώ ξαναλέω ότι αυτήν τη στιγμή, ακόμα και ρυθμίσεις που είναι εδώ μέσα, οι οποίες αφορούν τη διαταγή πληρωμής, που αφορούν τη δυνατότητα του Υπουργού σε θέματα με τελεσίδικες αποφάσεις δημοσίου συμφέροντος, δεν είναι μόνο οι τράπεζες. Εδώ έχουμε επικεντρώσει το ενδιαφέρον μας, λες και το νομοσχέδιο αφορά τις τράπεζες. 
      Αφορά όμως την προστασία του καταναλωτή από οποιαδήποτε επιχείρηση μεταξύ των οποίων και οι τράπεζες. Είναι λάθος νομίζω αν επικεντρώσουμε και μιλάμε μόνο για τράπεζες, διότι ο καταναλωτής πρέπει να προστατευθεί από παντού. Κινδυνεύει και από μια σειρά άλλων επιχειρήσεων, άλλων κλάδων που μπορεί πράγματι να καταπατήσουν τα δικαιώματά του και να τον εξαπατήσουν. Άρα, λοιπόν, υπάρχουν μία σειρά από ρυθμίσεις εναντίον εκείνων των επιχειρήσεων που θα ήθελαν να κοροϊδέψουν…
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μισό λεπτό, κύριε Πρόεδρε. Πρέπει να γίνουν ορισμένες παρατηρήσεις εδώ. 
      Πρώτον, όπως είπε ο Υπουργός, στο άρθρο 13 παράγραφος 6 στην περίπτωση γ’ διαγράφεται η λέξη «δωρεές». Είναι αυτό που ζήτησαν όλες οι καταναλωτικές οργανώσεις, να μην έχουν τη δυνατότητα να έχουν ως πόρους δωρεές, παρ΄όλο που –λέω εγώ- θα μπορούσαν και οι ίδιες αν ήθελαν πραγματικά αυτό να το βάλουν ως ρύθμιση στο καταστατικό τους. Εν πάση περιπτώσει, για να μην υπάρχει η παραμικρή εντύπωση ότι υπάρχει κάποια άλλη πρόθεση, διαγράφεται η λέξη «δωρεές».
      Στο άρθρο 2, η παράγραφος 5, είναι αυτό που είπατε. Το είχατε πει και πριν. Πράγματι αυτό καλύπτεται από άλλες περιπτώσεις και μπορεί να δημιουργήσει…
      ΞΕΝΟΦΩΝ ΒΕΡΓΙΝΗΣ: Δυσεπίλυτα… 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Περισσότερο σύγχυση μπορεί να δημιουργήσει. 
      Άρα το άρθρο 2 παράγραφος 5 διαγράφεται.
      ΠΡΟΕΔΡΕΥΩΝ (Ιωάννης Τραγάκης): Άρα έγινε δεκτή η πρόταση του κ. Βεργίνη. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Επίσης, όπως είπε και ο κ. Παπουτσής, στην τροπολογία για την ανάκτηση των δικαιωμάτων του δημοσίου έχουμε τρεις νομοτεχνικές διορθώσεις. 
      Πρώτον, το προεδρικό διάταγμα υπ’ αριθμόν 1/1981 διορθώνεται σωστά σε 1/1982. Δεύτερον, το Φ.Ε.Κ. της Π.Υ.Σ. 417/1995 διορθώνεται στο ορθό Φ.Ε.Κ. 249Α  αντί για 280Α και, τρίτον, το προεδρικό διάταγμα υπ’ αριθμόν 16/1975 διορθώνεται στο ορθό 16/1976. 
      Τώρα, όσον αφορά την πρότασή σας, κύριε Κοσμίδη, το συζητήσαμε…
      ΣΩΚΡΑΤΗΣ ΚΟΣΜΙΔΗΣ: Με την οποία συμφωνεί και ο εισηγητής της Νέας Δημοκρατίας.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Το συζητήσαμε, αλλά εγώ δεν κατάλαβα αυτό που λέτε ότι μεταφέρεται το βάρος στον οφειλέτη. 
      ΣΩΚΡΑΤΗΣ ΚΟΣΜΙΔΗΣ: Έτσι είναι βεβαίως… 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δηλαδή αυτήν τη στιγμή εμείς τι λέμε; Δεν θέλουμε ο οφειλέτης να πρέπει να μην είναι σε αδυναμία και με δική του δόλια, αν θέλετε, μεθόδευση να έχει βρεθεί σ’ αυτήν την αδυναμία. Αυτό το πράγμα…
      ΣΩΚΡΑΤΗΣ ΚΟΣΜΙΔΗΣ: Αυτό σημαίνει ότι πρέπει να αποδείξει ότι δεν είναι ελέφαντας. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Δεν το καταλαβαίνω αυτό. 
      ΣΩΚΡΑΤΗΣ ΚΟΣΜΙΔΗΣ: Όταν πρέπει ο ίδιος να αποδείξει ότι είναι σε ανυπαίτια αδυναμία, τότε θα πρέπει να αποδείξει ότι δεν είναι ελέφαντας. Να μεταφερθεί το βάρος της απόδειξης στον ισχυριζόμενο ότι υπαιτίως είναι σε κατάσταση αδυναμίας πληρωμής. Είναι θέμα βάρους απόδειξης. 
      ΠΡΟΕΔΡΕΥΩΝ (Ιωάννης Τραγάκης): Ο κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, κατ΄αρχάς χαίρομαι ιδιαίτερα γιατί διά του κ. Παπουτσή το ΠΑ.ΣΟ.Κ. δήλωσε ότι ψηφίζει την τροπολογία, με την οποία επανέρχονται τα δικαιώματα για τους υδρογονάνθρακες στο δημόσιο. Αλλά βεβαίως στην προσπάθεια να καλύψει αυτό το οποίο έγινε το 1998, χωρίς να κατασφαλιστούν τα δικαιώματα του ελληνικού δημοσίου, είπε ότι δεν λαμβάνεται πρόνοια για το πώς θα γίνεται από το ελληνικό δημόσιο η όλη διαδικασία αξιοποίησης και εκμετάλλευσης των υδρογονανθράκων. Δεν θέλω να δώσω  περισσότερη συνέχεια. Η εισηγητική έκθεση της τροπολογίας λέει σαφώς για τις ευθύνες…
      ΤΟΝΙΑ ΑΝΤΩΝΙΟΥ: Καταγγέλλετε για να δημιουργείτε εντυπώσεις, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης):  Γιατί, κυρία Αντωνίου;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μη διακόπτετε.
      Ορίστε, κύριε Υπουργέ, συνεχίστε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Γιατί το λέτε αυτό, κυρία Αντωνίου; Δεν υπήρξα ποτέ άνθρωπος των εντυπώσεων. Είμαι άνθρωπος της ουσίας. 
      ΤΟΝΙΑ ΑΝΤΩΝΙΟΥ: Αφήστε να έχουμε άλλη άποψη. Εμείς έχουμε άλλη άποψη κι εσείς άλλη. Όλοι κρινόμαστε. Πέρα από την αυτογνωσία, έχουμε και τη δική μας άποψη. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είναι ή δεν είναι ευθύνη του ΠΑ.ΣΟ.Κ., με το νόμο του 1998, που μεταφέρθηκαν οι εταιρείες που ανήκαν,  με τις μονοπρόσωπες εταιρείες, στα ΕΛ.ΠΕ., κι ότι έπρεπε αυτά τα δικαιώματα να κατασφαλιστούν για λογαριασμό του ελληνικού δημοσίου και στη συνέχεια όταν η επιχείρηση αυτή μπήκε στο Χρηματιστήριο δεν μπορούσαν αυτά τα δικαιώματα να βρίσκονται εκεί; Και δεν το κάνατε αργότερα. Δεν το κάνατε μέχρι το 2004. Μη θέλετε, λοιπόν, να γίνετε και τιμητές!
      Και τέλος, επειδή αναφέρθηκε και για τις τιμές των καυσίμων και για τη λειτουργία της αγοράς, εγώ θα σας πω μόνον δύο στοιχεία. Με τα στοιχεία τα χθεσινά, από 300 δολάρια τον τόνο η βενζίνη το 2004, όταν ο ελληνικός λαός σας έστειλε στην Αντιπολίτευση, η τιμή έφθασε στα 741 δολάρια τον τόνο. Αύξηση 148%. Αύξηση της βενζίνης στην Ελλάδα, μ’ αυτήν την Κυβέρνηση, 44%. Και θέλετε να σας πω για το τελευταίο πεντάμηνο που ξαναπήραν πάλι την ανηφόρα οι τιμές των καυσίμων; Η διεθνής αύξηση της βενζίνης είναι 63% και στην Ελλάδα 16%. Αυτή είναι η πολιτική, την οποία ασκεί αυτή η Κυβέρνηση. 
      Σε ό,τι αφορά την πρόταση που έκανε ο κ. Κοσμίδης, δεν μπορεί να γίνει δεκτή. Το ανυπαίτιο θα πρέπει να το αποδείξει εκείνος ο οποίος δανείζεται, ότι δηλαδή ανυπαιτίως βρίσκεται στην αδυναμία και βεβαίως –το έχω πει εκατό φορές- και οι τράπεζες θα πρέπει να προσέχουν ιδιαίτερα και συστηματικά το πώς δανείζουν. Διότι εδώ μιλούμε για πιστωτικές κάρτες και για καταναλωτικά δάνεια και πρέπει να  υπάρχει εκατέρωθεν προσοχή. Διότι όταν δανείζεσαι, πρέπει την ίδια ώρα να εκτιμάς και τις δυνατότητες τις οποίες έχεις. Εμείς ερχόμαστε εδώ και λέμε ότι δεν μπορεί να κατασχεθεί η πρώτη κατοικία με τα νούμερα που βάλαμε. Διαφορετικά θα καταλήξουμε στο να δανείζεται κανείς και οχυρωμένος πίσω από την πρώτη κατοικία να μην πληρώνει τις υποχρεώσεις τις οποίες έχει αναλάβει.
      ΤΟΝΙΑ ΑΝΤΩΝΙΟΥ: Κύριε Πρόεδρε, παρακαλώ, θέλω το λόγο. Μίλησε ο εισηγητής, που δεν είχε το δικαίωμα. Ζητώ και εγώ το λόγο για δύο λεπτά. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Καθίστε. Θα σας δώσω το λόγο. Όμως, έτσι όπως πάμε, θα παίξουμε πινγκ πονγκ. Θα μιλήσετε εσείς και θα ξαναμιλήσει ο Υπουργός, γιατί πρέπει να κλείσει. 
      ΔΗΜΗΤΡΙΟΣ ΡΕΠΠΑΣ: Δώδεκα είναι η ώρα ακόμη, κύριε Πρόεδρε. 
      ΠΡΟΕΔΡΕΥΩΝ (Ιωάννης Τραγάκης): Στις δώδεκα και δέκα τελειώνουμε. Θα σας δώσω δύο λεπτά ακόμη, για να πείτε ό,τι έχετε να πείτε, κυρία Αντωνίου. 
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε. 
      Κύριοι Υπουργοί, εμείς είχαμε τη διάθεση να συμφωνήσουμε σε μια πρόταση που θα φέρνατε εδώ στο ελληνικό Κοινοβούλιο, έτσι ώστε να ενισχύσουμε την προστασία του καταναλωτή. 
Δυστυχώς, όμως, η πρόταση την οποία εσείς φέρατε, αν και είχε κάποια θετικά, στο σύνολό της μας ανάγκασε να την καταψηφίσουμε. 
      Σε τρία μέρη ήταν το δικό σας νομοσχέδιο. Το πρώτο ήταν επανάληψη πάρα πολλών άρθρων του ν. 2251. Το δεύτερο ήταν η εναρμόνιση με την ευρωπαϊκή οδηγία. Και στο τρίτο μέρος που έγινε και η περισσότερη συζήτηση, διότι εκεί ήταν οι ουσιαστικές αλλαγές, τις οποίες προτείνατε, διαφωνούμε στο σύνολό του, διότι βάζετε μια εντελώς διαφορετική αντίληψη για το πώς θα υπάρχει αυτήν τη στιγμή το Εθνικό Συμβούλιο Καταναλωτών –κατά την άποψή μας- που θα γνωμοδοτεί. Εσείς το κάνατε Αγοράς και Καταναλωτών, που έχει τη μεγάλη δύναμη το κράτος, η αγορά και μετά οι καταναλωτές. 
      Κατά την άποψή μας αυτό είναι ένα όργανο που δεν μπορεί ούτε καν να έχει την πλειοψηφία, για να προτείνει στην Κυβέρνηση και να συζητά τα προβλήματα των καταναλωτών. Εμείς δεν μπορούμε να αντιληφθούμε πώς η αγορά θα πιστοποιεί, θα έχει το μεγάλο συσχετισμό, έτσι ώστε να καθορίζονται και ποιοι πόροι θα παίρνονται και τα πάντα, σε σχέση με τις οργανώσεις των καταναλωτών. 
      Όσον αφορά, κύριε Υπουργέ, την κατάσταση που βρίσκεται αυτή τη στιγμή η χώρα μας στο επίπεδο της τιμής της βενζίνης, είμαστε από τα πολύ υψηλά, αν κάνουμε μια σύγκριση με το πώς ήμασταν πριν από κάποια χρόνια και πώς είμαστε τώρα. 
      Θα ήθελα να σας πω ότι είναι κακό να ζούμε σε μία γυάλα και σε μια εικονική πραγματικότητα, διότι αυτήν τη στιγμή ο Έλληνας πολίτης-καταναλωτής δεν είναι ικανοποιημένος, δεν νιώθει ασφαλής σε κανένα επίπεδο. Εσείς μπορείτε να θεωρείτε ότι κάνετε καλά το κυβερνητικό σας έργο, όμως αυτήν τη στιγμή οι Έλληνες και οι Ελληνίδες έχουν εντελώς διαφορετική άποψη. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει – Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EE L 149)» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
     Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων, της υπ’ αριθμόν 1070/69 τροπολογίας και στο σύνολό του;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΤΟΝΙΑ ΑΝΤΩΝΙΟΥ: Κατά πλειοψηφία. 
     ΕΛΠΙΔΑ ΠΑΝΤΕΛΑΚΗ: Κατά πλειοψηφία. 
ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Ανάπτυξης: «Τροποποίηση και συμπλήρωση του ν. 2251/1994 «Προστασία των καταναλωτών», όπως ισχύει – Ενσωμάτωση της οδηγίας 2005/29 του Ευρωπαϊκού Κοινοβουλίου και του Συμβουλίου (EE L 149)», έγινε δεκτό κατά πλειοψηφία ενιαία επί της αρχής, των άρθρων, με τις τροποποιήσεις και νομοτεχνικές βελτιώσεις του κυρίου Υπουργού, της υπ’ αριθμόν 1070/69 τροπολογίας, καθώς  και στο σύνολό του και έχει ως εξής: 
     ΠΡΟΕΔΡΕΥΩΝ (Ιωάννης Τραγάκης): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
     ΠΡΟΕΔΡΕΥΩΝ (Ιωάννης Τραγάκης): Συνεπώς το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, σας έχουν διανεμηθεί τα Πρακτικά των συνεδριάσεων της Δευτέρας 11 Ιουνίου 2007, της Τρίτης 12 Ιουνίου 2007, της Τετάρτης 13 Ιουνίου 2007, της Πέμπτης 14 Ιουνίου 2007 και της Παρασκευής 15 Ιουνίου 2007 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς, τα Πρακτικά των συνεδριάσεων της Δευτέρας 11 Ιουνίου 2007, της Τρίτης 12 Ιουνίου 2007, της Τετάρτης 13 Ιουνίου 2007, της Πέμπτης 14 Ιουνίου 2007 και της Παρασκευής 15 Ιουνίου 2007 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 0.12΄ λύεται η συνεδρίαση για σήμερα ημέρα Τετάρτη 27 Ιουνίου 2007 και ώρα 10.30΄, με αντικείμενο εργασιών του Σώματος νομοθετική εργασία: α) Ψήφιση στο σύνολο του σχεδίου νόμου του Υπουργείου Απασχόλησης και Κοινωνικής Προστασίας: «Θεσμικό πλαίσιο επενδύσεων και αξιοποίησης της περιουσίας των Φορέων Κοινωνικής Ασφάλισης» και β) μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δικαιοσύνης: «Πτωχευτικός Κώδικας», σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  




3
ΣΥΝΕΔΡΙΑΣΗ 26-06-07  σελ.

Τελευταία Αποθήκευση:	2/7/2007 1:46:00 μμ	Από:	M.papadatou
Εκτυπώθηκε:	29/6/2007 1:41:00 μμ

