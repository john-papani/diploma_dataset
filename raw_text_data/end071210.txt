ΠΙΝΑΚΑΣ ΠΕΡΙΕΧΟΜΕΝΩΝ
Η’ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ’
ΣΥΝΟΔΟΣ Α’
ΣΥΝΕΔΡΙΑΣΗ ΜΗ’

Δευτέρα 10 Δεκεμβρίου 2007

ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι τη συνεδρίαση παρακολουθούν μαθητές από το 10 Γυμνάσιο Χαριλάου Θεσσαλονίκης, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 11 Δεκεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με την προστασία του αρχαιολογικού χώρου του Τύμβου των Σαλαμινομάχων κ.λπ., σελ.
β) Προς τον Υπουργό Ανάπτυξης:
i. σχετικά με τις προθέσεις του Υπουργείου για αξιοποίηση της πυρηνικής ενέργειας στη χώρα μας κ.λπ., σελ.
ii. σχετικά με τη λειτουργία του Ενιαίου Φορέα Ελέγχου Τροφίμων κ.λπ., σελ.
γ) Προς τον Υπουργό Υγείας και Κοινωνικής Αλληλεγγύης:
i. σχετικά με τις ελλείψεις στο Νοσοκομείο Κυπαρισσίας κ.λπ., σελ.
ii. σχετικά με τη λειτουργία του Κέντρου Εκπαίδευσης και Αποκατάστασης Τυφλών κ.λπ., σελ.
δ) Προς τον Υπουργό Μεταφορών και Επικοινωνιών σχετικά με την αεροπορική σύνδεση με το Καστελλόριζο κ.λπ., σελ.
5. Συζήτηση επερώτησης Βουλευτών του ΠΑ.ΣΟ.Κ. προς τον Υπουργό Εθνικής Παιδείας και Θρησκευμάτων, σχετικά με τις επιλογές προϊσταμένων στην Εκπαίδευση, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου:
Οι Υπουργοί Εσωτερικών και Δικαιοσύνης κατέθεσαν σχέδιο νόμου: «Τροποποίηση του ν. 3231/2004 (Α, 45) για την «εκλογή Βουλευτών», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΒΛΑΧΟΣ Γ., σελ.
ΒΡΕΤΤΟΣ Κ., σελ.
ΖΩΙΔΗΣ Ν., σελ.
ΚΑΛΑΦΑΤΗΣ Σ., σελ.
ΚΑΦΑΝΤΑΡΗ Λ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΛΙΑΠΗΣ Μ., σελ.
ΠΑΝΤΕΛΑΚΗ Ε., σελ.
ΠΑΠΑΓΕΩΡΓΙΟΥ Γ. (Ν. ‘Αρτας), σελ.
ΠΛΕΥΡΗΣ Α., σελ.
ΧΑΤΖΗΔΑΚΗΣ Κ., σελ.

Β. Επί της επερώτησης:
ΑΗΔΟΝΗΣ Χ., σελ.
ΑΠΟΣΤΟΛΑΚΗ Μ., σελ.
ΒΑΡΒΑΡΙΓΟΣ Δ., σελ.
ΔΙΑΜΑΝΤΟΠΟΥΛΟΥ Α., σελ.
ΚΑΚΛΑΜΑΝΗΣ Α., σελ.
ΛΥΚΟΥΡΕΝΤΖΟΣ Α., σελ.
ΜΠΟΛΑΡΗΣ Μ., σελ.
ΠΑΝΤΟΥΛΑΣ Μ., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΤΥΛΙΑΝΙΔΗΣ Ε., σελ.



      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ 
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΜΗ΄
      Δευτέρα 10 Δεκεμβρίου 2007
      Αθήνα, σήμερα στις 10 Δεκεμβρίου 2007 ημέρα Δευτέρα και ώρα 18.00΄, συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Λαρίσης κ. Έκτορας  Νασιώκας  κατέθεσε αναφορά με την οποία  Ο Ιατρικός Σύλλογος Λάρισας `Ο ΙΠΠΟΚΡΑΤΗΣ` ζητεί την άμεση καταβολή δεδουλευμένων αποδοχών τους προς τα μέλη του από τον ΟΠΑΔ.
      2) Ο Βουλευτής Α΄Αθηνών κ. Αθανάσιος (Νάσος) Αλευράς  κατέθεσε αναφορά με την οποία  η Εθνική Συνομοσπονδία Ατόμων με αναπηρία ζητεί να εξαιρεθούν τα άτομα με ειδικές ανάγκες από τις αυξήσεις της ΔΕΗ και τη θέσπιση ειδικού τιμολογίου για τα μέλη του.
      3) Η Βουλευτής Πέλλης κ. Παρθένα Φουντουκίδου - Θεοδωρίδου  κατέθεσε αναφορά με την οποία  το Δημοτικό Συμβούλιο του Δήμου ΄Εδεσσας Πέλλας ζητεί το διπλασιασμό της επιχορήγησης του Δήμου ΄Εδεσσας, από τους κεντρικούς αυτοτελείς πόρους (Κ.Α.Π.).
      4) Η Βουλευτής Πέλλης κ. Παρθένα Φουντουκίδου - Θεοδωρίδου  κατέθεσε αναφορά με την οποία  Αμπελουργοί περιοχής Δήμου Γιαννιτσών Πέλλας ζητούν οικονομική στήριξη για τις καλλιέργειές τους που επλήγησαν από δυσμενείς συνθήκες και παρουσίασαν το φαινόμενο της μειωμένης παραγωγής.
      5) Ο Βουλευτής Μεσσηνίας κ. Δημήτριος  Κουσελάς  κατέθεσε αναφορά με την οποία  ο Δήμος Αιπείας Μεσσηνίας ζητεί την άμεση επαναλειτουργία του αγροτικού ιατρείου Λογγάς της περιοχής του.
      6) Ο Βουλευτής Β΄ Αθηνών κ. Απόστολος  Κακλαμάνης  κατέθεσε αναφορά με την οποία  ο κ. Νικόλαος Γαλανόπουλος, συνταξιούχος διπλωματικός υπάλληλος ζητεί την επαναφορά του στην ενεργό υπηρεσία.
      7) Ο Βουλευτής Β΄ Αθηνών κ. Απόστολος  Κακλαμάνης  κατέθεσε αναφορά με την οποία  η Εθνική Συνομοσπονδία Τυφλών ζητεί τη λήψη μέτρων για την αναβάθμιση της παρεχόμενης παιδείας προς τα τυφλά άτομα και την ικανοποίηση εργασιακών και οικονομικών αιτημάτων των μελών της.
      8) Ο Βουλευτής Λαρίσης κ. Αστέριος Ροντούλης κατέθεσε αναφορά με την οποία  ο Σύνδεσμος Σιδηροδρομικών `ΛΑΡΙΣΑΪΚΟΣ` ζητεί τη συνέχιση της λειτουργίας του εργοαστασίου εμποτισμού Κατερίνης.
      9) Η Βουλευτής Ηλείας κ. Κρινιώ Κανελλοπούλου  κατέθεσε δημοσίευμα εφημερίδας το οποίο αναφέρεται στην ανάγκη ρύθμισης των εποικιστικών εκτάσεων στην Παλαιά Μανωλάδα.
      10) Ο Βουλευτής Κοζάνης κ. Νικόλαος  Τσιαρτσιώνης κατέθεσε αναφορά με την οποία  ο Δήμος Σιάτιστας Κοζάνης ζητεί την ίδρυση Πυροσβεστικού Σταθμού στην πόλη της Σιάτιστας.
      11) Ο Βουλευτής Ηλείας κ. Γιάννης  Κουτσούκος  κατέθεσε αναφορά με την οποία  ο Δικηγορικός Σύλλογος Ηλείας διαμαρτύρεται για την εξαίρεση των δικηγόρων των πυρόπληκτων περιοχών του Νομού Ηλείας από τη χορήγηση δανείων με εγγύηση δημοσίου.
      12) Οι Βουλευτές Β΄ Αθηνών κ. Ιωάννης Δραγασάκης και Α΄ Αθηνών κ. Άννα Φιλίνη κατέθεσαν αναφορά με την οποία  ο Σύλλογος Εργαζομένων Δημόσιας Επιχείρησης Πολεοδομίας και στέγασης  διαμαρτύρονται για την απαξίωση της υπηρεσίας τους και ζητούν τη διάθεση πόρων για τη συνέχιση της λειτουργίας της πιo πάνω υπηρεσίας τους.
      13) Ο Βουλευτής Β΄ Αθηνών κ. Φώτιος - Φανούριος  Κουβέλης  κατέθεσε αναφορά με την οποία  η Εθνική Ομοσπονδία Τυφλών  ζητεί την ικανοποίηση αιτημάτων για την ομαλή ένταξη των μελών της στην παραγωγική και κοινωνική διαδικασία
      14) Οι Βουλευτές Β΄ Αθηνών κύριοι Φώτιος - Φανούριος  Κουβέλης και κ. Γρηγόριος Ψαριανός κατέθεσαν αναφορά με την οποία  το Εργατουπαλληλικό Κέντρο Νομού Φωκίδας ζητεί να μην αρθεί από το Παράρτημα Ι.Κ.Α. Άμφισσας  η ασφάλιση των ανέργων της περιοχής που έγινε με πόρους του Λ.Α.Ε.Κ. από τον Ο.Α.Ε.Δ..
      15) Ο Βουλευτής Λασιθίου κ. Μιχαήλ  Καρχιμάκης  κατέθεσε δημοσίευμα εφημερίδας τα οποία αναφέρεται στην ύπαρξη παραεκπαιδευτικού κυκλώματος.
      16) Οι Βουλευτές Β΄ Αθηνών κ. Ιωάννης Δραγασάκης , Β΄ Θεσσαλονίκης κ. Ευαγγελία (Λίτσα) Αμμανατίδου - Πασχαλίδου, Β΄ Αθηνών κ. Μιχαήλ Παπαγιαννάκης κατέθεσαν αναφορά με την οποία η Διανομαρχιακή  Επιτροπή Ροδόπης-Έβρου κατά των χρυσορυχείων διαμαρτύρεται για την ενδεχόμενη έγκριση μελετών που θα έχουν επιπτώσεις στο περιβάλλον.
      17) Ο Βουλευτής Σερρών κ. Μάρκος  Μπόλαρης κατέθεσε αναφορά με την οποία  ο κ. Ιωάννης Καρτσιδήμας ζητεί τη χορήγηση άδειας ανατροφής τέκνου.
      18) Ο Βουλευτής Λασιθίου κ. Μιχαήλ  Καρχιμάκης  κατέθεσε αναφορά με την οποία  ο κ. Ιωάννης Καρτσιδήμας ζητεί τη χορήγηση άδειας ανατροφής τέκνου.
      19) Η Βουλευτής Κερκύρας κ. Αγγελική ( Άντζελα) Γκερέκου  κατέθεσε αναφορά με την οποία  ο Δήμος Παξών ζητεί την επάνδρωση με αστυνομικό προσωπικό του Α.Τ. Παξών
      20) Η Βουλευτής Κερκύρας κ. Αγγελική ( Άντζελα) Γκερέκου κατέθεσε αναφορά με την οποία ο Σύλλογος Γονέων Κηδεμόνων και Φίλων Ατόμων με Αναπηρία Κέρκυρας ζητεί την επανένταξή των μελών του, στους επιχορηγούμενους από τα κρατικά λαχεία φορείς.
      21) Η Βουλευτής Ηλείας κ. Κρινιώ Κανελλοπούλου  κατέθεσε δημοσίευμα εφημερίδας με το οποίο ζητείται η δημιουργία ενός διυπουργικού συντονιστικού οργάνου που θα φέρει την ευθύνη της ανασυγκρότησης του Νομού Ηλείας.
      22) Η Βουλευτής Κερκύρας κ. Αγγελική ( Άντζελα) Γκερέκου κατέθεσε αναφορά με την οποία  ο Κερκυραϊκός Σύλλογος Προστασίας Ατόμων που πάσχουν από Μεσογειακή Αναιμία ζητεί την έκπτωση των αεροπορικών εισιτηρίων για τους Θαλασσαιμικούς της Κέρκυρας.
      23) Ο Βουλευτής Ηρακλείου κ. Βασίλειος Κεγκέρογλου κατέθεσε αναφορά με την οποία  το Επιμελητήριο Ηρακλείου Κρήτης ζητεί επιεική φορολογική μεταχείριση για τις επιχειρήσεις που έχουν παραλήψεις στην απόδοση φόρων.
      24) Ο Βουλευτής Β΄ Αθηνών κ. Απόστολος  Κακλαμάνης  κατέθεσε αναφορά με την οποία  o Δήμαρχος Ιλίου Αττικής ζητεί την καταβολή χρηματικού ποσού για την πληρωμή των σχολικών φυλάκων. 
      25) Η Βουλευτής Ηλείας κ. Κρινιώ Κανελλοπούλου  κατέθεσε αναφορά με την οποία  η Διεύθυνση Αγροτικής Ανάπτυξης της Νομαρχιακής Αυτοδιοίκησης Ηλείας ζητεί την απαλλαγή των ελαιοκαλλιεργητών του Νομού από την εισφορά δακοκτονίας. 
      26) Η Βουλευτής Ηλείας κ. Κρινιώ Κανελλοπούλου κατέθεσε δημοσίευμα εφημερίδας σχετικά με την υποβάθμιση του Ι.Κ.Α. Αρχαίας Ολυμπίας.
      27) Η Βουλευτής Ευβοίας κ. Αικατερίνη Περλεπέ - Σηφουνάκη κατέθεσε αναφορά με την οποία  ο Δήμαρχος Κονιστρών Εύβοιας ζητεί χρηματοδότηση για την κατασκευή των απαραίτητων έργων για την προστασία του δήμου του από τα έντονα καιρικά φαινόμενα.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 659/15-10-07 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 114/8-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Τατούλης, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων χρηματοδοτεί από εθνικούς πόρους του Προγράμματος Δημοσίων Επενδύσεων (ΠΔΕ) μόνο την εκτέλεση δασοτεχνικών έργων, που δεν είναι επιλέξιμα στο πλαίσιο εφαρμογής του Γ΄ ΚΠΣ.
      Με την 92963/2474/10.5.2007 απόφαση του Υπουργού Αγροτικής Ανάπτυξης και Τροφίμων «Κατανομή του ορίου πληρωμών της ΣΑΕ 084 του ΠΔΕ 2007» κατανεμήθηκαν συνολικά στην Δ/νση Δασών Ν. Αρκαδίας 125.500,00 €, εκ των οποίων 103.000,00 € στο ενάριθμο έργο 2001ΣΕ0840000 «Διάνοιξη - Συντήρηση - Βελτίωση Ασφαλτόστρωση Δασικών Δρόμων».
      Επισημαίνεται ότι τα θέματα που αφορούν την οικονομική και διοικητική υποστήριξη των Περιφερειακών Δασικών Υπηρεσιών μετά την ισχύ του Ν.2503/1997 και την υπαγωγή των υπηρεσιών αυτών στις Περιφέρειες του Κράτους, υπάγονται και χρηματοδοτούνται από τον Τακτικό Προϋπολογισμό των οικείων Περιφερειών και ρυθμίζονται σε επίπεδο νομού, τόσο με τον προγραμματισμό των αναγκαίων προσλήψεων μονίμου προσωπικού και της αναγκαίας υλικοτεχνικής υποδομής, όσο και την προώθηση στα Περιφερειακά Επιχειρησιακά Προγράμματα (ΠΕΠ) και την εν συνεχεία εκτέλεση των απαραίτητων δασικών έργων και εργασιών,  στα οποία συμπεριλαμβάνονται και τα μέτρα πρόληψης και αποκατάστασης των φυσικών καταστροφών (πυρκαγιές).
      Τα δασικά μέτρα σύμφωνα με το Συμπλήρωμα Προγραμματισμού του Περιφερειακού Επιχειρησιακού Προγράμματος Πελοποννήσου 2000 - 2006, περιλαμβάνονται στο μέτρο 2.1.3. «Προστασία, αναβάθμιση δασών» του πρώτου υποάξονα του άξονα Προτεραιότητας 2 «Αειφόρος ανάπτυξη της υπαίθρου» και σύμφωνα με τα διαλαμβανόμενα στο Τεχνικό Δελτίο του μέτρου του Συμπληρώματος Προγραμματισμού:
      «Ως προτεραιότητες του Μέτρου θεωρούνται η ενίσχυση της προστασίας και αποκατάστασης των δημόσιων δασών. Η επίτευξη του στόχου του Μέτρου απαιτεί την απόδοση ιδιαίτερου βάρους στην ανασύσταση του δασοκομικού παραγωγικού δυναμικού που έχει πληγεί από φυσικές καταστροφές (πλημμύρες, πυρκαγιές κ.λπ.). Η Περιφέρεια Πελοποννήσου επλήγη τα τελευταία χρόνια ιδιαιτέρως από πυρκαγιές που κατέστρεψαν σημαντικά και μοναδικά δασικά οικοσυστήματα όπως ο Ταΰγετος και το Μαίναλο. Η αποκατάσταση αυτών, καθώς και η λήψη των κατάλληλων προληπτικών μέτρων για την αποφυγή παρόμοιων καταστροφών στο μέλλον έχει τον πρώτο βαθμό προτεραιότητας.
      Στο πλαίσιο εφαρμογής του Μέτρου προβλέπονται δύο βασικές κατηγορίες πράξεων που αναφέρονται στα εξής πεδία παρέμβασης :
      1. Αποκατάσταση του δασοκομικού δυναμικού που επλήγει από θεομηνίες και καθιέρωση ενδεδειγμένων προληπτικών μέσων.
      	2. Διατήρηση του περιβάλλοντος σε σύνδεση με τη διατήρηση της γης, των 
δασών και του τοπίου, καθώς και με τη βελτίωση των συνθηκών διαβίωσης των ζώων.
      Ενδεικτικά και όχι αποκλειστικά, οι δράσεις που ενισχύονται αναφέρονται στα εξής:
      - Κατασκευή αντιπυρικών ζωνών και λοιπά έργα για την προστασία δασικών εκτάσεων.
      - Μελέτες και έργα αναδασώσεων για την αποκατάσταση κατεστραμμένου φυσικού τοπίου ή δασώσεων για την αύξηση της πυραντοχής των συστάδων (δημιουργία ζωνών από λιγότερο εύφλεκτα είδη).
      - Μελέτες και έργα αντιπλημμυρικής και αντιδιαβρωτικής προστασίας τα οποία εξασφαλίζουν την προστασία του δάσους από φυσικές καταστροφές.
      - Μελέτες και έργα για την καταπολέμηση επιδημιών ή ασθενειών οι οποίες έχουν ως αποτέλεσμα την υποβάθμιση του δασικού παραγωγικού δυναμικού.
      - Κατασκευή και βελτίωση δασικών δρόμων.
      - Κατασκευή έργων συγκράτησης και αποθήκευσης νερού (υδατοδεξαμενές, υδατοφράγματα κ.ά.).
                 - Εκπόνηση και υλοποίηση προγραμμάτων περιβαλλοντικής ευαισθητοποίησης και ενημέρωσης τοπικού πληθυσμού για την προστασία των δασών από τις πυρκαγιές.
      - Εκπόνηση σχεδίων - μελετών για την αειφόρο διαχείριση και προστασία των δασών και των οικολογικά ευαίσθητων περιοχών.
      - Προστασία - αποκατάσταση ευαίσθητων περιοχών και αντιμετώπιση περιβαλλοντικών προβλημάτων σε αυτές.
      - Έργα αναβάθμισης και προστασίας δασών.
      - Δημιουργία υποδομών αξιοποίησης όπως μονοπάτια περιήγησης, σήμανσης αξιόλογων φυσικών μνημείων, υδατοδεξαμενές, κ.α.».
      Κατά την τρέχουσα περίοδο προβλέφθηκε η κάλυψη εποχιακών ή πρόσκαιρων αναγκών και κατανεμήθηκαν στις Περιφερειακές Δασικές Υπηρεσίες εποχιακοί υπάλληλοι διαφόρων ειδικοτήτων με σχέση εργασίας ιδιωτικού δικαίου ορισμένου χρόνου ( διάρκειας έως 8 μήνες) για την αντιμετώπιση των εποχιακών αναγκών τους.
      Ειδικότερα, με την 311934/17.7.2007 απόφαση του Γενικού Γραμματέα Αγροτικής Ανάπτυξης και Τροφίμων, κατανεμήθηκαν και στη Δ/νση Δασών Αρκαδίας για την κάλυψη των εποχιακών αναγκών της συνολικά 10 άτομα ( 3 Δασολόγοι, 3 Δασοπόνοι και 4 ΥΕ Εργάτες- Δασεργάτες) και ποσό 50.600,00 € για την κάλυψη της μισθοδοσίας τους.
      Επίσης από τον Τακτικό Προϋπολογισμό καλύφθηκαν και οι δαπάνες για τη συγκρότηση συνεργείων εργατών, που απασχολήθηκαν κατά την αντιπυρική περίοδο με τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης) και προβλέφθηκε και η λειτουργία των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες, προκειμένου αυτές να λειτουργούν προληπτικά για την αντιμετώπιση θεμάτων αντιπυρικής προστασίας, σύμφωνα με την ετήσια σχετική εγκύκλιο μέτρων δασοπροστασίας.
      Και για την τρέχουσα περίοδο για την δασοπροστασία αλλά και την αποτελεσματική πρόληψη από τις δασικές πυρκαγιές προβλέφθηκαν:
      - Να συσταθούν συνεργεία για τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης). Φέτος με την 302839/20.6.2007 απόφαση κατανεμήθηκαν στη Δ/νση Δασών Ν. Αρκαδίας 22 άτομα (2 Δασοπόνοι, 2 Ειδικοί Δασικής Προστασίας και 26 εργάτες).
      	- Να λειτουργήσουν οι Περιφερειακές Δασικές Υπηρεσίες τις απογευματινές ώρες και τις εξαιρέσιμες ημέρες.
      - Να συμμετάσχουν οι Περιφερειακές Δασικές Υπηρεσίες στα Συντονιστικά Νομαρχιακά όργανα (ΣΝΟ) , καθώς και σε περιστατικά πυρκαγιών όπου κριθεί αναγκαίο.
      Επίσης το Υπουργείο Αγροτικής Ανάπτυξης και Τροφίμων για την αντιμετώπιση των συνεπειών από τις δασικές πυρκαγιές και προκειμένου να ληφθούν επείγοντα μέτρα για τον έλεγχο των δασών και την υποστήριξη των διοικητικών και τεχνικών ενεργειών, μετά την καταστολή τους (αποκατάσταση των καμένων εκτάσεων, μικρά υδρονομικά έργα στις πληγείσες περιοχές, περιπολίες κλπ) κατένειμε από τον Τακτικό Προϋπολογισμό του στη Δ/νση Δασών Αρκαδίας συνολικό ποσό 949.000,00 €, το οποίο αναλύεται ως ακολούθως:
      - ποσό 104.000,00 € για την κάλυψη των δαπανών (καταβολή των εξόδων μισθοδοσίας και των εργοδοτικών εισφορών στο ΙΚΑ) των 16 ατόμων διαφόρων ειδικοτήτων (Δασολόγοι 5, Δασοπόνοι 5 και 6 ΥΕ Εργάτες- Δασεργάτες) οκτάμηνης απασχόλησης, που θα προσληφθούν από την Περιφέρεια Πελοπovvήσου στο πλαίσιο του άρθρου 20 του Ν.2190/1994.
                 - ποσό 800.000,00 € για την κατασκευή αντιδιαβρωτικών έργων 	
(κορμοδεμάτων και κορμοφραγμάτων )
      	- ποσό 45.000,00 € για την προμήθεια οχημάτων.
      	Όσον αφορά τα Δασαρχεία Τρίπολης και Βυτίνας σας γνωρίζουμε τα ακόλουθα:
      - Σύμπλεγμα αναδασώσεων Βλαχοκερασιάς: υπάρχει διαχειριστική μελέτη, η ισχύς της οποίας έληξε και μετά τη χορηγηθείσα παράταση δύο χρόνων το 1997. Η συγκεκριμένη περιοχή βρίσκεται μέσα στα όρια της περιοχής του Δασικού Συμπλέγματος «Αρχαίας Σειρίτιδας» που περιλαμβανόταν στις μελέτες που είχαν προκηρυχθεί για να εκπονηθούν στο πλαίσιο του μέτρου 6.3. Δράση Α «Σχέδια διαχείρισης για την αειφόρο ανάπτυξη δασικών και οικολογικά ευαίσθητων περιοχών»: «Εκπόνηση μελετών διαχείρισης και προστασίας δασικών οικοσυστημάτων της Δημόσιας Δασοπονίας (Διαχειριστικές Μελέτες) και ολοκληρωμένα σχέδια αποκατάστασης τοπίου μετά από φυσικές καταστροφές». Όπως φαίνεται και στο 93757/491/3.2.2004 έγγραφο του Τμήματος Δασοπονικών Μελετών, ο διαγωνισμός ακυρώθηκε και δεν επαναπροκηρύχθηκε.
      - Περιαστικές αναδασώσεις Τρίπολης: πρόκειται για αναδασώσεις που έχουν κυρίως παραχωρηθεί με ΦΕΚ το 1930 σε διάφορους συλλόγους, από τους οποίους διαχειρίζονται οι εκτάσεις ( μη δημόσια Δασοπονία).
      - Μαίναλο : Υπάρχουν δύο διαχειριστικά σχέδια ένα για το Ανατολικό και ένα για το Δυτικό Μαίναλο, η ισχύς των οποίων και μετά την παράτασή τους για δύο χρόνια λήγει το Δεκέμβριο του 2007. Διαχειρίζονται με πίνακες υλοτομίας και οι υλοτομίες χρηματοδοτούνται από τον ΚΑΕ 0878 του Τακτικού Προϋπολογισμού της Περιφέρειας Πελοποννήσου. Θα καταβληθεί προσπάθεια να αρχίσει η συλλογή στοιχείων για τα νέα διαχειριστικά από το εποχιακό προσωπικό οκτάμηνης απασχόλησης που έχει προσληφθεί από το Δασαρχείο Βυτίνας.
      - Σύμπλεγμα Θέλπουσας: Το διαχειριστικό σχέδιο και μετά την παράταση της ισχύος του για δύο χρόνια λήγει στο τέλος του 2008. Οι υλοτομίες χρηματοδοτούνται από τον ΚΑΕ 0878 του Τακτικού Προϋπολογισμού της Περιφέρειας Πελοποννήσου.
      Συμπληρωματικά των ανωτέρω διαβιβάζεται συνημμένα το με αριθμ. πρωτ. 17346/26-10-2007 έγγραφο του Γενικού Γραμματέα Περιφέρειας Πελοποννήσου.
      Ο Υφυπουργός
      Κ. ΚΙΛΤΙΔΗΣ»
      2. Στην με αριθμό 705/15-10-07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 158Β/6-11-07 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην παραπάνω σχετική ερώτηση, από πλευράς αρμοδιοτήτων του ΥΠΕΧΩΔΕ, σας ενημερώνουμε ότι:
      Οι αρμοδιότητες για την προστασία και διαχείριση των υδάτων ασκούνται ανά Περιφέρεια, μέσω των Διευθύνσεων Υδάτων των Περιφερειών, οι οποίες συγκροτήθηκαν με την αρ. οικ.47630/16-11-2005 ΚΥΑ (ΦΕΚ 1688 Β΄/1-12-2005).
      Τα Σχέδια Διαχείρισης, τα οποία περιλαμβάνουν υποχρεωτικά Προγράμματα Μέτρων και Προγράμματα Παρακολούθησης της κατάστασης των υδάτων, περιέχουν όλα τα στοιχεία, πληροφορίες και εκτιμήσεις που είναι απαραίτητα για την προστασία και διαχείριση των υδάτων.
      Τα έργα επιτόπιας εξυγίανσης - αποκατάστασης σε ρυπασμένους χώρους καθορίζονται με απόφαση του Γενικού Γραμματέα της οικείας Περιφέρειας (άρθρο 12 της ΚΥΑ 13588/725/2006 (ΦΕΚ 383/Β). Στην προκειμένη περίπτωση της ρύπανσης στις πυρόπληκτες περιοχές, που προκλήθηκε από τους χώρους ανεξέλεγκτης διάθεσης αποβλήτων (ΧΑΔΑ) που κάηκαν, η υπηρεσία περιβάλλοντος της Περιφέρειας Πελοποννήσου είναι αρμόδια να καθορίσει τα αναγκαία μέτρα απορρύπανσης.
      Για την διευθέτηση του προβλήματος των ΧΑΔΑ ο νέος Εθνικός Σχεδιασμός Διαχείρισης των Στερεών Αποβλήτων [Παράρτημα ΙΙ της ΚΥΑ 50910/2727/2003 (ΦΕΚ 1909/Β)] προβλέπει τη σταδιακή εξάλειψη των ΧΑΔΑ μέχρι το τέλος του 2008.
      Τέλος, σας ενημερώνουμε ότι οι έλεγχοι των επιπτώσεων στη δημόσια υγεία από τυχόν πρόσληψη διοξινών αποτελούν αρμοδιότητα του Υπ. Υγείας και Κοινωνικής Αλληλεγγύης, ενώ οι έλεγχοι της παρουσίας διοξινών στη φυτική παραγωγή και στο έδαφος /υπέδαφος αποτελούν αρμοδιότητα του Υπ. Αγροτικής Ανάπτυξης και Τροφίμων, στα οποία διαβιβάζουμε αντίγραφο της ερώτησης.
      Ο Υφυπουργός
      ΣΤΑΥΡΟΣ Ελ. ΚΑΛΟΓΙΑΝΝΗΣ»
      3. Στην με αριθμό 624/12-10-07 ερώτηση των Βουλευτών κυρίων Γεωργίου Μαρίνου, Τάκη Τσιόγκα και Νικολάου Γκατζή δόθηκε με το υπ’ αριθμ. 8428/6-11-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ερώτηση υπ' αριθμ. 624/12-10-2007, που κατατέθηκε στη Βουλή των Ελλήνων από τους Βουλευτές κυρίους Γιώργο Μαρίνο, Τάκη Τσιόγκα και Νίκο Γκατζή, σας γνωρίζουμε τα ακόλουθα:
      Η κοινωνική προστασία στους πολίτες που περιέρχονται σε κατάσταση ανάγκης εξ αιτίας των δασικών πυρκαγιών υποστηρίζεται άμεσα από τη Γενική Γραμματεία Πολιτικής Προστασίας, μέσω των ΟΤΑ Α΄ και Β΄ βαθμού, όταν συντρέχει περίπτωση, για την κάλυψη των πρώτων αναγκών (διαμονή - διατροφή) και από το Υπουργείο Υγείας και Κοινωνικής Αλληλεγγύης στη συνέχεια, δια των αρμοδίων Διευθύνσεων Πρόνοιας των Νομαρχιακών Αυτοδιοικήσεων.
      Με την ΚΥΑ Π2/οικ.2673/29-8-2001 των Υπουργών Οικονομικών και Υγείας και Κοινωνικής Αλληλεγγύης καθορίζονται τα όρια, προϋποθέσεις, τα δικαιολογητικά και η διαδικασία οικονομικής ενίσχυσης των πληγέντων για. την κάλυψη των πρώτων αναγκών τους, για επισκευές κύριας οικίας ή αντικατάσταση οικοσκευής, κτλ. Η σχετική δαπάνη βαρύνει τις πιστώσεις του Λογαριασμού Πρώτων Κοινωνικών Βοηθειών των οικείων Νομαρχιακών Αυτοδιοικήσεων, ο προϋπολογισμός των οποίων χρηματοδοτείται και από τον οικείο λογαριασμό του Υπουργείου Υγείας και Κοινωνικής Αλληλεγγύης (Φ220 ΚΑΕ 2739) (Ν.Δ. 57/1973, ΦΕΚ 149/Α΄/1973 - ΚΥΑ 2673 Π2/οικ.2673/29-8-2001, ΦΕΚ 1185/Β΄/2001).
      Θέματα που αφορούν την αποκατάσταση ζημιών σε κτίρια που προκλήθηκαν από δασικές πυρκαγιές εμπίπτουν στην αρμοδιότητα της Υπηρεσίας Αποκατάστασης Σεισμοπλήκτων (ΥΑΣ) του ΥΠΕΧΩΔΕ (Ν.1190/1981, ΦΕΚ 203/Α΄/1981- Ν.2576/1998, ΦΕΚ 25/Α΄/1998). Ειδικότερα θέματα σχετικά με την οριοθέτηση της πληγείσας περιοχής, διαπίστωσης της έκτασης των ζημιών, χορήγησης δανείων, κλπ, ρυθμίζονται με κοινή Υπουργική Απόφαση των Υπουργών, Εσωτερικών Δημόσιας Διοίκησης και Αποκέντρωσης, Οικονομίας και Οικονομικών και ΠΕΧΩΔΕ.
      Θέματα αποζημιώσεων στη φυτική, ζωική και αλιευτική παραγωγή, καθώς και στο φυτικό, ζωικό, αλιευτικό, πάγιο και έγγειο κεφάλαιο από καταστροφές οι οποίες προκλήθηκαν από πυρκαγιές ρυθμίζονται με τον Κανονισμό Κρατικών Οικονομικών Ενισχύσεων (ΚΥΑ 282608/2005, ΦΕΚ 1786/Β΄/2005), με αρμόδιο φορέα υλοποίησης τον ΕΛΓΑ.
      Η καταγραφή και προστασία των καμένων εκτάσεων που εμπίπτουν στις διατάξεις της δασικής νομοθεσίας αποτελεί αρμοδιότητα των κατά τόπους Περιφερειακών Δασικών Υπηρεσιών και γίνεται κατόπιν γραπτής ενημέρωσής τους από τις κατά τόπους αρμόδιες Πυροσβεστικές Υπηρεσίες που είχαν και την ευθύνη κατάσβεσής τους (ΚΥΑ12030/Φ109.1/1999).
      Ειδικότερα για τη κήρυξη των περιοχών αυτών ως αναδασωτέων, σας επισυνάπτουμε το απαντητικό έγγραφο της Περιφέρειας Στερεάς Ελλάδας με ΑΠ 8038/30-10-2007.
      Για τα υπόλοιπα ερωτήματα αρμόδια να απαντήσουν είναι τα συνερωτώμενα Υπουργεία.
      Ο Υπουργός
      ΑΘΑΝΑΣΙΟΣ ΝΑΚΟΣ»
      (Σημ.: Συνημμένα το ΑΠ 8038/30.10.2007 έγγραφο Περιφέρειας Στερεάς Ελλάδας)
      4. Στην με αριθμό 770/16.10.07 ερώτηση των Βουλευτών κ.κ. Κωνσταντίνου Αλυσανδράκη, Ιωάννου Πρωτούλη, Λιάνας Κανέλλη και Ευαγγελίας Μελά δόθηκε με το υπ’ αριθμ. 11666/0/ΙΗ/6.11.07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 770/16-10-07 την οποία κατέθεσαν οι Βουλευτές κ.κ. Κ. Αλυσανδράκης, Γ. Πρωτούλης, Λ. Κανέλλη και E. Μελά σχετικά με την στέγαση των φοιτητών των Πανεπιστημίων, σας γνωρίζουμε τα ακόλουθα:
      Σύμφωνα με τις διατάξεις του άρθρου 29 του ν. 1268/82 (Α΄87) σε συνδυασμό με το άρθρο 7 του ν.1771/88 (Α΄71) με το οποίο κυρώθηκε η αριθ. Ε5/7359/19-10-1987 (ΦΕΚ 568 Β΄) Υπουργική απόφαση, η στέγαση των φοιτητών ανήκει στην αρμοδιότητα των Πανεπιστημίων, τα οποία καθορίζουν τις προϋποθέσεις στέγασης των φοιτητών ανάλογα με την ατομική οικογενειακή και οικονομική κατάσταση του φοιτητή και έχουν την δυνατότητα να ενοικιάζουν ξενοδοχεία για να καλύψουν τις στεγαστικές ανάγκες των φοιτητών. Ειδικότερα, επί του ζητήματος της στέγασης των φοιτητών δραστηριοποιείται το Εθνικό Ίδρυμα Νεότητας το οποίο είναι Κοινωφελές Ίδρυμα- Νομικό Πρόσωπο Ιδιωτικού Δικαίου του Ευρύτερου Δημόσιου Τομέα που εποπτεύεται από το ΥΠ.Ε.Π.Θ. και έχει σκοπό την παροχή κοινωνικής μέριμνας με κατάλληλα μέσα και τρόπους προς τη Φοιτητική, Σπουδαστική και Μαθητική νεολαία. Το Ε.Ι.Ν. είναι επικουρικός φορέας σε θέματα φοιτητικής μέριμνας και αναλαμβάνει την ευθύνη λειτουργίας των Φοιτητικών Εστιών όταν καλείται από τα Παν/μια με προγραμματική σύμβαση. Στην περίπτωση που μια φοιτητική εστία ανήκει στο Εθνικό Ίδρυμα Νεότητας (Ε.Ι.Ν.) , το ίδιο το Ίδρυμα σύμφωνα με τον εσωτερικό κανονισμό του καθορίζει τις προϋποθέσεις για τη στέγαση των φοιτητών. Το Ε.Ι.Ν. λειτουργεί σε όλη τη χώρα 16 Φοιτητικές Εστίες, 4 Σπουδαστικές Εστίες των Τ.Ε.Ι., την ΑΣΠΑΙΤΕ ( πρώηv ΣΕΛΕΤΕ ) και την Α.Ε.Σ.Α ( Ανώτατη Εκκλησιαστική Σχολή). Στις παραπάνω Εστίες στεγάζονται 7000 φοιτητές και σιτίζονται 8.000 περίπου φοιτητές -σπουδαστές. Επισημαίνεται ότι όσον αφορά στις νέες φοιτητικές εστίες του ΕΜΠ που την ευθύνη λειτουργίας έχει το Ε.Ι.Ν., κανείς φοιτητής οικότροφος δεν καταβάλλει ενοίκιο και η στέγαση και σίτιση είναι δωρεάν.
      Επιπλέον , σύμφωνα με τις διατάξεις του άρθρου 10 του ν. 3220/2004 (Α΄15) στους προπτυχιακούς φοιτητές των Ανώτατων Εκπαιδευτικών Ιδρυμάτων της Ελλάδας, οι οποίοι είναι Έλληνες υπήκοοι ή υπήκοοι άλλων χωρών της Ευρωπαϊκής Ένωσης, χορηγείται ετήσιο στεγαστικό επίδομα ίσο με χίλια (1.000) ευρώ. Μία από τις προϋποθέσεις χορήγησης του επιδόματος αυτού είναι το ετήσιο οικογενειακό εισόδημα του προηγουμένου έτους να μην υπερβαίνει τα τριάντα χιλιάδες (30.000) ευρώ προσαυξανόμενο κατά τρεις χιλιάδες (3.000) ευρώ για κάθε προστατευόμενο παιδί πέραν του ενός. Η αναπροσαρμογή του ορίου του ετησίου οικογενειακού εισοδήματος για τη χορήγηση του στεγαστικού επιδόματος θα μελετηθεί σε συνεργασία με το Υπουργείο Οικονομίας και Οικονομικών.
      Τέλος σας γνωρίζουμε ότι έχουν ζητηθεί οι απόψεις των Πανεπιστημίων προκειμένου να σας ενημερώσουμε σχετικά.
      Ο Υφυπουργός
      ΣΠ. Τ ΑΛΙΑΔΟΥΡΟΣ»
      5.Στην με αριθμό 977/22.10.07 ερώτηση του Βουλευτή κ. Δημητρίου Κουσελά δόθηκε με το υπ’ αριθμ. 105/8.11.07  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Σύμφωνα με την παρ. 5 του άρθρου 1, του Ν.2503/97 για την Περιφερειακή Διοίκηση, καθορίστηκε σαφώς ότι τα αντιπλημμυρικά έργα Νομαρχιακού επιπέδου δεν εμπίπτουν στην αρμοδιότητα του ΥΠΕΧΩΔΕ λόγω του μεγέθους και της θέσης των.
      Για το λόγο αυτό ζητήθηκε με το με αριθμ. πρωτ. 1655/24.8.04 έγγραφό μας προς το Υπουργείο Οικονομίας και Οικονομικών, οι χρηματοδοτήσεις των αντιπλημμυρικών έργων να γίνονται απευθείας προς τις Περιφέρειες, χωρίς τη μεσολάβηση του ΥΠΕΧΩΔΕ. Η ευθύνη του ΥΠΕΧΩΔΕ σε θέματα αντιπλημμυρικών έργων ορίζεται με το Ν.2937/2001, άρθρο 24, παρ.2 και 3 και περιορίζεται στην εκάστοτε περιοχή δραστηριότητας, κυρίως της ΕΥΔΑΠ Α.Ε.
      Παρά ταύτα και λόγω του μεγέθους αυτής της Εθνικής συμφοράς με εντολή του Υπουργού ΠΕΧΩΔΕ έσπευσαν επί τόπου μεγάλες κατασκευαστικές εταιρείες και προσέφεραν χωρίς αμοιβή σημαντικά αντιπλημμυρικά έργα.
      2. Για την πληρέστερη ενημέρωσή σας επισυνάπτονται τα παρακάτω:
      α. Το με αρ. πρωτ. 2012/1.11.07 έγγραφο της Νομαρχιακής Αυτοδιοίκησης Μεσσηνίας, με συνημμένο αναλυτικό πίνακα περιγραφής ρέματος, εργασίας και μήκους παρέμβασης, σχετικά με τα αντιπλημμυρικά έργα που έχουν πραγματοποιηθεί σε ποταμούς και χειμάρρους του Δ. Οιχαλίας αλλά και γενικότερα σε πυρόπληκτες περιοχές του Ν. Μεσσηνίας.
      β. Το με αρ. πρωτ. 1963/1.11.07 έγγραφο της Νομαρχιακής Αυτοδιοίκησης Μεσσηνίας, με συνημμένο το με αρ. πρωτ. 9793/2.10.07 έγγραφο της Δ/νσης Προγραμματισμού και Ανάπτυξης προς το Υπουργείο Οικονομίας & Οικονομικών που συνoδεύεται από συγκεντρωτικό πίνακα αντιπλημμυρικών έργων που απαιτούνται βραχυπρόθεσμα και μακροπρόθεσμα για την πλήρη αποκατάσταση των ζημιών του Ν. Μεσσηνίας.
      γ. Τα με αρ. πρωτ. 2667/17.7.07, 4139/21.9.07,3634/4.9.07 και 4372/3.10.07 έγγραφα του Δήμου Οιχαλίας.
      Ο Υφυπουργός
      Θ. ΞΑΝΘΟΠΟΥΛΟΣ»
      6. Στην με αριθμό 771/16-10-07 ερώτηση της Βουλευτού  κ. Λιάνας Κανέλλη δόθηκε με το υπ’ αριθμ. Β13-511/5-11-07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων η Βουλευτής κ. Λιάνα Κανέλλη, με θέμα «Υλοποίηση ομόφωνης απόφασης της Επιτροπής Θεσμών και Διαφάνειας της Βουλής των Ελλήνων της 4-7-2007 για την επιχείρηση «ΤΥΠΟΠΟΙΗΤΗΡΙΑ ΘΗΒΑΣ Α.Ε.», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ. Γ. Εμπορίου - Γ. Γ. Καταναλωτή του Υπουργείου Ανάπτυξης σας γνωστοποιούμε τα ακόλουθα:
      1. ΙΣΧΥΟΥΣΕΣ ΜΕΧΡΙ ΣΗΜΕΡΑ ΔΙΑΤΑΞΕΙΣ
      α) Ν.802/78 (ΦΕΚ 121/ΑιΟ9-08-78) που αντικατέστησε τις παραγρ. 4 και 6 του Ν. 3475/55, όπου σε περίληψη ορίζονται τα εξής:
      - Η προς το λιανικό εμπόριο χονδρική πώληση νωπών αγροτικών προϊόντων, διενεργείται μέσα από τις Κεντρικές Αγορές.
      - Κατ’ εξαίρεση των παραπάνω, μπορεί να επιτραπεί η παραπάνω πώληση και εκτός Κεντρικών Αγορών και σε απόσταση όχι μικρότερη των δύο (2) χιλιομέτρων απ' αυτές με την προϋπόθεση βέβαια ότι θα εκδοθούν Κ.Υ.Α των Υπουργών Αγροτικής Ανάπτυξης -Τροφίμων και Ανάπτυξης, που θα ρυθμίζουν τα της δυνατότητας αυτής.
      Σημειωτέον όμως ότι τέτοιες Κ.Υ.Α ουδέποτε εκδόθηκαν μέχρι σήμερα
      -Οι παραβάτες των ως άνω διατάξεων τιμωρούνται, ποινικά με το άρθρο 31 του Αγορανομικού Κώδικα.
      β) Ν.3190/03 (ΦΕΚ 249/A/30-10-2003), όπου με το άρθρο 9 αυτού, ενέταξε στον Ν. 802/78 και τα νωπά κρέατα, (πλην πουλερικών, κονίκλων και θηραμάτων).
      γ) Ν. 3557/07 (ΦΕΚ 100/A/14-05-2007) όπου με το άρθρο 14 αυτού θεσπίστηκαν, πέραν των ποινικών κυρώσεων του άρθρου 31 του Α.Κ. και χρηματικά πρόστιμα και διοικητικές κυρώσεις (προσωρινή ή οριστική αφαίρεση της άδειας λειτουργίας), ανάλογα με την περίπτωση, για τους παραβάτες της παραπάνω νομοθεσίας.
      2. ΔΙΑΤΑΞΕΙΣ ΠΟΥ ΙΣΧΥΣΑΝ ΓΙΑ ΟΡΙΣΜΕΝΟ ΧΡΟΝΟ
      α) Αγορανομική Διάταξη 10/94 (ΦΕΚ 849/Β/15-11-94), με την οποία απαγορεύθηκε η χονδρική πώληση πατάτας, σκόρδων και κρεμμυδιών μέσα από κατονομαζόμενους Δήμους και Κοινότητες Περιφέρειας Τ.Δ. Πρωτεύουσας, εφόσον τέτοια πώληση δε λαμβάνει χώρα μέσα από την Κεντρική Αγορά Αθηνών (ΟΚΑΑ Ρέντη).
      β) Αγορανομική Διάταξη 8/97 (ΦΕΚ 1204/Β/31-12-97), με την οποία καταργήθηκε η όμοια 10/94.
      γ) ΚΥΑ Α2-8730/6-8-90 των Υπουργών Αγροτικής Ανάπτυξης-Τροφίμων και Ανάπτυξης, με την οποία θεσπίστηκαν οι όροι και προϋποθέσεις σύναψης νέων μισθώσεων και ανανέωσης μισθώσεων και μισθωτικών συμβάσεων των καταστημάτων οπωροκηπευτικών στον ΟΚΑΑ (Ρέντη).
      δ) ΚΥΑ Α2-2330/26-6-95 (ΦΕΚ 600/Β/7-7-95) των Υπουργών Αγροτικής Ανάπτυξης-Τροφίμων και Ανάπτυξης, με την οποία θεσπίστηκαν οι όροι και οι προϋποθέσεις εκμίσθωσης και ανανέωσης μισθώσεων καταστημάτων εμπορίας οπωροκηπευτικών, κρεάτων και λοιπών χώρων στον ΟΚΑΑ (Ρέντη) και καταργήθηκε προς τούτο η ΚΥ ΑΑ2-8730/6-8-90.
      3. ΙΣΤΟΡΙΚΟ ΤΗΣ ΥΠΟΘΕΣΗΣ
      Με την από την 13-12-1999 αγωγή της, η επιχείρηση «ΤΥΠΟΠΟΙΗΤΗΡΙΑ ΘΗ8ΑΣ ΑΕ ΒΙΟΜΗΧΑΝΙΑ ΣΥΣΚΕΥΑΣΙΑΣ, ΤΥΠΟΠΟΙΗΣΗΣ ΚΑΙ ΣΥΝΤΗΡΗΣΗΣ ΑΓΡΟTlΚΩΝ ΠΡΟΪΟΝΤΩΝ», στράφηκε κατά του Ελληνικού Δημοσίου ζητώντας σύμφωνα με το άρθρο 105 του Εισαγωγικού Νόμου του Αστικού Κώδικα (Εισ. Ν.ΑΚ.), να αναγνωριστεί ότι το Δημόσιο όφειλε να της καταβάλει ποσό 2.056.100.000 δραχμών λόγω παρανόμων πράξεων οργάνων του (αφορούν αιτήσεις που υπέβαλε στον Ο.Κ.Α.Α. στις 11-11-1994, στις 28-04-1995 και στις 23-08-1995 ζητώντας να της παραχωρηθεί κατάστημα εντός της Κ.Α.Α., όπου οι δύο όμως πρώτες από αυτές απορρίφθηκαν, με την αιτιολογία ότι δεν υπήρχαν διαθέσιμα καταστήματα, ενώ η Τρίτη έγινε εν μέρει δεκτή με την οποία εγκρίθηκε η παραχώρηση δύο θέσεων «ράμπας».
      Το Διοικητικό Πρωτοδικείο Αθηνών εξέδωσε αρχικά την με αριθμό 1631/2001 προδικαστική, και στην συνέχεια, την 4069/2002 οριστική απόφαση.
      Με την τελευταία απόφαση έγινε εν μέρει δεκτή η αγωγή και αναγνωρίστηκε το δικαίωμα της πιο πάνω εταιρείας να λάβει από το Δημόσιο αποζημίωση ύψους 385.062 ευρώ. Οι διάδικοι άσκησαν κατά της πρωτόδικης αυτής απόφασης αντίθετες εφέσεις, επί των οποίων εκδόθηκε η με αριθμό 1145/2003 απόφαση του Διοικητικού, Εφετείου Αθηνών
      Με την απόφαση αυτή απορρίφθηκε η έφεση της εταιρείας, έγινε δεκτή η έφεση του Δημοσίου, εξαφανίστηκε η πρωτόδικη απόφαση και, στην συνέχεια, εκδικάσθηκε και απορρίφθηκε η αγωγή. 
      Κατά της απόφασης αυτής του Διοικητικού Εφετείου Αθηνών η εν λόγω επιχείρηση προσέφυγε στο Σ.Τ.Ε ζητώντας παραδεκτώς την αναίρεση της ανωτέρω απόφασης του Διοικητικού Εφετείου Αθηνών.
      Το Σ,Τ.Ε με την υπ' αριθ. 4152/2003 απόφασή του απέρριψε την εν λόγω αίτηση για αναίρεση της απόφασης του Διοικητικού Εφετείου Αθηνών.
      4. ΔΕΔΙΚΑΣΜΕΝΕΣ ΥΠΟΘΕΣΕΙΣ ΚΑΤΑ ΤΑ ΔΙΑΛΑΜΒΑΝΟΜΕΝΑ ΣΤΗΝ ΑΓΩΓΗ ΤΗΣ ΕΠΙΧΕΙΡΗΣΗΣ «ΤΥΠΟΠΟΙΗΤΗΡΙΑ ΘΗΒΑΣ Α.Ε.-ΒΙΟΜΗΧΑΝΙΑ ΣΥΣΚΕΥΑΣΙΑΣ, ΤΥΠΟΠΟΙΗΣΗΣ ΚΑΙ ΣΥΝΤΗΡΗΣΗΣ ΑΓΡΟΤΙΚΩΝ ΠΡΟΪΟΝΤΩΝ» ΕΝΩΠΙΟΝ ΤΟΥ ΠΟΛΥΜΕΛΟΥΣ ΠΡΩΤΟΔΙΚΕΙΟΥ ΠΕΙΡΑΙΩΣ
      Επί της ως άνω αγωγής της επιχείρησης με την επωνυμία «ΤΥΠΟΠΟIΗΤΗΡIΑ ΘΗΒΑΣ Α.Ε.» κατά του Ο.Κ.Α.Α. εκδόθηκαν οι υπ' αριθ. 4645/1997και1811/1999 απορριπτικές αποφάσεις του Διοικητικού Πρωτοδικείου και του Διοικητικού Εφετείου αντιστοίχως.
      Επί της από 4ης Ιανουαρίου 2000 αιτήσεώς της εν λόγω επιχείρησης περί αναιρέσεως της αποφάσεως Εφετείου και των από 15-04-2004 προσθέτων λόγων αναιρέσεως, εκδόθηκε η υπ’ αριθ. 3490/2005 απόφαση του Συμβουλίου της Επικρατείας δια της οποίας κρίθηκε ότι «η σύμβαση με την οποία εκμισθώνονται καταστήματα της Κεντρικής Αγοράς Αθηνών προκειμένου να ασκηθεί εμπορική δραστηριότητα από το μισθωτή, είναι ανεξαρτήτως του σκοπού που προεχόντως επιδιώκεται με αυτήν, σύμβαση ιδιωτικού χαρακτήρα, διεπομένη από τις διατάξεις του Αστικού Κώδικα, καθώς και από αυτές που εκτέθηκαν στην τέταρτη σκέψη (δηλ. τις διατάξεις του Ν.Δ. 159/1969, του Β.Δ. 143/1963, της 38711/2244/1965 Κ.Υ.Α. των Υπουργών Γεωργίας και Εμπορίου, του Π.Δ. 228/1989, της Α2-8730/1990 κοινής αποφάσεως των Υπουργών Γεωργίας και Εμπορίου και της Α2-2330/1990 κοινής αποφάσεως των ιδίων Υπουργών. Το νομοθετικό τούτο καθεστώς δεν αποκλίνει ουσιαστικώς από το κοινό δίκαιο των μισθώσεων. Ως εκ τούτου οι πράξεις του Οργανισμού Κεντρικής Αγοράς Αθηνών, με τις οποίες κατά τα εκτεθέντα στην προηγούμενη σκέψη, ο οργανισμός αυτός αρνήθηκε να εκμισθώσει στην αναιρεσείουσα εταιρεία κατάστημα της κεντρικής αγοράς, δεν αποτελούν εκτελεστές διοικητικές πράξεις. Κατ’ ακολουθίαν τούτων η διαφορά που γεννήθηκε με την άσκηση αγωγής από την αναιρεσείουσα εταιρεία, με την οποίαν αυτή επικαλούμενη τα άρθρα 105 και 106 του Εισ. Ν.Α.Κ. επιδίωξε να αναγνωρισθεί η υποχρέωση του αναιρεσιβλήτου Οργανισμού να την αποζημιώσει θεμελιώνοντας την αξίωσή της στο παράνομο των πράξεων αυτών του οργανισμού, δεν αποτελεί διοικητική διαφορά υπαγόμενη στη δικαιοδοσία των διοικητικών δικαστηρίων (πρβλ Σ.τ.Ε. 4703/1987, 1264/1999).
      Εν συνεχεία σύμφωνα με την από 3-5-06 Αγωγή που κατέθεσε ενώπιον του Πολυμελούς Πρωτοδικείου Πειραιώς κατά του Οργανισμού Κεντρικής Αγοράς Αθηνών Α.Ε η επιχείρηση «ΤΥΠΟΠΟΙΗΤΗΡΙΑ ΘΗΒΑΣ ΑΕ - ΒΙΟΜΗΧΑΝΙΑ ΣΥΣΚΕΥΑΣΙΑΣ, ΤΥΠΟΠΟΙΗΣΗΣ ΚΑΙ ΣΥΝΤΗΡΗΣΗΣ ΑΓΡΟTlΚΩΝ ΠΡΟΪΟΝΤΩΝ», προβάλλει τους ακόλουθους ισχυρισμούς, προκειμένου ο παραπάνω Οργανισμός να την αποζημιώσει με το ποσό των 705.125.000 δρχ. και επιπλέον χρηματικής ικανοποίησης 50.000.000 δρχ., επικαλούμενη λόγους ηθικής βλάβης συνεπεία πλήγματος στην φήμη της και συναλλακτικής της αξιοπιστίας.
      α) Η ενάγουσα, που άρχισε τις εργασίες της από τον Σεπτέμβριο 1993, από τότε με επανειλημμένα διαβήματά της, προς τον Ο.Κ.Α.Α, ζήτησε τη μίσθωση καταστήματος από τον εναγόμενο για τη διάθεση της παραγωγής της.
      β) Μετά τις άκαρπες προφορικές αιτήσεις της ενάγουσας, η τελευταία υπέβαλε την 11-11-94 στον Ο.Κ.Α.Α. γραπτή αίτηση, που έλαβε αριθμό πρωτοκόλλου 4178/11-11-94.
      γ) Επί της αίτησης αυτής, ο εναγόμενος απάντησε αρνητικά, επικαλούμενος το άρθρο 1 (παράγρ. 2 εδάφιο β) της ΚΥΑ 8730/6-8-90, όπου η εκμίσθωση κενών καταστημάτων σε επιχειρήσεις εντός Ο.Κ.Α.Α., μπορεί να γίνει μόνο από τις εντός της αγοράς επιχειρήσεις και επειδή το ενδιαφέρον αυτών είναι έντονο, το αίτημα της ενάγουσας δεν προβλέπεται να έχει τη δυνατότητα ικανοποίησης.
      δ) Συνεπεία της ως άνω απάντησης του Ο.Κ.Α.Α., η ενάγουσα, θεωρούσα την κατάχρηση δεσπόζουσας θέσης του εναγομένου, υποχρεώθηκε στη διακοπή της λειτουργίας της ή την οδηγία σε πτώχευση.
      ε) Η ενάγουσα με τις διαδοχικές αιτήσεις της (3/5/95 και 23/8/95) ζήτησε και πάλι από τον Ο.Κ.Α.Α. τη διάθεση στην αγορά χώρου εμπορίας, αλλά ματαίως.
      στ) Η ενάγουσα υποστηρίζει ακόμα ότι, κατά την τριετία που μεσολάβησε από την έναρξη της λειτουργίας της, η άρνηση του Ο.Κ.Α.Α. να του εκμισθώσει χώρο (κενό κατάστημα), οφείλεται στο γεγονός ότι τα κενά καταστήματα διατέθηκαν προνομιακά σε χονδρεμπόρους ήδη εγκατεστημένους στον Ο.Κ.Α.Α.. Επί του σημείου αυτού η ενάγουσα συμπληρώνει ότι στον Ο.Κ.Α.Α. είχαν κενωθεί 9 καταστήματα, πλην όμως η διοίκηση του Οργανισμού αρνήθηκε σ' αυτόν την εκμίσθωση έστω και ενός καταστήματος, για να τα διαθέσει, προνομιακά και κατά κατάχρηση δεσπόζουσας θέσης, σε χονδρεμπόρους που διέθεταν και άλλο κατάστημα. Από την συμπεριφορά αυτή του εναγομένου, προκλήθηκε κολοσσιαία θετική και αποθετική ζημία, που προκλήθηκε συνειδητά και από πρόθεση.
      5. XPΟNOΛOΓlΑ ΕΚΔΙΚΑΣΗΣ ΤΗΣ ΥΠΟΘΕΣΗΣ ΑΠΟ ΤΟ ΠΟΛΥΜΕΛΕΣ ΠΡΩΤΟΔΙΚΕΙΟ ΠΕΙΡΑΙΩΣ
      Η ημερομηνία εκδίκασης της Αγωγής της επιχείρησης με την επωνυμία «ΤΥΠΟΠΟΙΗΤΗΡΙΑ ΘΗΒΑΣ ΑΕ - ΒΙΟΜΗΧΑΝΙΑ ΣΥΣΚΕΥΑΣΙΑΣ, ΤΥΠΟΠΟΙΗΣΗΣ ΚΑΙ ΣΥΝΤΗΡΗΣΗΣ ΑΓΡΟTlΚΩΝ ΠΡΟΪΟΝΤΩΝ», κατά του Ο.Κ.Α.Α θα εξετασθεί την 29-02-2008.
      6. ΣΥΜΒIΒΑΣΤΙΚΗ ΠΑΡΕΜΒΑΣΗ ΤΟΥ ΔΗΜΟΣΙΟΥ ΣΥΜΦΩΝΑ ΜΕ ΤΗΝ ΕΡΩΤΗΣΗ ΤΗΣ ΕΝΔΙΑΦΕΡΟΜΕΝΗΣ ΒΟΥΛΕΥΤΟΥ. 
      Για τον συμβιβασμό με το Δημόσιο υπάρχει η ειδικότερη διοικητική διαδικασία που προβλέπεται από το άρθρο 35 του Β.Δ. 26/06-10/07 του 1944 κατόπιν αιτήσεως αυτού που επιθυμεί τον συμβιβασμό, γεγονός που δεν προκύπτει από τα στοιχεία του φακέλου μας μέχρι σήμερα και εν πάση περιπτώσει δεν είναι αρμόδια η Διεύθυνση Τιμών Τροφίμων & Ποτών της Γ. Γ. Εμπορίου του Υπουργείου Ανάπτυξης.
      Επίσης, όπως είναι γνωστό, (871 ΑΚ),ο συμβιβασμός ζητείται και επέρχεται μεταξύ των συμβαλλομένων σε περίπτωση αβεβαιότητας για κάποια έννομη σχέση. 
      Στην προκειμένη όμως περίπτωση το Δημόσιο δεν έχει έστω και μερικώς τουλάχιστον ηττηθεί, όπως προκύπτει από τα προαναφερόμενα, αλλά μέχρι τώρα έχει δικαιωθεί σε όλες τις σχετικές δίκες.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      7. Στην με αριθμό 1366/31.10.07 ερώτηση τoυ Βουλευτή κ. Ιωάννου Δραγασάκη δόθηκε με το υπ’ αριθμ. Β13-530/13.11.07 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην παραπάνω ερώτηση, που κατέθεσε στη Βουλή των Ελλήνων ο Βουλευτής κ. ν Δραγασάκης, με θέμα «Το νέο κύμα ακρίβειας επιβάλλει τη λήψη συμπληρωματικών μέτρων στήριξης του εισοδήματος και διαμόρφωση ειδικών Τιμαρίθμων», και κατά το μέρος που τα διαλαμβανόμενα σε αυτή εμπίπτουν στις αρμοδιότητες της Γ.Γ.Εμπορίου - Γ.Γ. Καταναλωτή σας γνωστοποιούμε τα ακόλουθα:
      Από το 1992 και μετά, δυνάμει της Α.Δ. 16/92, οι τιμές πώλησης στο σύνολο σχεδόν των τροφίμων και ποτών διαμορφώνονται ελεύθερα, με βάση την προσφορά, ζήτηση και τους κανόνες του υγιούς ανταγωνισμού, σε όλα τα στάδια εμπορίας τους (βιομηχανία, βιοτεχνία, εισαγωγέας, χονδρέμπορος, λιανοπωλητής), με μόνη εξαίρεση τα οπωρολαχανικά και τις παιδικές τροφές, των οποίων οι τιμές τελούν ακόμα υπό το καθεστώς των ελεγχομένων ειδών.
      Η απελευθέρωση των τιμών ήταν απόρροια της επιτακτικής ανάγκης εναρμόνισης της οικονομίας της ελληνικής αγοράς προς τις αντίστοιχες οικονομίες των άλλων Κρατών-Μελών της Ε.Ε., αφ’ ενός μεν γιατί κάτι τέτοιο επιτάσσει η συνθήκη ένταξης της χώρας μας στην Ε.Ε. και αφετέρου γιατί με την απελευθέρωση αυτή διασφαλίσθηκε η οικονομική επιβίωση των ελληνικών επιχειρήσεων απέναντι στις ανταγωνιστικές συνθήκες στην Ευρωπαϊκή και Παγκόσμια Αγορά, που είναι αισθητές αλλά και για να δοθούν κίνητρα στις επιχειρήσεις αυτές να δραστηριοποιηθούν και ανταγωνιστικά μεταξύ τους, προς όφελος των ιδίων και του καταναλωτικού κοινού.
      Συνεπεία πλέον της απελευθερωμένης αγοράς οι εκάστοτε κρατούσες συνθήκες, πολλές φορές στα πλαίσια του υγιούς ανταγωνισμού, εκ των πραγμάτων επηρεάζουν τις τιμές (π-χ. με χαμηλή προσφορά -υψηλή ζήτηση -+άνοδος τιμών, με υψηλή προσφορά-χαμηλή ζήτηση-μείωση τιμών).
      Το γεγονός ότι οι τιμές διαμορφώνονται ελεύθερα, δε σημαίνει ότι δεν υφίσταται μηχανισμός ελέγχου αυτών, αφού σε ισχύ ευρίσκεται το ισχυρό νομικό πλαίσιο του Ν. 703177 «Περί προστασίας του ελεύθερου ανταγωνισμού», όπως τροποποιήθηκε και ισχύει, που εφαρμόζεται από την αρμόδια Επιτροπή Ανταγωνισμού, νόμος που θεσπίζει κανόνες περί τη λειτουργία της αγοράς μέσα από υγιείς συνθήκες ανταγωνισμού και επιβάλλει κυρώσεις σε επιχειρήσεις, που για ίδιο και μόνο οικονομικό όφελος, εφαρμόζουν συμπεριφορές και πρακτικές που διαστρεβλώνουν τον ανταγωνισμό (κατάχρηση δεσπόζουσας θέσης, εναρμονισμένες πρακτικές τιμών, ολιγοπωλιακές ή μονοπωλιακές καταστάσεις κ.λ.π.).
      Κατ’ ακολουθία των ανωτέρω, ο ανταγωνισμός υπαγορεύει στον καταναλωτή την ανάγκη όπως, για την προστασία του και διασφάλιση των οικονομικών του συμφερόντων, ερευνά την αγορά, για επιλογή των προϊόντων της αρεσκείας του και στις συμφέρουσες γι' αυτόν τιμές.
      Όσον αφορά το σκέλος της ερώτησης σχετικά με ανατιμήσεις που έχουν γίνει στην τιμή του γάλακτος , άρτου , ζυμαρικών, κρεάτων, αβγών, ρυζιού ,τυριών κ.λπ. σας γνωστοποιούμε τα ακόλουθα:
      Α) Οι πολύ υψηλές τιμές διαμόρφωσης των δημητριακών, αφ' ενός μεν λόγω της παρατεταμένης ξηρασίας στην Χώρα μας και αφ' ετέρου λόγω της υψηλής ζήτησης που παρατηρήθηκε στην Κίνα και lνδία για τα προϊόντα αυτά, είχαν σαν συνέπεια ν' αυξηθούν σημαντικά οι διεθνείς τιμές του είδους, αίτια που επέδρασαν αυξητικά στις τιμές των παραγώγων προϊόντων των δημητριακών (άλευρα , άρτος, ζυμαρικά κ.λ.π.).
      Β) Οι αυξήσεις των εισαγωγικών τιμών των κτηνοτροφικών προϊόντων (όπως γάλα, τυροκομικά, κρέατα κ.λ.π-), που συμπαρασύρουν αυξητικά και τις τιμές των αντίστοιχων εγχωρίων προϊόντων, λαμβανομένου μάλιστα υπόψη ότι στις αξίες αυτές επέδρασαν και επελθούσες ανατιμήσεις των ζωοτροφών.
      Γ) Σε επίπεδο εργοστασιακών τιμών στα παραπάνω προϊόντα δεν πρέπει να διαφεύγει το γεγονός ότι οι τιμές αυτές επηρεάζονται και από άλλους κοστολογικούς παράγοντες που δεν μπορούν να παραγνωρισθούν ,όπως:
      Η τελική τιμή εργοστασίου, αναμφισβήτητα εμπεριέχει στοιχεία κόστους που εξ' αντικειμένου δεν μπορούν να παραγνωρισθούν, όπως π.χ.
      Τιμή κτήσης πρώτης ύλης ,μεταφορά στο εργοστάσιο, έξοδα παραγωγής, έξοδα διάθεσης, γενικά έξοδα, καθαρά κέρδη, προμήθεια αντιπροσώπων, κέρδη χονδρεμπόρων, κέρδη λιανοπωλητών, Φ.Π.Α κ.λπ.)
      Όσον αφορά τις τιμές των οπωρολαχανικών σας γνωστοποιούμε ότι δυνάμει της Α.Δ. 16/92 οι τιμές πώλησης των οπωρολαχανικών όπως προαναφέραμε τελούν ακόμη υπό το καθεστώς των ελεγχομένων ειδών.
      Από αγορανομικής πλευράς στο επίπεδο παραγωγού οι τιμές πώλησης στα οπωρολαχανικά διαμορφώνονται ελεύθερα, σε αντίθεση με τις εμπορικές τιμές, που ελέγχονται για την απαίτηση ή είσπραξη υπερβολικού κέρδους (λεμόνια, πορτοκάλια, μανταρίνια, μήλα, αχλάδια), κατά το άρθρο 30 του ΛΚ. Η περίπτωση αυτή τιμωρείται μόνο με διοικητικό πρόστιμο από 200 έως 6.000 ευρώ. Επίσης για όλα τα υπόλοιπα οπωρολαχανικά, που ελέγχονται για το εμπορικό τους κέρδος (χονδρέμπορος-λιανοπωλητής), όπως αυτό ορίζεται από το άρθρο 3 της Α.Δ. 14/89, η περίπτωση αυτή τιμωρείται με το άρθρο 32 παράγρ. 6 του Α.Κ. με φυλάκιση τουλάχιστον 3 μηνών και χρηματική ποινή.
      Από πλευράς αρμοδιότητας της Διεύθυνσης Τιμών Τροφίμων και ποτών της Γ.Γ. Εμπορίου- Γ.Γ. Καταναλωτή ισχύουν μηχανισμοί, μέσω των οποίων παρακολουθείται η διαμόρφωση και εξέλιξη των τιμών τροφίμων και ποτών στην εγχώρια αγορά, όπως
      α) Η ΛΔ. 5/05, με την οποία επιβάλλεται η υποχρέωση σε βιομηχανίες, βιοτεχνίες και εισαγωγείς μεγάλης οικονομικής επιφάνειας (υψηλός κύκλος εργασιών) όπως, επί εκδηλούμενης πρόθεσής τους να μεταβάλλουν τις τιμές των τροφίμων και ποτών (που απαριθμούνται σε 57 προϊόντα), ενημερώνουν απευθείας την Υπηρεσία 1 Ο ημέρες τουλάχιστον, πριν τη μεταβολή αυτή, υποβάλλοντας προς τούτο τον τιμοκατάλογο με τις νέες τιμές.
      β) Η σε τακτά χρονικά διαστήματα διενέργεια τιμοληψίας σε βασικά είδη διατροφής από επιλεγμένες πηγές πληροφόρησης (Σούπερ Μάρκετ) της Πρωτεύουσας.
      γ) Ο καθημερινός αγορανομικός και τιμοληπτικός έλεγχος στις τιμές οπωρολαχανικών που διαμορφώνονται στις Λαϊκές Αγορές της Πρωτεύουσας.
      δ) Η λειτουργία του θεσμού «ΠΑΡΑΤΗΡΗΤΗΡΙΟ ΤΙΜΩΝ», όπου καταγράφονται οι τιμές πώλησης οπωρολαχανικών που διαμορφώνονται στις Κεντρικές Αγορές Χονδρεμπορίου και στις Λιανικές (Σούπερ-Μάρκετ, Οπωροπωλεία και Λαϊκές Αγορές) .
      Όλα τα στοιχεία τιμών που συλλέγονται από τους παραπάνω μηχανισμούς καταγράφονται παρακολουθούνται και αξιολογούνται έτσι ώστε να υπάρχει κάθε φορά μια σαφής εικόνα στις τάσεις της αγοράς από πλευράς τιμών και επί τούτων ενημερώνεται η Πολιτική Ηγεσία του Υπουργείου Ανάπτυξης.
      Ο αγορανομικός έλεγχος ως προς την κανονικότητα ή μη των τιμών, υπό τη στενή του έννοια, διενεργείται μόνο στις τιμές των οπωρολαχανικών και παιδικών τροφών, επειδή τα είδη αυτά, όπως προαναφέρεται, υπάγονται στην κατηγορία «των ελεγχομένων ειδών» .
      Σε όλα τα υπόλοιπα είδη τροφίμων και ποτών η κανονικότητα των τιμών συνδέεται ευθέως με το Ν. 703/77 αρμοδιότητας της Επιτροπής Ανταγωνισμού.
      Δεν υπάρχει βέβαια αμφιβολία ότι οι αυξήσεις διεθνώς των τιμών πετρελαίου, έχουν επιπτώσεις στις οικονομίες των Χωρών και κατ' επέκταση και στην Χώρα μας. Αυτονόητο λοιπόν είναι ότι οι αυξήσεις αυτές επιδρούν και στην εσωτερική αγορά μέσω αυξητικού επηρεασμού τιμών και ως εκ τούτου ο παράγοντας «πετρέλαιο» ως στοιχείο επίδρασης στο κόστος των τροφίμων και ποτών δε μπορεί να παραγνωρισθεί.
      Επίσης ο έλεγχος για την εφαρμογή των διατάξεων του Αγορανομικού Κώδικα και των κατ' εξουσιοδότηση αυτού ισχυουσών Αγορανομικών Διατάξεων εντάσσεται μέσα στα ημερήσια καθήκοντα των Αρχών που ασκούν αγορανομικούς ελέγχους και όπου διαπιστώνονται παραβάσεις από τους υπόχρεους εφαρμογής των διατάξεων αυτών, κινούνται οι διαδικασίες εφαρμογής των νομίμων κατά των παραβατών.
      Τέλος σας γνωρίζουμε ότι η χρήση του όρου «αισχροκέρδεια δεν αποτελεί θέμα που άπτεται του Αγορανομικού Κώδικα ,δεδομένου ότι σύμφωνα με την γνωμοδότηση 16/1954 του Αντιεισαγγελέα του Αρείου Πάγου ,για τα προϊόντα που διαμορφώνουν τιμές ελεύθερες δεν έχει εφαρμογή η διάταξη του άρθρου 405 του Ποινικού Κώδικα «περί αισχροκέρδειας»,διότι πρόκειται για αδίκημα που απαρτίζεται από τελείως διαφορετικά στοιχεία.
      Ο Υφυπουργός
      ΓΕΩΡΓΙΟΣ ΒΛΑΧΟΣ»
      8. Στην με αριθμό 1021/23.10.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. Β-2598/13.11.07 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1021/23-10-2007 που κατέθεσε στη Βουλή ο Βουλευτής κ. Γιαν. Σκουλάς, από πλευράς Υπ.Μ.Ε., σύμφωνα και με το με αριθμό ΥΠΑ/Δ13/Α/42818/2182/6-11-2007 έγγραφο της Υπηρεσίας Πολιτικής Αεροπορίας, θέτουμε υπόψη σας τα εξής:
      1. Ο σχεδιασμός και η εφαρμογή των διαδικασιών προσέγγισης και απογείωση ς αεροσκαφών από το Αεροδρόμιο «ΕΛΕΥΘΕΡΙΟΣ ΒΕΝΙΖΕΛΟΣ» καθώς και η χρήση διαδρόμων προσγείωσης-απογείωσης αεροσκαφών, γίνεται σύμφωνα με τα εθνικά και διεθνή πρότυπα και κανονισμούς, προς εξυπηρέτηση της ασφάλειας των πτήσεων, της ομαλής λειτουργίας όλων των διαδικασιών, καθώς	και της περιβαλλοντικής προστασίας.
      Συγκεκριμένα, εφαρμόζονται τα εξής:
      (α) Το προσάρτημα Γ του Ν. 2338 «Κύρωση Σύμβασης Ανάπτυξης του Νέου Αεροδρομίου της Αθήνας στα Σπάτα, ίδρυση της εταιρείας «Διεθνής Αερολιμένας Αθηνών Α.Ε.» έγκριση περιβαλλοντικών όρων κι άλλες διατάξεις.» ΦΕΚ/Α/ 202/14.09.05 και είναι σύμφωνος με τα διεθνή πρότυπα (Πρότυπα του Διεθνή Οργανισμού Πολιτικής Αεροπορίας),
      (β) η τυποποιημένη ενόργανη διαδικασία απογείωση ς (SID),
      (γ) οι διαδικασίες καθοδήγησης RADAR σε περίπτωση απόκλισης από τις
      τυποποιημένες διαδικασίες,
      (δ) το Aeronautical lnformation Publication (ΑΙΡ) για την Ελλάδα,
      (ε) οι θεσμοθετημένοι περιορισμοί της χρήσης λειτουργίας των διαδρόμων κατά την διάρκεια της νύχτας (23:00-07:00) και κατά την διάρκεια των μεσημβρινών ωρών (15:00-17:00), υπό τους όρους και προϋποθέσεις της χετικής νομοθεσίας.
      2. Ο Διεθνής Αερολιμένας Αθηνών (ΔΑΑ) έχει από το 2001 εγκαταστήσει Σύστημα Παρακολούθησης Θορύβου, το οποίο αποτελείται από δέκα (10) σταθερούς σταθμούς (Αρτέμιδα - 4, Σπάτα - 2, Μαρκόπουλο - 1, Κορωπί - 1, Ραφήνα - 1, ΔΑΑ - 1) και μία κινητή μονάδα. Με το σύστημα αυτό καταγράφονται πλήρως τα επίπεδα θορύβου στην ευρύτερη περιοχή γύρω από το αεροδρόμιο.
      3. Το Σύστημα Παρακολούθησης Θορύβου έχει συνδεθεί με το σύστημα ραντάρ της ΥΠΑ, ούτως ώστε να είναι δυνατή η επεξεργασία στοιχείων πορείας αεροσκαφών και η συσχέτιση των επιπέδων θορύβου με συγκεκριμένες πτήσεις αεροσκαφών.
      4. Το Σύστημα Παρακολούθησης Θορύβου είναι από τα πλέον σύγχρονα παγκοσμίως και έχει τοποθετηθεί σε πολλά διεθνή αεροδρόμια (π.χ. αεροδρόμια Βαρκελώνης, San-Francisco, Άμστερνταμ, κ.α.).
      5. Η ΥΠΑ σε συνεργασία με τον ΔΑΑ έχει θεσπίσει συγκεκριμένες Διαδικασίες Μείωσης Θορύβου (ΔΜΘ), όπως η αποφυγή της χρήσης του ανατολικού διαδρόμου 03R για απογειώσεις προς βορρά και 211 για προσγειώσεις προς νότο την νύχτα, προκειμένου να επιτευχθεί μείωση του θορύβου στις κατοικημένες περιοχές της ευρύτερης περιοχής του αεροδρομίου.
      6. Σύμφωνα με τα στοιχεία του Συστήματος Παρακολούθησης Θορύβου η εφαρμογή των ΔΜΘ έχει οδηγήσει σε σημαντική μείωση του θορύβου ειδικά κατά τις νυχτερινές ώρες. Επιπροσθέτως δε, επιβάλλονται από την ΥΠΑ περιορισμοί κατά τις απογευματινές ώρες (δηλ., αποφυγή της χρήσης του ανατολικού διαδρόμου 03R για απογειώσεις προς βορρά, καθώς και 211 για προσγειώσεις προς νότο) με την έκδοση σχετικής ενημέρωσης (ΝΟΤΑΜ ).
      7. Στο πλαίσιο της συνεργασίας του Τμήματος Ελέγχου Αέριας Ρύπανσης και Θορύβου του ΥΠΕ.ΧΩ.Δ.Ε, της Υπηρεσίας Πολιτικής Αεροπορίας (Τμήμα Προστασίας Περιβάλλοντος) και του ΔΑΑ και προς πλήρη συμμόρφωση με τα οριζόμενα στην από 28/3/2006 και υπ' αριθμόν 13586/724 Κοινή Υπουργική Απόφαση, έχει ανατεθεί η εκπόνηση Μελέτης Θορύβου Αεροσκαφών σε ΕΞΩΤΕΡΙΚΟ Μελετητή, η οποία περιλαμβάνει δύο φάσεις:
      - Η 1η Φάση - Δημιουργία Στρατηγικού Χάρτη Θορύβου με βάση τα στοιχεία κίνησης του αεροδρομίου για το έτος 2006 - ολοκληρώθηκε τον lούνιο 2007,
      -Η 2η Φάση - Αναθεώρηση Σχεδίου Δράσης για την αντιμετώπιση και διαχείριση των επιδράσεων του περιβαλλοντικού θορύβου βρίσκεται σε πλήρη εξέλιξη και θα ολοκληρωθεί τον lούλιο 2008.
      8. Σημειώνεται ότι στο πλαίσιο της Μελέτης Θορύβου λαμβάνονται υπόψη οι εκθέσεις του Συνηγόρου του Πολίτη καθώς επίσης και οι αλλαγές της οικιστικής ανάπτυξης στην περιοχή των Μεσογείων.
      Γενικότερα πληροφορούμε ότι οι αρμόδιες Υπηρεσίες της Υ.Π.Α καταβάλλουν τα μέγιστα για την προστασία των πολιτών και του περιβάλλοντος στις περιοχές των αεροδρομίων της χώρας, στο πλαίσιο των διεθνών κανονισμών και πρακτικών.
      Τέλος, σας διαβάζουμε το με αριθμό PWΚ/JCM/126238/31-10-07 έγγραφο της εταιρείας «Διεθνής Αερολιμένας Αθηνών» Α.Ε., το οποίο η εταιρεία απέστειλε για τα θέματα που εμπίπτουν στις αρμοδιότητες της.
      Ο Υπουργός
      ΚΩΝ/ΝΟΣ ΧΑΤΖΗΔΑΚΗΣ»)
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 11 Δεκεμβρίου 2007.
      Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1278/30-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία Ειδικού Περιφερειακού Ιατρείου στον αερολιμένα «Ν. Καζαντζάκης».
      2. Η με αριθμό 1694/8-11-2007 ερώτηση του Βουλευτή του Κομμουνιστικού Κόμματος Ελλάδας κ. Δήμου Κουμπούρη προς τον Υπουργό Υγείας και Κοινωνικής Αλληλεγγύης, σχετικά με την τήρηση των Συλλογικών Συμβάσεων και της εργατικής νομοθεσίας στο Θριάσιο Νοσοκομείο.
      Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 689/15-10-2007 ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Σκουλά προς τον Υπουργό Υγείας και Κοινωνικής Αλληλεγγύης σχετικά με την κατασκευή ξενώνων νοσηλείας για ασθενείς που βρίσκονται στο τελικό στάδιο ασθένειας.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εσωτερικών και Δικαιοσύνης κατέθεσαν σχέδιο νόμου: «Τροποποίηση του ν. 3231/2004 (Α, 45) για την «εκλογή Βουλευτών»».
      Παραπέμπεται στην αρμόδια Διαρκή Επιτροπή.
      ΠΡΟΕΔΡΕΥΟΥΣΑ(Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Μετά από αίτημα του Υπουργού Πολιτισμού λόγω ειλημμένης υποχρέωσης και με τη σύμφωνη γνώμη των συναδέλφων θα συζητηθεί πρώτα η τρίτη με αριθμό 307/3-12-2007 επίκαιρη ερώτηση δεύτερου κύκλου του Βουλευτή του Λαϊκού Ορθόδοξου Συναγερμού κ. Αθανασίου Πλεύρη προς τον Υπουργό Πολιτισμού, σχετικά με την προστασία του αρχαιολογικού χώρου του Τύμβου των Σαλαμινομάχων κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η άθλια κατάσταση που επικρατεί στον Τύμβο των Σαλαμινομάχων είναι γνωστή και το Υπουργείο Πολιτισμού ουδέν έπραξε παρά αρκέσθηκε σε λόγια, με τα οποία βέβαια δεν αποκαθίσταται ο Τύμβος των Σαλαμινομάχων.
      Την 24η Νοεμβρίου 2007 εδημοσιεύθη στην εφημερίδα «ΕΛΕΥΘΕΡΟΤΥΠΙΑ» έρευνα των δημοσιογράφων Θάνου Λαμπρόπουλου και Ελ. Βάσσου όπου με φωτογραφίες και κείμενα καταγγέλλεται ότι ο αρχαιολογικός χώρος του Τύμβου των Σαλαμινομάχων έχει μετατραπεί σε «βοσκότοπο», σε «σκουπιδότοπο» και σε «απέραντη χωματερή», ενώ στο χώρο «κουφάρια πλοίων και παλιοσίδερα συνθέτουν την εικόνα της κρατικής αδιαφορίας για την ιστορία της χώρας». Καταγγέλλεται επίσης και από την «Αρχαιολογική Υπηρεσία» η εταιρεία «ΑΡΚΑΔΙΑ» ότι «προσπαθεί κατ’ επανάληψη να εκμεταλλευθεί τον ιστορικό χώρο του Τύμβου, άλλοτε με καταστροφικές εκσκαφικές εργασίες και άλλοτε ως αποθήκη παλιών σιδερικών»!!
      Συνεπώς ερωτάται ο κύριος Υπουργός Πολιτισμού:
      Πώς κρίνετε, κύριε Υπουργέ, το γεγονός ότι ο Τύμβος των Σαλαμινομάχων μετατράπηκε σε σκουπιδότοπο, τι προτίθεστε να πράξετε και με ποιους τίτλους ιδιοκτησίας η εταιρεία «ΑΡΚΑΔΙΑ» κατέχει μέρος του ιστορικού χώρου;».
      Στην επίκαιρη ερώτηση του κυρίου συναδέλφου θα απαντήσει ο Υπουργός Πολιτισμού κ. Λιάπης.
      Ορίστε, κύριε Λιάπη, έχετε το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι, το θέμα της Σαλαμίνας, στο οποίο αναφέρεται η ερώτηση του κ. Πλεύρη, έχει μακρά ιστορία. Και πριν περάσω στην απάντησή μου για το τι συμβαίνει σήμερα θα ήθελα να σας περιγράψω το συνολικό πλαίσιο του ζητήματος. 
      Ο χώρος του τύμβου είναι ιδιωτικός. Αυτό είναι το δεδομένο. Ο τελευταίος ιδιοκτήτης τον αγόρασε το 1971. Έντεκα χρόνια αργότερα, το 1982, χαρακτηρίστηκε ως αρχαιολογικός ιστορικός τόπος. Παράλληλα χαρακτηρίστηκε Α΄ ζώνη προστασίας, όπου απαγορεύεται η δόμηση κτισμάτων ή η οποιαδήποτε προσθήκη στα υφιστάμενα κτίσματα. Το 1993 εκδόθηκε η πρώτη απόφαση από το Κεντρικό Αρχαιολογικό Συμβούλιο, το Κ.Α.Σ., για απαλλοτρίωση του χώρου από τον Ο.Λ.Π.. Μια απόφαση που ποτέ δεν υλοποιήθηκε. Το 2001 υπήρξε νέα απόφαση του ΚΑΣ για την απαλλοτρίωση. η οποία και αυτή δεν προχώρησε. Το 2006 εκδόθηκε η τελευταία γνωμοδότηση του Κ.Α.Σ. περί απαλλοτρίωσης. Επίσης και ταυτόχρονα ενημερώθηκε και το Υπουργείο Εμπορικής Ναυτιλία και ζητήθηκε ο αποχαρακτηρισμός αυτής της έκτασης δεκαεννιά στρεμμάτων από τη χερσαία ζώνη του λιμανιού του Πειραιά. Εξάλλου ήδη έχει προχωρήσει και η κτηματογράφηση του χώρου από τη Διεύθυνση Κτηματογράφησης και Απαλλοτριώσεων του Ταμείου Αρχαιολογικών Πόρων και Απαλλοτριώσεων. 
      Πολιτική βούληση του Υπουργείου Πολιτισμού είναι να προχωρήσουν οι διαδικασίες. Το θέμα το παρακολουθούμε στενά. Εξάλλου η ανάδειξη τουΤύμβου των Σαλαμινομάχων περιλαμβάνεται ήδη στο πρόγραμμα του Υπουργείου Πολιτισμού. Το Κεντρικό Αρχαιολογικό Συμβούλιο έχει γνωμοδοτήσει θετικά προκειμένου να περιφραχθεί ο χώρος, να βελτιωθούν οι συνθήκες επίσκεψης, να συντηρηθούν τα ευρήματα στο χώρο και να αναδειχθούν τα κατάλοιπα του αρχαίου τείχους της Σαλαμίνας. Όλα αυτά θα ξεκινήσουν αμέσως μετά όμως από την ολοκλήρωση της διαδικασίας της απαλλοτρίωσης.
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ και εγώ.
      Το λόγο έχει ο κ. Πλεύρης. 
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, πράγματι από το Υπουργείο Πολιτισμού -το οποίο σε πρόσφατη ερώτησή μού γιατί δεν υπάρχει ο ανδριάντας του Μεγάλου Αλεξάνδρου στην Αθήνα μου απάντησε ότι αυτό δεν είναι θέμα του Υπουργείου Πολιτισμού αλλά των Ο.Τ.Α. και των εκάστοτε δήμων- περίμενα μια τέτοια απάντηση. 
      Από την απάντησή σας το πρώτο πράγμα που κατάλαβα είναι ότι υπάρχει πράγματι κρατική αδιαφορία, η οποία ξεκινά από το 1971 και πιο πριν. Σίγουρα από το 1982 που έχει χαρακτηριστεί η τοποθεσία ως αρχαιολογικός τόπος και φτάνει μέχρι σήμερα. Άκουσα ότι έγιναν τέσσερα-πέντε σχέδια για την απαλλοτρίωση και αυτή η απαλλοτρίωση δεν έχει λάβει ακόμα χώρα. 
      Και πραγματικά λυπάμαι, διότι μπορεί να υπερηφανευόμαστε για τα αρχαία μνημεία και τον Παρθενώνα αλλά, κύριε Υπουργέ, είμαστε σήμερα σ’ αυτήν εδώ την Αίθουσα όχι μόνο γιατί ως έθνος μπορούσαμε να κάνουμε παρθενώνες αλλά επειδή μπορούσαμε να κάνουμε μαραθώνες και σαλαμίνες. Και, δυστυχώς, για αυτούς τους  τύμβους δεν έχει δείξει την παραμικρή ευαισθησία το σύγχρονο ελληνικό κράτος. Αν μη τι άλλο, για την τιμή αυτών των ανθρώπων που έπεσαν για την πατρίδα, πρέπει να δείξει την πρέπουσα σημασία. 
      Δεν θα μπω σε τεχνοκρατικούς χαρακτηρισμούς, γιατί πράγματι αν γίνει ο Τύμβος των Σαλαμινομάχων όπως πρέπει, θα υπάρχουν και οφέλη. Εγώ μένω στο ηθικό σημείο, διότι η μάχη της Σαλαμίνας είχε και το πολιτικό κριτήριο ότι σηματοδότησε την Ευρώπη. Για πρώτη φορά ο Ευρυβιάδης μίλησε για Ευρώπη, όταν οι ευρωπαϊκοί λαοί με τους οποίους σήμερα είμαστε στην ίδια Ένωση δεν είχαν γνώση ούτε της δικής τους καταγωγής. 
      Θα μου επιτρέψετε όμως να πω ότι αυτό το ζήτημα πρέπει να λυθεί άμεσα και μπορείτε να το λύσετε, διότι καλώς-κακώς πρόκειται για μια ενδοοικογενειακή υπόθεση αν ελέγξουμε το ιδιοκτησιακό καθεστώς της «ΑΡΚΑΔΙΑ ΑΕ.». Και πιστεύω, κύριε Υπουργέ, ότι πραγματικά θα θελήσετε να το λύσετε και να συνδυάσετε το όνομά σας -τη στιγμή που από το 1982 μέχρι σήμερα δεν έχει γίνει τίποτα- θα σας τιμούσε να συνδυάσετε το όνομά σας με τη λύση αυτού του φαινομένου. 
      Προ ενός έτους πήγε ο Νομάρχης Πειραιώς, ο κ. Μίχας, και δεν μπόρεσε να βάλει ούτε μία πλάκα. Ποια είναι αυτή η «ΑΡΚΑΔΙΑ» Α.Ε.; Σε ένα οικόπεδο αν βρεθεί έστω και ένας αμφορέας αρχαιολογικός, δεν μπορεί να κάνει ο άλλος τίποτα. Ποια είναι αυτή η «ΑΡΚΑΔΙΑ Α.Ε.», που αυτήν τη στιγμή ουσιαστικά καταπατά, έστω και με τίτλους; Διότι από τη στιγμή που είναι αρχαιολογικός χώρος, θα έπρεπε να είχε γίνει απαλλοτρίωση. Στο παραμικρό οικόπεδο θα είχε γίνει, πόσω μάλλον στον Τύμβο των Σαλαμινομάχων.
      Ελπίζω ότι αυτή την κατάσταση που περιγράψατε τώρα δεν θα μας την περιγράφει ένας άλλος Υπουργός σε δυο-τρία χρόνια –ότι απέτυχε αυτή η απαλλοτρίωση- και πιστεύω στην ειλικρινή σας πρόθεση.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου ): Σας ευχαριστώ.
      Κύριε Υπουργέ, έχετε το λόγο για να δευτερολογήσετε.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κύριε Πλεύρη, είναι απόλυτα σαφές ότι πράγματι πρόκειται για ένα σημείο μεγάλου αρχαιολογικού ενδιαφέροντος, ένα σημείο άρρηκτα συνδεδεμένο με την ιστορία του τόπου μας.
      Επίσης, θα πρέπει να γίνει κατανοητό –και να είμαι συγκεκριμένος στην απάντησή μου- ότι η πολιτεία δεν μπορεί να κάνει οποιαδήποτε παρέμβαση τουλάχιστον προς το παρόν. Δεν μπορεί να καθαρίσει το χώρο ή να προχωρήσει σε κάποια ανάπλαση ή αναστύλωση μέχρι να περιέλθει ο χώρος στην κυριότητα του ελληνικού δημοσίου. Χρειάζεται διαδικασία, χρειάζονται χρήματα, χρειάζονται προτεραιότητες.
      Στόχος μας –και αυτή είναι η πολιτική βούληση που εκφράζω σήμερα απ’ αυτό το Βήμα- είναι να αναδείξουμε αυτόν τον αρχαιολογικό χώρο, προκειμένου να έχουμε όλοι οι Έλληνες πρόσβαση σε ένα μνημείο από μία ένδοξη σελίδα της ιστορίας μας. Διότι η ιστορία δεν διδάσκεται μόνο στα σχολεία. Μνημεία όπως αυτό των Σαλαμινομάχων ενισχύουν την ιστορική μας γνώση.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου ): Κι εμείς σας ευχαριστούμε.
      Κυρίες και κύριοι συνάδελφοι, εισερχόμαστε στη συζήτηση των επικαίρων ερωτήσεων του πρώτου κύκλου:
      Θα συζητηθεί η πρώτη με αριθμό 333/4-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Βρεττού προς τον Υπουργό Ανάπτυξης, σχετικά με τις προθέσεις του Υπουργείου για αξιοποίηση της πυρηνικής ενέργειας στη χώρας μας κ.λπ..
      Το κείμενο της επίκαιρης ερώτησης του κυρίου συναδέλφου έχει ως εξής:
      «Στη πρόσφατη επίσκεψη του Αλβανού Προέδρου στον Πρόεδρο της Ελληνικής Δημοκρατίας (26.11.2007) εκφράστηκε η πρόθεση της ηγεσίας της Αλβανίας να προχωρήσει στην κατασκευή πυρηνικού εργοστασίου παραγωγής ηλεκτρικής ενέργειας. Δημοσιεύματα αναφέρουν ότι η αλβανική κυβέρνηση έχει ήδη εγκρίνει την πρόταση της αμερικανικής εταιρείας «WESTINGHOUSE».
      Μετά τη Βουλγαρία και την Τουρκία, μία ακόμη γειτονική χώρα θα αξιοποιήσει την πυρηνική ενέργεια. Η Βουλγαρία άρχισε στις 18.10.2006, την κατασκευή πυρηνικής μονάδας στο Μπελένε, στο Δούναβη. Η Τουρκία θα κατασκευάσει μέχρι το 2012 τρία πυρηνικά εργοστάσια συνολικής ισχύος 5000 MW. Ο Τούρκος Πρόεδρος Αμπντουλάχ Γκιουλ υπέγραψε πριν δέκα μέρες, στις 22.11.2007, το νόμο που επιτρέπει την κατασκευή τους. Τα δημοσιεύματα αναφέρουν ότι οι μονάδες θα λειτουργούν με «εμπλουτισμένο» ουράνιο, με ό,τι αυτό σημαίνει για πιθανή στρατιωτική χρήση.
      Στην Ελλάδα το σύστημα παραγωγής ηλεκτρικής ενέργειας είναι συχνά στα όριά του. Βασισμένο στο λιγνίτη και περίπου κατά 27% στο πετρέλαιο εκπέμπει σοβαρές ποσότητες «αερίων του θερμοκηπίου». Η ανάπτυξη των Α.Π.Ε. προχωρά αργά. Θα έπρεπε ήδη χθες να είχαν μελετηθεί όλες οι εναλλακτικές μορφές παραγωγής ενέργειας και φυσικά και η πυρηνική. Είναι γνωστά τα προβλήματα της διαχείρισης των ραδιενεργών αποβλήτων και πιθανού ατυχήματος. Όμως σήμερα λειτουργούν τετρακόσιοι τριάντα εννιά αντιδραστήρες στον κόσμο και παράγουν το 20% της παγκόσμιας ηλεκτρικής ενέργειας, το 50% στη Δυτική Ευρώπη, το 80% στη Γαλλία. Λειτουργούν το 90% της ζωής τους, οι μακροπρόθεσμες δαπάνες τους είναι παρόμοιες με των σταθμών του λιγνίτη και έχουν πολύ μικρότερη επιβλαβή περιβαλλοντική επίδραση, ακόμα και από τους σταθμούς φυσικού αερίου.
      Ερωτάται ο κύριος Υπουργός:
      1. Υπάρχουν σκέψεις για αξιοποίηση της πυρηνικής ενέργειας στη χώρα μας;
      2. Έχουν πραγματοποιηθεί σχετικές μελέτες;»
      Στην επίκαιρη ερώτηση του συναδέλφου θα απαντήσει ο Υφυπουργός Ανάπτυξης κ. Καλαφάτης.
      Κύριε Υφυπουργέ, έχετε το λόγο.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρία Πρόεδρε, κύριε συνάδελφε, η ενεργειακή επάρκεια και η ασφάλεια εφοδιασμού είναι βασικά συστατικά για την ανταγωνιστικότητα και για την αναπτυξιακή πορεία της χώρας μας.
      Παράλληλα, όμως, είναι εξίσου σημαντικά –και ακόμα περισσότερο- η προστασία του περιβάλλοντος και η αλλαγή του ενεργειακού μας μίγματος με την επιλογή ηπιότερων μορφών ενέργειας.
      Τα τελευταία τριάμισι χρόνια η Κυβέρνηση εφαρμόζει μια νέα ενεργειακή πολιτική, με γνώμονα πάντα την περιβαλλοντικά βιώσιμη ανάπτυξη, το εθνικό συμφέρον και το συμφέρον των καταναλωτών.
      Στα πλαίσια αυτά προωθούμε σταδιακά την απελευθέρωση της αγοράς ενέργειας, προωθούμε τη δημιουργία μεγάλων ενεργειακών αγωγών σε επίπεδο φυσικού αερίου και πετρελαίου, μελετάμε την περαιτέρω αξιοποίηση του λιγνίτη, ενώ παράλληλα εκσυγχρονίζουμε τις υπάρχουσες ηλεκτροπαραγωγικές μονάδες και εφαρμόζουμε ένα ολοκληρωμένο πλαίσιο για την προώθηση ανανεώσιμων πηγών ενέργειας, καθώς βεβαίως και νέες πολιτικές για την εξοικονόμηση ενέργειας.
      Πράγματι, την τελευταία διετία υπάρχει ένα αυξανόμενο ενδιαφέρον διεθνώς για τη χρήση πυρηνικής ενέργειας. Χώρες της ευρύτερης περιοχής μας, όχι μονάχα αυτές που αναφέρατε, αλλά και χώρες της Μεσογείου, όπως είναι η Αίγυπτος, το Μαρόκο, η Αλγερία, έχουν εκφράσει ενδιαφέρον για την ανάπτυξη πυρηνικών προγραμμάτων.
      Στην Ελλάδα μέχρι σήμερα δεν προβλέπεται η ανάπτυξη ενός τέτοιου προγράμματος αξιοποίησης πυρηνικής ενέργειας. Ωστόσο παρακολουθούμε με ιδιαίτερο ενδιαφέρον τις εξελίξεις στον τομέα αυτόν, ιδιαίτερα στα πλαίσια του σχετικού διαλόγου που διαμορφώνεται όλο και πιο έντονα μέσα στην Ευρωπαϊκή Ένωση. Η Ελλάδα συμμετέχει στα διεθνή και ευρωπαϊκά φόρα που αφορούν την ενέργεια και παρακολουθεί τις σχετικές τεχνολογικές εξελίξεις. Σε κάθε περίπτωση όμως, η εισαγωγή της πυρηνικής επιλογής στο ενεργειακό ισοζύγιο της χώρας περιλαμβάνει σημαντικές παραμέτρους και απαιτεί μακρόπνοο σχεδιασμό και σε βάθος αποτίμηση των κινδύνων που σχετίζονται με την κατασκευή τέτοιων μονάδων αλλά και τη διαχείριση των πυρηνικών αποβλήτων. 
      Σήμερα η πυρηνική ενέργεια δεν βρίσκεται σε προτεραιότητες της εθνικής ενεργειακής πολιτικής μας. Παρακολουθούμε όμως πολύ στενά τη δραστηριότητα που παρατηρείται στις γείτονες χώρες και στόχος μας είναι, κυρίως, μέσα από τις συζητήσεις που λαμβάνουν χώρα στην Ευρωπαϊκή Ένωση, να επιτευχθούν στο μέλλον εναρμονισμένα πρότυπα υψηλής ασφάλειας.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο ερωτών Βουλευτής κ. Βρεττός.
      ΚΩΝΣΤΑΝΤΙΝΟΣ ΒΡΕΤΤΟΣ: Κυρία Πρόεδρε και κύριε Υπουργέ, η ερώτησή μου όπως καταλάβατε έχει διερευνητικό χαρακτήρα. Πριν από δεκαπέντε περίπου μέρες προεδρεύοντας σε μια κοινή επιτροπή του Ευρωκοινοβουλίου και του Συμβουλίου της Ευρώπης διατυπώθηκαν από διάφορους συναδέλφους Ευρωβουλευτές και Βουλευτές απόψεις για το θέμα της αξιοποίησης της πυρηνικής ενέργειας, που ήταν συγκεκριμένες για τα διάφορα κράτη-μέλη. Άλλοι ήταν υπέρ, άλλοι ήταν κατά. Διαπίστωσα ότι οι περισσότεροι ήταν υπέρ. Εκείνο που επίσης διαπίστωσα ήταν ότι από τη μεριά της χώρας μας ο δικός μας Ευρωβουλευτής της Νέας Δημοκρατίας δεν είχε άποψη. Ήλθε και με βρήκε και μου είπε «ξέρεις δεν έχουμε άποψη, γιατί δεν έχουμε άποψη ούτε σαν χώρα ούτε σαν κόμματα κ.λπ.». Αυτό το θέμα ήθελα να ανοίξω, κύριε Υφυπουργέ, σήμερα. Δηλαδή να ανοίξουμε τη συζήτηση πάνω σε αυτά τα θέματα, διότι ξέρετε, αυτά δεν είναι απλά θέματα. Καλά είναι να γίνουμε ενεργειακό σταυροδρόμι κ.λπ., να έχουμε αγωγούς να περνάνε από εδώ, ώστε να αξιοποιήσουμε εθνικά αυτά τα θέματα, καλό είναι να αξιοποιήσουμε το λιγνίτη και όλα αυτά, αλλά όταν η Τουρκία, η Αλβανία και η Βουλγαρία αναπτύσσουν πυρηνικούς σταθμούς, ιδιαίτερα η Τουρκία, υπάρχει μεγάλο πρόβλημα για το μέλλον, κύριε Υπουργέ.
      Σας λέγω ότι εάν το Ιράν αποκτήσει ατομική βόμβα, ο επόμενος που θα θελήσει να αποκτήσει θα είναι η Τουρκία και θα έχει έτοιμη υποδομή. Δηλαδή να βλέπουμε και αυτές τις διαστάσεις, πέρα από το γεγονός ότι η πυρηνική ενέργεια, εγώ δεν θέλω να την υποστηρίξω σήμερα, αλλά πρέπει να δούμε  ότι είναι ίσως αναπόφευκτο να πάρει μεγάλη διάσταση, διότι έχουν ακριβύνει τα καύσιμα, είναι ακριβό το πετρέλαιο και τα ξηρά καύσιμα, διότι έχει αυξηθεί σε πολλαπλάσιο βαθμό απ’ ότι τα τελευταία είκοσι χρόνια, η κατανάλωση ενέργειας, ιδιαίτερα με την Κίνα και διότι υπάρχει πρόβλημα περιβάλλοντος. Και η αξιοποίηση της πυρηνικής ενέργειας λύνει προβλήματα περιβάλλοντος, δεν προσθέτει. 
      Καταλαβαίνω ότι το θέμα της λειτουργίας των σταθμών είναι ευαίσθητο, καταλαβαίνω ότι η διαχείριση των ραδιενεργών αποβλήτων είναι επίσης ευαίσθητο θέμα, αλλά όμως, όλα αυτά θα πρέπει να τα συζητήσουμε, να ανοίξουμε αυτά τα θέματα. Και κυρίως η Κυβέρνηση πρέπει να δώσει το στίγμα, αλλά και τα άλλα κόμματα. Και να μην είμαστε φοβικοί πάνω σε αυτό το θέμα της πυρηνικής ενέργειας. Είναι κάτι που πρέπει να το δούμε, να το αξιολογήσουμε, να το αξιοποιήσουμε και ίσως, γιατί όχι, να προχωρήσουμε.
      Ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Ανάπτυξης κ. Καλαφάτης.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, η συζήτηση δεν έβλαψε ποτέ κανέναν. Ωστόσο, πρέπει να λάβουμε υπ’ όψιν μας ορισμένα δεδομένα, κάποια εκ των οποίων ισχύουν στην Ελλάδα και κάποια εκ των οποίων ισχύουν διεθνώς.
      Όσον αφορά την πυρηνική ενέργεια στην Ελλάδα, πρέπει να λάβουμε υπ’ όψιν μας την υψηλή σεισμογένεια, που είναι μια σοβαρή παράμετρος.
      ΚΩΝΣΤΑΝΤΙΝΟΣ ΒΡΕΤΤΟΣ: Έχει  λυθεί αυτό το θέμα. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν είμαι καθόλου σίγουρος ότι έχει λυθεί. Πάντως, εγώ την καταθέτω σαν μία σοβαρή παράμετρο, την οποία πρέπει να λάβουμε υπ’ όψιν μας. 
      Δεύτερον, είναι το γεωλογικά περίπλοκο υπόβαθρο που δεν προσφέρεται για ασφαλή αποθήκευση των αποβλήτων. Σε κάθε περίπτωση, διεθνώς οι τεχνολογικές εξελίξεις δεν βρίσκονται ακόμα στο επιθυμητό σημείο ασφάλειας, ενώ δεν έχουν επιτευχθεί και τα εναρμονισμένα πρότυπα. 
      Πέρα απ’ όλα αυτά, που είναι κάποιες παράμετροι τις οποίες οφείλουμε να λάβουμε σοβαρά υπ’ όψιν, θα πρέπει να κινηθούμε μέσα στο πλαίσιο που σας προανέφερα, ότι η στρατηγική επιλογή της Κυβέρνησης είναι η επένδυση στις ανανεώσιμες πηγές ενέργειας, είναι η αλλαγή του ενεργειακού μίγματος, ώστε να διαμορφώσουμε ένα μίγμα το οποίο θα είναι πολύ πιο φιλικό προς το περιβάλλον. Και σταθερά προσανατολισμένοι προς αυτήν τη στρατηγική επιλογή, παράλληλα έχουμε και το βλέμμα μας στις διεθνείς εξελίξεις θέλοντας να συμμετάσχουμε και εμείς στη διαμόρφωση του ενεργειακού μέλλοντος προς όφελος και της διεθνούς κοινότητας και βεβαίως των Ελλήνων συμπολιτών μας. 
      ΠΡΟΕΔΡΕΥΟΥΣΑ (Βέρα Νικολαΐδου): Δεύτερη είναι η με αριθμό 337/4-12-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Ανάπτυξης, σχετικά με τη λειτουργία του Ενιαίου Φορέα Ελέγχου Τροφίμων κ.λπ.. 
      Η επίκαιρη ερώτηση της κ. Παντελάκη έχει ως εξής:
      «Παρά τις μεγαλόστομες διακηρύξεις των κυβερνήσεων της Ν.Δ. και του ΠΑ.ΣΟ.Κ., δέκα σχεδόν χρόνια μετά την ίδρυσή του ο Ε.Φ.Ε.Τ. (Ενιαίος Φορέας Ελέγχου Τροφίμων) έχει τεράστιες ελλείψεις σε προσωπικό στις ολιγάριθμες έτσι και αλλιώς περιφερειακές υπηρεσίες που προβλέπει ο οργανισμός του, ενώ οι αποδοχές των εργαζομένων είναι πολύ χαμηλές, χαμηλότερες από τις αποδοχές των εργαζομένων σε παρεμφερείς υπηρεσίες. 
      Η διαχρονική απαξίωση του Ε.Φ.Ε.Τ., σε συνδυασμό με την περιθωριοποίηση των αντίστοιχων ελεγκτικών υπηρεσιών των Νομαρχιακών Αυτοδιοικήσεων έχουν σαν αποτέλεσμα να μη γίνονται έγκαιρα επαρκείς και ουσιαστικοί έλεγχοι σε όλες τις φάσεις της παραγωγής των τροφίμων, αλλά να δημιουργούνται όλες οι προϋποθέσεις κερδοσκοπίας των βιομηχανιών και των εμπόρων τροφίμων, ακόμα και σε βάρος της δημόσιας υγείας.
      Χωρίς να υπάρχουν αυταπάτες για την ουσιαστική προστασία των καταναλωτών σε συνθήκες ελεύθερης αγοράς, όπου το κέρδος αποτελεί βασικό κριτήριο παραγωγής και των τροφίμων, ο τρόπος λειτουργίας και η στελέχωση των αρμόδιων ελεγκτικών υπηρεσιών εξανεμίζει και τις οποιεσδήποτε προσδοκίες, επειδή δημιουργεί κενά, συγχύσεις, επικαλύψεις και διάχυση ευθυνών στις συναρμόδιες υπηρεσίες. 
      Ερωτάται ο κύριος Υπουργός:
      1. Τι ενέργειες θα κάνει για να δημιουργηθούν οι προβλεπόμενες από τον Οργανισμό του Ε.Φ.Ε.Τ. υπηρεσίες και να καλυφθούν με επιστημονικό και λοιπό προσωπικό οι οργανικές του θέσεις;
      2. Τι μέτρα θα πάρει για να ικανοποιηθούν αιτήματα των εργαζομένων στον Ε.Φ.Ε.Τ.;»
      Στην επίκαιρη ερώτηση θα απαντήσει ο Υφυπουργός Ανάπτυξης κ. Βλάχος.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Κυρίες και κύριοι συνάδελφοι, η Κυβέρνηση στήριξε και στηρίζει το έργο και το κύρος του Ε.Φ.Ε.Τ. έμπρακτα. Όσον αφορά τον τρόπο λειτουργίας του Ε.Φ.Ε.Τ. λειτουργούν ήδη η κεντρική υπηρεσία του Ε.Φ.Ε.Τ. και πέντε Περιφερειακές Διευθύνσεις, Αττικής, Κεντρικής Μακεδονίας με έδρα τη Θεσσαλονίκη, Κεντρικής Ελλάδας με έδρα την Πάτρα, Κρήτης με έδρα το Ηράκλειο, Θεσσαλίας με έδρα τη Λάρισα, Ηπείρου με έδρα τα Ιωάννινα, με σύνολο υπηρετούντων εκατόν ογδόντα δύο ατόμων.
      Η παρούσα στελέχωση του φορέα επιτελεί σε ικανοποιητικό βαθμό τον πρωταρχικό του ρόλο για εφαρμογή τόσο των ελέγχων για την υγιεινή και την ασφάλεια των τροφίμων όσο και για τη διαχείριση των διατροφικών κρίσεων και καταστάσεων έκτακτης ανάγκης. Πρόσφατα ολοκληρώθηκε η διαδικασία πρόσληψης επιστημονικού προσωπικού μέσω Α.Σ.Ε.Π.. Από τα δεκαεννιά άτομα που προβλέπονταν αποδέχτηκαν το διορισμό τους τα δεκαέξι.
      Επίσης, αναμένεται η ίδρυση δύο νέων Περιφερειακών Διευθύνσεων Ανατολικής Μακεδονίας και Θράκης και Βορείου Αιγαίου, που θα συνεισφέρουν περαιτέρω στη διεύρυνση της εμβέλειας του Ε.Φ.Ε.Τ.. Οι νέες διευθύνσεις θα στελεχωθούν με νέες προσλήψεις προσωπικού Π.Ε. και Τ.Ε..
      Πιο συγκεκριμένα: Τριάντα δύο νέοι υπάλληλοι θα προσληφθούν μέσω προκήρυξης του Α.Σ.Ε.Π.. Επιπλέον, τριάντα τέσσερις υπάλληλοι θα μεταταγούν στον Ε.Φ.Ε.Τ. μέσω της όγδοης δημόσιας πρόσκλησης για μετατάξεις-αποσπάσεις. Ακόμη, αναμένεται η έκδοση της προκήρυξης από τον Α.Σ.Ε.Π. για πρόσληψη τεσσάρων ατόμων για την υπό ίδρυση Περιφερειακή Διεύθυνση Πελοποννήσου. Παράλληλα έχει καταβληθεί τεράστια προσπάθεια, ώστε στο πλαίσιο των δυνατοτήτων του προϋπολογισμού να ικανοποιηθούν αιτήματα των υπαλλήλων του Ε.Φ.Ε.Τ.. 
      Είναι ενδεικτικό ότι το 2006 οι αυξήσεις στην ειδική πρόσθετη αμοιβή, ανήλθαν στο 50%, ενώ ως πολιτική ηγεσία αντιμετωπίζουμε θετικά μια επιπλέον αύξηση για φέτος της τάξεως του 20% στην ειδική πρόσθετη αμοιβή. Το θέμα ήδη βρίσκεται για ρύθμιση στο Υπουργείο Οικονομίας. Παράλληλα, είμαστε σε συνεχή διαβούλευση για να καθορίσουμε τη συνολική στρατηγική για τον Ε.Φ.Ε.Τ..
      Κλείνοντας, θα ήθελα να σημειώσω ότι με τις συνεχείς προσπάθειες της Υπηρεσίας, υλοποιούνται τα προγράμματα που αφορούν την υγιεινή και την ασφάλεια τροφίμων σε επιχειρήσεις παραγωγής, μεταποίησης, μεταφοράς, αποθήκευσης και εν γένει εμπορίας των τροφίμων μετά την πρωτογενή παραγωγή έως τη διάθεσή τους στον τελικό καταναλωτή. 
      Στo πλαίσιo των προγραμμάτων αυτών κατά το έτος 2006 πραγματοποιήθηκαν εννέα χιλιάδες πεντακόσιοι είκοσι έλεγχοι, από τους οποίους διαπιστώθηκαν οκτακόσιες πενήντα τέσσερις παραβάσεις, ήτοι ποσοστό 9%. Τα ανάλογα αποτελέσματα για το έτος 2007 έως τον Αύγουστο είναι πέντε χιλιάδες εκατόν τριάντα έλεγχοι και τριακόσιες τριάντα τέσσερις παραβάσεις, ήτοι ποσοστό 6,5%. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κύριε Υφυπουργέ.
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Κύριε Υπουργέ -το αναφέρουμε και στην ερώτησή μας- σε μια εποχή που η οικονομία μας υποτάσσεται στην ανταγωνιστικότητα και ο χαρακτήρας της παραγωγής και διάθεσης των τροφίμων έχει για κριτήριο του το κέρδος και όχι τις ανάγκες για την ασφάλεια των καταναλωτών και των εργαζομένων στην παραγωγή των τροφίμων, δεν έχουμε καμμία αυταπάτη ότι και το καλύτερο θεσμικό πλαίσιο και ο καλύτερος νόμος και η πιο εξαιρετικά πλήρης λειτουργία -στη συγκεκριμένη περίπτωση του Ε.Φ.Ε.Τ. ή συνολικά του ελεγκτικού μηχανισμού- θα μπορούσε να δώσει μια λύση στο πρόβλημα που υπάρχει για να είναι ασφαλείς οι εργαζόμενοι. Από χέρι, δηλαδή, δεν είναι ασφαλείς οι εργαζόμενοι, γιατί ακριβώς οι βιομήχανοι βάζουν εμπόδια από την παραγωγή μέχρι το ράφι. 
      Το πρόβλημα είναι το εξής: Νομίζω ότι και από την απάντησή σας και από τις προσλήψεις που είπατε –προσπάθησα να κάνω την πρόσθεση και θα γίνουν διακόσια εξήντα οκτώ άτομα στην καλύτερη περίπτωση τα επόμενα δύο, τρία χρόνια, θέλετε και τον ένα χρόνο;- φαίνεται ότι υπολείπονται από τον ιδρυτικό νόμο, από το ξεκίνημα που είχε ο Ε.Φ.Ε.Τ., και είναι λιγότερες από τις οργανικές θέσεις, οι οποίες είναι πεντακόσιες πενήντα. 
      Αλλά δεν είναι μόνο το ποσοτικό στοιχείο. Η κριτική μας δεν εστιάζεται στο γεγονός ότι δεν κάνουν καλά τη δουλειά τους αυτοί οι άνθρωποι. Την κάνουν και με το παραπάνω. Μάλιστα, για την ίδια εργασία συνηθίζεται να μην παίρνουν τα ίδια χρήματα. Αυτό γίνεται. Ξέρετε, είναι η κατηγοριοποίηση των εργαζομένων από με τα επιδόματα, με αυτήν την επιδοματική πολιτική, με την οποία εμείς διαφωνούμε, γιατί ακριβώς θέλουμε η εξίσωση να βρίσκεται προς τα επάνω, να εντάσσονται στο βασικό τους μισθό. 
      Ξεκινώ από αυτό που είπατε, δηλαδή ότι είχαμε αύξηση στην ειδική πρόσθετη αμοιβή κατά 50%. Εάν δεν κάνω λάθος –πείτε μας και εσείς στη δευτερολογία σας- το 2007 ο κρατικός προϋπολογισμός έθετε την αύξηση κατά 50% της ειδικής πρόσθετης αμοιβής. Δεν τα έχουν πάρει αυτά τα χρήματα. Στη  συνάντηση που έκανα με το Σύλλογο Μονίμων Υπαλλήλων, αυτό που είπαν και ότι έχουν υπόσχεση από το Υπουργείο πως θα πάρουν τώρα 20%. Θα πάρουν, δηλαδή, 20% τώρα, ενώ τους είχατε πει ότι θα πάρουν 50% το προηγούμενο διάστημα. Βέβαια αυτό δεν σημαίνει ότι εξισώνονται με τους άλλους συναδέλφους τους. Χαίρομαι για τη συνάντησή μας, γιατί είχαν προβλήματα με τις φόρμες τους, όταν έμπαιναν για εξέταση. 
      Όμως, δείτε τι έχουμε, για να συνειδητοποιήσει ο κόσμος με τι έχουμε να κάνουμε. Στην Αθήνα μιλάμε για τριάντα πέντε άτομα. Στη Θεσσαλονίκη, που πιάνει κεντρική Μακεδονία, ανατολική Μακεδονία, Θράκη μιλάμε για τριάντα πέντε άτομα. Στην Πάτρα είναι είκοσι άτομα. Στο Ηράκλειο είναι επτά άτομα για όλη την Κρήτη. Μα, είναι αδύνατον αυτοί οι  άνθρωποι, ακόμη και αν δεν κοιμούνται όλο το εικοσιτετράωρο και κάνουν ελέγχους, στοιχειωδώς να ανταποκριθούν σ’ αυτό το έργο. 
      Εμείς αυτό που λέμε τώρα και είναι ζήτημα πολιτικής βούλησης, που βλέπω ότι δεν την έχετε, είναι να στελεχωθούν οι υπηρεσίες και όχι να αποψιλώνονται και οι αρμοδιότητες του Ε.Φ.Ε.Τ., μαζί με το γεγονός ότι δεν υπάρχει έδρα σε κάθε νομό, στελεχωμένες υπηρεσίες, προσλήψεις εξειδικευμένου επιστημονικού προσωπικού. 
      Εκατοντάδες κόσμου θα έπρεπε να υπάρχουν εδώ και επτά χρόνια για να μπορεί να ξεκινήσει και να κάνουμε έναν έλεγχο και έναν απολογισμό αυτής της διαδικασίας. 
      Κύριε Υπουργέ, είμαστε εξαιρετικά ανήσυχοι, όχι μόνο γιατί έχουμε το διάστημα των εορτών και είναι ακόμα πιο οξυμένη η κατάσταση στην αγορά και χρειάζονται περισσότεροι έλεγχοι αλλά γιατί και στις νομαρχιακές αυτοδιοικήσεις, όπως γνωρίζετε, και οι νομάρχες ζητούν προσωπικό αλλά ούτε εκεί υπάρχει. Δεν υπάρχει νέος έλεγχος σε όλη τη διάρκεια της παραγωγής μέχρι και το ράφι. Από όλες τις πλευρές υπάρχει έλλειμμα και είναι συνειδητό ότι οι βιομήχανοι δεν θέλουν εμπόδια στα πόδια τους. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κύριος Υφυπουργός έχει το λόγο.
      ΓΕΩΡΓΙΟΣ ΒΛΑΧΟΣ (Υφυπουργός Ανάπτυξης): Δεν θα ισχυριστώ ότι δεν υπάρχουν αδυναμίες στη στελέχωση του Ε.Φ.Ε.Τ., όπως και στις άλλες υπηρεσίες. Όμως αυτό δεν έχει να κάνει με την αποτελεσματικότητα του φορέα, ο οποίος, όπως και νωρίτερα με τα στοιχεία που ανέφερα, απέδειξε ότι κάνει πολύ καλά τη δουλειά του. Απόδειξη είναι ότι συνεχώς ο Ε.Φ.Ε.Τ. επεκτείνεται και παρά την όποια κινδυνολογία, που λίγο ή πολύ αναφέρθηκε εδώ, θα πω ότι ο Ε.Φ.Ε.Τ. είναι σε καλό δρόμο και αυτό φαίνεται διότι έχει καταξιωθεί στη συνείδηση του κόσμου. Περιμένουν όλοι τα πορίσματα του, τα οποία είναι πορίσματα κύρους και αποδεκτά από την κοινωνία. Αυτή είναι η μεγάλη επιτυχία. 
      Στόχος δικός μας είναι να στηρίξουμε όσο δυνατόν περισσότερο τον Ε.Φ.Ε.Τ., να ξεκαθαρίσουμε τον τρόπο που λειτουργεί, διότι πραγματικά μας ενδιαφέρει η επόμενη μέρα να είναι καλύτερη. Βεβαίως να διευκρινίσω κι εδώ ότι ο Ε.Φ.Ε.Τ. ασχολείται με τη μεταποίηση των προϊόντων. 
      Το Υπουργείο Αγροτικής Ανάπτυξης και Τροφίμων έχει την ευθύνη στο χωράφι ή στο στάβλο, από εκεί και πέρα από την πρώτη μεταποίηση και μετά παρεμβαίνει ο Ε.Φ.Ε.Τ. και προσπαθούμε εμείς ως Υπουργείο Ανάπτυξης, πραγματικά  πέρα από τον Ε.Φ.Ε.Τ., σε συνεργασία με τις νομαρχίες στην Αθήνα, στον Πειραιά, στη Θεσσαλονίκη αλλά και σε όλη την Ελλάδα να έχουμε όσο γίνεται περισσότερους ελέγχους για τα στείλουμε ένα μήνυμα στην κοινωνία ότι κανείς δεν μπορεί να παραβαίνει το νόμο. 
      Στην προσπάθεια αυτή βεβαίως ξέρετε ότι λειτουργεί και η Γραμματεία Καταναλωτή, η οποία δέχεται και αυτή υποδείξεις, παρατηρήσεις, συμβάντα και ξέρετε ότι διατηρούμε και το απόρρητο των καταγγελιών. Άρα το Υπουργείο Ανάπτυξης με μία κουβέντα είναι ανοικτό σε παντός είδους καταγγελίες προκειμένου να χτυπηθούν φαινόμενα, είτε πρόκειται για την υγιεινή των τροφίμων είτε πρόκειται και για τις τιμές. 
      Είμαστε, λοιπόν, εδώ να συνεργαστούμε και να δεχτούμε -αν θέλετε- και  υποδείξεις από τα κόμματα προκειμένου ο Ε.Φ.Ε.Τ. να στηριχτεί, να απλοποιήσουμε τη διαδικασία που λέει ότι έχουμε διακόσια εξήντα άτομα, ή θα γίνουν σύντομα διακόσια εξήντα με διακόσια ογδόντα άτομα, ενώ ο κανονισμός του προβλέπει αρκετά περισσότερα. Αυτό όμως δεν σημαίνει ότι επειδή δεν έχουμε τα πεντακόσια άτομα, που εσείς είπατε, δεν μπορούμε να δουλεύουμε σήμερα. Βεβαίως θέλουμε περισσότερα άτομα και περισσότερους επιστήμονες, αλλά αυτό δεν σημαίνει ότι θα αφήσουμε το σήμερα στην τύχη του. Είμαστε εδώ με κάθε ευκαιρία το δηλώνουμε, ανά πάσα στιγμή, το Υπουργείο Ανάπτυξης με τον Ε.Φ.Ε.Τ., με τη Γενική Γραμματεία Καταναλωτού είναι εδώ, για να υπηρετήσει τον καταναλωτή, το κοινωνικό σύνολο. 
      Ευχαριστώ. 
      ΠΡΟΕΔΡΕΟΥΣΑ (Βέρα Νικολαΐδου): Τρίτη επίκαιρη ερώτηση είναι η με αριθμό 332/4-12-2007 του Βουλευτή του Συνασπισμού Ριζοσπαστικής Αριστεράς κ. Αθανάσιου Λεβέντη προς τον Υπουργό Υγείας και Κοινωνικής Αλληλεγγύης, σχετικά με τις ελλείψεις στο Νοσοκομείο Κυπαρισσίας κ.λπ..
      Η επίκαιρη ερώτηση του κ. Λεβέντη έχει ως εξής:
      «Στο χειρουργείο του Γ.Ν.-Κ.Υ. Κυπαρισσίας την Πέμπτη 1.11.2007 εκδηλώθηκε πυρκαγιά στις ηλεκτρικές εγκαταστάσεις με συνέπεια την καταστροφή ιατρικού εξοπλισμού και την έκθεση σε κίνδυνο τόσο της ζωής του ασθενή που χειρουργούνταν αλλά και του προσωπικού που παρευρίσκονταν στο χώρο.
      Το γεγονός αυτό έφερε στην επιφάνεια την ανάγκη για εκσυχρονισμό τόσο των πεπαλαιωμένων υποδομών όσο και των εγκαταστάσεων του χώρου γενικότερα του χειρουργείου. Συγκεκριμένα το τμήμα παρουσιάζει εικόνα εγκατάλειψης σε θέματα συντήρησης τοιχίων, δαπέδων, οξείδωσης και σκουριάς, εκτεθειμένων καλωδίων κ.ά.. Υπάρχουν τεχνολογικές ελλείψεις στον κεντρικό εξαερισμό και κλιματισμό και αδυναμία του χώρου να διατηρείται άσηπτος. Τα χειρουργικά εργαλεία είναι πεπαλαιωμένα, η δε διατήρηση και η αποθήκευση του ιατρικού υλικού πλημμελής. Επίσης δεν υπάρχει προσωπικό ασφαλείας καθ’ όλο το εικοσιτετράωρο τόσο για το χειρουργείο όσο και για το αναισθησιολογικό λόγω έλλειψης προσωπικού.
      Οι εργαζόμενοι διαμαρτυρήθηκαν στη διοίκηση του νοσοκομείου, η οποία αντί να λύσει τα υπαρκτά προβλήματα τιμώρησε με μετακίνηση έναν εργαζόμενο και υποχρέωσε τις μαίες να ασκούν αλλότρια καθήκοντα, αποσκοπώντας στη φίμωση των εργαζομένων και στην αποσιώπηση των  γεγονότων.
      Ερωτάται ο κύριος Υπουργός, τι μέτρα προτίθεται να πάρει άμεσα ώστε:  
      Να πάψει οποιαδήποτε δίωξη, να αποκατασταθεί η υπόληψη και η τιμή των διωκόμενων εργαζομένων, οι οποίοι επεσήμαναν στη διοίκηση τις ελλείψεις του χειρουργείου στο Γ.Ν.-Κ.Υ. Κυπαρισσίας;
      Να λυθούν τα προβλήματα που έχουν σχέση με την πεπαλαιωμένη υλικοτεχνική υποδομή του χειρουργείου και τη στελέχωσή του με το αναγκαίο προσωπικό;».
      Στην επίκαιρη ερώτηση του κ. Λεβέντη θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου.
      Κύριε Υφυπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, εκπλήσσομαι πραγματικά και είμαι υποχρεωμένος να εκφράσω και τη λύπη μου που ένας συνάδελφος σοβαρός, τον οποίο εκτιμώ προσωπικά, γνώστης των θεμάτων των νοσοκομείων και αυτών που φαίνονται, αλλά και όλων των παραμάγαζων που κυκλοφορούν, έρχεται αβίαστα να υιοθετήσει κάποιες καταγγελίες χωρίς προηγουμένως να ελέγξει αν έστω και κατ’ ελάχιστον ανταποκρίνονται στην πραγματικότητα. 
      Ειλικρινά θα αισθανόμουν υποχρεωμένος και θα σας ευχαριστούσα δημόσια εάν συνέβαιναν τέτοια πράγματα που θα μας υποχρέωναν να παρέμβουμε, ώστε να αποκαταστήσουμε την όποια ζημιά, την όποια βλάβη, να συμπληρώσουμε τις όποιες ελλείψεις, αφού βασικός στόχος όλων μας είναι η αναβάθμιση των παρεχομένων υπηρεσιών υγείας. 
      Απ’ όσα λοιπόν, θα πω και απ’ όσα θα καταθέσω, θα αποδείξω ότι δεν έχουν καμμία σχέση, όσα αναφέρετε στην ερώτησή σας, αγαπητέ συνάδελφε, με την πραγματικότητα. 
      Την 1η Νοεμβρίου του 2007 στις 14.30’ το μεσημέρι προκλήθηκε ένα βραχυκύκλωμα σ’ ένα ενδεικτικό λαμπάκι ενός θερμοσίφωνα, λόγω αυξομείωσης της τάσης. Δεν εκδηλώνεται καμμία πυρκαγιά, δεν γίνεται καμμιά καταστροφή και δεν χρησιμοποιήθηκε ούτε καν το πρώτο πυροσβεστικό μέσο που υπάρχει στο νοσοκομείο, πολύ δε περισσότερο δεν κλήθηκε η Πυροσβεστική Υπηρεσία.
      Απορώ λοιπόν, από πού αντλείτε αυτά τα στοιχεία. Κανένα έντυπο τοπικό ή της ευρύτερης περιοχής δεν αναφέρθηκε σ’ αυτά τα στοιχεία. Δεν υπάρχει λοιπόν, ούτε πυρκαγιά ούτε παρέμβαση της Πυροσβεστικής Υπηρεσίας, ούτε και ζημιά σε κανέναν από τους εξοπλισμούς που χρησιμοποιούνται στη χειρουργική μονάδα. 
      Η όποια μικρή βλάβη προέκυψε στο μόνιτορ και σ’ ένα αναισθησιολογικό μηχάνημα αποκαταστάθηκε από την άμεση παρέμβαση των ηλεκτρολόγων του νοσοκομείου, έτσι ώστε να συνεχιστεί απρόσκοπτα η χειρουργική επέμβαση που γινόταν εκείνη τη στιγμή -ένα ορθοπεδικό περιστατικό- και έτσι να μη διατρέξει κανένα απολύτως κίνδυνο το άτομο αυτό και επιπλέον να είναι έτοιμη η χειρουργική μονάδα για να μπορεί να ανταποκριθεί και στις ανάγκες και στις απαιτήσεις όσων χρειαζόταν εκείνη τη στιγμή. Όλα αυτά, λοιπόν, είναι μία πραγματικότητα η οποία δεν αμφισβητείται. 
      Επιπλέον την εικόνα εγκατάλειψης και την εικόνα ενός ερειπωμένου κτηρίου στην οποία αναφέρεστε, κύριε Λεβέντη –δεν ξέρω αν το επισκεφτήκατε- δεν την έχει κανένας και δεν μπορεί να τη δει. Αντίθετα, θα έλεγα, ότι όλο αυτό το διάστημα που συμβαίνει αυτό το γεγονός σε πάρα πολλές μονάδες παροχής υπηρεσιών υγείας, το Υπουργείο Υγείας διαθέτει τεράστια ποσά. Περισσότερα από 500.000.000 είναι τα ποσά που διατέθηκαν μόνο προς αυτήν την κατεύθυνση και μέσα σ’ αυτά περιλαμβάνεται και το Νοσοκομείο Κυπαρισσίας. 
      Ήδη ολοκληρώνεται η μελέτη από δωρεά και υπάρχει η χρηματοδότηση, ώστε να λειτουργήσει και δεύτερη αίθουσα χειρουργείου και εντός των ημερών. Αφού έχει ολοκληρωθεί ο σχετικός διαγωνισμός, παραδίδεται μία ολόκληρη αναισθησιολογική μονάδα και ο πλήρης εξοπλισμός, έτσι ώστε να λειτουργεί και δεύτερο χειρουργικό τραπέζι. 
      Να ελέγχετε λοιπόν, άλλες φορές τις πληροφορίες σας, ώστε να μην εκτίθεστε. Θα επανέλθω. 
      Ευχαριστώ, πολύ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Υφυπουργέ. 
      Το λόγο έχει ο ερωτών Βουλευτής κ. Λεβέντης. 
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, όπως εσείς εκπλήσσεστε με την ερώτησή μου, εκπλήσσομαι και εγώ με την απάντησή σας. Έγινε ένα βραχυκύκλωμα. Έγιναν ζημιές σε μηχανολογικό εξοπλισμό. Αυτό αναφέρθηκε από τους εργαζομένους του χειρουργείου στη διοίκηση του νοσοκομείου. Και ποια ήταν η απάντηση του νοσοκομείου; Δεν αρνείται αυτό το γεγονός. 
      Τι λέει ο διοικητής του νοσοκομείου; «Ο διοικητής του νοσοκομείου Φώτης Δρούμπαλης έχοντας υπ’ όψιν τα τάδε, τάδε κ.λπ., το υπ’ αριθμόν τάδε έγγραφο-υπόμνημα, σύμφωνα με το οποίο ο κ. Καναβός Ιωάννης διατείνεται ότι λόγω των ελλείψεων στο χειρουργείο του Νοσοκομείου Κυπαρισσίας υπάρχει κίνδυνος για την ασφάλεια και την ακεραιότητα των εργαζομένων και προφανώς του ιδίου, αποφασίζεται η μετακίνηση του υπαλλήλου Καναβού Ιωάννη, νοσηλευτή από το χειρουργείο, στην παθολογική κλινική του Νοσοκομείου Κυπαρισσίας όπου θα προσφέρει υπηρεσίες από 16-11-2007».
      Τι σημαίνει αυτό, κύριε Υπουργέ; Ότι τιμωρείται ο υπάλληλος ο οποίος ήταν παρών στο χειρουργείο και ο οποίος διαπίστωσε ορισμένα γεγονότα που τα ανέφερε, ως όφειλε να τα αναφέρει, στη διοίκηση του νοσοκομείου και τιμωρείται. 
      Συγχρόνως υπάρχει και ένα άλλο έγγραφο εδώ, κύριε Υπουργέ, με κοντινή ημερομηνία, προς τη διευθύντρια της νοσηλευτικής υπηρεσίας, το οποίο λέει: «Παρακαλώ για την κάλυψη των αναγκών λειτουργίας του χειρουργείου όπως στο εξής ορίσετε οι μαίες, στη διάρκεια της οκτάωρης εργασίας τους, παράλληλα με τα καθήκοντά τους, να συνεισφέρουν στην κίνηση του χειρουργείου». 
      Αν τα ελέγξατε αυτά, κύριε Υπουργέ, πώς εκπλήσσεσθε για την ερώτησή μου; Είναι δυνατόν οι μαίες τη στιγμή που θα είναι απασχολημένες στον τοκετό ή σε κάποια άλλη παροχή υπηρεσιών, να υπηρετούν και στο χειρουργείο; Θα μπορούν εκείνη την ώρα, αν τις έχουν δεσμεύσει να κάνουν υπηρεσίες στο χειρουργείο, να αφήσουν την εγχείρηση και να πάνε να προσφέρουν υπηρεσίες σε μία επίτοκο, εάν έλθει εκείνη την ώρα; 
      Νομίζω, λοιπόν, πριν φθάσουμε στις εκπλήξεις, ότι πρέπει να ελέγξουμε από κάθε πλευρά τα γεγονότα. Εγώ σας λέω ότι αυτά δεν τα διαπίστωσα ιδίοις όμμασι, τα διαπίστωσα ύστερα από καταγγελίες, οι οποίες είναι συγκεκριμένες και υπογράφονται από εργαζόμενους, οι οποίοι ήταν παρόντες, τα βίωσαν και οι οποίοι κρούουν τον κώδωνα του κινδύνου, γιατί όντως το νοσοκομείο –το έχω επισκεφθεί, κύριε Υπουργέ και ξέρω- έχει σοβαρότατες ελλείψεις. Και πριν από μερικούς μήνες έχω φέρει το θέμα αυτό εδώ στη Βουλή.
      Τιμωρείται, λοιπόν, ο υπάλληλος επειδή ανέφερε ένα γεγονός. Και ξέρετε, για να εκπαιδευτεί ένας νοσηλευτής στο χειρουργείο, σε χειρουργικές επεμβάσεις, χρειάζεται ένα μεγάλο χρονικό διάστημα. Αυτό το σβήνουμε και το μεταθέτουμε κάπου αλλού να προσφέρει τις υπηρεσίες του. Αυτό όμως δεν είναι το κύριο. Το κύριο είναι πώς αντιδρά η διοίκηση και πώς έχει, αν θέλετε, τις δικές σας ευλογίες, κύριε Υπουργέ, σε αυτήν τη συμπεριφορά. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κ. Λεβέντη.
      Ο κύριος Υφυπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Και για τα δεύτερα στοιχεία, κύριε συνάδελφε, θα εκπλαγώ. Κατ’ αρχάς δεν είναι έτσι ακριβώς τα πράγματα. Είναι  ανακρίβειες αυτά τα οποία λέτε.
      ΑΘΑΝΑΣΙΟΣ ΛΕΒΕΝΤΗΣ: Μα σας διαβάζω τα έγγραφα του νοσοκομείου. Θα σας τα καταθέσω μετά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Έχω και θα καταθέσω τα σχετικά έγγραφα και τις ομόφωνες αποφάσεις του διοικητικού συμβουλίου και τις αποφάσεις του συμβουλίου των εργαζομένων, όπου μιλάνε για διαφορετικά πράγματα από αυτά που εσείς υποστηρίξατε. Κάποια δεδομένη στιγμή το διοικητικό συμβούλιο του νοσοκομείου, για την καλύτερη λειτουργία και την απόδοση κάποιων ειδικών τμημάτων, τα οποία πρέπει να προσέχουμε ιδιαίτερα -και αναφέρομαι στο τμήμα αιμοκάθαρσης- διότι υπάρχουν αρκετοί στην περιοχή που τα έχουν ανάγκη και μετακινούνταν σε πολύ μακρινές αποστάσεις, αποφάσισε να μετακινήσει κάποια άτομα.
      ΑΘΑΝΑΣΙΟΣ ΛΕΒΕΝΤΗΣ: Λέει το λόγο, κύριε Υφυπουργέ. Είναι γραμμένο εδώ. Θα σας το καταθέσω. 
      (Στο σημείο αυτό ο Βουλευτής κ. Αθανάσιος Λεβέντης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Κύριε Λεβέντη, εγώ δεν σας διέκοψα. Εγώ έχω και θα καταθέσω για τα Πρακτικά τα σχετικά έγγραφα και του συλλόγου των εργαζομένων και της υγειονομικής περιφέρειας και του διοικητικού συμβουλίου και όλα τα δημοσιεύματα τα οποία υπάρχουν. Εσείς βασίζεστε μόνο σε δημοσιεύματα μιας συγκεκριμένης εφημερίδας. Θέλετε, λοιπόν, να ακούσετε ότι με τη μετακίνηση αυτού του νοσηλευτή στα μεν παθολογικά εξωτερικά ιατρεία διπλασιάστηκε ο αριθμός των εξεταζομένων, έτσι ώστε σήμερα να μην υπάρχει λίστα αναμονής, στο δε τμήμα αιμοκάθαρσης έχει αυξηθεί ο αριθμός από τριάντα έξι σε πενήντα, έτσι ώστε να μην υπάρχει και εκεί καμμία λίστα αναμονής. Αυτό δεν σας ικανοποιεί;
      ΑΘΑΝΑΣΙΟΣ ΛΕΒΕΝΤΗΣ: Τον μετακινεί…
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ένα δεύτερο στοιχείο είναι ότι στις δύο μαίες δεν ζητήθηκε ποτέ να αντικαταστήσουν τους δύο νοσηλευτές. Οι δύο νοσηλευτές αντικαταστάθηκαν από ένα έμπειρο προσωπικό Τ.Ε. και όχι Δ.Ε., στο χειρουργείο και έτσι βαίνουν ομαλώς τα πράγματα. 
      Θα σας πω και κάτι άλλο. Οι ίδιοι αυτοί που υποτίθεται ότι μετακινήθηκαν διωκόμενοι, πριν από δύο μήνες είχαν ζητήσει, με καταγγελία, να ληφθούν μέτρα διότι κινδυνεύει η ζωή τους στο χειρουργείο από την παλαιότητα του κτηρίου και άρα θα ήταν φρονιμότερο να μετακινηθούν κάπου αλλού, ώστε να μην υπάρχει κάποιο πρόβλημα για τη ζωή τους. Αυτό θα το καταθέσω μαζί με τα υπόλοιπα στοιχεία για να επαληθευτούν τα όσα λέω και να διαψευστείτε απόλυτα, κύριε Λεβέντη. 
      Επιπλέον, σας λέω ότι επειδή η στελέχωση με το κατάλληλο προσωπικό αποτελεί για μας πρώτη προτεραιότητα ήδη βρίσκονται στη διαδικασία ολοκλήρωσης των κρίσεων πέντε θέσεις γιατρών και δώδεκα θέσεις νοσηλευτικού προσωπικού, καθώς και δύο επιπλέον θέσεις λοιπού προσωπικού. Όλα αυτά λοιπόν οδηγούν το Νοσοκομείο της Κυπαρισσίας σε μια πληρότητα, η  οποία αγγίζει το 87%. Δεν είπαμε ότι όλα είναι άριστα, αλλά όχι και να λέμε ότι συμβαίνουν αυτά τα τραγικά πράγματα που περιγράφετε. Και σας λέω, όσον αφορά τα δημοσιεύματα, ότι δέκα στα δέκα μιλάνε για άριστη και σωστή λειτουργία στο Νοσοκομείο της Κυπαρισσίας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      ΠΡΟΕΔΡΕΥΟΥΣΑ (Βέρα Νικολαΐδου): Έχει τελειώσει ο χρόνος σας, κύριε Υφυπουργέ. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ελέγξτε, λοιπόν, όλα αυτά, διότι δεν σας δίνουν σωστές πληροφορίες, κύριε Λεβέντη.
      Ευχαριστώ πολύ.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Παπαγεωργίου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ. 
      Η τέταρτη με αριθμό 301/3-12-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Ηλία Πολατίδη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη δημιουργία λατομείου γρανίτη στην περιοχή Λαϊλιά του Νομού Σερρών κ.λπ. διαγράφεται και δεν θα συζητηθεί, διότι υπάρχει κώλυμα του Υπουργού. Έχει ενημερωθεί ο Βουλευτής. 
      Επίκαιρες ερωτήσεις δεύτερου κύκλου:
      Πρώτη είναι η με αριθμό 296/3-12-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Ζωΐδη προς τον Υπουργό Μεταφορών και Επικοινωνιών, σχετικά με την αεροπορική σύνδεση με το Καστελλόριζο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Τόσον από την τακτική επικοινωνία μας με τις αρχές και τους κατοίκους του νησιού, αλλά και με επιστολή που λάβαμε από το Δήμο Μέγιστης (Καστελλόριζο) πληροφορηθήκαμε ότι δεν πραγματοποιήθηκαν οι πτήσεις Ρόδος-Καστελλόριζο (και συνεπώς Καστελλόριζο-Ρόδος) της 23ης, 25ης και 26ης Νοεμβρίου 2007 λόγω «ακαταλληλότητας» του αεροδρομίου. (Αυτό επικαλέστηκε η «Ολυμπιακή Αεροπλοΐα»).
      Θεωρώ περιττό να αναπτύξω και να αναλύσω την κρισιμότητα του προβλήματος που αντιμετωπίζουν οι κάτοικοι του ακρότατου ανατολικά νησιού της ελληνικής επικράτειας. 
      Ερωτάται ο κ. Υπουργός:
      Πώς σκοπεύει να αντιμετωπίσει το τρέχον πρόβλημα ως αρμόδιος Υπουργός για την «Ολυμπιακή Αεροπλοΐα» και τι προγραμματίζει  για τη βελτίωση των αερολιμενικών εγκαταστάσεων του Καστελλορίζου η Υπηρεσία Πολιτικής Αεροπορίας (Υ.Π.Α.);»
      Στην επίκαιρη ερώτηση θα απαντήσει ο Υπουργός Μεταφορών και Επικοινωνιών κ. Χατζηδάκης. 
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, κυρίες και κύριοι συνάδελφοι, για λόγους αυτονόητους η Κυβέρνηση είναι ευαισθητοποιημένη σε σχέση με τα θέματα παροχής καθολικής υπηρεσίας, που στην  συγκεκριμένη περίπτωση έχουν να κάνουν με την σύνδεση του Καστελλόριζου με την υπόλοιπη Ελλάδα. Μάλιστα μας ενδιαφέρει η σύνδεση αυτή να είναι απρόσκοπτη και καθ’ όλη τη διάρκεια του χρόνου.
      Τι συνέβη στο συγκεκριμένο θέμα; Το αεροδρόμιο του Καστελλορίζου είναι ένα ιδιαίτερο αεροδρόμιο λόγω της μορφολογίας του εδάφους. Βεβαίως, σύμφωνο με τις απαιτήσεις ασφαλείας που έχουν τεθεί διεθνώς και από την Υπηρεσία Πολιτικής Αεροπορίας. Ωστόσο το πρόβλημα το οποίο παρατηρήθηκε στις ημέρες που αναφέρεται ο κ. Ζωΐδης έχει να κάνει με τις καιρικές συνθήκες και το επιτρεπόμενο βάρος απογείωσης σε συγκεκριμένες συνθήκες. Εγώ προσωπικά προφανώς δεν είμαι τεχνικός αλλά, όπως με ενημέρωσαν από την Υπηρεσία Πολιτικής Αεροπορίας, το θέμα με λεπτομέρειες έχει ως εξής. 
      Ο αριθμός των επιβατών και το βάρος απογείωσης εξαρτώνται από τη θερμοκρασία, τον άνεμο, το μήκος του διαδρόμου και το ύψος των εμποδίων (περίφραξη και ούτω καθεξής) μετά το τέλος του διαδρόμου. Το καλοκαίρι που μας πέρασε άλλαξε ο τρόπος υπολογισμού του βάρους, υπολογισμού επιδόσεων του αεροσκάφους, προς το αυστηρότερο, με αποτέλεσμα υπό ορισμένες συνθήκες θερμοκρασίας και ανέμου να μην είναι δυνατή η απογείωση, όπως συνέβαινε μέχρι τότε. Λόγω δηλαδή του ότι έγιναν πιο αυστηροί οι υπολογισμοί, τα πράγματα γίνονται πιο δύσκολα σε σχέση με τις απογειώσεις και προσγειώσεις αεροσκαφών στο Καστελλόριζο.
      Γι’ αυτόν το λόγο υπήρξε αντίδραση από την Ολυμπιακή Αεροπορία και από την Υπηρεσία Πολιτικής Αεροπορίας. Ο Τομέας Πτητικών Προτύπων της Ολυμπιακής Αεροπορίας εισηγήθηκε και ο Διευθυντής Πτητικής Εκμετάλλευσης ενέκρινε την υποβολή προτάσεων στην Υ.Π.Α. για μέτρα, με σκοπό τη βελτιστοποίηση του ωφέλιμου φορτίου απογείωσης, δηλαδή εκμετάλλευση προσθέτου εμβαδού για απογείωση, αφαίρεση των εκατέρωθεν του διαδρόμου εμποδίων και αύξηση του πλάτους του διαδρόμου. 
      Με εξαίρεση την αύξηση του πλάτους του διαδρόμου, που είναι κάτι το οποίο θα μας απασχολήσει στο αμέσως προσεχές διάστημα, για τα άλλα δύο θέματα –εκμετάλλευση πρόσθετου εμβαδού για απογείωση, δηλαδή εκμετάλλευση και άλλου χώρου από το διάδρομο και αφαίρεση των εμποδίων εκατέρωθεν του διαδρόμου, συμπεριλαμβανομένης περιφράξεως- η Υπηρεσία Πολιτικής Αεροπορίας έχει ήδη αρχίσει να κινείται προς αυτήν την κατεύθυνση και πιστεύω ότι το θέμα θα ρυθμιστεί αμέσως, κύριε Ζωίδη. 
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Το λόγο έχει ο κ. Ζωίδης.
      ΝΙΚΟΛΑΟΣ ΖΩΙΔΗΣ: Ευχαριστώ, κύριε Υπουργέ, για τη φιλότιμη και αναλυτική προσπάθεια που καταβάλατε, αλλά αμφιβάλλω αν οι κάτοικοι του Καστελλόριζου θα μπορούσαν να καταλάβουν πώς είναι δυνατόν ένα αεροδρόμιο που λειτουργεί επί είκοσι πέντε χρόνια, ξαφνικά να έγινε ακατάλληλο, επειδή κάτι άλλαξε στα χαρτιά –χωρίς να μας πείτε ποιος τα άλλαξε αυτά- κάτι άλλαξε σε κάποιους κανονισμούς.
      Εν πάση περιπτώσει, σημασία έχει ότι μετά την κατάθεση της ερώτησης, από τις 5 Δεκεμβρίου, δηλαδή εδώ και πέντε ημέρες, τα δρομολόγια γίνονται κανονικά, ίσως γιατί θα συζητούσαμε την ερώτηση σήμερα.
      Κύριε Υπουργέ, η ερώτηση που συζητούμε ανάγεται σε τρία επίπεδα. Πρώτο επίπεδο: το Καστελλόριζο, η Μεγίστη, η εσχατιά –όπως γράφει και το κείμενο- όχι μόνο της Ελλάδας, αλλά της Ενωμένης Ευρώπης. Δεύτερο επίπεδο: η συνταγματική επιταγή του άρθρου 101 και της Συνθήκης του Άμστερνταμ. Και τρίτο επίπεδο: το θέμα των ημερών, κύριε Υπουργέ, το τι θα γίνει με τη μεγάλη αγωνία που διακατέχει όλους μας, όσον αφορά την Ολυμπιακή, που για εμάς τους νησιώτες γίνεται κραυγή αγωνίας. 
      Αλλάξατε τους κανονισμούς, φαρδύνατε και τους διαδρόμους. Το βέβαιο είναι ότι το Καστελλόριζο ή η Μεγίστη  -γιατί πολλοί δεν ξέρουν ούτε καν το δεύτερο όνομα και είναι σημειολογικό το όνομα, η Μεγίστη, γιατί αυτή μεγιστοποιεί τη χώρα μας και την Ευρώπη- δεν μπορεί ούτε να περιμένει ούτε να επαφίεται η επιβίωση των κατοίκων της από το αν θα αλλάξουν κάποιοι κανονισμοί ή αν θα φαρδύνει ο διάδρομος ή αν θα έχουμε λίγο παραπάνω ωφέλιμο χώρο.
      Κύριε Υπουργέ, θα το πω για πολλοστή φορά και δράττομαι της ευκαιρίας να αναφερθώ και στη Ρόδο, να κάνω μια μνεία αυτήν τη στιγμή. Όπως ξέρετε πολύ καλά, εκτελούνται έργα επισκευής στον αεροδιάδρομο της Ρόδου. Εάν δεν είμαστε –και το επισημαίνω- έτοιμοι το Μάρτη, η Δωδεκάνησος καταστρέφεται.
      Καταλάβετε ότι εμείς, οι νησιώτες Βουλευτές, σε κάθε κουβέντα που θα λέμε εδώ μέσα θα έχουμε σαφή αναφορά και στο άρθρο 101 και στη Συνθήκη του Άμστερνταμ! Πρέπει κάποια στιγμή η Αθήνα να καταλάβει ότι εμείς εκεί κάτω ζούμε σε μια άλλη χώρα, με άλλες συνθήκες.
      Σας ευχαριστώ πολύ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ.
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κύριε Ζωίδη, η ερώτησή σας, προφανώς, είναι καλοδεχούμενη, αλλά –πιστέψτε με- οι διαρρυθμίσεις που έγιναν θα γίνονταν ούτως ή άλλως, διότι πράγματι άλλαξαν οι κανονισμοί το καλοκαίρι, πράγματι οι κανονισμοί επηρεάζουν τις συνθήκες, με τις οποίες μπορούν να προσγειώνονται ή να απογειώνονται τα αεροπλάνα.
      Σε κάθε περίπτωση, ξέρετε, πρέπει να σεβόμαστε αυτούς τους κανονισμούς και τα αεροπλάνα να πετάνε σε συνθήκες ασφαλείας. Από εκεί ξεκινάμε. Δεν μπορούμε να παραγνωρίζουμε την παράμετρο ασφάλειας της πτήσης. Είναι κάτι για το οποίο –νομίζω- δεν υπάρχει κάποιος που να διαφωνεί σ’ αυτήν εδώ την Αίθουσα.
      Άρα, η κατεύθυνσή μας είναι να υπάρχει σύνδεση με το Καστελλόριζο, να υπάρχει σύνδεση, όπως υπήρχε μέχρι τώρα, αλλά βεβαίως υπό κάποιες προϋποθέσεις.
      Τώρα, επειδή αναφερθήκατε στο θέμα της Ρόδου, θέλω να σας πω ότι κατά σύμπτωση την προηγούμενη εβδομάδα με την Υπηρεσία Πολιτικής Αεροπορίας κουβεντιάζαμε ακριβώς αυτό το θέμα, το θέμα του διαδρόμου της Ρόδου, διότι μας ενδιαφέρει λόγω της τουριστικής περιόδου τα έργα να τελειώσουν το ταχύτερο δυνατόν. Και είμαι βέβαιος ότι θα τελειώσουν, για να μην επηρεαστεί καθόλου η τουριστική κίνηση.
      Σε σχέση δε με τα νησιά μας, μην έχετε καμμία αμφιβολία. Είναι θέμα απόλυτης προτεραιότητας για εμάς. Δεν υπάρχει καμμία περίπτωση τα νησιά μας να μείνουν χωρίς αεροπορικές συνδέσεις.
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ.
      Εισερχόμαστε στη δεύτερη με αριθμό 336/4.12.2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λίλας Καφαντάρη προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Κέντρου Εκπαίδευσης και Αποκατάστασης Τυφλών κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Τα προβλήματα που αντιμετωπίζει το Κέντρο Εκπαίδευσης και Αποκατάστασης Τυφλών (Κ.Ε.Α.Τ.), είναι παλιά και γνωστά στο Υπουργείο. Αντί όμως να παρθούν μέτρα για την επίλυσή τους, χρόνο με το χρόνο, αυτά οξύνονται σαν αποτέλεσμα της πολιτικής των κυβερνήσεων, της Ν.Δ. τώρα και του ΠΑ.ΣΟ.Κ. πριν, για συρρίκνωση του δημόσιου τομέα Πρόνοιας και Ειδικής Αγωγής.
      Και φέτος οι μαθητές του κέντρου προχώρησαν σε κινητοποιήσεις αφού παρά τις περσινές δεσμεύσεις κυβέρνησης και διοίκησης τα προβλήματα οξύνθηκαν αντί να επιλυθούν. Τα σοβαρότερα από αυτά είναι: η ανυπαρξία στην χώρα μας ειδικού γυμνασίου λυκείου για παιδιά με προβλήματα όρασης, η μη παροχή ειδικών τεχνικών βοηθημάτων και ειδικού εποπτικού εκπαιδευτικού υλικού για τις ανάγκες εκπαίδευσης αλλά και για την καθημερινή ζωή των τυφλών, η έλλειψη εθνικού τυπογραφείου παραγωγής βιβλίων στη γραφή Braille, ή σε μεγέθυνση  για τα παιδιά με μερική όραση, αλλά και η ανυπαρξία χώρων στο Κ.Ε.Α.Τ., για τις ανάγκες μελέτης και ψυχαγωγίας των μαθητών.
      Η κατάσταση στο Κ.Ε.Α.Τ. αλλά και η γενικότερη κατάσταση στα δημόσια σχολεία αποκαλύπτει ότι είναι απάτη το ιδεολόγημα που χρησιμοποιείται χρόνια τώρα από τις διάφορες κυβερνήσεις  περί ένταξης των τυφλών μαθητών στα κοινά σχολεία.
      Την ίδια στιγμή που στ’ όνομα της δήθεν ένταξης οι τυφλοί μαθητές στερούνται του δικού τους ειδικού σχολείου, ο αναχρονιστικός κανονισμός λειτουργίας του οικοτροφείου αποξενώνει τελείως τους μαθητές από κάθε κοινωνική δραστηριότητα και επαφή. 
      Στον αγώνα τους αυτό οι μαθητές αντιμετώπισαν τον απροκάλυπτο τρομοκρατικό μηχανισμό της διοίκησης, που έφτασε στο σημείο να στείλει τους μαθητές του οικοτροφείου στα σπίτια τους με αναγκαστικό τρόπο για να τους εμποδίσει να πάρουν μέρος στην κατάληψη.
      Ερωτάται ο κ. Υπουργός:
      1. Τι μέτρα θα πάρει για να προχωρήσει άμεσα η αντιμετώπιση των παραπάνω προβλημάτων με βάση τα αιτήματα και τις προτάσεις των μαθητών, καθώς και για τη χρηματοδότηση του Κέντρου στο σύνολο των λειτουργικών του αναγκών για να μην αναγκάζεται η διοίκηση να εκποιεί περιουσιακά στοιχεία για τις λειτουργικές ανάγκες του Κέντρου;
      2. Θα αναζητηθούν ευθύνες και θα ληφθούν μέτρα για να σταματήσει το κλίμα τρομοκρατίας και εκδίκησης ενάντια σε μαθητές και γονείς»;
      Στην ερώτηση της κ. Καφαντάρη θα απαντήσει ο Υπουργός Υγείας κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, κυρίες και κύριοι συνάδελφοι, παραδοσιακά πλέον τα τελευταία χρόνια την ίδια μέρα έχουμε κατάληψη του Κέντρου Εκπαίδευσης και Αποκατάστασης Τυφλών. Αλλάζουν λίγο οι ημερομηνίες, ίσως, αλλά αυτό συμβαίνει πάντα την 17η Νοεμβρίου, συν πλην μία μέρα και το θέμα έρχεται πάντα στην επικαιρότητα. Φέτος τα «επεισόδια» τα οποία έγιναν καταδικάστηκαν τόσο από την Εθνική Συνομοσπονδία Ατόμων με Αναπηρία, όσο και από τον Πανελλήνιο Σύνδεσμο Τυφλών, τα εντεταλμένα δηλαδή επίσημα όργανα, συνδικαλιστικοί φορείς τριτοβάθμιοι και δευτεροβάθμιοι που εκπροσωπούν το αναπηρικό κίνημα, το γονεϊκό κίνημα, αλλά και τους τυφλούς της χώρας μας. 
      Δεν θα μείνω μόνο σ’ αυτό. Θέλω να πω ότι δεν υπήρξε εκφοβισμός των μικρών μαθητών. Αντίθετα, το πρωί της 18ης Νοεμβρίου τα παιδιά βγήκαν στην Αθήνα για επίσκεψη διαφόρων χώρων, όπως συνηθίζεται και κατά την επιστροφή τους ορισμένοι κατέλαβαν το χώρο του Κ.Ε.Α.Τ., βρέθηκε κλειστός ο χώρος και ήρθαν οι γονείς και πήραν τα παιδιά. Αυτό έγινε. Αυτά για τα θέματα της κατάληψης. 
      Με την ενδιαφέρουσα όμως ερώτησή σας αναδεικνύετε ένα άλλο μεγάλο θέμα το οποίο έχει να κάνει με την ύπαρξη στη χώρα μας αμιγώς ειδικών σχολείων γυμνασίων και λυκείων για τους τυφλούς. Ένα θέμα στο οποίο ούτε στην επιστημονική κοινότητα –και σας μιλάω όχι με την ιδιότητα του Υπουργού ή του Βουλευτού ή γενικότερα του πολιτικού, αλλά με την ιδιότητα του ειδικού επιστήμονα στα θέματα αυτά- υπάρχει ομοφωνία για την αναγκαιότητα ύπαρξης ειδικών γυμνασίων και λυκείων για τυφλούς. Είναι μία άποψη την οποία προσωπικά την συμμερίζομαι, δεν είναι όμως η επικρατούσα και χρειάζεται πολύ δουλειά στο χώρο της ειδικής εκπαίδευσης και φυσικά στο αρμόδιο τμήμα του Υπουργείου Παιδείας και Θρησκευμάτων και στην αρμόδια Διεύθυνση Ειδικής Αγωγής, ώστε να υιοθετηθεί αυτή η άποψη. Και σας λέω ότι ούτε η Εθνική Συνομοσπονδία Ατόμων με Αναπηρία το θέλει ούτε ο Πανελλήνιος Σύνδεσμος Τυφλών. Δεν θέλουν δηλαδή αμιγώς ειδικά σχολεία για τυφλούς μαθητές. 
      Ξέρετε ότι υπάρχει η επικρατούσα άποψη, είναι η άποψη της ενσωμάτωσης  των μαθητών με αναπηρία, ακόμη και με μαθησιακά προβλήματα   και κανονικών μαθητών, όπου οι μεν κερδίζουν από τους δε, για τον τελικό στόχο, που είναι η ενσωμάτωση. 
      Έγιναν κάποιες προσπάθειες σε ορισμένες χώρες, αλλού με καλά, αλλού με άσχημα αποτελέσματα.
      Εν πάση περιπτώσει, υπάρχει πολύς δρόμος ακόμη. Θέτετε ένα τεράστιο θέμα, το οποίο, όμως, έπρεπε να μπει στο αναπηρικό και το γονεϊκό κίνημα, να συζητηθεί στους κόλπους της Εθνικής Συνομοσπονδίας Ατόμων με Αναπηρία, στην επιστημονική κοινότητα, στο χώρο της ειδικής αγωγής, στα πανεπιστημιακά τμήματα της ειδικής αγωγής, στα αντίστοιχα τεχνολογικά ιδρύματα. Εδώ είμαστε να συζητήσουμε, εφόσον, όμως, αυτή η άποψη υιοθετηθεί από τους ίδιους τους ενδιαφερομένους.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ.
      Η κ. Καφαντάρη έχει το λόγο.
      ΕΥΘΑΛΙΑ (ΛΙΛΑ) ΚΑΦΑΝΤΑΡΗ: Ευχαριστώ, κυρία Πρόεδρε.
      Κύριε Υπουργέ, ειλικρινά μου κάνει εντύπωση η σιγουριά σας, η βεβαιότητά σας στο ότι οι ανάπηροι και οι οικογένειές τους πραγματικά δεν ενδιαφέρονται για τα ειδικά σχολεία.
      Εγώ έχω ακριβώς την αντίθετη εικόνα. Είναι άνθρωποι χαμένοι, είναι οικογένειες διαλυμένες. Πρέπει να πούμε ότι, παρ’ όλο που δεν υπάρχει ακριβής καταμέτρηση των αναπήρων στην Ελλάδα, υπολογίζεται ότι είναι το 10% του μαθητικού πληθυσμού, δηλαδή περίπου διακόσιες χιλιάδες παιδιά, άτομα με ειδικές ανάγκες ή μαθησιακές δυσκολίες, που χρειάζονται στήριξη.
      Πρέπει, επίσης, να πούμε ότι οι τυφλοί είναι περίπου δύο χιλιάδες. Τα ειδικά σχολεία σε όλη την Ελλάδα καλύπτουν περίπου ενενήντα άτομα. Με ολική τύφλωση είναι περίπου δύο χιλιάδες και έξι χιλιάδες περίπου είναι με μερική τύφλωση. Τα γυαλιά μόνο αυτών των παιδιών κοστίζουν περίπου χίλια ευρώ, τα οποία πληρώνουν οι οικογένειες.
      Οι δεσμεύσεις του Πρωθυπουργού, το Σεπτέμβριο του 2004, ήταν τεχνικά βοηθήματα σε τρεισήμισι χιλιάδες μαθητές, σε όλους τους μαθητές των ειδικών σχολείων, ότι η διοίκηση θα μεταφερθεί σε άλλο κτήριο, ώστε να μην υπάρχει πρόβλημα στην εκπαίδευση και στις δραστηριότητες των παιδιών. Και δεν έγινε τίποτα. Η τέως Υπουργός Παιδείας κ. Γιαννάκου υπέγραψε πίστωση 15.000.000 ευρώ για υπολογιστές που ποτέ δεν πήραν τα παιδιά, ούτε καν είκοσι μαθητές του Κ.Ε.Α.Τ..
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Αντίθετα, ξεπουλιέται η περιουσία του Κ.Ε.Α.Τ. για να πληρώνονται οι μισθοί. Δεν υπάρχει κονδύλι στον προϋπολογισμό για το Κ.Ε.Α.Τ.. Έχει ανατεθεί η χρηματοδότηση στη νομαρχία, η οποία έχει υπολογίσει 30% λιγότερα χρήματα από τις βασικές ανάγκες του Κ.Ε.Α.Τ..
      Και βέβαια είναι καθαρός ο στόχος. Μη γελιόμαστε. Είναι, όπως γίνεται παντού. Στόχος είναι να μαραζώσουν τα ειδικά σχολεία, ώστε να κλείσουν και να παραδοθούν τα ανάπηρα παιδιά και οι γονείς τους -ήδη είναι διαλυμένες οι ζωές τους και ηθικά και οικονομικά, όταν μόνο για μεγεθύνσεις των βιβλίων τους χρειάζεται μία οικογένεια γύρω στα 800 με 900 ευρώ το μήνα- στα χέρια ιδιωτών επιχειρηματιών που περιμένουν ήδη σαν τα κοράκια, ως ένα ακόμα προϊόν για κερδοσκοπία.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Με συγχωρείτε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΕΥΘΑΛΙΑ (ΛΙΛΑ) ΚΑΦΑΝΤΑΡΗ: Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Και εγώ ευχαριστώ.
      ΛΙΛΑ ΚΑΦΑΝΤΑΡΗ: Συμβαίνει αυτό που γίνεται στα πάντα αυτήν τη στιγμή και με σαθρά επιχειρήματα, που μας έρχονται από την Ευρωπαϊκή Ένωση για ένταξη και -τάχα- κοινωνικοποίηση των αναπήρων, στοιβάζοντάς τους σε κοινά σχολεία, που ήδη έχουν αποτύχει σε όποιες χώρες το δοκίμασαν -και το ξέρετε πάρα πολύ καλά- χωρίς καμμία επιστημονική μελέτη. Δεν υπάρχει επιστημονική μελέτη.
      Λέτε για ομοφωνία. Μα, η ομοφωνία έχει σημασία, αν προέρχεται από φωνές επιστημόνων. Από πολιτικών φωνές τι να την κάνουμε την ομοφωνία, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Κυρία Καφαντάρη, ολοκληρώστε.
      ΕΥΘΑΛΙΑ (ΛΙΛΑ) ΚΑΦΑΝΤΑΡΗ: Χωρίς καμμία, λοιπόν, επιστημονική μελέτη. Και αυτό είναι το πολιτιστικό, το πολιτισμένο σύστημα του καπιταλισμού και της ελεύθερης αγοράς. Να το χαίρεστε.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία συνάδελφο.
      Κύριε Υπουργέ, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Καφαντάρη, σας επαίνεσα για την πρωτοβουλία σας να θέσετε αυτό το μεγάλο θέμα της ειδικής αγωγής και μάλιστα, της ειδικής αγωγής των τυφλών μαθητών. Σας υπενθυμίζω -και πάλι το λέω αυτό μετά λόγου γνώσεως- ότι η άποψή σας -και, αν θέλετε, συμμερίζομαι εν πολλοίς την άποψή σας- παραμένει αιρετική στον επιστημονικό χώρο και στη διεθνή βιβλιογραφία.
      Όλα τα κέντρα διεθνώς είναι μεικτά. Κινούμαστε ακόμα στη λογική της ενσωμάτωσης, της κοινωνικής ένταξης, στα μεικτά σχολεία, κανονικών και τυφλών μαθητών. Αναζητήστε όλες τις βιογραφικές αναφορές, ακόμη και του 2007. Θα δείτε ότι η τάση είναι υπέρ της ένταξης στα κοινά σχολεία. 
      Σαν ειδικός αναπτυξιολόγος παιδίατρος το καταλαβαίνω ότι οι τυφλοί μαθητές και ειδικά οι αμβλύωπες -οι οποίοι παρουσιάζουν εστιακά προβλήματα- με καλή νοημοσύνη, έχουν ανάγκη ίσως ειδικών σχολείων με ειδικό εκπαιδευτικό σύστημα και σύστημα υπολογιστών. 
      Και η δική μου άποψη, όμως, ακόμη είναι μη επικρατούσα. Η άποψη η οποία επικρατεί στο χώρο της ειδικής αγωγής στην επιστημονική κοινότητα είναι τα μεικτά σχολεία, αυτά τα οποία υπάρχουν σήμερα και στη χώρα μας. Αυτά υπάρχουν στην πλειοψηφία των χωρών και της Ευρωπαϊκής Ένωσης και των Ηνωμένων Πολιτειών και του Καναδά και της Αυστραλίας, όλων των χωρών. Μόνο σε τριτοκοσμικές χώρες έχουμε αμιγώς ειδικά σχολεία για άτομα με εστιακά προβλήματα. 
      Παρ’ όλα αυτά, σας λέω ότι πολύ ευχαρίστως -και σε επικοινωνία με το Υπουργείο Παιδείας- συζητάμε όλες τις απόψεις για τη δημιουργία, έστω και σε πιλοτικό πρόγραμμα, ενός αμιγώς ειδικού σχολείου για τυφλούς μαθητές. 
      ΄Οσον αφορά τα υπόλοιπα και στη νέα πρόσκληση της Κοινωνίας της Πληροφορίας η οποία δημοσιεύεται τώρα το Δεκέμβριο, προβλέπεται η προμήθεια υπολογιστικού και λοιπού εξοπλισμού, καθώς και του απαραίτητου λογισμικού για την ενίσχυση μαθητών με προβλήματα όρασης.
      Επίσης, έχει γίνει ήδη παραλαβή του ειδικού εργαστηρίου του Κ.Ε.Α.Τ. με δίκτυο υπολογιστών –μέσω του Υπουργείου Παιδείας έγιναν όλα αυτά- και ειδικού εξοπλισμού επίσης, με εκτυπωτές Braille και ειδικούς μόνιτορς και ειδικά συστήματα λογισμικά τα οποία υπάρχουν ήδη στο Κ.Ε.Α.Τ.. ΄Ηδη οι μαθητές του Κ.Ε.Α.Τ. ενισχύονται με το νέο υπολογιστικό σύστημα. Επίσης ξεκίνησε και η διαδικασία από το Υπουργείου Παιδείας για την εκτύπωση ειδικών βιβλίων και ανανέωση των ειδικών βιβλίων που χρειάζονται οι τυφλοί μαθητές και οι μαθητές οι οποίοι παρουσιάζουν προβλήματα όρασης.
      Όλα αυτά γίνονται καθημερινά. Θέλω να σας πω ότι γίνεται μία τεράστια προσπάθεια και από το Υπουργείο Παιδείας, αλλά και από εμάς στο Υπουργείο Υγείας για την καλύτερη εκπαίδευση των τυφλών μαθητών.
      Θα χαρώ πολύ, αν το αντικείμενο της σημερινής επίκαιρης ερώτησής σας γίνει αντικείμενο και μιας μεγάλης επερώτησης για τα θέματα της ειδικής αγωγής και ιδιαίτερα για θέματα ειδικής αγωγής των ατόμων τα οποία έχουν υψηλή νοημοσύνη και έχουν προβλήματα όρασης, τύφλωσης ή προβλήματα ακοής που αυτά τα άτομα χρειάζονται ίσως αμιγώς ειδικά σχολεία, γιατί ακόμα στη χώρα μας, κάθε αντίθετη προσπάθεια θεωρείται σαν κτύπημα στην κατεύθυνση της κοινωνικής ένταξης, της κοινωνικής ενσωμάτωσης των παιδιών αυτών. Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υφυπουργέ.
      Ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 13/3/16.11.2007 επερώτηση των Βουλευτών του Πανελληνίου Σοσιαλιστικού Κινήματος κ. κ. Μάρκου Μπόλαρη, Χρήστου Αηδόνη, Αθανάσιου (Νάσου) Αλευρά, Ελένης-Μαρίας (Μιλένας) Αποστολάκη, Δημήτριου Βαρβαρίγου, Αγγελικής (Άντζελας) Γκερέκου, Θάλειας Δραγώνα, Κωνσταντίνου Καρτάλη, Βασίλειου Κεγκέρογλου, Γεώργιου Λιάνη, Δημητρίου Λιντζέρη, Μιχαήλ Παντούλα, Ιωάννη Ραγκούση, Σοφίας Σακοράφα, Βασίλειου Τόγια, Μιχαήλ Χρυσοχοΐδη και Τηλέμαχου Χυτήρη προς τον Υπουργό Εθνικής Παιδείας και Θρησκευμάτων, σχετικά με τις επιλογές προϊσταμένων στην εκπαίδευση.
      Ο Γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Δημήτριος Ρέππας ορίζει ως Κοινοβουλευτικό Εκπρόσωπο τον κ. Μάρκο Μπόλαρη.
      Ο Κοινοβουλευτικός Εκπρόσωπος του Λαϊκού Ορθόδοξου Συναγερμού ορίζει ως Κοινοβουλευτικό Εκπρόσωπο του Κόμματός του τον κ. Αστέριο Ροντούλη.
      Το λόγο έχει η πρώτη επερωτώσα κ. Μιλένα Αποστολάκη.
      ΜΙΛΕΝΑ ΑΠΟΣΤΟΛΑΚΗ: Κύριοι συνάδελφοι, συζητάμε σήμερα μία επίκαιρη επερώτηση, η οποία απευθύνεται προς τον Υπουργό Εθνικής Παιδείας και Θρησκευμάτων. Είναι εδώ σήμερα, στη Βουλή, οι συνάδελφοι Βουλευτές που συγκροτούν την Επιτροπή Μορφωτικών Υποθέσεων, μιας που αυτή η επερώτηση απευθύνεται στον Υπουργό Παιδείας, εγκαλώντας τον Υπουργό και την Κυβέρνηση για το απαράδεκτο φαινόμενο των, -με στυγνό κομματικό κριτήριο-, προαγωγών και ανάδειξης των διευθυντικών στελεχών της εκπαίδευσης που ολοκληρώθηκε μόλις πριν από λίγες μέρες.
      Θα έλεγα ότι αυτή η επίκαιρη επερώτηση δεν αφορά στενά και μόνον το Υπουργείο Παιδείας, τα ζητήματα εκπαίδευσης.
      Έχει ένα πολύ ευρύτερο περιεχόμενο, αφορά την οργάνωση του κράτους, την οργάνωση του ελληνικού κράτους. Αφορά τη λειτουργία των θεσμών και το πώς η Κυβέρνηση αντιλαμβάνεται αυτή τη λειτουργία, δηλαδή, το εάν αντιλαμβάνεται ως υποχρέωσή της να τους σέβεται και να μην τους χρησιμοποιεί, εάν θεωρεί πως η χειραγώγησή τους της αποφέρει πρόσκαιρα ή και μακροπρόθεσμα κομματικά οφέλη και, άρα, έχει κάθε κίνητρο και κάθε λόγο να επιδίδεται σε σχεδιασμούς και σε μεθοδεύσεις που θα της αποδώσουν αυτά τα συγκεκριμένα κομματικά οφέλη. 
      Εν τέλει, αφορά τον πολιτικό μας πολιτισμό, το πώς οι συγκεκριμένες μας πολιτικές επιλογές, το πώς οι συγκεκριμένες πολιτικές στοχεύσεις αλλά και οι κατευθύνσεις που δίνονται από την πολιτική ηγεσία του Υπουργείου Παιδείας εν προκειμένω, είναι πολιτικές κατευθύνσεις οι οποίες υπηρετούν την αξιοκρατία, υπηρετούν δηλαδή την οικοδόμηση ενός κράτους δικαίου, ενός κράτους που σέβεται τους πολίτες, ενός κράτους που σε ένδειξη αυτού του σεβασμού επιβάλλει –και όχι απλώς παρακολουθεί- διαδικασίες οι οποίες εδράζονται πάνω σε πολύ συγκεκριμένα κριτήρια, αντικειμενικά και μετρήσιμα κριτήρια που θωρακίζουν τον πολίτη και το δημόσιο λειτουργό και δεν τον καθιστούν ευάλωτο απέναντι στην εκάστοτε εκτελεστική εξουσία.
      Έχει πολύ μεγάλη σημασία να δούμε πόση συνέπεια υπάρχει ανάμεσα σε πολύ συγκεκριμένες εξαγγελίες, εξαγγελίες από τα πιο επίσημα και πιο υπεύθυνα χείλη όπως εκείνα του Πρωθυπουργού, σε σχέση με τα ζητήματα αυτά, δηλαδή τα ζητήματα της αξιοκρατίας, της λειτουργίας των θεσμών, της οργάνωσης και της λειτουργίας του κράτους. 
      Ο κ. Καραμανλής έλεγε το 2004 και το επαναλάμβανε προεκλογικά το 2007: «Η πρώτη μας δέσμευση αφορά τις αλλαγές στο κράτος». Έλεγε επίσης ο Πρωθυπουργός, «όπως πολλές φορές έχω τονίσει, το κράτος, όπως διαμορφώθηκε τις τελευταίες δεκαετίες με ευθύνες όλων των κυβερνήσεων, εξελίχθηκε σε έναν μεγάλο ασθενή». 
      Αυτά, παρατηρεί ο κ. Καραμανλής, «με συμπτώματα τα τεράστια δομικά κενά και την αναξιοκρατία». Και για την αποκατάσταση αυτών των δομικών κενών, αλλά και της αναξιοκρατίας, για την οποία αναγνωρίζει ευθύνες σε όλες τις κυβερνήσεις, ο Πρωθυπουργός δεσμεύτηκε. Και δεσμεύτηκε αρκετές φορές στη διάρκεια της προηγούμενης θητείας του. 
      Δεσμεύτηκε όμως και τώρα. Μίλησε για διαφανείς διαδικασίες, μίλησε για σεβασμό του πολίτη ανεξάρτητα από τα φρονήματά του. Μίλησε για ένα κράτος δικαίου, για ένα κράτος που σέβεται τους πολίτες και που στέλνει μηνύματα προς αυτούς. Στέλνει μηνύματα σεβασμού, μηνύματα τήρησης των νόμων, μηνύματα σε σχέση με μία άλλη διαδικασία που ουσιαστικά ανατρέπει την αναξιοκρατία και θέτει εκείνους τους πυλώνες, θέτει εκείνα τα θεμέλια και εκείνες τις βάσεις, ούτως ώστε η Ελλάδα να πάει προς το μέλλον, η Ελλάδα να πάει μπροστά, η Ελλάδα να ξεπεράσει όλες αυτές τις ανεπάρκειες.
      Ποια είναι όμως η πραγματικότητα σε σχέση με την εφαρμοσμένη πολιτική σε έναν τομέα όπως η εκπαίδευση που σύμφωνα με τις διακηρύξεις της Κυβέρνησης, αλλά και ανεξάρτητα από αυτό, όπως όλοι εδώ μέσα έχουμε δεσμευτεί ανεξάρτητα σε ποια παράταξη ανήκουμε, είναι και δεν μπορεί παρά να είναι η πρώτη μας προτεραιότητα;
      Είναι η επένδυση στο μέλλον και αντίστοιχα, είναι η υποθήκευση του μέλλοντός μας, εάν πραγματικά δεν την υπηρετήσουμε όχι στα λόγια, αλλά με τα έργα μας, αν πραγματικά δεν βάλουμε όλες μας τις δυνάμεις προκειμένου να γίνουν τα μεγάλα άλματα που απαιτούνται. Και αναφέρομαι στην παιδεία, στο εκπαιδευτικό μας σύστημα. 
      Πόση, λοιπόν, μεγαλύτερη σημασία έχει όταν αυτή η απόσταση από τις συγκεκριμένες δεσμεύσεις και τα έργα μας, τις πολιτικές μας πρωτοβουλίες, τις νομοθετικές μας πρωτοβουλίες, έρχεται και εντοπίζεται στον κρίσιμο τομέα της παιδείας! Και το λέω αυτό γιατί έχουν πολλαπλώς εντοπιστεί τέτοια φαινόμενα σε άλλους τομείς τα τελευταία τριάμισι χρόνια –αλλά και εδώ και δύο μήνες κατά την καινούργια θητεία της νέας Κυβέρνησης- όπως στον ευρύτερο δημόσιο τομέα, στην ευρύτερη οργάνωση και λειτουργία του κράτους.
      Θυμίζω ότι μία από τις πρώτες νομοθετικές πρωτοβουλίες της Κυβέρνησης κατά την προηγούμενη θητεία της ήταν ουσιαστικά η «ναρκοθέτηση» του Ανωτάτου Συμβουλίου Επιλογής Προσωπικού με την εισαγωγή της περίφημης «γαλάζιας συνέντευξης» που είναι, κυρίες και κύριοι συνάδελφοι, ο δούρειος ίππος σε ό,τι αφορά την υπόθεση της αξιοκρατίας, σε ό,τι αφορά την υποχρέωση οικοδόμησης ενός κράτους που σέβεται τον πολίτη, ενός κράτους που δεν χειραγωγεί, ενός κράτους που δεν είναι λάφυρο, ενός κράτους που δεν προάγει τις πελατειακές σχέσεις, αλλά ενός κράτους που λειτουργεί και σέβεται τους όρους της ισονομίας και ισοπολιτείας, ενός κράτους που στην πράξη υπηρετεί τον πολίτη. 
      Η «γαλάζια συνέντευξη» ήταν ο «δούρειος ίππος» για να αλωθεί ό,τι με πάρα πολύ μεγάλο κόπο και πάρα πολύ μεγάλο κόστος χτίστηκε από το έτος 1994, όταν η Κυβέρνηση του ΠΑ.ΣΟ.Κ. ψήφισε το ν. 2190, το γνωστό ως «νόμο Πεπονή», με τον οποίο γινόταν μία μεγάλη μεταρρυθμιστική τομή σε ό,τι αφορά τα ζητήματα αξιοκρατίας και διαφάνειας στη χώρα μας. 
      Δέκα χρόνια μετά, η πρώτη νομοθετική πρωτοβουλία της νέας Κυβέρνησης ήταν ουσιαστικά η άλωση αυτής της προσπάθειας, πρωτοβουλία που ολοκληρώθηκε και ενώ προηγουμένως το πολιτικό σύστημα της χώρας είχε περιβάλλει το Α.Σ.Ε.Π. με συνταγματικής περιωπής διατάξεις, ούτως ώστε να το ενισχύσει σ’ αυτή τη διαφαινόμενη διάθεση επέλασης εναντίον του η οποία συνεχίστηκε, μια που σε συνέχεια της «γαλάζιας συνέντευξης», είδαμε από την επομένη της επανεκλογής σας την ίδια αμετανόητη προσπάθειά σας μέσα από τη νομοθετική σας πρωτοβουλία για το Υπουργείο Πολιτισμού με τη σύσταση συγκεκριμένων οργανικών θέσεων μονίμων δημοσίων υπαλλήλων -και πάλι εκτός διαδικασιών Α.Σ.Ε.Π.- επαναφέροντας τη χώρα μας στο παλαιό φαύλο ρουσφετολογικό καθεστώς των προσλήψεων σε ό,τι αφορά το δημόσιο τομέα.
      Πόσο μεγάλη σημασία έχει, λοιπόν, όταν αυτή η φαύλη διαδικασία, αυτή η φαύλη νοοτροπία σε ό,τι αφορά τη στελέχωση του κρατικού μας συστήματος, τη στελέχωση των δημοσίων οργανισμών αφορά στην εκπαίδευση, αφορά στο εκπαιδευτικό σύστημα, αφορά στους ανθρώπους αυτούς στους οποίους εμπιστευόμαστε την οικοδόμηση της ποιότητας του χαρακτήρα των παιδιών μας, στους ανθρώπους αυτούς στους οποίους εμπιστευόμαστε την οικοδόμηση του μέλλοντος. Πόσο μεγάλη σημασία έχει και πόσο μεγαλύτερης τάξεως είναι η ζημιά την οποία παράγουν αυτού του είδους οι πολιτικές τις οποίες προωθείτε. 
      Οι επιλογές προϊσταμένων διευθύνσεων και γραφείων εκπαίδευσης στις αρχές Οκτωβρίου, έδωσαν ένα δείγμα γραφής το οποίο είναι καταλυτικό και αποστομωτικό. Από τους πενήντα οκτώ διευθυντές εκπαίδευσης, μόνο οι πέντε δεν διαθέτουν «γαλάζια» πιστοποιητικά κοινωνικών φρονημάτων και από τους εκατόν πενήντα οκτώ προϊσταμένους γραφείων, λιγότεροι από είκοσι πέντε.
      Αυτήν την ίδια τακτική, τη σφραγίσατε και με τις επιλογές των διευθυντών σχολικών μονάδων. Εκεί που πάλλεται η καρδιά της εκπαιδευτικής διαδικασίας, εκεί που κάθε μέρα παράγεται και μεταλαμπαδεύεται η γνώση, εκεί που ο σεβασμός του διπλανού μας και πόσω μάλλον του δασκάλου μας, αλλά και πόσω μάλλον των συναδέλφων μεταξύ τους -των συναδέλφων που καθημερινά συνεργάζονται, των συναδέλφων που καθημερινά σχεδιάζουν την εκπαιδευτική διαδικασία έστω μέσα σ’ αυτό το ασφυκτικό αναλυτικό πρόγραμμα- είναι απαραίτητος. Εκεί που είναι εκ των «ων ουκ άνευ» προϋπόθεση οι μεταξύ τους σχέσεις σεβασμού και αλληλοεκτίμησης, προκειμένου αυτή η διαδικασία να μην πυροδοτείται καθημερινά, προκειμένου αυτή η διαδικασία να μην αμφισβητείται καθημερινά, αλλά να υπάρχει σεβασμός, να υπάρχει αναγνώριση και συναδελφική αποδοχή. 
      Βεβαίως, είναι αλήθεια ότι το σχέδιο είχε μεθοδευτεί και σχεδιαστεί καλά, γιατί ξεκίνησε από το καλοκαίρι του 2004. Ήταν τότε που «εν μία νυκτί», είχαμε την επιλογή των προσωρινών διευθυντικών στελεχών με τη γνωστή μεθόδευση.
      Ήταν τότε που δεσμευόσασταν ότι αυτή η προσωρινότητα θα έληγε μέσα σε ένα χρόνο, τον Αύγουστο του 2005, δηλαδή η θητεία τους δεν θα ήταν μακρότερη του ενός έτους. Όμως, αυτή η δέσμευση όχι μόνο δεν τηρήθηκε, αλλά τον Αύγουστο του 2005, με μία απαράδεκτη ρύθμιση που καταγγέλθηκε απ’ όλες τις πτέρυγες της Βουλής, η Κυβέρνηση μετέτρεψε τους προσωρινούς προϊσταμένους ουσιαστικά σε αορίστου χρόνου. Η αρχή είχε γίνει. 
      Το επόμενο βήμα ήταν ακόμη πιο εύκολο. Ήταν ο νόμος της προκατόχου σας, ο ν. 3467/2006, με τον οποίο επιδιώξατε να δομήσετε μία ασφυκτικά ελεγχόμενη διοικητική πυραμίδα, ώστε στο επόμενο χρονικό διάστημα να προχωρήσετε απρόσκοπτα στην αξιολόγηση και κατηγοριοποίηση των εκπαιδευτικών και των σχολείων. 
      Οι δήθεν εξετάσεις του Α.Σ.Ε.Π. αποτελούσαν μία πλήρως ελεγχόμενη αδιαφανή και προσχηματική διαδικασία, αφού την όλη συγκρότηση και λειτουργία της σχετικής επιτροπής διατηρούσε -και διατηρείτε τώρα εσείς υπό τον απόλυτο έλεγχό σας -ο εκάστοτε αρμόδιος Υπουργός Παιδείας. 
      Το περιεχόμενο και οι διαδικασίες των εξετάσεων απαξιώνει τα υποψήφια στελέχη της εκπαίδευσης. Ταπεινώνει τα στελέχη της εκπαίδευσης, αλλά είναι –θα έλεγα- μία αμετανόητη στάση και επιλογή σας απέναντι στον εκπαιδευτικό κόσμο, που τη ζήσαμε το προηγούμενο διάστημα στον τρόπο με τον οποίο αντιμετωπίσατε τις αυτονόητες διεκδικήσεις τους. Η ίδια μεθόδευση, η ίδια τακτική της ταπείνωσης επελέγη και σε ό,τι αφορά τη διαδικασία επιλογής στελεχών της εκπαίδευσης. 
       Ο νόμος είναι χαρακτηριστικό ότι προβλέπει ότι μετά την τετραετή θητεία όσων επιλεγούν δεν έχουμε νέα επιλογή, ανοικτή σε όλους, δηλαδή σε νέα στελέχη τα οποία επιθυμούν αυτή τη φορά και όχι προηγουμένως να θέσουν υποψηφιότητα, αλλά έχουμε επανάκριση, γιατί ουσιαστικά με αυτόν τον τρόπο καταργείτε τη θητεία και καθιερώνετε τη μονιμότητα αυτών των στελεχών, των στελεχών που διαθέτουν τα πιστοποιητικά των φρονημάτων τους, είναι «γαλάζιοι», έχουν δώσει εξετάσεις, έχουν προσφέρει υπηρεσίες και τους οποίους θέλετε αιωνίως, ουσιαστικά και εσαεί να καλύψετε στη διοικητική εκπαιδευτική πυραμίδα. 
      Απαξιώσατε σκόπιμα και αδικαιολόγητα την προηγούμενη διοικητική εμπειρία, βαθμολογώντας την με μία μόνο μονάδα, μοριοδοτώντας διπλά τη διοικητική υπηρεσία με αναπόφευκτη συνέπεια το σύνολο των μετρήσιμων αντικειμενικών κριτηρίων να είναι περίπου το ίδιο για το μεγάλο αριθμό των υποψηφίων. Έτσι, ισοπεδώσατε το συνολικό αριθμό των μετρήσιμων και αντικειμενικών κριτηρίων στην κλίμακα των είκοσι δύο έως είκοσι πέντε περίπου μορίων. Τα πάντα κρίνονται στην περίφημη και περιβόητη «προφορική συνέντευξη». Από αυτήν εξαρτώνται σχεδόν τα πάντα σε ό,τι αφορά τις επιλογές. 
      (Στο σημείο αυτό κτυπάει προειδοποιητικό κουδούνι λήξεως του χρόνου ομιλίας της κυρίας Βουλευτή)
      Ενδεχομένως, θα πάρω και δύο λεπτά από τη δευτερολογία, κύριε Πρόεδρε. 
      Η προφορική συνέντευξη, έτσι όπως προβλέπεται με το άρθρο 8 του νόμου σας είναι τόσο προσχηματική, ώστε η συμμετοχή της στο σύνολο της βαθμολογίας να είναι καθοριστική, να ξεπερνά το 70% και να αγγίζει το 80%. Βεβαίως, το πλέον σημαντικό είναι ο τρόπος συγκρότησης των συμβουλίων επιλογής προϊσταμένων και σχολικών συμβούλων και ο απροκάλυπτος έλεγχος όλων των διαδικασιών από την εκάστοτε πολιτική ηγεσία του Υπουργείου Παιδείας. 
      Κύριε Υπουργέ, μία ματιά στους αξιολογικούς πίνακες είναι αρκετή, για να αντιληφθεί κανείς ότι στην ουσία έχουμε επανατοποθέτηση των προσωρινών διευθυντών διευθύνσεων και προϊσταμένων γραφείων που διορίστηκαν το καλοκαίρι του 2004 με τη διαδικασία-παρωδία, στην οποία αναφέρθηκα και στη συνέχεια έγιναν αορίστου χρόνου. 
      Το σχέδιο εγκαθίδρυσης αυτής της ασφυκτικά ελεγχόμενης κομματικής πυραμίδας έχει δύο επίπεδα. Είναι η απαξίωση της διοικητικής εμπειρίας, η υποβάθμιση των πτυχίων και των μεταπτυχιακών τίτλων, η τιμωρία όσων απασχολήθηκαν στη διοίκηση στο παρελθόν ή είχαν λάβει εκπαιδευτική άδεια και παράλληλα, η θεοποίηση της αρχαιότητας που μοριοδοτήθηκε δύο φορές και ως εκπαιδευτική υπηρεσία και ως διδακτική εμπειρία. 
      Βέβαια, στο δεύτερο επίπεδο αυτού του σχεδίου, η διαδικασία της συνέντευξης είχε τον καθοριστικό βαθμό συμμετοχής και έπαιξε τον καθοριστικό ρόλο σε ουσιαστικά προαποφασισμένες επιλογές. 
      Θα ήθελα να σας δώσω δύο, τρία παραδείγματα για τα αποτελέσματα αυτής της μεθόδευσης και αυτού του σχεδιασμού, για να τα φέρω λίγο πιο κοντά στη μνήμη σας. Είμαι βέβαιη ότι τα γνωρίζετε.
      Έξι από τους επτά διευθυντές Διεύθυνσης Αττικής, για να μην πάω σε άλλη περιφέρεια -είμαι βέβαιη ότι οι συνάδελφοί μου που θα μιλήσουν στη συνέχεια θα δώσουν και παραδείγματα από την περιφέρεια- πήραν άριστα στη συνέντευξη, υποσκελίζοντας συνυποψήφιους τους με πολύ μεγαλύτερη αντικειμενική βαθμολογία. 
      Ο 78ος σε αντικειμενικά μόρια βρέθηκε 19ος με βαθμό στη συνέντευξη 19,71 με άριστα το 20. Ο 50ος έγινε 10ος, πήρε κι αυτός 19,71 στη συνέντευξη. Ο 42ος ήρθε 8ος, αυτός πήρε 20 στη συνέντευξη, ήταν άριστος, σε αντίθεση με τους υπολοίπους που είχαν πολύ υψηλή βαθμολόγηση σε σχέση με τα αντικειμενικά κριτήρια, αλλά υστερούσαν όλοι στη συνέντευξη. Στη συνέντευξη όλοι ήταν πολύ χαμηλά.
      Αναρωτιέμαι, αν, τελειώνοντας με το τελευταίο παράδειγμα και φέρνοντας σας τον 32ο που πήρε και αυτός 20 και κατετάγη 5ος στον αξιολογικό πίνακα, και περιμένω μία πειστική απάντησή σας, μία γενναία και ειλικρινή απάντηση, αν είναι άραγε τυχαίο που όλοι αυτοί οι άνθρωποι είχαν διοριστεί προσωρινοί το καλοκαίρι του 2004.
      Κυρίες και κύριοι συνάδελφοι, η παιδεία είναι πράγματι το στοίχημα του μέλλοντός μας και το έξυπνο σχολείο, στο οποίο ο Υπουργός αναφέρθηκε την προηγούμενη εβδομάδα στην Επιτροπή Μορφωτικών Υποθέσεων, είναι πράγματι ένα μεγάλο εθνικό στοίχημα. Είναι ένα στοίχημα, στο οποίο δεν μπορεί παρά να είμαστε όλοι στρατευμένοι. Είναι όμως προφανές ότι το έξυπνο σχολείο δεν έχει το ίδιο περιεχόμενο για όλους μας. Έχω καταλάβει τι είναι το έξυπνο σχολείο για σας και θα αναφερθώ σ’ αυτό στη δευτερολογία μου. Θέλω, όμως, στην πρωτολογία μου να σας πω τι είναι το έξυπνο σχολείο για μας και τι είναι το έξυπνο σχολείο για όλους τους πολίτες αυτής της χώρας.
      Το έξυπνο σχολείο είναι ένα σχολείο με άρτια υποδομή, όπου τα παιδιά δεν κρυώνουν.
      Το έξυπνο σχολείο είναι ένα σχολείο με καθηγητές καλοπληρωμένους και υπερήφανους, με καθηγητές και δασκάλους που μπορούν να είναι και σήμερα για τα παιδιά μας πρότυπα και σύμβολα, όπως ήταν κάποτε στο παρελθόν.
      Το έξυπνο σχολείο είναι ένα σχολείο που η μάθηση είναι χαρά και όχι αγγαρεία. 
      Το έξυπνο σχολείο είναι ένα σχολείο που το υπηρετούν δάσκαλοι διαρκώς επιμορφούμενοι.
      Το έξυπνο σχολείο είναι ένα σχολείο που διαθέτει βιβλία, που είναι πραγματική πηγή γνώσης για τα παιδιά μας, αλλά κυρίως διαθέτει δασκάλους που τα έχουν σπουδάσει αυτά τα βιβλία και άρα είναι έτοιμοι να μεταλαμπαδεύσουν τη γνώση τους.
      Το έξυπνο σχολείο με δύο λόγια, για να τελειώνω, γιατί ο χρόνος μας πιέζει, είναι ένα σχολείο που δεν φτιάχνεται με πίτουρα και κυρίως δεν φτιάχνεται στα λόγια. 
      Το έξυπνο σχολείο θέλει χρήματα και μία συνεχώς γενναία αυξανόμενη χρηματοδότηση και όχι μία χρηματοδότηση μίζερη, την οποία διαρκώς υποβαθμίζετε. 
      Αλλά, κυρίως, το έξυπνο σχολείο θέλει όραμα και συνεργασία με αυτούς που θα το χτίσουν και θα το υπηρετήσουν, δηλαδή με τους δασκάλους και τους καθηγητές τους, τους οποίους εσείς εννοείτε να ταπεινώνετε συνεχώς.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αποστολάκη.
      Κυρία Αποστολάκη, έχουν μείνει τρία λεπτά για τη δευτερολογία σας.
      Το λόγο έχει ο κ. Αηδόνης. 
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πριν μπω στην ουσία της τοποθέτησής μου, θα ήθελα να θυμίσω και εγώ το χρονικό στην εκπαίδευση.
      Ιούλιος λοιπόν 2004. Θα μπορούσε να πει κανείς ότι είχαμε τα ιουλιανά της εκπαίδευσης. Σε μία νύχτα χιλιάδες στελέχη της εκπαίδευσης πηγαίνουν σπίτι τους. Έτσι αποφάσισε η κ. Γιαννάκου.
      Μας είπε, λοιπόν, σ’ αυτήν την Αίθουσα ότι είναι κάτι που πρέπει να γίνει μπροστά στο επικείμενο νομοσχέδιο για τις αλλαγές στην εκπαίδευση και ότι αυτό έχει να κάνει με μία προσωρινότητα.
      Πέρασε ένας χρόνος και η προσωρινότητα έγινε αιωνιότητα. Και ήλθαμε σήμερα εδώ κλείνοντας τις τελικές επιλογές της Κυβέρνησης –αφού κάποιοι μέσα από τη διαδικασία φρόντισαν και κέρδισαν και κάποια μόρια- για να πάμε στη διαδικασία της επιλογής των προθύμων.
      Το πρόβλημα, κύριε Υπουργέ, όμως είναι ότι επιλέγετε και μη πρόθυμους. Κι έχουμε μία κραυγαλέα περίπτωση δασκάλου, ο οποίος επιλέγεται και ως διευθυντής και καταγγέλλει επώνυμα ότι το παιχνίδι ήταν στημένο.
      Λέει, λοιπόν, ο δάσκαλος, ο Σωτήρης Κατσίλας, ότι επιλέχθηκε γιατί ήταν συνδικαλιστής και μέσα από την επιλογή του κάποιοι θέλησαν να εξασφαλίσουν το άλλοθι των επιλογών. Και λέει ότι στην συνέντευξη την οποία έδωσε, δεν απάντησε σε καμμία ερώτηση. Βαθμολογήθηκε όμως με τέτοιο τρόπο που σχεδόν αρίστευσε. Μπράβο, λοιπόν, στην επιτροπή, έκανε πολύ καλά τη δουλειά της. Δικαίωσε μάλλον όλους αυτούς που απαντούσαν με το «μηδέν». Έκανε τρομερή δουλειά. 
      Κύριε Υπουργέ, ζούμε σε μία εποχή που έχει καταιγιστικές αλλαγές στην κοινωνία και προβλέπονται μεγάλες εξελίξεις από τον τομέα της γνώσης και της πληροφορικής και αντί να προσαρμοζόμαστε λοιπόν σε αυτές τις αλλαγέ, εμείς εδώ για άλλη μία φορά είμαστε θεατές ενός μονόπρακτου θεάτρου, παραλογισμού, που μας γυρίζει δεκαετίες πίσω.
      Τα πρόσφατα αποτελέσματα στην Πίζα κατατάσσουν το εκπαιδευτικό μας σύστημα στην 57η θέση. Αυτά, λοιπόν, μιλούν από μόνα τους και αποτυπώνουν την αδιάψευστη πραγματικότητα. Επιβεβαιώνουν με τον πλέον κατηγορηματικό τρόπο την αληθινή κατάσταση που έχει οδηγηθεί και έχει περιέλθει ο θεσμός της δημόσιας παιδείας στη χώρα μας. Και αντί αυτή η κατάσταση να σας προβληματίζει, έρχεστε με τις πρόσφατες «σικέ» διαδικασίες των στελεχών της εκπαίδευσης, με τις συνεντεύξεις παρωδία που πριν από λίγο ανέφερα ένα παράδειγμα –και οι συνάδελφοι θα πουν πάρα πολλά- να οδηγήσετε την κατάσταση σε μεγαλύτερο αδιέξοδο.
      Ο Τύπος και τα Μ.Μ.Ε. κάνουν λόγο και μιλούν για όργιο αυθαιρεσιών. Οι καταγγελίες και οι ενστάσεις των αδικημένων εκπαιδευτικών βρίσκονται στην ημερήσια διάταξη. Επιλέξατε μία διαδικασία που όχι μόνο δεν πληρούσε τα εχέγγυα της νομιμότητας, αλλά ήταν ένα κομματικό κόσκινο που μόνο τα «γαλάζια παιδιά» της Δ.Α.Κ.Ε. περνούσαν μέσα από τις τρύπες του και κάποιοι φυσικά για να εξασφαλίσουν το άλλοθι. Μάλιστα τα στελέχη της παράταξής σας, κύριοι της Κυβέρνησης, γνώριζαν από μήνες πιο μπροστά τη βαθμολόγησή τους από τη φιάσκο συνέντευξη.
      Η προσχηματική συνέντευξη που επινοήσατε ήταν ο «δούρειος ίππος» της νομιμοποίησης για την εκδίωξη των αξιών και ικανών στελεχών της εκπαίδευσης από τις θέσεις που κατείχαν ή που ήλπιζαν να καταλάβουν.
      Η επινόηση και η εφαρμογή της πλασματικής διαδικασίας ισοπέδωσε τις αξίες, τα προσόντα, την προσωπικότητα, την ικανότητα των υποψηφίων στελεχών εκπαίδευσης. Άλλωστε τι θα μπορούσαν να κάνουν αυτές οι επιτροπές που θεωρούνται κατώτερες των περιστάσεων, καθ’ ότι πολλοί από τους υποψήφιους διέθεταν προσόντα πολύ ανώτερα από των μελών της Επιτροπής Συνέντευξης; Έτσι, λοιπόν, μετρώντας στη συνέντευξη ετερόκλητες προς το αντικείμενο της εκπαίδευσης αξίες μπορέσατε να προβιβάσετε τους αρεστούς σας στα επιθυμητά πόστα. 
      Κύριοι της Νέας Δημοκρατίας, έχετε μπερδέψει τους όρους και τις έννοιες της παιδείας. Έχετε προκρίνει τους κομματικά αρεστούς σας αντί τους άριστους και χρήσιμους, αυτούς  που διαθέτουν κριτική σκέψη, εκπαιδευτική αντίληψη, επιστημονική κατάρτιση και προσόντα. Έχετε προκρίνει τους προσαρμοσμένους και πρόθυμους, τους υποτακτικούς στα κελεύσματα των εντολών και των αποφάσεών σας.
      Οι προσχηματικές διαδικασίες στη συνέντευξη που διεξήγατε δεν τιμούν καθόλου το θεσμό της παιδείας ούτε φυσικά τους άξιους εκπαιδευτικούς μας. Η γνώση, η εμπειρία, οι διοικητικές ικανότητες, η δημιουργική δράση και η προσφορά, το ήθος και η προσωπικότητα των υποψηφίων αντικαταστάθηκαν από την κομματοκρατία και την ευνοιοκρατία. 
      Αλήθεια, κύριοι δεν γνωρίζατε ότι η επιλογή μη ικανών στελεχών στην εκπαίδευση αποδυναμώνει το εκπαιδευτικό μας σύστημα, αυξάνει το έλλειμμα και εντείνει στο βαθμό που η κατάληξή του θα είναι η απαξίωση;
      Συγχαρητήρια, λοιπόν, οι αρεστοί σας, η κομματική νομενκλατούρα καταλαμβάνει πλέον τις διευθυντικές θέσεις. Η  παιδεία βρίσκει ξανά τους νέους σωτήρες της. Βέβαια, δεν μας προκαλεί κατάπληξη. Δεν περιμέναμε τίποτα καλύτερο από εσάς. Αταλάντευτη είναι η πολιτική σας στον τομέα της δημόσιας παιδείας, που δεν είναι άλλη από μία σταδιακή υπονόμευση της με στόχο την παντελή απαξίωσή της. 
      Επιδίδεστε σε μία πρωτόγνωρη δράση εξόντωσης ενάντια σε ό,τι υγιές και δημιουργικό υπάρχει και έχει εναπομείνει στην εκπαίδευση μέσω της καθαίρεσης άξιων στελεχών των διευθύνσεων των σχολικών μονάδων διευθετώντας διαδικασίες ειδικής μεταχείρισης του τύπου «ο σκοπός αγιάζει τα μέσα».
      Το περί κοινού δικαίου αίσθημα, το «σεμνά και ταπεινά» του κυρίου Πρωθυπουργού τα φορτώσατε στο βρόντο. Αλήθεια, τι απομένει να περιμένουμε στον επόμενο χρόνο; Μήπως ακόμα και την κατάργηση δημοκρατικών διαδικασιών και θεσμών στη δημόσια εκπαίδευση; Εύκολο είναι να προβλέψουμε το επόμενο βήμα, που δεν θα είναι άλλο από την εντατικοποίηση των προσπάθειών σας για αποδιοργάνωση, υπονόμευση, υποβάθμιση και απαξίωση του δημόσιου χαρακτήρα της δωρεάν παιδείας. Να είσθε όμως βέβαιοι ότι ο λαός δεν θα μείνει αδρανής σε αυτές τις επιλογές.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αηδόνη.
      Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε  Πρόεδρε.
      Κύριε  Υπουργέ, κυρίες και κύριοι συνάδελφοι, θεμελιώδης παράγων για την ανύψωση του επιπέδου της εκπαίδευσης είναι η στελέχωσή της με εκπαιδευτικούς κύρους, με άρτια μόρφωση και παιδαγωγική κατάρτιση. Έτσι ξεκινάει η εισηγητική έκθεση του ν.3467/2006 που ψηφίσατε για την επιλογή και αξιολόγηση των στελεχών πρωτοβάθμιας και δευτεροβάθμιας εκπαίδευσης.
      Να δούμε όμως τι βήματα ακολουθήσατε για να πετύχετε ακριβώς αυτούς τους υψηλούς στόχους που εξαγγέλλετε και έναν ακόμα πιο μεγάλο στόχο, την επανίδρυση του κράτους που έλεγε ο κύριος Πρωθυπουργός.
      Τον Ιούλιο του 2004 στο Θερινό Τμήμα με το ν.3242 ο κ. Παυλόπουλος καρατομεί εικοσιπέντε χιλιάδες διευθυντικά στελέχη της κρατικής διοίκησης από την υψηλότερη βαθμίδα μέχρι και τη χαμηλότερη, μεταξύ αυτών και τα στελέχη διοίκησης της εκπαίδευσης. Τον Αύγουστο του 2004 η κ. Γιαννάκου με μία διαδικασία επιλογής-παρωδία επέλεξε τους νέους διευθυντές και τους προϊσταμένους γραφείων. Μέσα σε επτάμισι ώρες αξιολογήθηκαν επτακόσιοι δώδεκα φάκελοι. Η αξιολόγηση διήρκεσε ενάμισι λεπτό για καθέναν. Αποτέλεσμα βέβαια ήταν να επιλεγούν οι αρεστοί, τα κομματικά στελέχη της ΔΑΚΕ στο χώρο της εκπαίδευσης.
      Η κ. Γιαννάκου τότε για να δικαιολογήσει ακριβώς αυτήν την απαράδεκτη κατάσταση που ξεσήκωσε σάλο, δήλωσε με δελτίο Τύπου την 1η του Σεπτέμβρη του 2004 ότι η επιλογή είναι προσωρινή, για ένα χρόνο και στο διάστημα αυτό θα γινόταν επεξεργασία ενός αντικειμενικού συστήματος, αξιοκρατικού, διάφανου που θα προέκυπτε μέσα από διάλογο με τους φορείς της εκπαίδευσης, την Δ.Ο.Ε. και την Ο.Λ.Μ.Ε.. Βέβαια, κάτι τέτοιο δεν έγινε. Στη συνέχεια, με νέα τροπολογία παρατάθηκε επ’ αόριστον η θητεία αυτών των στελεχών που επελέγησαν και τον Ιούνιο του 2006 με το ν.3467 θεσπίστηκε το πλαίσιο με το οποίο έγιναν και οι σημερινές κρίσεις.
      Με το νόμο αυτό διαμορφώθηκε ένα εντελώς αδιαφανές και αναξιοκρατικό πλαίσιο επιλογής των στελεχών πρωτοβάθμιας και δευτεροβάθμιας εκπαίδευσης, αλλάζοντας όλες τις παραμέτρους που ίσχυαν, ξεκινώντας από τα συμβούλια επιλογής, μέχρι τα κριτήρια, τη μοριοδότηση, τις προϋποθέσεις. Εισάγεται για πρώτη φορά, μεταβατικά υποτίθεται, διαγωνισμός μέχρι να γίνει η αξιολόγηση των εκπαιδευτικών. Ο διαγωνισμός αυτός αποτελεί και εισιτήριο των συμμετεχόντων για τη συνέχιση της αξιολόγησης. Όποιος κοπεί, είναι το πρώτο φίλτρο, δεν συνεχίζει την αξιολόγηση. Είναι ένας διαγωνισμός που αναγγέλθηκε ότι θα είναι τύπου Α.Σ.Ε.Π., που βεβαίως δεν έχει καμμία σχέση με Α.Σ.Ε.Π.. Είναι μία επιτροπή που τη διορίζει ο Υπουργός  Παιδείας και με τα δικά της κριτήρια κάνει αυτό το διαγωνισμό, που είναι το εισιτήριο για την περαιτέρω αξιολόγηση.
      Το σημαντικότερο στοιχείο στη διαδικασία που άλλαξε είναι η συνέντευξη. Με εντελώς αυθαίρετο και υποκειμενικό τρόπο αξιολογούνται οι υποψήφιοι από τα συμβούλια επιλογής, σε αντίθεση με τη διαδικασία που προέβλεπε το π.δ. 25, όπου καθόριζε τις προϋποθέσεις και τις διαδικασίες. Με το προεδρικό διάταγμα -γιατί θα μας πείτε κάνατε κι εσείς συνέντευξη- κύριε  Υπουργέ, η συνέντευξη γινόταν από ένα διαφορετικό συμβούλιο, άλλης σύνθεσης που ήταν πιο αντικειμενικό και έδινε δώδεκα κατευθύνσεις, κατηύθυνε δηλαδή τη διαδικασία και την προσανατόλιζε. Εσείς από τις δώδεκα κρατήσατε τη μία, αυτή που αναφέρεται στην αξιολόγηση της προσωπικότητας, ένα εντελώς γενικό και αόριστο πράγμα, το οποίο βέβαια σας βολεύει για να επιλέγετε τους δικούς σας ανθρώπους, ρίχνοντας στην άκρη βέβαια τους υπόλοιπους οι οποίοι δεν είναι αρεστοί.
      Όμως προσέξτε: Στον ίδιο νόμο υπάρχει ένα άρθρο που δημιουργεί μία τεράστια αντίφαση στον τρόπο με τον οποίο κάνετε τη συνέντευξη για τους εκπαιδευτικούς. Είναι η επιλογή του Γενικού Διευθυντή των Γενικών Αρχείων του Κράτους. Η επιλογή του γίνεται με συνέντευξη. Προσέξτε: Εδώ κρατούνται πρακτικά ερωτήσεων-απαντήσεων. Ο αξιολογικός πίνακας κατάταξης συνοδεύεται από αιτιολογική έκθεση, με την οποία τεκμηριώνεται ειδικά η προτεινόμενη σειρά κατάταξης. Αποτελεί κόλαφο για την Κυβέρνηση η έκθεση του Επιστημονικού Συμβουλίου της Βουλής την οποία μπορώ να σας δώσω και η οποία μνημονεύει απόφαση του Συμβουλίου της Επικρατείας που αναφέρεται σε επιλογή πυροσβεστών με συνέντευξη. Ούτε λίγο ούτε πολύ, λέει ότι ο τρόπος αυτός παραβιάζει το άρθρο 4, παράγραφος 1 του Συντάγματος και το άρθρο 5, παράγραφος 1 που σε συνδυασμό με την κατοχυρωμένη αρχή του κράτους δικαίου υπαγορεύουν την αξιολόγηση των υποψηφίων με μεθόδους και διαδικασίες τέτοιες, ώστε να εξασφαλίζονται οι προϋποθέσεις αμερόληπτης κρίσης και η δυνατότητα δικαστικού ελέγχου των σχετικών πράξεων των διοικητικών οργάνων. 
      Αν κάποιος, κύριε Υπουργέ, θεωρεί ότι αδικήθηκε, πού θα προσφύγει; Πώς θα αποδείξει στο δικαστήριο ότι αδικήθηκε, αφού δεν κρατούνται πρακτικά, αφού δεν καταγράφονται ούτε οι ερωτήσεις ούτε οι απαντήσεις; Αυτή είναι μία πέρα για πέρα αδιαφανής διαδικασία η οποία επιλέγει μόνον τους αρεστούς. 
      Αλλάξατε τον τρόπο μοριοδότησης. Η αρχαιότητα παίζει κυρίαρχο ρόλο και μοριοδοτείται διπλά. Από κει και πέρα, η παιδαγωγική και επιστημονική συγκρότηση υποβαθμίζονται, τα 29 μόρια έγιναν 14. 
      Δεν φτάνει μόνον αυτό. Επειδή κάποιοι καθηγητές και δάσκαλοι δούλεψαν, κουράστηκαν, αγωνίστηκαν, πήραν διδακτορικά και μεταπτυχιακά και επειδή φαίνεται ότι κάποιοι δικοί σας ήταν πιο κάτω, έπρεπε να τους «κοντύνετε» ακόμα περισσότερο. Τι κάνατε; Έρχεστε με νέα ρύθμιση τον περασμένο Ιούνιο σε άλλο νόμο και μειώνετε ακόμα περισσότερο τα αντικειμενικά κριτήρια και τα επιστημονικά προσόντα. Εκεί που ο πρώτος μεταπτυχιακός τίτλος έπαιρνε δυόμισι μονάδες και ο δεύτερος εξίμισι, τώρα τον πήγατε στο τριάμισι. Μειώσατε τα κριτήρια κατά τρεις μονάδες, τρία μόρια, δηλαδή έπρεπε να «κοντύνουν» οι άνθρωποι, γιατί δεν τους έφταναν οι δικοί σας. Έπρεπε να τους φέρετε στα μέτρα σας. Κάνετε παρόμοια ρύθμιση για τους διευθυντές των μουσικών σχολείων. 
      Μ’ αυτόν τον τρόπο κάνατε επιλογές οι οποίες αποτελούν πισωγύρισμα και υποβάθμιση των στελεχών της εκπαίδευσης και συνολικά του εκπαιδευτικού συστήματος.
      Κυρίες και κύριοι συνάδελφοι, στις διατάξεις του νόμου περιέχεται και η δυνατότητα μονιμοποίησης αυτών των ανθρώπων με το άρθρο 13, γιατί οι επιλεγέντες σήμερα θα επανακριθούν αύριο όχι μ’ αυτόν το νόμο, αλλά με άλλες διατάξεις που προβλέπονται στο άρθρο 13. Θα πρέπει να εκδώσετε προεδρικό διάταγμα με το οποίο θα θεσπίσετε τις προϋποθέσεις κρίσης αυτών και όσες θέσεις μείνουν κενές θα αξιολογηθούν με το νόμο που έχετε ψηφίσει. Αυτή είναι η προσπάθεια που κάνατε για να αναβαθμίσετε την εκπαίδευση και για να δώσετε καλύτερη ποιότητα.
      Κυρίες και κύριοι συνάδελφοι, η επιλογή των στελεχών της Νέας Δημοκρατίας στο χώρο της εκπαίδευσης και η μονιμοποίησή τους ήταν οι στόχοι που υπηρετήθηκαν από την αρχή, μ’ ένα σχεδιασμό που ολοκληρώθηκε με την ψήφιση αυτού του νόμου. Οι εκπαιδευτικοί φορείς, η Δ.Ο.Ε. και η Ο.Λ.Μ.Ε. εξέφρασαν στην Επιτροπή Μορφωτικών Υποθέσεων όπου κλήθηκαν την απόλυτη διαφωνία τους με το νομοσχέδιο. Ζήτησαν διάλογο για τη σύνταξη νέου σχεδίου νόμου που θα υπηρετεί την αξιοκρατία, τη διαφάνεια και την αντικειμενικότητα. Αυτές είναι ακριβώς αρχές τις οποίες υπηρετούμε και δεσμευόμαστε ότι όταν έρθουμε στην κυβέρνηση, ακριβώς αυτό θα κάνουμε, σε διάλογο με την εκπαιδευτική κοινότητα. Θα κάνουμε έναν εντελώς διαφορετικό νόμο που θα υπηρετεί ακριβώς την αντικειμενικότητα, τη διαφάνεια και την αξιοκρατία.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ τον κύριο Βαρβαρίγο. Κύριε Βαρβαρίγο, έχετε εξαντλήσει και το χρόνο της δευτερολογίας σας.
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, μου είναι ιδιαιτέρως επώδυνο, εν έτει 2007, να συμμετέχω σε μία συζήτηση για θέματα εκπαίδευσης, στο κορυφαίο όργανο πολιτικού διαλόγου που είναι η Βουλή των Ελλήνων, αντικείμενο της οποίας δεν είναι η ποιοτική της αναβάθμιση, αλλά ο έλεγχος πρακτικών της Κυβέρνησης που στοχεύουν στη χειραγώγηση και την κηδεμόνευση της εκπαίδευσης και των εκπαιδευτικών.
      Τα όσα συνέβησαν κατά την πρόσφατη διαδικασία επιλογής στελεχών στον ευαίσθητο αυτό χώρο, επιβεβαίωσαν για μια ακόμη φορά τη γνωστή σε όλους μας διαχρονική αδυναμία «αντίστασης» της Νέας Δημοκρατίας στον πειρασμό λαφυραγώγησης του κράτους από το νικητή των εκλογών. 
      Ο πρώην Υφυπουργός Παιδείας κ. Γεώργιος Καλός είχε πει πριν από τις εκλογές του 2004 σε κομματική συγκέντρωση στη Λάρισα: «Όταν η Νέα Δημοκρατία νικήσει στις εκλογές θα καταργήσει «εν μια νυκτί» όλα τα στελέχη της εκπαίδευσης». Τα γεγονότα τον επιβεβαίωσαν πλήρως. 
      Η πολιτική όμως αξιοποίηση, κύριε Υπουργέ, της ψήφου των πολιτών, δεν επιτρέπεται να γίνεται με όρους «αποκατάστασης των δικών μας παιδιών» ούτε με λογικές «εκδίκησης» αυτών που δεν ανήκουν στην κατηγορία των κομματικών σας φίλων. Η ψήφος του λαού πρέπει να υπηρετεί αποκλειστικά και μόνο την εμβάθυνση των θεσμών. Αντί αυτού, η Κυβέρνηση επέλεξε δυστυχώς την επιστροφή σε ένα θεσμικό μεσαίωνα. Ιδού μερικά χαρακτηριστικά παραδείγματα των πρόσφατων αξιοκρατικών σας επιλογών στο χώρο της εκπαίδευσης. Στα παραδείγματα αυτά, θα μπορούσε να δοθεί ένας χαρακτηριστικός τίτλος: «Οι αρεστοί αντί των αρίστων». 
      Το πρώτο παράδειγμα. Στη διεύθυνση δευτεροβάθμιας εκπαίδευσης του νομού Τρικάλων, ο πρώτος στη σειρά των αντικειμενικών κριτηρίων, ο πρώτος στον πίνακα των μορίων επιστημονικής και παιδαγωγικής κατάρτισης, συγκρότησης, ο πρώτος στον πίνακα των μορίων του γραπτού διαγωνισμού, κατατάσσεται πέμπτος μετά τη συνέντευξη. Θαύμα θα μου πείτε! Και όμως συνέβη στα Τρίκαλα.
      Δεύτερο παράδειγμα. Συνέβη στα Γιάννενα. Ο κ. Θωμάς Σόρογας, πρώην σχολικός σύμβουλος φιλολόγων, κατείχε στα μετρήσιμα κριτήρια την τρίτη θέση. Στη συνέντευξη όμως βαθμολογήθηκε με 13,20, κατά σύμπτωση τα τέσσερα μέλη του συμβουλίου του έβαλαν βαθμό 12, ούτως ώστε να αποκλειστεί οπωσδήποτε από όλα τα σχολεία που είχε ζητήσει να τοποθετηθεί ως Διευθυντής. Και να φανταστείτε ότι γι’ αυτόν τον εκπαιδευτικό ο περιφερειακός διευθυντής εκπαίδευσης είχε απευθύνει επιστολή γεμάτη ύμνους για την εκπαιδευτική του προσφορά, μερικές μέρες πριν από τη συνέντευξη: «Δεν σου κρύβω πως η απόφασή σου να απέχεις από τη διαδικασία επιλογής σχολικών συμβούλων με ξάφνιασε και μου στέρησε έναν πολύτιμο συνεργάτη επιστημονικά και παιδαγωγικά άρτια καταρτισμένο. Η άρτια επιστημονική και παιδαγωγική σου κατάρτιση, σε συνδυασμό με το ζήλο και τη διάθεση για προσφορά που σε χαρακτηρίζουν αποτέλεσαν σημείο αναφοράς και πηγή έμπνευσης για όλους τους συναδέλφους». Δεν αποτέλεσαν, όμως, πηγή έμπνευσης για την επιτροπή αξιολόγησης!!! Δεν έγινε διευθυντής σε κανένα σχολείο απ’ αυτά τα οποία ζήτησε.
      Παράδειγμα τρίτο. Αφορά το περίφημο Π.Υ.Σ.Δ.Ε. Αθήνας με την παράνομη σύνθεση. Ξέρουμε όλοι ότι η συνέντευξη έχει ανώτατο όριο 20 μόρια. Πώς είναι δυνατόν στους πίνακες που έχουν αναρτηθεί στο διαδίκτυο τα μόρια της συνέντευξης να είναι 20,10; Έχουμε υπέρβαση δηλαδή των κανόνων που εφαρμόζονται σε όλη τη δημόσια διοίκηση. Υπάρχει πληθώρα από τέτοια παραδείγματα. 
      Θα μου πείτε γιατί γίνονται όλα αυτά. Ποιος θα μπορούσε να φανταστεί ότι μέσα σ’ αυτόν τον ορυμαγδό της «αξιοκρατίας», το Υπουργείο Παιδείας θα γινόταν αποδέκτης και κομματικών εγγράφων από τις νομαρχιακές επιτροπές; Όπως για παράδειγμα τη νομαρχιακή επιτροπή των Ιωαννίνων της Νέας Δημοκρατίας, η οποία για συγκεκριμένο άτομο πρότεινε στην Υπουργό Παιδείας, πρότεινε στον διευθυντή του πολιτικού γραφείου του κυρίου Πρωθυπουργού, πρότεινε στο γραμματέα του κόμματος της Νέας Δημοκρατίας τον άνθρωπο «που η παράταξή εμπιστεύθηκε και τον τοποθέτησε ως διευθυντή δευτεροβάθμιας εκπαίδευσης νομού Ιωαννίνων όταν ανεδείχθη Κυβέρνηση τον Μάρτιο του 2004»; Και κάνει υποδείξεις; Πότε συνέβη αυτό στο παρελθόν; 
      Κυρίες και κύριοι Βουλευτές, «αξιολογώ» σημαίνει κατατάσσω κάποιον σύμφωνα με την αξία του. Και «αξιολόγηση» είναι η εκτίμηση της αξίας του προσώπου ή του έργου με συγκεκριμένα κριτήρια. Υπ’ αυτήν την έννοια «αξιοκρατία» ορίζουμε την κατάσταση κατά την οποία επικρατούν οι ικανοί, οι άξιοι, αυτοί που παράγουν έργο. Σε όλες τις ευρωπαϊκές χώρες και σε όλα τα ευρωπαϊκά εκπαιδευτικά συστήματα αυτά θεωρούνται αυτονόητα. Στην Ελλάδα του 2007 με Κυβέρνηση της Νέας Δημοκρατίας εξακολουθούν να είναι ζητούμενα. Η επανίδρυση του κομματικού κράτους στην εκπαίδευση έχει ονοματεπώνυμο. Ονομάζεται, κύριε Υπουργέ, «Κυβέρνηση της Νέας Δημοκρατίας». 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα. 
      Η κ. Σακοράφα έχει το λόγο.
      ΣΟΦΙΑ ΣΑΚΟΡΑΦΑ: Κύριε Υπουργέ, κύριοι συνάδελφοι, εγώ δεν θα αναφερθώ σε καταγγελίες –αναφέρθηκαν οι συνάδελφοί μου προηγουμένως, έτσι και αλλιώς μερικά στοιχεία έχουμε παραθέσει στην επερώτηση- ούτε θα κάνω ιστορική διαδρομή γύρω από τους νόμους και τις εγκυκλίους που έχουν αλλάξει.
      Θα ξεκινήσω τη μικρή μου τοποθέτηση, κάνοντας μία διαπίστωση: όταν υπάρχουν καταγγελίες τεκμηριωμένες και σε τόσο μεγάλο αριθμό, ώστε να αμφισβητούν το κύρος μιας διαδικασίας, η οποία διαδικασία το πρώτο που πρέπει να αποπνέει είναι το κύρος, τότε το θέμα δεν αφορά μεμονωμένες περιπτώσεις και δεν περιορίζεται στην άσκηση ένδικων μέσων αποκατάστασης. Η έκταση του φαινομένου αφ’ ενός δημιουργεί την ιδέα της μη ύπαρξης πολιτικής κατεύθυνσης και αφ’ ετέρου πρέπει υποχρεωτικά να απασχολήσει την πολιτική ηγεσία. Και επειδή η κυβερνητική πολιτική δεν είναι ένα θολό τοπίο συνολικής ευθύνης, αλλά στηρίζεται και εφαρμόζεται με επιλογές συγκεκριμένων προσώπων, είστε υποχρεωμένος, κύριε Υπουργέ, να αναλάβετε προσωπικά τις ευθύνες για όσα καταγγέλλονται. 
      Η συνεχής επίκληση του τι έκαναν οι προηγούμενοι για να δικαιολογήσουν τα αδικαιολόγητα της σημερινής πολιτικής ηγεσίας, πέραν του ότι έχει πλέον καταντήσει ανέκδοτο, σηματοδοτεί όχι απλά έλλειψη και έλλειμμα πολιτικής, αλλά και ωμή ομολογία εκστρατείας κομματικοποίησης του κράτους. Θέλω να επισημάνω δε, ότι η συσπείρωση της κοινωνίας σε θέματα που αφορούν το μέλλον της χώρας, σπάει κομματικές γραμμές και ακυρώνει στην πράξη τέτοιες τακτικές. 
      Η κατάσταση που επικρατεί στην παιδεία από τις πρώτες μέρες που ανέλαβε η προηγούμενη κυβέρνηση της Νέας Δημοκρατίας, είναι αποδεικτική της κατανόησης από πλευράς των πολιτών για το πού το πάτε. Όλες οι παρεμβάσεις σας, αυτές οι περίφημες μεταρρυθμίσεις, έχουν κοινή συνισταμένη τη συνεχή απαξίωση και το τελικό ξεπούλημα όλων των αγαθών του δημόσιου χαρακτήρα. Και αν με τη συνεχή προπαγάνδα σας έχετε καταφέρει να αποπροσανατολίσετε το λαό σε ζητήματα που αφορούν στην καθημερινότητά του, που αφορούν στη λαίλαπα των άκριτων ιδιωτικοποιήσεων, σε ζητήματα δημόσιων αγαθών και με κορύφωση την πολιτική σας για το ασφαλιστικό, όπως ανέφερα και προηγουμένως, υπάρχουν θέματα για τα οποία η κοινή γνώμη έχει αδιαπραγμάτευτη και αταλάντευτη άποψη και την υποστηρίζει πέρα από κομματικές αντιλήψεις. Μπορεί μερικά θέματα που φαινομενικά είναι διαδικαστικού χαρακτήρα, όπως αυτό που συζητάμε σήμερα, την αξιολόγηση δηλαδή των διευθυντών των σχολικών μονάδων, να μη φθάνουν στους πολίτες και μεμονωμένα αν τα δει κάποιος να μη φαίνονται τόσο σοβαρά. Όταν όμως μπουν στη σειρά των μεταρρυθμιστικών σας παρεμβάσεων, αποκτούν τη δική τους σημασία, κύριε Υπουργέ. 
      Στην τοποθέτησή σας στην επιτροπή είπατε ότι το σύστημα της συνέντευξης δεν είναι δική σας εφεύρεση. Συμφωνούμε σε αυτό, γιατί και εμείς πιστεύουμε ότι με κάποιον τρόπο πρέπει να αξιολογηθούν και να τοποθετηθούν σε τόσο καίριες θέσεις όχι απλά οι καλύτεροι, αλλά οι άριστοι, μέσα όμως από μία διαδικασία η οποία δεν θα επιτρέπει σε κανέναν την παραμικρή αμφισβήτηση. Εδώ όμως έγινε το αντίθετο και απορώ πώς ανέχεστε να ευτελίζονται προσωπικότητες από κάποιους εξεταστές μέσω της συνέντευξης, να ευτελίζονται εκπαιδευτικοί με μεγάλη προσφορά και εκπαιδευτική εμπειρία θέτοντάς τους ερωτήματα όπως το «αν πιστεύουν ότι η εκπαιδευτική είναι μία πάρα πολύ σημαντική διαδικασία που εξυψώνει τον άνθρωπο και τον προάγει». Αυτή η ερώτηση έγινε για να δείτε ποιοι εκπαιδευτικοί δεν συμφωνούν με αυτό; Είναι ερώτηση μέσα από την οποία διαπιστώνεται το «άρτιον» του χαρακτήρος; Είναι ερώτηση που επιδέχεται πολλών απαντήσεων και βαθμολογήθηκε με 11,5; Και αν υποστηρίζετε κάτι τέτοιο, είμαι περίεργη ποια ήταν η απάντηση που βαθμολογήθηκε με «άριστα» και απέδειξε στους φωστήρες εξεταστές την πληρότητα του χαρακτήρα και ποιος είναι ο χαμηλότερος βαθμός. Και φυσικά, ο συγκεκριμένος εξεταζόμενος, όταν απάντησε με το αυτονόητο, φαντάζομαι ότι κατά νου θα είχε ότι βαθμολογήθηκε με «άριστα». 
      Αναφέρατε επίσης στην επιτροπή ότι αν είχατε διάθεση κομματικοκρατίας, όπως χαρακτηριστικά είπατε, η Κυβέρνηση δεν θα σεβόταν τους διευθυντές των σχολείων από το 2002 μέχρι σήμερα ούτε θα τους έδινε παράταση λειτουργίας τους στο διευθυντικό αξίωμα για ενάμιση χρόνο, παρ’ όλο που απειλητικά αναφέρατε ότι έχετε πολλές περιπτώσεις αναξιοκρατικής διαδικασίας να επιδείξετε από το παρελθόν.
      Εδώ θα ήθελα να μου εξηγήσετε τι από τα δύο συμβαίνει: ή ήταν ικανοί και τους κρατήσατε ή ήταν ανίκανοι, οπότε ασκήσατε πλημμελώς τα καθήκοντά σας συνειδητά, αφήνοντας ανίκανους ανθρώπους σε θέσεις που δεν έπρεπε να κατέχουν. Αλλά φυσικά και δεν συνέβαινε το δεύτερο, κύριε Υπουργέ. Απλά χρειαζόσαστε χρόνο βάσει σχεδίου, για να δημιουργήσετε εκ του μηδενός τους αντικαταστάτες τους, με μοναδικό κριτήριο τη «βαθιά γαλάζια» κομματική ταυτότητα. Αυτή η τακτική είναι συγκεκριμένη και επικίνδυνη για τη χώρα.
      Οι συγκεκριμένες καταγγελίες δεν αποτυπώνουν απλώς την αντίληψη της Νέας Δημοκρατίας για το κράτος ως «φέουδο» του κόμματος, αλλά συμβάλλουν στο σχέδιο απαξίωσης της δημόσιας εκπαίδευσης. Είναι συνέχεια και υπηρετούν τις μεταρρυθμίσεις της προκατόχου σας, που κατέβασαν στους δρόμους το σύνολο των μαθητών, των φοιτητών και της εκπαιδευτικής κοινότητας.
      Η τρώση της αξιοπιστίας της λειτουργίας ακόμη και των πρωτοβάθμιων διοικητικών θεσμικών οργάνων δημιουργεί το απαραίτητο για τα σχέδιά σας κλίμα αμφισβήτησης, που στόχο έχει την παραχώρηση όλων των δημόσιων παρεχόμενων αγαθών στο ιδιωτικό κεφάλαιο.
      Ένα είναι σίγουρο, κύριε Υπουργέ, ότι σε αυτές σας τις προθέσεις δεν θα βρείτε σύμμαχό σας την αγανάκτηση του λαού. Θα βρείτε απέναντί σας το σύνολο της κοινωνίας και όποια απόπειρα κομματικοποίησης δεν θα σας εξασφαλίσει παρά μόνο τους γνωστούς καρεκλοκένταυρους, παρατρεχάμενους και υποστηρικτές της κάθε εξουσίας.
      Έστω και την τελευταία στιγμή αναλάβετε τις προσωπικές πολιτικές σας ευθύνες, αν θέλετε να διασώσετε το προσωπικό σας κύρος.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Σακοράφα.
      Ο Υπουργός Εθνικής Παιδείας και Θρησκευμάτων κ. Στυλιανίδης έχει το λόγο.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, από την πρώτη στιγμή, ξεκινώντας στο Υπουργείο Εθνικής Παιδείας και Θρησκευμάτων και απευθυνόμενος στο σύνολο των πολιτικών δυνάμεων, απηύθυνα μία πρόσκληση να συνεργαστούμε στο χώρο της εκπαίδευσης, δίνοντας ο καθένας τον καλύτερό του εαυτό, ακόμα-ακόμα κάνοντας και καινοτόμα πράγματα, να συνενώσουμε δυνάμεις, να συναντηθούμε και να προσπαθήσουμε να δημιουργήσουμε τις καλύτερες δυνατές προϋποθέσεις για μία πραγματική ποιοτική εκπαίδευση στη χώρα μας, που θα διασφαλίσει αποτελεσματικά τις προοπτικές της νεότερης γενιάς.
      Αντιλαμβάνομαι την επιδίωξη της Αξιωματικής Αντιπολίτευσης να αντιπολιτευτεί την Κυβέρνηση, έστω και για λόγους εντυπώσεων. Αυτό που δεν μπορώ να αντιληφθώ είναι την υπερβολή και σε ορισμένες περιπτώσεις ακόμα και την αλλοίωση της πραγματικής εικόνας, όταν χρησιμοποιείται αυτή ως επιχείρημα, για να πλήξει άσκοπα και άδικα μία προσπάθεια συμμαζέματος, νοικοκυρέματος του χώρου της εκπαίδευσης και μία προσπάθεια διασφάλισης μιας νέας δυναμικής, που αφορά την ίδια τη νέα γενιά.
      Παρακολούθησα με πάρα πολύ μεγάλη προσοχή τις τοποθετήσεις σας, όπως με μεγάλη προσοχή διάβασα παράγραφο προς παράγραφο την επίκαιρη επερώτησή σας. Και διαπίστωσα και αντιφάσεις, αντιφάσεις οι οποίες σας εκθέτουν, διότι ουσιαστικά φέρνουν σε σύγκρουση αυτά τα οποία σήμερα επικαλείστε και αυτά που πριν από μερικά χρόνια εφαρμόζατε ως Κυβέρνηση, όταν είχατε εσείς μπροστά σας την πρόκληση να διορθώσετε τα κακώς κείμενα.
      Δεν θέλω όμως τόσο να επιμείνω σ’ αυτή τη λογική, παρ’ ότι η σύγκριση πρέπει να γίνεται, για να βγαίνουν τα σωστά συμπεράσματα. Ωστόσο, θέλω να σας πω ότι αυτή η Κυβέρνηση, αν δεν διακατέχεται από ένα σύμπλεγμα ή μια διάθεση, αυτό είναι η διάθεση του ρεβανσισμού και της κομματικοκρατίας.
      Και αυτό εμπράκτως αποδείχθηκε, αν σκεφτεί κανείς ότι τους διευθυντές σχολικών μονάδων που είχαν επιλεγεί με τις διαβλητές τότε διαδικασίες το 2002 όχι μόνο τους διατήρησε στη θητεία που προβλεπόταν από το δικό σας νόμο, αλλά τους έδωσε και παράταση για ενάμιση χρόνο, για να μη διαταράξει την εύρυθμη λειτουργία των σχολείων. Και μόλις στις 31.10.2007 ουσιαστικά άρχισαν να αντικαθίστανται με διαδικασίες βεβαίως οι οποίες ήταν περισσότερο διαφανείς, περισσότερο αξιοκρατικές και περισσότερο αποτελεσματικές απ’ αυτές που εσείς κάποτε εφαρμόσατε.
      Το 1982 η δική σας παράταξη για πρώτη φορά κατήργησε την αξιολόγηση των εκπαιδευτικών, δημιουργώντας σοβαρό κενό ποιότητας στην πρωτοβάθμια και τη δευτεροβάθμια εκπαίδευση.
      Και με το ν. 3467/2006 εμείς ήρθαμε να καλύψουμε αυτό το κενό που εσείς δημιουργήσατε και υιοθετώντας τις διαδικασίες του Α.Σ.Ε.Π. να υιοθετήσουμε το γραπτό διαγωνισμό ο οποίος διαμορφώνει τις προϋποθέσεις αντικειμενικότητας για την αξιολόγηση των προσώπων. 
      Μιλήσατε για το σύστημα που εφαρμοζόταν και το σύστημα που εφαρμόστηκε αυτή τη φορά. Ακόμα και αυτό το σύστημα προχώρησε προς το καλύτερο αν σκεφτεί κανείς ότι το 2002 στις κρίσεις τέσσερα μέλη ήταν δοτά, υπηρεσιακοί, δηλαδή, παράγοντες και δύο αιρετά. Ενώ τώρα είναι μόλις τρία μέλη από τη διοίκηση και δύο αιρετά. Αν συγκρίνει κανείς τις βαθμολογίες που εφαρμόστηκαν τότε με τις βαθμολογίες που εφαρμόζονται τώρα θα δει ότι οι αποκλίσεις μεταξύ των αντικειμενικών μορίων και των μορίων που προέκυπταν τότε από τη συνέντευξη είναι πολύ μεγαλύτερες από τις αποκλίσεις που εμφανίζονται με το σημερινό σύστημα. 
      Τα μετρήσιμα μόρια που κατά τεκμήριο θεωρούνται αντικειμενικά το 2002 κατά μέσο όρο έφταναν τις δωδεκάμισι μονάδες με τη συνέντευξη να φτάνει μέχρι είκοσι μονάδες, δηλαδή, ουσιαστικά η συνέντευξη επηρέαζε κατά 70% τότε την τελική απόφαση ενώ το 2007 με το καινούριο σύστημα τα μετρήσιμα μόρια φτάνουν τα 22,4 με την συνέντευξη βέβαια πάλι να φτάνει μέχρι το είκοσι δηλαδή, η συνέντευξη επηρεάζει μόλις κατά 45% την τελική απόφαση. 
      Αν παρακολουθήσουμε την επίκαιρη επερώτησή σας παράγραφο προς παράγραφο δημιουργούνται ορισμένα ερωτήματα στα οποία εσείς καλείστε να απαντήσετε. 
      Στη δεύτερη παράγραφο αναφέρεστε με λεπτομέρειες πόσοι από τους κριθέντες διευθυντές εκπαίδευσης ανήκουν στην Νέα Δημοκρατία και πόσοι από τους προϊσταμένους γραφείων ανήκουν στην Νέα Δημοκρατία. Και σας ρωτώ αν πιστεύετε ή όχι ότι τέτοιου είδους προσεγγίσεις αναδεικνύουν άλλες λογικές φακελώματος της Δημόσιας Διοίκησης. Πώς εσείς γνωρίζετε την κομματική ταυτότητα του κάθε κρινόμενου; Μήπως θα πρέπει αν έχετε αρχείο να το καταθέσετε, να το υποβάλλετε προς έγκριση στην Αρχή Προσωπικών Δεδομένων; Ή ουσιαστικά διαπνέεστε από τη λογική καρτελογραφούμε, χαρτογραφούμε κομματικά και αξιολογούμε την αξιολόγηση με κριτήριο κομματικό γνωρίζοντας ποια είναι η πολιτική πεποίθηση του κάθε κρινόμενου Έλληνα, του κάθε κρινόμενου προϊσταμένου, του κάθε κρινόμενου διευθυντή σχολείου; 
      Ενοχοποιείτε κάποιους απ’ αυτούς που συνδικαλίζονται με αντίπαλες παρατάξεις είτε προέρχονται από τα αριστερά σας είτε προέρχονται από το χώρο της Κυβέρνησης και την ίδια ώρα δεν ενοχοποιείτε και δεν ενοχοποιούσατε ούτε στο παρελθόν αυτούς που δηλωμένα κατέβαιναν με την κομματική σημαία τη δική σας για να διεκδικήσουν ρόλους στη Δημόσια Διοίκηση. 
      Ενοχοποιείτε ακόμα και τη συλλειτουργία της αντικειμενικής ελληνικής διοικητικής δικαιοσύνης την κρίση διότι λέτε ότι η προσφυγή στα διοικητικά δικαστήρια ουσιαστικά δικαιώνει την ετυμηγορία σας ενώ δεν είναι έτσι διότι η διοικητική αξιολόγηση ακόμα και στην ανεξάρτητη δικαιοσύνη κατά νόμο και κατά Σύνταγμα είναι στοιχείο της ίδιας αξιολογικής διαδικασίας στην ουσία της εφαρμογής της. 
      Και επειδή δεν πρέπει να είμαστε υποκριτές σ’ αυτήν εδώ την Αίθουσα θα σας πω ότι το 2002 όσοι είχαν προσφύγει στη διοικητική δικαιοσύνη σε ποσοστό πάνω από 85% δικαιώθηκαν καταδικάζοντας έτσι την ουσία της δικής σας κρίσης τότε στην αξιολόγηση και στην αξιοκρατία που τόσο υποκριτικά επικαλείστε σήμερα για να μας πείσετε ότι έχετε αλλάξει. Γιατί δεν έχετε αντιληφθεί ότι εδώ δεν κρίνεστε μόνο γι’ αυτά που λέτε από την ώρα που μπήκατε στο θαυμαστό κόσμο των λόγων της Αντιπολίτευσης αλλά κρίνεστε και για τα αποτελέσματα των πράξεών σας την περίοδο που εσείς ασκήσατε εξουσία. 
      Εγώ θα σας πω ότι μόνο στην ανατολική Αττική, αν την πάρουμε ως δείγμα, στους τέσσερις προσφεύγοντες τότε για την αξιολογική διαδικασία που εσείς εφαρμόσατε και οι τέσσερις δικαιώθηκαν. Και βέβαια μια από τις βασικές αιτίες που καταδικάστηκε εκείνο το σύστημα είναι ότι δεν αιτιολογήθηκαν οι αποφάσεις τότε ενώ τώρα στις περισσότερες περιπτώσεις παρ’ ότι αυτό είναι ευθύνη της ίδιας της επιτροπής και όχι της Κυβέρνησης υπάρχουν αιτιολογημένες αποφάσεις. 
      Από τη μια διαρρέετε δημοσιεύματα στον Τύπο ή δίνετε συνεντεύξεις και από την άλλη έρχεστε σ’ αυτήν εδώ την Αίθουσα να επικαλεστείτε τα δημοσιεύματα, τις συνεντεύξεις και τα παραπολιτικά που εσείς συστηματικά διαρρεύσατε ως πρωτογενείς πηγές αξιοπιστίας της πολιτικής που θέλετε να εφαρμόσετε. Ξεχνάτε ή εσκεμμένα παραλείπετε να μας πείτε τα αποτελέσματα αυτής της πολιτικής, όταν εσείς είχατε την εξουσία να την κάνετε πράξη. Καταγγέλλετε τη συνέντευξη ως ένα εργαλείο υποκειμενικό, ως ένα εργαλείο ξεπερασμένο, ως ένα εργαλείο κομματικό, όταν εσείς οι ίδιοι την εφαρμόσατε ως μέθοδο. 
      Γι’ αυτόν το λόγο, επειδή θα πρέπει να μιλούμε με συνέπεια τη γλώσσα της αλήθειας, εγώ θα ήθελα να καταθέσω στα Πρακτικά της Βουλής και το π.δ. 398/1995, που εσείς διαμορφώσατε και συστήσατε ως προεδρικό διάταγμα και το π.δ. 25/2002, που η δική σας Κυβέρνηση πάλι, χωρίς να συμπεριλαμβάνει όλα αυτά που επικαλείστε σήμερα, διαμόρφωσε και κατέθεσε στα Φύλλα Εφημερίδας της Κυβερνήσεως, μέσα από τα οποία ουσιαστικά εγκαθιδρύεται η διαδικασία της συνέντευξης, η οποία την περίοδο που εσείς είχατε ευθύνη, χρησιμοποιήθηκε ως εργαλείο κομματικοκρατίας και αναξιοκρατίας και όχι ως ένα εργαλείο πρόσθετης αξιολόγησης, που κρίνει, όπως γίνεται διεθνώς, την προσωπικότητα του κρινόμενου, αυτού που καλείται να ασκήσει διοίκηση. 
      (Στο σημείο αυτό ο Υπουργός Εθνικής Παιδείας και Θρησκευμάτων κ.                         Ευριπίδης Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Εμείς δεν είμαστε υποκριτές στο ζήτημα αυτό. Θα ήθελα να σας πω ότι πιστεύουμε ειλικρινά πως η συνέντευξη είναι αναγκαίως συμπληρωματικό μέσο, από το οποίο βεβαίως δεν κρίνεις τις εκπαιδευτικές περγαμηνές, την προϋπηρεσία ή την εκπαιδευτική ποιότητα κάποιου –αυτά φαίνονται από την προηγούμενη διαδρομή του- αλλά κρίνεις την προσωπικότητα, την αυτοπεποίθηση, τη σταθερότητα με την οποία καλείται κάποιος να ασκήσει διοίκηση. Αυτό είναι μια μέθοδος που εφαρμόζεται σε όλα τα προηγμένα μέρη του κόσμου και στις ιδιωτικές και στις δημόσιες επιχειρήσεις.
      Επομένως όταν καταγγέλλετε τη συνέντευξη, θα πρέπει να θυμάστε ότι εσείς τη φέρατε ως μέθοδο, αλλά ότι την εφαρμόσατε με τον πιο καταχρηστικό τρόπο. Εάν εμείς κάνουμε μια προσπάθεια σήμερα, είναι ουσιαστικά να εξυγιάνουμε τη μέθοδο χρήσης της συνεντεύξεως και να αντικειμενικοποιήσουμε, να αυξήσουμε, εάν θέλετε, τα μόρια εκείνα τα οποία δεν μπορούν να αμφισβητηθούν από πουθενά.
      Μέσα στην επίκαιρη επερώτησή σας, στην έκτη παράγραφο μιλάτε για παράνομη ή και αντιδεοντολογική σύνθεση των οργάνων κρίσης με τη συμμετοχή των κρινομένων και ως κρινόντων. Θέλω να σας θυμίσω πρώτα απ’ όλα ότι τη διαδικασία συμμετοχής των αιρετών, την είχαμε εφεύρει όλοι μαζί. Εσείς ήσασταν αυτοί που τη νομοθετήσατε και ορθώς κάνατε. Το σύστημα προϋπήρχε, δίδοντας αυτό το πλεονέκτημα. Είχατε την ευκαιρία να το καταργήσετε. Δεν το καταργήσατε. Διερωτώμαι τι εισηγείστε σήμερα. Εισηγείστε την κατάργηση του δικαιώματος των αιρετών να συμμετέχουν στις επιτροπές ή την κατάργηση του θεσμού των αιρετών γενικά; Δεν μπόρεσα να καταλάβω. 
      Εμείς σας θυμίζω ότι βγάλαμε δύο εγκυκλίους. Η πρώτη εγκύκλιος που είχε βγει, ήταν πιο αυστηρή και έλεγε να εξαιρεθούν οι κρινόμενοι αιρετοί από τις επιτροπές κρίσης και να αντικατασταθούν από μέλη που υποδεικνύονται από τα πρωτοβάθμια όργανα. Επειδή, όμως, τότε αντέδρασε η Δ.Ο.Ε. σ’ αυτήν τη λογική, σεβαστήκαμε το αίτημα των εργαζομένων και προχώρησε η τότε πολιτική ηγεσία σε μια δεύτερη εγκύκλιο, ουσιαστικά προσαρμοζόμενη στην επιθυμία των εκπαιδευτικών να συμμετέχουν οι αιρετοί στις επιτροπές κρίσης και των δύο παρατάξεων. Ζητήσαμε να αυτοεξαιρούνται, όταν κρίνεται ότι ανταγωνίζεται τον κρινόμενο. Ουσιαστικά, δηλαδή, ζητήσαμε να εφαρμόζεται κατ’ αναλογία η νομολογία 759/2005 της απόφασης του Διοικητικού Εφετείου της Αθήνας, την οποία επικαλείστε υποκριτικά στην επίκαιρη επερώτησή σας. 
      Θυμίζω, όμως, ότι και στην αρχή αυτής της διαδικασίας ως πολιτική ηγεσία είχαμε πει πως εμείς αυστηρά δεν θα παρέμβουμε στις κρίσεις των τοπικών πρωτοβάθμιων επιτροπών αξιολόγησης. Και δεν το κάναμε. Οι επιτροπές έχουν την ευθύνη τους, τα μέλη τους είναι υπεύθυνοι πολίτες, είναι υπεύθυνοι συνδικαλιστές και έχουν την ευθύνη να προσαρμόζουν τη συμπεριφορά τους στο πνεύμα αυτής της εγκυκλίου. Μη μας μέμφεστε, λοιπόν, εμάς για μια ευθύνη που δεν έχουμε και για ένα πλαίσιο που δεν διαμορφώσαμε εμείς, αλλά το διαμορφώσατε εσείς. 
      Επίσης, επικαλείστε, στην όγδοη παράγραφο της επίκαιρης επερώτησής σας, ότι ο μέσος όρος χρονικά της συνέντευξης ήταν πολύ σύντομος, ότι δηλαδή ουσιαστικά δεν υπήρχε συνέντευξη. Σας διαβεβαιώ, λοιπόν, ότι ο μέσος όρος συνέντευξης προσέγγιζε περίπου τα δεκαπέντε λεπτά. Αυτή ήταν η προφορική μας οδηγία. Υπήρχαν σαφείς κατευθύνσεις, αξιολογούνταν η διοικητική ικανότητα, η αυτοπεποίθηση, η προσωπικότητα του κρινόμενου και αυτό εφαρμόστηκε στην πράξη.
      Επίσης σε πολλές περιπτώσεις οι κριτές ξεπεράσανε κι αυτό το χρονικό όριο, γιατί είχαν προβληματισμό και ήθελαν να διεισδύσουν περισσότερο στην ψυχολογία και την προσωπικότητα του κρινόμενου. 
      Είπατε και για τα μόρια προϋπηρεσίας, τα οποία σήμερα, των διευθυντών και των προϊσταμένων, είναι ένα έως δυο μόρια το πολύ, όταν παλαιότερα ήταν τέσσερα έως πέντε και απορώ γιατί επικαλείστε αυτό το επιχείρημα. 
      Στην επίκαιρη επερώτησή σας αναφέρετε και μια σειρά από παραδείγματα για να γίνει πειστικός ο λόγος σας. Για παράδειγμα, αναφέρεστε στα Χανιά, όπου αυτός που εθίγη βαθμολογήθηκε, περιέργως πώς, με «άριστα» απ’ όλους, διότι το «18,52» που πήρε ήταν κοντά με το συναγωνιστή του. Το γεγονός ότι η επιτροπή για ελάχιστα δέκατα προέκρινε κάποιον άλλον, σημαίνει ότι δεν έγινε αντικειμενική κρίση; Και ποιες είναι οι διαφορές που επικαλείστε, όταν στο παρελθόν, σ’ αυτή την κρίση, δεν  υπήρξε βαθμολόγηση κάτω από τη βάση του «Δέκα (10)» -«εννέα (9)» «δέκα (10)» και νομίζω ότι ήταν δυο «εννέα (9)», όλα τα υπόλοιπα ήταν παραπάνω- και η κρίση έφτανε, στην προφορική συνέντευξη, μέχρι και μονάδος; 
      Καταθέτω στα Πρακτικά μια κρίση εκείνης της εποχής για να σας θυμίσω αυτά που ξεχνάτε. Είναι η περίοδος του 2002, όταν στην περιοχή των Ιονίων Νήσων έκρινε βαθμολογητής τον κρινόμενο με άσσο (1), για να αλλάξει τη σειρά του. 
      (Στο σημείο αυτό ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να μπει το έγγραφο σελ. 106)
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Αναφέρεστε στο παράδειγμα της Πιερίας. Κατ’ αρχάς το παράδειγμά σας δεν αφορά τη δευτεροβάθμια, αλλά την πρωτοβάθμια εκπαίδευση. Καλό θα είναι, όταν επικαλούμαστε παραδείγματα, να εξετάζουμε ποια είναι η πραγματική εικόνα και να μην την αλλοιώνουμε. Έπειτα και τα δυο κρινόμενα μέλη είναι στελέχη της Δ.Α.Κ.Ε.. Πώς εσείς, δηλαδή, επικαλείστε κομματικό διωγμό, αφού επελέγη το ένα στέλεχος και δεν επελέγη το άλλο; Κατά σύμπτωση. 
      
      ΜΑΡΚΟΣ ΜΠΟΛΑΡΗΣ: Εσείς πού το ξέρετε, κύριε Υπουργέ; 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Σε αυτήν εδώ την κρίση και τα δυο είναι εγγεγραμμένα μέλη, συνδικαλιστές της Δ.Α.Κ.Ε.. Πώς, λοιπόν, επικαλείστε κομματικό διωγμό και ενθαρρύνετε μάλιστα και διάφορα τέτοια; 
      ΔΗΜΗΤΡΙΟΣ ΒΑΡΒΑΡΙΓΟΣ: Αναξιοκρατία, κύριε Υπουργέ. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Η αναξιοκρατία είναι γεγονός ότι είναι ένα πρόβλημα που καλούμαστε να λύσουμε, το οποίο διογκώθηκε επί των ημερών σας και δυστυχώς, θέλει πολύ κόπο για να επανέλθει η κατάσταση σε μια θεμιτή ισορροπία. Το γεγονός ότι πάμε στην καλή κατεύθυνση, ξέρετε από πού αποδεικνύεται; Από το 60% των διευθυντών σχολικών μονάδων που είναι οι ίδιοι. Δεν έχουν αλλάξει. Το 20% αυτών που άλλαξαν, συνταξιοδοτήθηκαν και μόλις το άλλο 20% είναι ουσιαστικά αυτό που άλλαξε. Γι’ αυτό μιλούμε. Ποια αξιοκρατία, λοιπόν, προστατεύετε; 
      Εμείς σας λέμε ότι οι μεταβολές που κάνουμε είναι με αντικειμενικά κριτήρια, προστίθεται ο υποκειμενισμός της συνέντευξης που αξιολογεί πρόσωπο με πρόσωπο τον κρινόμενο, η μεταβολή όμως δεν είναι η μεταβολή του 2002 που μέσα σε μια νύχτα αλλάξανε όλοι οι διευθυντές σχολείων. Πώς, λοιπόν, επικαλείστε την αντικειμενικότητα και την αξιοκρατία σήμερα, όταν εμείς έχουμε το θάρρος να μη διαταράσσουμε για τόσα χρόνια τη διοίκηση; Σεβόμαστε τις αποφάσεις του παρελθόντος, ακόμη και όταν είναι λανθασμένες σε μερικές περιπτώσεις, κάνουμε μόνο διορθωτικές και συμπληρωματικές κινήσεις, βελτιώνουμε το θεσμικό και αξιολογικό πλαίσιο, σε πολλές περιπτώσεις συμφωνούμε στην αξιολόγηση, διαφωνούμε στο 20% και το 20% που διαφωνούμε της τελικής απόφασης, είναι τεκμηριωμένο και σωστά ειπωμένο. Έρχεστε, λοιπόν, να δημιουργήσετε εντυπώσεις επί ποίου αντικειμένου; Δεν το καταλαβαίνω. 
      Έπειτα, οι πίνακες που δημιουργούνται τώρα δεν έχουν διάρκεια διετίας όπως επί των ημερών σας, για να μπορείτε κάθε φορά να έχετε εξαρτημένους τους κρινόμενους και να τους αλλάζετε κατά το δοκούν. Είναι τετραετίας και πολλοί απ’ αυτούς που δεν κρίθηκαν σε μια δεύτερη φάση θα κριθούν και θα ενταχθούν στο σύστημα.
      Το 2002 αν το συγκρίνεις με το 2007, θα διαπιστώσει κανείς την πρόοδο που έχει γίνει αυτό το διάστημα και θεσμικά αλλά και στην ουσία της κρίσης. Θα  διαπιστώσει ότι οι μεταβολές που γίνονται είναι προς τη σωστή κατεύθυνση, ότι ενισχύεται η αξιοκρατία, ενθαρρύνεται η αξιολόγηση και ότι οι αποκλίσεις  δεν είναι του μεγέθους εκείνου που είχαμε γνωρίσει στο παρελθόν.
      Καταθέτω δύο συγκριτικούς πίνακες που αποδεικνύουν και τις αποκλίσεις στη βαθμολογία, αποδεικνύουν και την αναξιοκρατία που υπήρχε τότε και τις μεταβολές στη σειρά που γινόταν σε πολύ μεγάλο αριθμό κρινομένων από τη δική σας κυβέρνηση για να δείτε ποια είναι η διαφορά. Και θα καταλάβετε εάν συγκρίνετε με τα τωρινά αποτελέσματα, ότι βαδίζουμε προς τη σωστή κατεύθυνση. 
      (Στο σημείο αυτό ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Καταθέτω επίσης, και καταγγελία της εποχής προς το αρμόδιο συμβούλιο από αιρετό του Κ.Υ.Σ.Π.Ε. από την οποία προκύπτει -επειδή μου είπατε παραδείγματα, δεν μπορώ να αποφύγω και εγώ τον πειρασμό να σας πω παραδείγματα και να συγκρίνουμε ποιοι προσπαθούν να διορθώσουν την κατάσταση και να επιβάλουν στην πράξη την αξιοκρατία και ποιοι είναι αυτοί οι οποίοι την πληγώνουν με τις ενέργειές τους παρ’ ότι την αποθεώνουν με το λόγο τους- το εξής: 
      Νομός Φθιώτιδας τότε. Ο τελευταίος σε κρίση, γίνεται πρώτος.
      Νομός Ημαθίας τότε. Ο τελευταίος σε κρίση, γίνεται πρώτος.
      Νομός Πέλλης τότε. Ο τελευταίος σε κρίση, γίνεται πρώτος.
      Νομός Πιερίας τότε. Ο προτελευταίος σε κρίση, γίνεται πρώτος.
      Νομός Μεσσηνίας τότε. Ο τελευταίος σε κρίση, γίνεται πρώτος.
      Νομός Αρκαδίας τότε. Ο τελευταίος σε κρίση, γίνεται πρώτος.
      Νομός Ευρυτανίας τότε. Ο τελευταίος σε κρίση, γίνεται πρώτος.
      Τα καταθέτω αυτά τα στοιχεία για την ιστορία.
      (Στο σημείο αυτό ο Υπουργός Εθνικής Παιδείας και Θρησκευμάτων κ. Ευριπίδης Στυλιανίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής). 
      Πολλοί δε από τους κριθέντες και απορριφθέντες από τη δική σας διοίκηση είναι δηλωμένοι ως στελέχη άλλων κομμάτων που ανήκουν μάλλον στην αριστερή πτέρυγα της Βουλής. Δηλαδή, η προσβολή της αξιοκρατίας, της ποιότητας και της αξιολόγησης αντιλαμβάνεστε ότι δεν έθιγε και δεν έπληττε μόνο μια πτέρυγα, την τότε αξιωματική αντιπολίτευση και σήμερα Κυβέρνηση, αλλά το σύνολο των ανθρώπων που είχαν τολμήσει συνδικαλιστικά ή πολιτικά να ενεργοποιηθούν.
      Κοιτάξτε, κυρίες και κύριοι συνάδελφοι: Ούτε η μικροψυχία ούτε η μικροκομματική σύγκρουση ούτε βέβαια οι λογικές της καρτελλογράφησης και του φακελώματος οδήγησαν ποτέ μπροστά αυτόν τον τόπο. Θα πρέπει να το καταλάβουμε όλοι αυτό και να κοιτάξουμε να λειτουργούμε απελευθερωμένα και όχι για λογαριασμό σκοπιμοτήτων. 
      Στόχος της πολιτικής μας και της Κυβέρνησής μας είναι το έξυπνο σχολείο, έτσι ακριβώς όπως το περιέγραψε η συνάδελφος Μιλένα Αποστολάκη. Αυτό ακριβώς εννοούμε. Ποια είναι η διαφορά μας; Ότι εμείς δεν το επικαλούμεθα ούτε το διακηρύττουμε. Το κάνουμε πράξη. 
      Σήμερα είχα την ευκαιρία και σας είχα καλέσει να παρουσιάσω το  πλήρες πρόγραμμα εφαρμοσμένων βιοκλιματικών μεθόδων, οικολογικών συστημάτων, εξοικονόμησης ενέργειας, σύγχρονων υποδομών, όπως αυτό άρχισε να υλοποιείται και να πραγματώνεται μέσα σ’ ένα απ’ αυτά τα σχολεία, στο Παλαιό Φάληρο.
      Θα έχουμε την ευκαιρία και κατά τη διαδικασία του κρατικού προϋπολογισμού να σας αποδείξουμε ότι δεν είναι μόνο θέμα αύξησης δαπανών για την παιδεία η σωστή πολιτική στο χώρο της εκπαίδευσης, αλλά και η ορθή διαχείριση αυτών των κονδυλίων, όχι μόνον υψηλή απορροφητικότητα ευρωπαϊκών κονδυλίων, αλλά και αποτελεσματική χρήση αυτών των κονδυλίων για να μπορούν να καθίστανται αποδοτικά για την ελληνική εκπαίδευση, για την ποιοτική ελληνική παιδεία, για την ελληνική κοινωνία.
      Η διαφορά μας είναι ότι εμείς μιλούμε με αποτελέσματα, δεν μιλούμε με στατιστικές. Εμείς μιλούμε με έργο, το οποίο η ελληνική κοινωνία το βλέπει, το αξιολογεί και το επιβραβεύει. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα ένας μαθητές και μαθήτριες και τρεις συνοδοί-καθηγητές από το 1ο Γυμνάσιο Χαριλάου Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Τους ευχόμαστε καλές σπουδές και τους πληροφορούμε ότι παρακολουθούν συνεδρίαση κοινοβουλευτικού ελέγχου όπου παρίστανται οι επερωτώντες Βουλευτές, οι ελέγχοντες την Κυβέρνηση και οι Υπουργοί. Η σημερινή επερώτηση αφορά το Υπουργείο Παιδείας. 
      Ο Κοινοβουλευτικός Εκπρόσωπος του ΠΑ.ΣΟ.Κ. κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Κύριε Υπουργέ, φαντάζομαι ότι μέσα στην επιβράβευση της πολιτικής της Νέας Δημοκρατίας για την παιδεία να συγκαταλέγεται και το σαφές μήνυμα που έστειλαν οι πολίτες προς την πρώην Υπουργό Παιδείας, η οποία σήμερα δεν είναι στη Βουλή. Γιατί νομίζω ότι η Κυβέρνηση της Νέας Δημοκρατίας και τα στελέχη της δεν έχουν αξιολογήσει το σαφές μήνυμα που έστειλαν οι πολίτες μειώνοντας το δικό τους ποσοστό κατά τέσσερις μονάδες. Γιατί βλέπετε ότι αμέσως μετά τις εκλογές εστιάστηκε το ενδιαφέρον στην ήττα του ΠΑ.ΣΟ.Κ. και κανείς δεν σχολίασε την πτώση της Νέας Δημοκρατίας κατά τέσσερις μονάδες. Φαντάζομαι ότι εάν εξακολουθείτε να μην αξιολογείτε το σαφές μήνυμα που σας έδωσαν οι πολίτες, τότε όχι μόνο αυτά που έγιναν προχθές στο χώρο της εκπαίδευσης θα τα ξαναδούμε, αλλά και πολύ χειρότερα.
      Εγώ σας λέω ειλικρινά ότι δεν περίμενα η πρώτη εμφάνιση σε επίπεδο κοινοβουλευτικού ελέγχου από πλευράς του Υπουργού σε επερώτηση να είναι αυτού του επιπέδου. Δηλαδή μας είπατε εδώ ότι το προϊόν της επερώτησης  βασίζεται σε δήθεν συνεντεύξεις που έδωσαν στελέχη του ΠΑ.ΣΟ.Κ. και σε δήθεν παραπολιτικά που έδωσαν τα στελέχη του ΠΑ.ΣΟ.Κ., και ότι στην Ελλάδα δεν συμβαίνει τίποτα και ότι όλα έγιναν άψογα και ότι η διαδικασία η οποία έγινε τιμά τους πολίτες, τους εκπαιδευτικούς και την εκπαίδευση. Γιατί φυσικά και προχθές στη Βουλή στην Επιτροπή Μορφωτικών Υποθέσεων δεν βρήκατε μία λέξη για να σχολιάσετε τα αποτελέσματα της Πίζα τα οποία είναι σαφή.
      Κύριε Υπουργέ, είναι γνωστό ότι η παιδεία –σ’ αυτό συμφωνούμε όλοι μας- είναι το μέλλον γι’ αυτόν τον τόπο. Ξέρουμε όλοι ότι η ισχύς στον αιώνα που άρχισε είναι η κατοχή της γνώσης, είναι η κατοχή της πληροφορίας, είναι το βάθεμα της γνώσης με την έρευνα, είναι η καλή αξιοποίηση της γνώσης και της πληροφορίας και άρα είναι η αναβάθμιση της παιδείας. Νομίζω ότι δεν μπορούμε να είμαστε υπερήφανοι σ’ αυτήν τη χώρα για την παιδεία μας. Ξέρετε, συνολικά οι πολίτες και η κοινωνία των εκπαιδευτικών και οι γονείς που μας παρακολουθούν δεν θέλουν να δουν μία ακόμη συζήτηση σε επίπεδο εντυπώσεων, μία κοκορομαχία για το ποιος είχε μεγαλύτερο ποσοστό κομματικών διορισμών στην εκπαίδευση. Θα περίμεναν να υπάρχει μια αυτοκριτική απ’ το Υπουργείο. Θα περίμεναν από τον Υπουργό να υπάρξουν σαφείς δεσμεύσεις για κάτι άλλο. 
      Από τη στιγμή που εσείς θεωρείτε ότι το σύστημα όπως εσείς το έχετε εγκαθιδρύσει είναι καλό, εμείς σας λέμε ότι το ΠΑ.ΣΟ.Κ. θα σας φέρει πρόταση νόμου για να αναβαθμιστεί ο νόμος που ψηφίσαμε το 2002, γιατί τα  μηνύματα είναι σαφή. Η κοινωνία προχωράει. Η Ευρωπαϊκή Ένωση προχωράει. Τα τελευταία τέσσερα χρόνια η Ελλάδα κάνει βήματα πίσω. Αντί να κάνουμε βήματα σύγκλισης προς την Ενωμένη Ευρώπη συγκλίνουμε προς άλλες τρίτες χώρες και όχι προς αυτές που θέλουμε και όχι σε πρακτικές που θέλουμε.
      Κάνατε μία πρόσκληση για συνεργασία σε όλους. Μας είπατε ότι το κάνατε την ημέρα που αναλάβατε το Υπουργείο. Ξέρετε ότι υπάρχει μία πρόσκληση που έστειλε πριν από τριάμισι χρόνια ο Πρόεδρος του ΠΑ.ΣΟ.Κ. Γεώργιος Παπανδρέου. Ήταν μία πρόσκληση προς τον Πρωθυπουργό και προς τη Νέα Δημοκρατία για έναν ειλικρινή διάλογο, για μια ειλικρινή συνεργασία σε καίρια θέματα που αφορούν την ελληνική κοινωνία και ιδιαίτερα στα θέματα της παιδείας. 
      Η πρόσκληση αυτή έμεινε αναπάντητη. Μας λέτε σήμερα στα λόγια ότι θέλετε συνεργασία, ενώ στην πράξη τι κάνετε; Στην πράξη κάνατε δυόμισι μήνες να έρθετε στη Βουλή. Συζητούσατε με τον εαυτό σας, συζητούσατε με τα στελέχη της Δ.Α.Κ.Ε., συζητούσατε με τους διευθυντές που ήταν διορισμένοι και τους ξέρετε ποιοι είναι, πάντως όχι με την κοινωνία, πάντως όχι με την Αντιπολίτευση, πάντως όχι με τα κόμματα.
      Νομίζω, επομένως, ότι εδώ μπαίνει θέμα συνέπειας λόγων και έργων. Νομίζω πως η επερώτηση που συζητούμε σήμερα μόνο αντιπολίτευση για λόγους εντυπώσεων δεν είναι.
      Τα παραδείγματα είναι πολύ συγκεκριμένα. Θα ήθελα να σας πω, επειδή κάνατε κριτική στο κείμενο, ένα πρώτο παράδειγμα για να δείτε πόσο τεκμηριωμένη είναι η επερώτηση και πόσο επιχειρήσατε να αλλάξετε το περιεχόμενο παραπληροφορώντας. 
      Στο παράδειγμα της Πιερίας, λέει το κείμενο επί λέξει «υποψήφιος για τη θέση του προϊσταμένου διεύθυνσης, στέλεχος της Δ.Α.Κ.Ε.». Σας το λέμε εμείς εκ των προτέρων. Αυτό δεν είναι από το φάκελο που έχουμε κάπου για να ανατρέχουμε στις πολιτικές και κομματικές πεποιθήσεις των στελεχών. Αυτά, κύριε Υπουργέ, έχουν γραφεί στον τοπικό Τύπο, στον πανελλήνιο Τύπο και είναι ανηρτημένα σε όλες τις εκπαιδευτικές ιστοσελίδες.
      Θα ήθελα να παρακαλέσω πάρα πολύ το γραφείο σας, τους συμβούλους στο Υπουργείο να σας φέρουν έναν τόμο για να δείτε πόσες δεκάδες εκατοντάδες ενστάσεις έχουν κατατεθεί, πόσες μηνύσεις έχουν υποβληθεί, πόσες αγωγές ετοιμάζονται για να δείτε ότι δεν χρειάστηκε να πάμε σε κανέναν παραπολιτικό. Είναι όλα ανοιχτά και στη διάθεση όλου του εκπαιδευτικού κόσμου, ο οποίος ξέρει κάθε λεπτομέρεια.
      Στην περίπτωση λοιπόν αυτή, του στελέχους της Δ.Α.Κ.Ε., τα μετρήσιμα προσόντα του ήταν 25,7 μόρια. Το υπογραμμίζω αυτό. Από αυτά, τα μόρια επιστημονικής συγκρότησης ήταν τρία. Λαμβάνει στη συνέντευξη 17,29 μόρια, ώστε να υποσκελιστεί από τον εκλεκτό των τοπικών κομματικών παραγόντων, ο οποίος διέθετε βαθμολογία επιστημονικών προσόντων 0,25! Αυτά είναι τα στοιχεία, τα οποία μας έδωσαν από την Κατερίνη, από τις εφημερίδες. Τα είδαμε στις ιστοσελίδες. 
      Ο κ. Παντούλας προηγουμένως σας έδειξε και έγγραφο, γιατί υποκριθήκατε εδώ ότι δεν ξέρετε τίποτα. Σας έδειξε έγγραφο από την τοπική οργάνωση της Νέας Δημοκρατίας, η οποία υποδεικνύει και ποιος πρέπει να γίνει διευθυντής εκπαίδευσης.
      Θέλουμε λοιπόν, κύριε Υπουργέ, να σας πούμε ότι η Ελλάδα πραγματικά χρειάζεται «έξυπνα» σχολεία, γιατί έχει έξυπνους μαθητές που τους αδικούν τα σχολεία τους. Όμως να ξέρετε οι εκπαιδευτικοί είναι ταπεινωμένοι, γιατί δεν έχουν ταπεινωθεί μόνο όσοι αδικήθηκαν από τις κρίσεις, αλλά έχει αδικηθεί συνολικά η εκπαιδευτική κοινότητα. Όταν ο καθηγητής ο οποίος δεν είναι υποψήφιος, ο δάσκαλος που δεν είναι υποψήφιος, βλέπει ότι ο προϊστάμενός του ή αυτός που μπορούσε να είναι προϊστάμενός του αδικείται και «σφαγιάζεται» σε μια κομματική λογική, αισθάνεται την αδικία στο κορμί του, στο «πετσί» του όπως λέει ο λαός. 
      Με ταπεινωμένους, λοιπόν, εκπαιδευτικούς που ζουν την αναξιοκρατία, που ζουν την κομματικοκρατία, που ζουν την αδικία, δεν μπορείτε να κάνετε «έξυπνα» σχολεία. Δεν πάει μπροστά ο τόπος. Άλλα μηνύματα στέλνετε στην κοινωνία, όχι αυτά που χρειάζεται σήμερα η παιδεία.
      Κύριε Υπουργέ, είπατε πως δεν είχατε καμμία παρέμβαση στις διαδικασίες των κρίσεων. Αυτό είναι σημαντικό σαν δήλωση του Υπουργού. Είναι επίσης σαφές ότι απ’ όλη την Ελλάδα, σ’ όλους τους νομούς, σ’ όλα τα Π.Υ.Σ.Π.Ε. και όλα τα Π.Υ.Σ.Δ.Ε., σ’ όλα μηδενός εξαιρουμένου υπάρχουν αντιρρήσεις, ενστάσεις και καταγγελίες. Αυτό προφανώς το έχετε αντιληφθεί. Αυτό προφανώς σας το είπαν.
      Φαντάζομαι ότι θα σας είπαν –γιατί αυτό είναι και το περιεχόμενο των ενστάσεων, των καταγγελιών και των μηνύσεων, κύριοι συνάδελφοι της Νέας Δημοκρατίας- πως στις περισσότερες περιπτώσεις οι κριτές ήταν και κρινόμενοι. Αυτό φαντάζομαι ότι σας το είπαν. Μέλη του Π.Υ.Σ.Π.Ε., μέλη των Π.Υ.Σ.Δ.Ε., ενώ συμμετείχαν στη σύνθεση του οργάνου, ήταν υποψήφιοι για θέσεις διευθυντικές. 
      Και αυτό, όπως προφανώς γνωρίζετε και το ξέρουν όλοι οι Έλληνες πολίτες, είναι παράβαση του Υπαλληλικού Κώδικα. Μη μου πείτε ότι την ώρα που γινόταν η δική τους κρίση βγαίνανε έξω από την αίθουσα και αντικαθίσταντο, γιατί αυτό πραγματικά είναι καταστρατήγηση και του γράμματος και του πνεύματος του νόμου. 
      Θα ήθελα να σας πω παραδείγματα από ένα μόνο Π.Υ.Σ.Δ.Ε., για να δείτε ποια ήταν η διαδικασία και η λογική, η οποία επικράτησε. Αναφέρομαι στην περίπτωση της Θεσσαλονίκης. Ο Προϊστάμενος Δευτεροβάθμιας Εκπαίδευσης Ανατολικής Θεσσαλονίκης ήταν κριτής και κρινόμενος και κρινόμενη και η αδελφή του! Και την ίδια στιγμή στο Π.Υ.Σ.Δ.Ε. τέσσερις –δεν χρειάζεται να λέμε ονόματα- κριτές και κρινόμενοι, όλοι στελέχη παράταξης! Είναι δυνατόν την ώρα που σας έρχονται καταγγελίες να προσποιείστε ότι δεν καταλαβαίνετε, να μην καταλαβαίνετε ότι όλες αυτές οι πράξεις είναι άκυρες με βάση τον Υπαλληλικό Κώδικα; Είναι δυνατόν να μην παρεμβαίνετε σ’ αυτούς τους οποίους μας λέτε ότι είναι συνεργάτες σας –είναι από το νόμο συνεργάτες σας- και να τους πείτε: «Τι γίνεται εδώ; Είναι δυνατόν να παραβιάζετε κατάφωρα τον Υπαλληλικό Κώδικα; Είναι δυνατόν να χρησιμοποιείτε αυτές τις διαδικασίες για να προαχθείτε και να μοριοδοτηθείτε οι ίδιοι;» 
      Θέλετε παραδείγματα. Έχουμε έξι βδομάδες κατάληψη σε συγκεκριμένο σχολείο -από το σύνολο των μαθητών, γονέων και εκπαιδευτικών σας έχει κατατεθεί και ερώτηση- στο Λύκειο Πελασγίας, για τη «σφαγή» που έγινε στο διευθυντή. Έξι εβδομάδες κατάληψη! Δεν σας το είπαν αυτό στο Υπουργείο; Κι αυτό από παραπολιτικό το γνωρίζουμε; 
      Στο σχολείο της Αρτέμιδας έχουμε κείμενο από τριακόσιους γονείς που σας λένε τα ίδια πράγματα και παρεμβαίνουν και διαμαρτύρονται για τη «σφαγή». Κι αυτό το ξέρετε, με ερώτηση που σας έχει κατατεθεί. 
      Και επειδή αναφερθήκατε στα θέματα της δικαιοσύνης, κρατώ μία από τις πολλές εξώδικες και μία από τις μηνύσεις που έχουν κατατεθεί. Κύριοι συνάδελφοι, υποψήφιος ο οποίος έχει τελειώσει το Δημόσιο Δίκαιο –ένα πτυχίο- έχει τελειώσει τη Νομική -δεύτερο πτυχίο- έχει μεταπτυχιακό στις Ποινικές Επιστήμες, έχει τελειώσει τη Σ.Ε.Λ.Ε.Τ.Ε., έχει οκτώ σεμινάρια και άπειρες δραστηριότητες κρίνεται και του δίνουν βαθμολογία στη συνέντευξη, την οποία θεωρεί υπόδειγμα ο κύριος Υπουργός, 13,96! Άνθρωπος ο οποίος έχει τρία πτυχία και μεταπτυχιακό στο κριτήριο της συγκρότησης της προσωπικότητας κρίνεται με 13,96 διότι διαφορετικά, αν του βάζανε έστω και ένα μόριο παραπάνω, θα περνούσε τον «εκλεκτό», τον ήδη προορισμένο να καταλάβει τη θέση! 
      Θα πρέπει επίσης, κύριε Υπουργέ, να σας πω ότι έχω κατάσταση πάλι από τη Θεσσαλονίκη, στην οποία εξήντα άτομα, τα οποία είχαν αντικειμενικά μόρια πάνω από είκοσι δύο, στη συνέντευξη έχουν όλοι κάτω από 16,5. Πάνω από  είκοσι δύο στα αντικειμενικά μετρήσιμα, κάτω από 16,5 όλοι στη συνέντευξη! Την ίδια στιγμή στο ίδιο Π.Υ.Σ.Δ.Ε., προκειμένου να κάνουμε τη διαφορά, έχουμε εβδομήντα επτά, οι οποίοι ενώ έχουν κάτω από είκοσι ένα μόρια, στη συνέντευξη παίρνουν όλοι πάνω από  δεκαοκτώ διότι έτσι γίνεται η επιλογή!
      Διότι, κύριε Υπουργέ -κι αυτό είναι πρόκληση για σας που είστε νέος στο Υπουργείο Παιδείας- υπήρχε ένας νόμος ο οποίος έλεγε ότι το μεταπτυχιακό παίρνει εξίμισι μόρια. Άλλαξε ο νόμος, τον άλλαξε η προκάτοχός σας, και από εξίμισι μόρια που ήταν το μεταπτυχιακό το κατέβασε στις δυόμισι μονάδες. Αυτό τι σημαίνει για το Υπουργείο; Τι μήνυμα περνάει στην κοινωνία; Αφήστε τους εκπαιδευτικούς. Τι λέει στα παιδιά; Τι μήνυμα τους περνά; Τους περνά το μήνυμα ότι η ελληνική πολιτεία, το ελληνικό κράτος δεν χρειάζεται εκπαιδευτικούς με μεταπτυχιακά ή τέλος πάντων όταν έρχονται θα τους δίνουμε ένα ψίχουλο. Κι αν έχουν δύο μεταπτυχιακά, δηλαδή, επιμένουν οι άνθρωποι, μορφώνονται, κάνουν βίωμα αυτό το οποίο διακηρύττει το Υπουργείο, δηλαδή, τη διά βίου εκπαίδευση, όταν αυτή την κάνουν πράξη, τους λέμε: «Εντάξει, άμα έχετε δύο μεταπτυχιακά θα σας δώσουμε 3,5 αντικειμενικά». 
      Την ίδια στιγμή σ’ αυτόν ο οποίος ήταν ένα χρόνο εκεί του διπλασιάζουμε τις μονάδες και του δίνουμε δύο. Δίνουμε δυόμισι στο μεταπτυχιακό και δύο για ένα χρόνο στο σχολείο. Πιστεύετε ότι μ’ αυτές τις λογικές μπορεί η ελληνική κοινωνία, μπορεί το ελληνικό σχολείο να πάει μπροστά; Γιατί σας είπα και εισαγωγικά ότι οι Έλληνες μαθητές είναι έξυπνοι και το πρόβλημα είναι δικό μας, είναι του πολιτικού συστήματος, είναι του Υπουργείου Παιδείας, γιατί θα πρέπει να δει πώς θα κάνει το σχολείο έξυπνο. Και για να γίνει έξυπνο το σχολείο χρειαζόμαστε εκπαιδευτικούς, οι οποίοι μεταφέρουν τη χαρά στη διαδικασία της μόρφωσης, τη χαρά στη διαδικασία της παιδείας, για να εισπράττεται αυτή η χαρά και να γίνεται καρπός και αποτέλεσμα στο χώρο της παιδείας. 
      Ευχαριστώ πάρα πολύ, και θα επανέλθω στη δευτερολογία μου.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μπόλαρη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη διασπορά, 15ος-21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα μία μαθήτριες και μαθητές και δύο συνοδοί καθηγητές από το Α΄ Γυμνάσιο Χαριλάου Θεσσαλονίκης. Πρόκειται για το δεύτερο γκρουπ.
      Τους καλωσορίζουμε και τους ευχόμαστε καλή επιτυχία!
      (Χειροκροτήματα από όλες τις πτέρυγες της Βουλής)
      Το λόγο έχει ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Ροντούλης.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κύριε Πρόεδρε.
      Όταν ο Ιησούς πήγε στον ναό της Ιερουσαλήμ πήρε ένα βούρδουλα και χτυπούσε δεξιά και αριστερά για να μπορέσει να δείξει μ’ αυτόν τον τρόπο την αντίθεσή του στο φαρισαϊσμό που επικρατούσε στο γνωστό χώρο και στο γνωστό χρόνο. Θα μου επιτρέψετε να πω ότι ο ελληνικός λαός ψάχνει να βρει σήμερα έναν πολιτικό άνδρα που θα κάνει ακριβώς το ίδιο στο ναό της δημοκρατίας, στο ελληνικό Κοινοβούλιο.
      ΑΝΝΑ ΔΙΑΜΑΝΤΟΠΟΥΛΟΥ: Ή γυναίκα, κύριε συνάδελφε!
      ΜΙΛΕΝΑ ΑΠΟΣΤΟΛΑΚΗ: Ή γυναίκα! 
      ΑΣΤΕΡΙΟΣ ΡΟΝΤΟΥΛΗΣ: Να το κάνω δεκτό! 
      ΑΝΝΑ ΔΙΑΜΑΝΤΟΠΟΥΛΟΥ: Σας ευχαριστούμε πολύ!
      ΑΣΤΕΡΙΟΣ ΡΟΝΤΟΥΛΗΣ: Αλίμονο! 
      Παρακολούθησα με μεγάλη προσοχή τη δομή της λειτουργίας του κυρίου Υπουργού. Κύριε Υπουργέ, θα πρέπει να πω ότι τα θεμελιώδη επιχειρήματά σας ήταν δύο και δικαιολογημένα. Σας δικαιώνω στην επιχειρηματολογία που ακολουθήσατε.
      Επιχείρημα πρώτο: Μα, κύριοι του ΠΑ.ΣΟ.Κ., κάνατε τα ίδια. Εσείς δημιουργήσατε αυτό το θεσμικό πλαίσιο. Βεβαίως, αποκρύψατε, κύριε Υπουργέ, ότι η συνέντευξη ήρθε επί κ. Σουφλιά. Το αποκρύψατε, το αφήνουμε αυτό, αλλά το είπατε ξεκάθαρα. Αυτό κάνατε και εμείς ακολουθήσαμε την πεπατημένη. Δεν είπατε, όμως, κύριε Υπουργέ, ότι εσείς προεκλογικά είχατε υποσχεθεί άλλα πράγματα στον ελληνικό λαό. Είχατε υποσχεθεί την επανίδρυση του κράτους, την αναδόμηση των θεσμών, την αξιοπρέπεια στον Έλληνα πολίτη και κατά συνέπεια και στον εκπαιδευτικό. Δεν τα είπατε αυτά. Έτσι, λοιπόν, δύο τινά συμβαίνουν. Ή ακολουθείτε την πεπατημένη –άρα δεν το κάνατε- ή θέλατε όλα αυτά τα πράγματα να τα δώσετε στον πολίτη και δεν μπορέσατε. Διαλέξτε ένα εκ των δύο. 
      Επίσης, αναφέρατε ένα δεύτερο επιχείρημα το οποίο κι αυτό είναι δεκτό. Βεβαίως, όμως, δεν σκεφθήκατε ότι και αυτό το επιχείρημα σας εκθέτει. Είπατε ότι εσείς τάχα θέλετε να δημιουργήσετε, σε αντίθεση με την Αξιωματική Αντιπολίτευση, ένα έξυπνο σχολείο. Μόνο που το έξυπνο σχολείο δεν είναι θέμα κτηριακών εγκαταστάσεων, αλλά είναι θέμα εξυπνάδας των μαθητών, που κάποτε θα φθάσουν σε ηλικία να ψηφίζουν και θα καταδικάσουν και εσάς και το ΠΑ.ΣΟ.Κ. για την πρακτική που ακολουθήθηκε μέχρι τώρα. 
      Και βεβαίως θα μου επιτρέψει και το κόμμα της Αξιωματικής Αντιπολιτεύσεως να κάνω μία «νουθεσία», διότι ποιος είμαι εγώ να κάνω μία νουθεσία. Θα έλεγα, λοιπόν, το εξής: Κυρίες και κύριοι, αν θέλετε να κερδίσετε την αξιοπιστία σας στην ελληνική κοινή γνώμη και να ξαναγίνετε κυβέρνηση –πράγμα που σας εύχομαι- θα πρέπει να πρώτα να κάνετε αυτοκριτική. Επιτέλους πείτε ότι η πρακτική που ακολουθήθηκε ήταν λάθος. Βεβαίως ακολουθήθηκε και από τη Νέα Δημοκρατία –το στηλιτεύουμε- αλλά εσείς δεν θα κάνετε αυτοκριτική επιτέλους για να γίνετε αξιόπιστοι; Διότι αν δεν κάνετε πρώτα την αυτοκριτική σας, ό,τι και να πείτε, όποιες φιλότιμες προσπάθειες και να κάνετε, ουδείς θα σας πιστεύει. Άρα, θα μένετε διαρκώς στην Αντιπολίτευση. 
      Κύριε Υπουργέ, το ΠΑ.ΣΟ.Κ. όμως έχει ένα δίκιο, όταν στηλιτεύει την τωρινή συμπεριφορά σας, αφού εσείς στηλιτεύσατε τη δική του συμπεριφορά. Έχει δίκιο απόλυτο, διότι με τις μεθοδεύσεις σας, ακολουθώντας την πεπατημένη, πράγματι προσπαθήσατε να ελέγξετε κομματικά –για να μη χρησιμοποιήσω βαρύτερη  έκφραση- το χώρο της παιδείας. Με ποια μέσα; Με τα εξής μέσα.
      Πρώτο μέσο. Κάνατε ένα γραπτό διαγωνισμό. Όμως σύμφωνα με ανακοίνωση της Ο.Λ.Μ.Ε., ο διαγωνισμός αυτός είναι διαβλητότατος, διότι η σύνθεση της επιτροπής που έκανε το γραπτό διαγωνισμό είναι υπό τον πλήρη έλεγχο της πολιτικής ηγεσίας του Υπουργείου σας. 
      Δεύτερο μέσο. Χρησιμοποιήσατε την περιβόητη συνέντευξη. Ξεχάσατε να πείτε, αξιότιμε κύριε Υπουργέ, ότι με βάση το ν. 3467/2006 κατ’ αντίθεση με το π.δ. 25/2002 του ΠΑ.ΣΟ.Κ., το βάρος της δικής σας συνεντεύξεως στο σύνολο των μορίων έφθασε το 33%. Στο ΠΑ.ΣΟ.Κ. ήταν 20%. 
      Αυτό σημαίνει ότι απονέμουμε εύσημα στο ΠΑ.ΣΟ.Κ.; Όχι! Το ίδιο είστε κι εσείς, το ίδιο είναι κι αυτοί! Την ίδια πρακτική εμπαιγμού ακολουθείτε έναντι των Ελλήνων εκπαιδευτικών και της ελληνικής πολιτείας. Κοκορομαχία παρακολουθήσαμε εδώ μέσα στην Αίθουσα! Κοκορομαχία! 
      Τρίτο μέσο. Αναφέρομαι στην Επιτροπή Αξιολόγησης Προϊσταμένων και βεβαίως Διευθυντών Δευτεροβάθμιας και Πρωτοβάθμιας Εκπαίδευσης. Έχουν δίκιο οι συνάδελφοι του ΠΑ.ΣΟ.Κ. που σας είπαν: κριτές και κρινόμενοι. Και προσπαθήσατε να το αποφύγετε ρίχνοντας το βάρος στον άνθρωπο που συμμετείχε, στον αιρετό, ότι θα μπορούσε να κάνει κάποιους ελιγμούς, για να το πω έτσι. 
      Ξέρετε ποια πρακτική ακολουθήθηκε, κύριε Υπουργέ; Και δεν θέλω να ονομάσω για λόγους ευπρεπείας. Ξέρετε ποια τακτική ακολουθήθηκε; Όταν ήταν κάποιος από τη βόρεια Ελλάδα αιρετός, κριτής και κρινόμενος, όταν βαθμολογούνταν συνάδελφος της βόρειας Ελλάδος, δεν συμμετείχε. Όταν συμμετείχε συνάδελφος της νότιας Ελλάδος, συμμετείχε. Και το ανάποδο συνέβαινε. 
      Δεν μας είπατε, όμως: Η αλληλεγγύη που αναπτυσσόταν μεταξύ των μελών της επιτροπής αυτής, καταδυνάστευε, λειτουργούσε μειωτικά για τους άλλους συνυποψηφίους; Βεβαίως και λειτουργούσε, κύριε Υπουργέ.
      Βεβαίως θα αναφερθώ σε ένα τέταρτο μέσο που χρησιμοποιήσατε, το μέσο των δοτών μορίων. Δύο δοτά μόρια δώσατε σε δοτούς εκπαιδευτικούς, διότι δεν ήταν αυτοί που επιλέγησαν. Ήταν αυτοί που επαναδιορίστηκαν –περί επαναδιορισμού επρόκειτο- διότι, κύριε Υπουργέ, όλοι ήξεραν ποιοι θα γίνουν διευθυντές. Μήνες πριν οι εφημερίδες το έλεγαν. Μήνες πριν οι εφημερίδες έλεγαν ότι αυτός θα είναι ο διευθυντής, αυτός θα είναι ο προϊστάμενος. 
      Άρα, λοιπόν, τι κάνατε; Δώσατε δύο μόρια σε αυτούς τους ανθρώπους, στους επαναδιορισθέντες. Να σας πω γιατί; Διότι ήταν –εντός εισαγωγικών- «δικοί σας» άνθρωποι. Τους γνωρίζατε, ήταν γνωστοί σας –να τα πω έτσι- φίλα προσκείμενοι, αν θέλετε, να το πω αλλιώς. 
      Βεβαίως, όμως, τα δύο μόρια, αγαπητέ κύριε Υπουργέ, κάποιος άλλος εκπαιδευτικός τα παίρνει με ένα πτυχίο, με τέσσερα χρόνια στο πανεπιστήμιο, με κόπους, με θυσίες κι εσείς τα δωρίσατε στους φίλα προσκείμενους εκπαιδευτικούς! 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Επειδή δεν έχω χρόνο, κύριε Πρόεδρε –και δεν θέλω να κάνω κατάχρηση- και επειδή διαβάζω τα γραπτά των πολιτικών ανδρών, θα σας πω τι έγραφε κάποιος πολιτικός άνδρας. Έγραφε, λοιπόν, ότι σταδιακά όλα τα πράγματα περνάνε από τη γεροντοκρατία στη μετριοκρατία, διότι κανείς άξιος ηγέτης δεν θέλει αξίους ανθρώπους δίπλα του, παρά θέλει ανθρώπους μετρίους για να μην τον απειλούν. 
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Ξέρετε ποιος τα έγραφε αυτά; Σας θυμίζουν αυτά τίποτα, αξιότιμε Υπουργέ Παιδείας; Εσείς ήσασταν ο πολιτικός αυτός που έγραφε αυτά τα ωραία λόγια. Η πράξη, όμως, σας διαψεύδει κατά καταλυτικό τρόπο!
      Άρα, λοιπόν, πρέπει να ξέρετε –και να μην το λέτε- ότι όσο αυξάνουν οι έξυπνοι άνθρωποι στην ελληνική κοινωνία, τόσο θα καταδικάζουν και εσάς και την Αξιωματική Αντιπολίτευση!
      ΑΝΝΑ ΔΙΑΜΑΝΤΟΠΟΥΛΟΥ: Με τους άνδρες έχετε μια εμμονή, κύριε συνάδελφε!
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κύριε Ροντούλη.
      Το λόγο έχει ο Υφυπουργός Εθνικής Παιδείας και Θρησκευμάτων κ. Ανδρέας Λυκουρέντζος. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Κύριε Υπουργέ, κυρίες και κύριοι συνάδελφοι, θα ξεκινήσω με δύο σχόλια την τοποθέτησή μου. Συμφωνούμε ότι η δύναμη στην εποχή μας βρίσκεται στη γνώση. Όμως, για να κατακτήσουμε τη γνώση, πρέπει να κάνουμε πάρα πολλά βήματα εμπρός.
      Η πολιτική σας μέχρι σήμερα είναι να παραμείνουμε κολλημένοι στο χθες, αγαπητοί κυρίες και κύριοι συνάδελφοι του ΠΑ.ΣΟ.Κ. Σε όλα είσθε όχι, όλα τα απορρίπτετε, όλα τα αρνείσθε. Θέλετε να συντηρήσουμε μόνο όσα πετύχατε χθες και γι’ αυτό και ο τρόπος με τον οποίο κάνετε τις αναλύσεις σας και ασκείτε κριτική στην Κυβέρνηση της Νέας Δημοκρατίας, έχει ακριβώς αυτό το βασικό ελάττωμα. Βλέπετε την Ελλάδα υπό το πρίσμα του χθες. Φαντάζεσθε ότι όλα τα κόμματα, οι κυβερνήσεις, οι πολιτικοί σκεπτόμαστε, όπως σκέπτεστε εσείς, ακολουθούμε τις πρακτικές τις δικές σας, είμαστε αγκυλωμένοι μ’ αυτό το οποίο καθιερώσατε ως πρακτική στο δημόσιο βίο.
      Γι’ αυτό, λοιπόν, τι θεωρείτε; Ότι αυτά που μεθοδεύατε για να επιβάλλετε τα κομματικά σας στελέχη, σίγουρα μεθοδεύονται και σήμερα. Αυτό το οποίο προσπαθούσατε να περάσετε στην κοινή γνώμη ως εντυπώσεις, ως προπαγάνδα, ως λαϊκισμό, αυτό το οποίο θεωρούσατε διαφάνεια και αξιοκρατία, θεωρείτε ότι και σήμερα ισχύει. Περισσεύουν τα επιχειρήματα τα οποία ανέπτυξε ο κύριος Υπουργός της Παιδείας, για να αποδειχτεί ότι δεν ήταν τίποτε άλλο παρά μια προσπάθεια στυγνής κομματικής παρέμβασης.
      Το δεύτερο αφορά τον Κοινοβουλευτικό Εκπρόσωπο, τον κ. Ροντούλη. Λέτε ότι εμείς ενδιαφερόμαστε για τη μετριοκρατία, ότι αυτό είναι τάχα που εμείς θέλουμε να επιδιώξουμε. Κάνετε βασικό λάθος. Αν παρακολουθήσετε όλες τις επιλογές μας, αν δείτε όλες τις προσπάθειές μας, επιδιώκουμε υψηλότερους στόχους. Αυτές είναι οι φιλοδοξίες μας, να επιτύχουμε το καλύτερο.
      Και ποια καλύτερη απόδειξη για τους ισχυρισμούς μου από το ότι στο περιβάλλον του κυρίου Υπουργού, στο δικό μου περιβάλλον, στο περιβάλλον του κ. Ταλιαδούρου -των συνεργατών πάντα εννοώ- έχουμε επιλέξει τους καλύτερους επιστήμονες, ανθρώπους οι οποίοι διαθέτουν καλύτερες σπουδές από εμάς, ανθρώπους οι οποίοι φέρνουν καινούργιες ιδέες, καινούργιες γνώσεις. Αυτό θέλουμε να εφαρμόσουμε ως πολιτική, αυτό επιλέγουμε. Συνειδητά το επιλέγουμε και αυτό θέλουμε να φέρουμε στην ελληνική κοινωνία.
      Επιστρέφω πάλι στους συναδέλφους της Αξιωματικής Αντιπολίτευσης. Δεν σας βρίσκουμε συμμάχους σ’ αυτά. Απόντες είσαστε. Απορρίπτετε συλλήβδην τη συνταγματική αναθεώρηση. Γνωρίζετε ποιο είναι το κόστος αυτής της επιλογής σας. Ακίνητη η Ελλάδα στην ιστορία, ακίνητη στις εξελίξεις της πανεπιστημιακής κοινότητος πανταχού της γης, στην Ευρώπη, στην Αμερική, στα Βαλκάνια. Και το λέτε εσείς και κάνετε αυτή την επιλογή, εσείς που είχατε την αγαθή τύχη να σπουδάσετε στο εξωτερικό, τύχη που εμείς δεν είχαμε.
      Και αφού γνωρίζετε ποια είναι η πραγματικότητα στην Ελλάδα, απαγορεύετε να φέρουμε αυτήν την καινούργια εμπειρία στον τόπο μας. Απαγορεύετε να τρέξουμε για την πανεπιστημιακή έρευνα. Απαγορεύετε να δούμε ένα καινούργιο πανεπιστήμιο. Απαγορεύεται να δούμε ένα καινούργιο σχολείο, αρκεί να συντηρηθούν αυτά τα οποία με την πολιτική σας είχατε καθιερώσει.
      Μας μιλάτε για κομματικό κράτος. Δεν περίμενα να έχετε τέτοια φτώχεια επιχειρημάτων. Και τη φτώχεια αυτή σας την έχουμε επιβάλει με την πολιτική μας, γιατί δεν επιτρέπουμε να έχετε επιχειρήματα κομματικών παρεμβάσεων. Τι είπε ο κύριος συνάδελφος, ο εκλεκτός, εξ Ιωαννίνων ορμώμενος, ο κ. Παντούλας; «Ελάτε να δείτε, η νομαρχιακή επιτροπή της Νέας Δημοκρατίας έχει στείλει ένα έγγραφο». Πολύ θα προσπάθησε ο εκλεκτός συνάδελφος να βρει ένα τέτοιο έγγραφο.
      Θέλετε να φέρουμε εδώ νταλίκες με τις δικές σας παρεμβάσεις, με έγγραφα των προηγούμενων δεκαετιών; Τέτοιες συγκρίσεις θέλετε να κάνουμε; Όμως και αν υπάρχουν τέτοιες υποδείξεις, παρεμβάσεις -που όλοι στα πολιτικά μας γραφεία καθημερινά δεχόμαστε υποδείξεις από φίλους ή από κομματικά όργανα- δείξτε μου μια παρέμβαση κυβερνητική. Δεν έχετε.
      Αυτό είναι που αποτελεί παράσημο για μας. Και θα έπρεπε να μας επαινείτε, να μας πείτε: «Παρ’ ότι σας έστελνε η νομαρχιακή επιτροπή, ο οποιοσδήποτε, τέτοια έγγραφα, δεν μπήκατε στον πειρασμό». Και δεν μπαίνουμε, γιατί υπηρετούμε αρχές και αξίες, διότι θέλουμε να κλείσουμε οριστικά την πόρτα στον κομματισμό και στο φανατισμό που μας πλήγωσε, που μας δίχασε, που μας εγκατέλειψε όλα αυτά τα παραδείγματα, στα οποία αναφερθήκατε προηγουμένως.
      Συνέντευξη: Άλλοτε για σας είναι όπλο και το χρησιμοποιείτε και άλλοτε είναι στόχος. Αυτό αλλάζει ανάλογα με τα έδρανα στα οποία βρίσκεστε. Όταν είσαστε στην πλειοψηφία, είναι καλό όπλο στην κυβέρνηση, καθώς εκεί, δικαιολογούνται τα πάντα με τη συνέντευξη. Όταν είσθε στην αντιπολίτευση, είναι στόχος η συνέντευξη.
      Και γιατί αυτό; Γιατί σας είπα ότι αναλύετε τα πράγματα με τη δική σας προσέγγιση, με τη δική σας μεθοδολογία, που, πάρτε το απόφαση, σε εμάς δεν ισχύει. 
      Και θα εξηγηθώ αμέσως. Διαμαρτύρεστε εδώ για μία περίπτωση. Δεν θα αναφέρω καν το όνομα της κυρίας, είναι πολύ γνωστό. Γιατί διαμαρτύρεστε; Είχε πάρει έξι εικοσάρια και ένα δεκαεννιά. Επειδή υστέρησε στα πραγματικά μόρια, στα μετρήσιμα μόρια, είναι αυτό απόδειξη δικής μας κομματικής παρέμβασης; Μην έχετε τέτοια και τόσο ατυχή επιχειρήματα. 
      ΜΑΡΚΟΣ ΜΠΟΛΑΡΗΣ:  Της στερήσατε οκτώ αντικειμενικά μόρια, γι’ αυτό είναι μπροστά οι άλλοι. 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Διότι, εκλεκτέ κύριε συνάδελφε, αν πάρουμε ένα-ένα όλα αυτά τα επιχειρήματα, με πολύ μεγάλη άνεση μπορώ να σας απαντήσω ότι δεν στρέφονται εναντίον της Κυβέρνησης, διότι δεν έχετε, επαναλαμβάνω, ούτε μία κομματική παρέμβαση δική μας. Στρέφονται εναντίον εκείνων των ανθρώπων που όλοι μαζί θέλουμε να εμπιστευτούμε, μιας αυτοδιοικούμενης και αυτοδιαχειριζόμενης εκπαιδευτικής κοινότητας. Την εμπιστευτήκατε, την εμπιστευόμαστε. 
      Και έχει πολύ μεγάλη σημασία οι κρίνοντες και οι κρινόμενοι να διακρίνονται για την ακεραιότητά τους, για την ευθύτητά τους απέναντι στους συναδέλφους. Δεν μπορούμε να διδάξουμε εμείς τρόπους αξιολόγησης στους εκπαιδευτικούς. Οφείλουν να υπηρετούν τις αρχές τους, να στέκονται τίμια απέναντι στους συναδέλφους τους και να αξιολογούν με τη συνείδησή τους. Συνεπώς αν έχετε τέτοια ατυχή παραδείγματα, μην τα προσάπτετε, επαναλαμβάνω, σε εμάς.
      Και για τα παραδείγματα που αναφερθήκατε στα Π.Υ.Σ.Δ.Ε. και στα Π.Υ.Σ.Π.Ε., για το αν υπήρχαν μέλη που εκρίνοντο, σας είπε ο κύριος Υπουργός τις πολλές εγκυκλίους τις οποίες εκδώσαμε, μία εκ των οποίων αναφερόταν ρητά και κατηγορηματικά στον τρόπο με τον οποίο μπορεί να αντικατασταθούν τα μέλη για τα οποία υπήρχε κώλυμα. Είναι εγκύκλιος την οποία εξέδωσε ο γενικός γραμματέας του Υπουργείου, ο οποίος παρίσταται στη συζήτησή μας. 
      Δεν θέλουμε –σας το λέω ειλικρινά- να ξαναγυρίσει η Ελλάδα πίσω. Βοηθήστε μας να πάμε μπροστά. Αλλά για να το επιτύχουμε όλοι μαζί αυτό δεν πρέπει να έχετε επιλεκτική σχέση με την αξιοκρατία. Πρέπει να κρατήσετε μία τίμια στάση απέναντι σε αρχές, σε αξίες, σε επιλογές, σε προοπτική διαφάνειας την οποία θέλουμε να δημιουργήσουμε για τον τόπο.
      Έτσι, λοιπόν, έχουμε κάθε δικαίωμα να σας πούμε ότι δεν δεχόμαστε αυτές τις κατηγόριες. Δεν μας αφορούν. Τη στάση μας την εξηγήσαμε, ως νέα πολιτική ηγεσία, στην πρώτη Σύνοδο των Περιφερειαρχών στην πατρίδα μου, την Τρίπολη. Και είπαμε ότι εμείς θέλουμε νομιμότητα, δικαιοσύνη, διαφάνεια, ηθική ακεραιότητα παντού. Αυτό ζητήσαμε κατά τη διάρκεια της αξιολόγησης. Και έχουμε το ευτυχές προνόμιο, εκπαιδευτικοί οι οποίοι για τους δικούς τους λόγους διαμαρτύρονται για τα αποτελέσματα των αξιολογήσεων, να επικαλούνται τις θέσεις αυτές της πολιτικής ηγεσίας και να λένε  «στην Τρίπολη αναφερθήκατε και είπατε αυτά, αλλά έγιναν διαφορετικά πράγματα». Δηλαδή, η εκπαιδευτική κοινότητα αναγνωρίζει την τίμια στάση μας, την ευθεία στάση μας απέναντι στο ζήτημα, διότι ξέρει ότι δεν έγιναν παρεμβάσεις. 
      Και εσείς το ξέρετε, γιατί δεν έχετε να μας υποδείξετε μία στην οποία εμείς να σηκώσαμε τηλέφωνο, να υποχρεώσαμε, να πιέσαμε, να ζητήσαμε. Και δεν πρόκειται να το κάνουμε. Μην περιμένετε από τη σημερινή πολιτική ηγεσία του Υπουργείου να βρείτε τέτοιου είδους παρεμβάσεις.
      Τι ζητάμε να κάνουμε όλοι μαζί; Ζητάμε να κάνουμε καινούργια βήματα μπροστά, τολμηρά βήματα. Όλοι ξέρουμε ποια είναι η πραγματική κατάσταση στην εκπαιδευτική κοινότητα. Ελάτε, λοιπόν, να κάνουμε αυτές τις επιλογές. Σκέψεις έχουμε, συζητήσεις ανοίγουμε, προτάσεις αναζητούμε και συζητάμε και τολμηρά. 
      Δεν δίστασα να πω στον κ. Καλομοίρη, τον Πρόεδρο της Ο.Λ.Μ.Ε.: «Τι σας χρειάζονται, Πρόεδρε, οι συνδικαλιστές παρατάξεις σε τοπικό επίπεδο; Γιατί θέλετε να υπάρχει σύγκρουση σε τοπικό επίπεδο;» Το καταλαβαίνω για την Ο.Λ.Μ.Ε. ότι πρέπει σε εθνικό επίπεδο να υπάρχουν οι παρατάξεις, να έχουν τις θέσεις τους. Σε τοπικό επίπεδο μπορούμε να αποφύγουμε το διχασμό, αν οι εκπαιδευτικοί που θέλουν να εκπροσωπήσουν σε νομαρχιακό επίπεδο τους συναδέλφους τους, μετέχουν ενός ψηφοδελτίου και μόνο. Είναι μία πρόταση. Μπορεί να είναι ατελής, μπορεί να μην είναι επαρκής, μπορεί να μην είναι η καλύτερη, αλλά θα βοηθούσε να υπάρξει αυτή η προσπάθεια ενότητος, συνεργασίας, να εξαφανιστεί ο τοπικός ανταγωνισμός, ο άγονος ανταγωνισμός, που το μόνο το οποίο προσφέρει είναι να τραυματίζει και να διχάζει.
      Εσείς μπορεί να έχετε μια καλύτερη τέτοια πρόταση. Πείτε τη μας. Ελάτε να μας κάνετε κάποιες υποδείξεις για το τι μπορεί να βελτιωθεί. Δεν διακατεχόμεθα από δογματισμό. Δεν διακατεχόμεθα από καμμιάς μορφής αρνήσεως προτάσεων, σε καμμία των περιπτώσεων. Όμως, πάει πολύ να μας κατηγορείτε για όλα αυτά, όταν στεκόμαστε με σεβασμό απέναντι στο νόμο, στεκόμαστε με δικαιοσύνη απέναντι σε εκείνους οι οποίοι κρίνονται, υπηρετούμε την αξιοκρατία και  τη διαφάνεια.
      Τέλος, κυρίες και κύριοι συνάδελφοι, γνωρίζετε πάρα πολύ καλά ότι η σημερινή πολιτική ηγεσία βρίσκεται μπροστά σε μια κατάσταση η οποία δεν δημιουργήθηκε ούτε τα τελευταία τριάμισι χρόνια ούτε τις τελευταίες ενενήντα ημέρες που είμαστε στο Υπουργείο, αλλά έρχεται από μακριά. 
      Και είχατε την ευκαιρία, εκλεκτή κυρία συνάδελφε, να επισκεφθείτε και την πατρίδα μου και να δείτε τις σχολικές μονάδες με τα προβλήματά τους. Και, βεβαίως, μπορούσατε να κάνετε τα σχόλιά σας και την κριτική σας. Όμως, όλα αυτά δεν είναι αποτελέσματα των τελευταίων τριάμισι ετών. Έρχεται από μακριά η εκπαιδευτική κοινότητα με τα βάρη, με τα προβλήματά της, με τις αδυναμίες της, με την έλλειψη πόρων. Πώς να ανταποκριθούμε;
      ΑΝΝΑ ΔΙΑΜΑΝΤΟΠΟΥΛΟΥ: Το ΠΑ.ΣΟ.Κ. φταίει, κύριε Υπουργέ; Αφού δεν είχαν βιβλία τα σχολεία, το ΠΑ.ΣΟ.Κ. φταίει; 
      ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Πώς να ανταποκριθούμε, κυρία συνάδελφε, στην έλλειψη των πόρων για την παιδεία, όταν θα πληρώνουμε τα χρέη και τους τόκους των προηγούμενων χρήσεων; Μιλάμε για 36.000.000.000 ευρώ για δάνεια και τόκους δικών σας χρήσεων. Εάν δεν είχαμε αυτό το βάρος, θα περίσσευαν οι πόροι για την παιδεία. Καταλαβαίνετε ότι εάν κάποιοι είναι υπόλογοι απέναντι στη νέα γενιά της πατρίδας, δεν είμαστε εμείς. Είναι οι δικές σας κυβερνήσεις και η δική σας πολιτική. 
      Εμείς σήμερα είμαστε παρόντες. Είμαστε μπροστά στις ανάγκες. Δεν έχουμε διάθεση ούτε αντιδικίας ούτε αντιπαράθεσης ούτε άγονης κομματικής σύγκρουσης. Θέλω, όμως, να σας πω ότι στις ανάγκες για μια καλύτερη παιδεία δεν διστάζουμε να δούμε την πραγματικότητα. 
      Και επαίνεσα τον κ. Βαρβαρίγο προχθές στη Ζάκυνθο, γιατί με οδήγησε με επίκαιρη ερώτησή του και πήγα και είδα εκεί σκηνές που δεν περιποιούν τιμή. Και αναλάβαμε αμέσως πρωτοβουλίες για να φέρουμε αποτελέσματα. Ναι, είμαστε στα δύσκολα μπροστά, στις ανάγκες μπροστά. Πηγαίνουμε στο γιαπί και θέλουμε να δώσουμε λύσεις. Γιατί, για πείτε μου –επειδή λέτε ότι δεν φταίτε σε τίποτε- γιατί δεν τελείωνε το ΕΠΑ.Λ. των Λιοσίων από τους σεισμούς του 1999; Γιατί δεν προχώρησαν τα συγκροτήματα της Πετρούπολης, πάλι από τους σεισμούς του 1999; 
      Πήγαμε εκεί στο γιαπί και στις ανάγκες και παντού, γιατί εμείς πιστεύουμε ότι με καινοτόμες δράσεις, με νέα προγράμματα, με σύνθεση και συνεννόηση, πράγματι μπορούμε να κάνουμε μια καλύτερη παιδεία για τη νέα γενιά της πατρίδας μας.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε Υφυπουργέ.
      Το λόγο έχει η κ. Μιλένα Αποστολάκη.
      ΜΙΛΕΝΑ ΑΠΟΣΤΟΛΑΚΗ: Ευχαριστώ, κυρία Πρόεδρε.
      Στον πολύ σύντομο χρόνο της δευτερολογίας μου θέλω να πω το εξής: Θα περίμενα από έναν άνθρωπο της γενιάς του Υπουργού να μιλήσει για το σήμερα και για το αύριο. Και, πραγματικά, ήταν για εμένα έκπληξη να ακούω τον Υπουργό να αναφέρεται στο 1982, μια χρονιά κατά την οποία και εκείνος και εγώ ήμασταν μαθητές. Και νομίζω ότι την ίδια έκπληξη θα αισθάνονταν και οι πολίτες που θα τον άκουγαν σήμερα, γιατί θα περίμεναν απ’ αυτόν να δείξει ότι το βλέμμα του είναι πραγματικά στραμμένο στο μέλλον. 
      Την ίδια δυσανασχέτηση ένιωσα και όταν αναφερόταν στο πιο πρόσφατο παρελθόν, για να κάνει με τον τρόπο αυτό έναν ανέξοδο –υπαινικτικό, αλλά εξαιρετικά ανέξοδο- συμψηφισμό.
       Όμως, εγώ θέλω να μιλήσω για το σήμερα και κυρίως για το αύριο. Το σήμερα είναι δεδομένο και τα στοιχεία είναι αμείλικτα. Όλοι όσοι πήραμε το λόγο σήμερα δώσαμε τα στοιχεία σε σχέση με τις μεθοδεύσεις πάνω στις οποίες στηρίχθηκε η προσπάθεια –η πετυχημένη, είναι η αλήθεια- απόλυτου κομματικού ελέγχου της διοικητικής εκπαιδευτικής πυραμίδας. 
      Είναι η μέθοδος που με τη συνέντευξη κατέταξε τον εβδομηκοστό ένατο, πέμπτο και μ’ αυτό το ιδιότυπο και τόσο φαύλο «ασανσέρ», μπόρεσε να προωθήσει όλους τους «ημέτερους», γιατί βεβαίως σήμερα –και αυτό είναι ένα επίτευγμα της μεταπολιτευτικής δημοκρατίας- ο κόσμος δεν κρύβει την εφημερίδα στη μασχάλη του και όλοι ξέρουν πού ανήκει ο καθένας.
      Όμως, είναι δική σας επιλογή αυτά τα δεδομένα και δεδηλωμένα κομματικά και κοινωνικά φρονήματα να είναι οι προϋποθέσεις με βάση τις οποίες προχωρείτε στη στελέχωση των θέσεων ευθύνης στην εκπαίδευση είτε για να ανταποδώσετε οφειλόμενα «γραμμάτια» σε ανθρώπους που δούλεψαν για τη νίκη του κόμματος και της παράταξης στις εκλογικές αναμετρήσεις είτε για να μπορέσετε να ελέγξετε μ’ αυτόν τον τρόπο τη λειτουργία της εκπαιδευτικής διαδικασίας.  
      Τελειώνοντας, θέλω να πω το εξής. Χαίρομαι πραγματικά που μέσα από την τοποθέτησή σας, κύριε Υπουργέ, πήραμε έστω και μία λεκτική διαβεβαίωση ότι συμφωνείτε στο περιεχόμενο του έξυπνου σχολείου, έτσι όπως εμείς το δώσαμε, έτσι όπως εμείς το περιγράψαμε με συγκεκριμένες δεσμεύσεις και πρωτοβουλίες που οφείλει να πάρει η πολιτεία, προκειμένου να υλοποιηθεί. 
      Όμως, είμαι πολύ, μα πάρα-πάρα πολύ στενοχωρημένη, όπως και όλοι μας, γιατί είμαι βέβαιη ότι αυτό το έξυπνο σχολείο στο οποίο συμφωνείτε, δεν θα το δούμε επί των ημερών σας. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Επιτρέψτε μου ένα λεπτό ακόμα, κυρία Πρόεδρε. 
      Και δεν θα το δούμε για τους εξής τρεις λόγους: Όχι μόνο γιατί, όπως συνομολογήσατε, η χρηματοδότηση εξακολουθεί να είναι κουτσουρεμένη και ανεπαρκής τριάμισι χρόνια μετά την πρώτη ανάληψη της θητείας από τη δική σας Κυβέρνηση, αλλά και γιατί λείπουν με δική σας ευθύνη και οι δύο άλλες βασικές προϋποθέσεις. Λείπει το όραμα, λείπει το σχέδιο για ένα σοβαρό και συγκροτημένο, ένα οραματικό, καινούργιο εκπαιδευτικό σύστημα που έχει ανάγκη η χώρα και τρίτον, λείπει ο τρίτος βασικός, και ο εκ των ων ουκ άνευ, πυλώνας για την πραγμάτωση του έξυπνου σχολείου. Λείπει ο διάλογος και η συνεργασία με τους δημιουργούς και τους στυλοβάτες του έξυπνου σχολείου, τους δασκάλους και τους καθηγητές, τους οποίους για άλλη μια φορά βάζετε απέναντί σας, τους στήνετε στον τοίχο, τους ταπεινώνετε και δεν τους αξιοποιείτε, έτσι όπως οφείλετε να κάνετε χάριν των παιδιών μας, χάριν της εκπαίδευσης, της δημόσιας δωρεάν εκπαίδευσης. 
      Ευχαριστώ πολύ. 
        (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο κ. Χρήστος Αηδόνης. 
      ΧΡΗΣΤΟΣ ΑΗΔΟΝΗΣ: Ευχαριστώ, κυρία Πρόεδρε. 
      Κύριε Υπουργέ, σας άκουσα με πάρα πολύ μεγάλη προσοχή, όπως άκουσα με μεγάλη προσοχή και τον αγαπητό Υφυπουργό κ. Λυκουρέντζο.
      Θα ξεκινήσω, λοιπόν, από τον Υφυπουργό λέγοντας ότι στην προσπάθειά του να επιχειρηματολογήσει, μίλησε για κάποιες ανακοινώσεις οι οποίες έγιναν στην ιδιαίτερη πατρίδα του. Μάλιστα, εν τη ρήμη του λόγου του και θέλοντας να δώσει κάποια έμφαση, είπε ότι στην Τρίπολη έγιναν αυτά. Μόνο που στα Σάλωνα ή καλύτερα στα «σαλόνια της εκπαίδευσης», δυστυχώς έγιναν άλλα και εκεί πέρα πραγματικά χύθηκε πάρα πολύ αίμα. 
      Και υπάρχει ένα ερώτημα: «Καλά, λένε –με κάποια αφέλεια- πώς είναι δυνατόν να γνωρίζετε εσείς ποιος είναι ο ένας και τι είναι ο άλλος». Εγώ είμαι εκπαιδευτικός και ήμουν αρκετά χρόνια στην εκπαίδευση. Γνωριζόμαστε, κύριε Υπουργέ. Στην εκπαιδευτική κοινότητα, ιδιαίτερα στην επαρχία, γνωριζόμαστε καλά, γνωρίζουμε τι είναι ο καθένας. 
      Εκ των πραγμάτων, λοιπόν, καταλαβαίνετε ότι όταν βλέπουμε στις ιδιαίτερες πατρίδες μας να μην υπάρχει κανένα στέλεχος κάποιας άλλης παράταξης στις θέσεις ευθύνης, τότε εκείνο το οποίο λέμε είναι ότι πραγματικά το αίμα το οποίο χύθηκε ήταν ενός μόνο χώρου. Αυτό, λοιπόν, επαναλήφθηκε για άλλη μια φορά. 
      Το ζήτημα, λοιπόν, τώρα είναι τι θα γίνει. Η εκπαίδευση θα ζει συνέχεια το ίδιο «ποίημα»; Θα επαναλαμβάνεται η ίδια κατάσταση; Δηλαδή, ο εκπαιδευτικός θα είναι πάντα όμηρος μιας πολιτικής ηγεσίας η οποία θα εναλλάσσεται και θα πρέπει να υποκύπτει σε μια κατάσταση; Εσείς υποτίθεται ότι ήρθατε και επαγγελθήκατε το νέο, το διαφορετικό, το καινούργιο. Άντε λοιπόν, εμείς ας δεχτούμε –και εγώ το δέχομαι- ότι όντως σε πολλές περιπτώσεις δεν γίνονταν σωστά τα πράγματα. 
      Ερχόμαστε, λοιπόν, στο δια ταύτα. Ήρθατε εσείς με κάποιες νέες επαγγελίες. Τι κάνατε; Αντιγράψατε το καθεστώς το οποίο ίσχυε; Αυτό ακριβώς κάνατε. Μάλιστα, ο κύριος Υφυπουργός έχει τη δική του ομολογία μέσα από τοποθέτησή του –όπως προκύπτει από τα Πρακτικά- όπου λέει ότι το 60% των στελεχών τα οποία αξιολογήθηκαν, είναι ακριβώς τα ίδια, αυτά τα οποία εσείς επιλέξατε. Δηλαδή, είχαμε δίκαιη κρίση ή όχι, αν το 60% των στελεχών της εκπαίδευσης σήμερα είναι ακριβώς το ίδιο; Τι σημαίνει λοιπόν αυτό; Είναι σωστό ή λάθος; Γιατί ο καθένας μπορεί να το πάρει και να το ερμηνεύσει με το δικό του τρόπο.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, αν θέλουμε να φύγει η εκπαίδευση απ’ αυτήν τη μικρή στενωπό στην οποία είναι σήμερα, πρέπει επιτέλους να αναπτύξουμε νέες πολιτικές και οι νέες πολιτικές δεν αναπτύσσονται όταν επιλέγουμε ανθρώπους οι οποίοι είναι εκεί για να υπηρετούν το σύστημα. 
      Οι νέες πολιτικές θα αναπτυχθούν μόνο όταν θα επιλέξουμε ανθρώπους οι οποίοι είναι ικανοί να οδηγήσουν το σύστημα στο μέλλον. 
      Αυτό χρειάζεται, λοιπόν, η παιδεία. Γι’ αυτό αγωνιά ο εκπαιδευτικός κάθε μέρα, όταν βλέπει τις πολιτικές ηγεσίες να θέλουν απλώς και μόνο να την καθυποτάξουν. 
      Αυτές οι πολιτικές, λοιπόν, πρέπει  κάποια στιγμή σε αυτήν τη χώρα, την «Ψωροκώσταινα», να λάβουν τέλος. Αυτό το καλαμπούρι δεν μπορεί να συνεχιστεί. Δεν έχει να κάνει μόνο με την εκπαίδευση. Έχει να κάνει με όλους τους τομείς. 
      Όμως, στην εκπαίδευση υπάρχει προτεραιότητα, γιατί εκεί παρέχεται η γνώση. Εκεί παρέχεται ο πολιτισμός. Εκεί παρέχεται το ήθος. Εκεί τα παιδιά μεγαλώνουν μετά την οικογένεια και εκεί πρέπει να υπάρχουν αρχές και αξίες. 
      Εμείς, λοιπόν, πρέπει να δώσουμε το δικό μας μήνυμα. Επιτέλους, να σταματήσει η λογική του συμψηφισμού ότι αυτό κάνατε εσείς και τελείωσε! Άρα, λοιπόν, εμείς ερχόμαστε και τα επαναλαμβάνουμε. 
      Όχι, κύριε Υπουργέ! Είστε νέος άνθρωπος. Φέρτε μια νέα σελίδα στην παιδεία. Νομίζω ότι είναι ευκαιρία της κάθε Κυβέρνησης που είναι μπροστά να αλλάξει κάποια πράγματα. Επιτέλους! 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Σας ευχαριστώ, κύριε συνάδελφε. 
      Συνεχίζουμε με τον κ. Μιχαήλ Παντούλα. 
      ΜΙΧΑΗΛ ΠΑΝΤΟΥΛΑΣ: Ευχαριστώ, κυρία Πρόεδρε. 
      Κύριε Υπουργέ, στην Επιτροπή Μορφωτικών Υποθέσεων είχα πει ότι από τις 9.10.2007 ζήτησα από το Υπουργείο Παιδείας με Αίτηση Κατάθεσης Εγγράφων να δοθούν λεπτομερώς όλα τα στοιχεία για τους προϊσταμένους γραφείων εκπαίδευσης και τους διευθυντές των διευθύνσεων όλης της χώρας. 
      Εσείς, παρ’ ότι γνωρίζατε ότι έπρεπε να δώσετε τα στοιχεία, απευθυνθήκατε στην Αρχή Προστασίας Προσωπικών Δεδομένων. Η Αρχή απάντησε ότι πρέπει να δοθούν στις 14.11.2007. Σήμερα έχουμε 10.12.2007, δηλαδή δύο μήνες μετά την επιβολή του αιτήματος, και τα στοιχεία δεν υπάρχουν στη Βουλή. Δηλαδή έπρεπε να περάσει και η σημερινή συζήτηση της επερώτησης για να δοθούν τα στοιχεία; Πόσους μήνες πρέπει να περιμένουμε να κατατεθούν στη Βουλή τα στοιχεία αυτά; Γνωρίζετε ότι θα αποκαλυφθούν πάρα πολλά πράγματα. Να είστε βέβαιος ότι θα σας αποστείλουμε ό,τι προκύψει από τη μελέτη. 
      Το δεύτερο έχει να κάνει με την αντικειμενοποίηση της συνέντευξης. Ο κύριος Υφυπουργός Παιδείας στα Γιάννενα, δυο μέρες πριν από την έναρξη των συνεντεύξεων, μου είχε πει: «Κύριε Παντούλα, τους έδωσα αυστηρές εντολές, ώστε να προσέξουν, διότι θέλουμε αντικειμενικές κρίσεις.» Σήμερα είπε ότι στο Υπουργείο δεν ασχοληθήκατε καθόλου. Πάντως, εγώ θέλω να πιστεύω ότι όντως έδωσε αυστηρές εντολές. Οι αυστηρές εντολές είχαν ως αποτέλεσμα, στα Γιάννενα και παντού, πόσο ισχύει η αντικειμενοποίηση της συνέντευξης. 
      Έχω στα χέρια μου Πρακτικά. Αν σας διαβάσω την αιτιολογία της βαθμολογίας, νομίζω πως θα γελάσει ο κάθε πικραμένος. Δεν τιμούν κανένα, κύριε Υπουργέ, αυτά τα πράγματα. Έχουμε ευθύνη να αλλάξουμε την κατάσταση. Αυτές οι κοκορομαχίες και οι αδιέξοδες αντιπαραθέσεις νομίζω ότι δεν εκφράζουν τη μέση συνείδηση του εκπαιδευτικού κόσμου. 
      Χρειάζεται, λοιπόν, μια νέα αντίληψη για την εκπαίδευση. Δεν νομίζω ότι αυτή δεν πρέπει να εξαντλείται στην ηθική ρητορεία την οποία παρακολούθησα από του Βήματος της Βουλής. Δεν είναι θέμα ηθικής ρητορείας. Είναι θέμα ουσιαστικής ενασχόλησης με το θέμα. 
      Ποιος όμως μπορεί να διανοηθεί ότι μπορούμε να ακολουθήσουμε άλλη πολιτική, όταν τριάμισι χρόνια τώρα το Υπουργικό Συμβούλιο δεν έχει συνεδριάσει ποτέ μα ποτέ για θέματα εκπαίδευσης και πολιτισμού; 
      Είναι δυνατόν να συμβαίνει αυτό σε μια ευρωπαϊκή χώρα, τη στιγμή που παντού οι κυβερνήσεις αναδεικνύουν το θέμα της εκπαίδευσης ως μείζονος σημασίας ζήτημα για την ανάπτυξη, την προαγωγή και τη βελτίωση όλων των οικονομικών δεικτών και του πολιτισμού; 
      Ο κύριος Υφυπουργός μίλησε προηγουμένως για την εμπειρία της κ. Διαμαντοπούλου στην Αρκαδία. Του απάντησε ότι δεν είχαν βιβλία. Ποιος φταίει για τα βιβλία; Το ΠΑ.ΣΟ.Κ.; 
      Εγώ, λοιπόν, θέλω να καταθέσω στα Πρακτικά της Βουλής μια φωτοτυπία της δουλειάς ενός μικρού παιδιού της Τρίτης Δημοτικού –από το λεκανοπέδιο της Αττικής και συγκεκριμένα από το Ίλιον- το οποίο περίμενε μέχρι προχθές το βιβλίο των Μαθηματικών να φτάσει στο σχολείο του. Και επειδή δεν έφτανε χρησιμοποίησε κάποια δυνατότητα που είχε και τι έκανε; Έγραψε μόνο του το τετράδιο των μαθηματικών με προβλήματα και τις λύσεις τους: «ΒΙΒΛΙΟ ΜΕ ΠΡΟΒΛΗΜΑΤΑ» το επιγράφει. Εκδότης: Ιάσονας Σούκας. Και στο οπισθόφυλλο: «Παιδαγωγικό Ινστιτούτο. Υπουργείο Εθνικής Παιδείας και Θρησκευμάτων». 
      Δείτε τι έκανε ένα παιδάκι της Τρίτης Δημοτικού, για να σας αποδείξει την ανεπάρκεια του εκπαιδευτικού συστήματος, την οποία βιώνει το σχολείο σήμερα! 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κύριε Υπουργέ,  είστε νέος στη θέση αυτή και δεν φταίτε γι’ αυτήν την κατάσταση. Νομίζω, όμως, ότι πρέπει να παραδεχθείτε ότι η φετινή είναι η χειρότερη εκπαιδευτική χρονιά από την μεταπολίτευση και μετά.
      ΠΡΟΕΔΡΕΥΟΥΣΑ (Βέρα Νικολαϊδου): Τελείωσε ο χρόνος σας, κύριε συνάδελφε.
      ΜΙΧΑΗΛ ΠΑΝΤΟΥΛΑΣ: Αμέσως, κυρία Πρόεδρε, κλείνω.
       Και επειδή η συζήτηση για τα βιβλία εξαντλήθηκε στο βιβλίο της ιστορίας της Έκτης Δημοτικού …
      ΠΡΟΕΔΡΕΥΟΥΣΑ (Βέρα Νικολαϊδου): Μην ανοίγετε τώρα το θέμα του βιβλίου της ιστορίας. 
      ΜΙΧΑΗΛ ΠΑΝΤΟΥΛΑΣ: …θέλω να καταθέσω στα Πρακτικά της Βουλής για να λάβετε γνώση, τα ζητήματα που έχουν να κάνουν με ένα άλλο βιβλίο, το λεξικό της Πρώτης, Δευτέρας και Τρίτης δημοτικού. Αναδεικνύονται τεράστια ζητήματα τα οποία, εάν αφήσετε αυτό το βιβλίο να κυκλοφορήσει χωρίς να αξιολογηθεί ώστε να απαλλαγεί από την πληθώρα των λαθών, να ξέρετε ότι η Κυβέρνησή σας θα ταυτιστεί με μια πολύ θλιβερή στιγμή στη διδασκαλία της ελληνικής γλώσσας.
      Εγώ το καταθέτω και σας υπόσχομαι ότι θα καταθέσω πλήρες κείμενο…
      ΠΡΟΕΔΡΕΥΟΥΣΑ (Βέρα Νικολαϊδου): Καταθέστε το στα Πρακτικά. Σας ευχαριστούμε.
      ΜΙΧΑΗΛ ΠΑΝΤΟΥΛΑΣ: … για να το λάβετε υπ' όψιν και να ξεκινήσει η διαδικασία ριζικής αλλαγής, εάν όχι απόσυρσης αυτού του βιβλίου.
      (Στο σημείο αυτό ο Βουλευτής κ.  Μιχαήλ Παντούλας                       καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εμείς, κύριε Παντούλα.
      Συνεχίζουμε με τον κ. Βαρβαρίγο για δυο ακριβώς λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ πολύ, κυρία Πρόεδρε.
      Κύριε Υπουργέ, εμείς σας κατηγορούμε ότι η επαγγελία σας, η  εξαγγελία σας, ο στόχος σας που λέτε για ποιοτική αναβάθμιση της εκπαίδευσης είναι ψευδεπίγραφος. Και τούτο προκύπτει από την πολιτική πρακτική της πλειοψηφίας την οποία εκπροσωπείτε. 
      Αλλάξατε όλο το θεσμικό πλαίσιο και διαμορφώσατε ένα πλαίσιο ασφυκτικού ελέγχου της όλης διαδικασίας αξιολόγησης και επιλογής. Τα συμβούλια επιλογής είναι επταμελή.  Τα τέσσερα μέλη προτείνονται από φορείς και τα τρία τα διόριζε ο Υπουργός Παιδείας. Αλλάξατε το συσχετισμό και τα πέντε τα διορίζει ο Υπουργός Παιδείας και δυο μόνο προτείνονται από φορείς. Αυτή είναι η πρώτη παρέμβαση.
      Η δεύτερη παρέμβαση αφορούσε τις προϋποθέσεις συμμετοχής. Διπλασιάσατε τα χρόνια υπηρεσίας και βγάλατε απ’ έξω από τη διαδικασία όλους τους νέους ανθρώπους που έχουν αν θέλετε και περισσότερα επιστημονικά προσόντα, γιατί οι νέοι άνθρωποι έχουν περισσότερη όρεξη, υπάρχουν περισσότερες δυνατότητες σήμερα και είναι πιο μορφωμένοι. Αυτούς τους αποκλείσατε. Πώς θα έχουμε ποιοτική αναβάθμιση; Στη συνέχεια αλλάξατε τα κριτήρια επιλογής. Βάλατε το διαγωνισμό ο οποίος δεν έχει κανένα στοιχείο αντικειμενικότητας και βεβαίως, τη συνέντευξη την οποία σας λέει το Επιστημονικό Συμβούλιο της Βουλής επικαλούμενο την 281/2005 απόφαση του Συμβουλίου της Επικρατείας ότι παραβίαζε τα άρθρα 4 και 5 του Συντάγματος, γιατί δεν είναι ούτε αντικειμενική, ούτε μπορεί να προσφύγει κάποιος στα δικαστήρια και να ζητήσει δικαίωση. 
      Εμείς κάναμε τη συνέντευξη, ίσως είχε ατέλειες. Εάν θέλατε να βοηθήσετε, κύριε Υπουργέ, έπρεπε όπως σας είπε και ο συνάδελφος κ. Παντούλας, να αντικειμενικοποιήσετε τη διαδικασία και να ποσοτικοποιήσετε τα κριτήρια. Αυτό έλειπε, δεν το κάνατε και γυρίσατε το σύστημα πίσω. 
      Με τη μοριοδότηση, εδώ έγινε το μεγάλο χτύπημα. Τα είκοσι εννέα μόρια που προήρχοντο από επιστημονική, παιδαγωγική συγκρότηση σε πρώτη φάση τα πήγατε στα δεκατέσσερα και μετά με δεύτερη ρύθμιση τα πήγατε στα έντεκα. Γιατί; Και από τα εξήντα μόρια τα συνολικά, τα τέσσερα είναι ο διαγωνισμός. Από τα πενήντα έξι που μένουν, τα είκοσι δυο με είκοσι πέντε είναι η υπηρεσιακή κατάσταση που περίπου την έχουν όλοι, μένουν τριάντα ένα και από τα τριάντα ένα, τα είκοσι είναι η συνέντευξη και τα έντεκα είναι επιστημονική, παιδαγωγική συγκρότηση. Καταλαβαίνει κάποιος ότι η συνέντευξη συμμετέχει κατά 70% στην επιλογή. 
      Και για να δείτε κατά πόσο η πολιτική σας δεν αφορά την ποιοτική αναβάθμιση αλλά την εξυπηρέτηση κομματικής πελατείας θα σας αναφέρω σ’ ένα άλλο επίπεδο, αποφάσεις του Συμβουλίου του Π.Υ.Σ.Δ.Ε. στη Ζάκυνθο για τα λειτουργικά κενά, που στις 13 Σεπτέμβρη σας λένε ότι υπάρχουν δώδεκα κενά σε φιλολόγους, δυο κενά σε αγγλικών, ένα κενό σε νοσηλευτές. Εσείς με δική σας απόφαση στις 2 Οκτωβρίου ενώ σας λένε ότι έχουν δώδεκα κενά σε φιλολόγους, αποσπάτε έναν φιλόλογο για να γίνουν τα κενά δεκατρία. Αποσπάτε τέσσερις αγγλικών ενώ σας λέγουν ότι είναι δυο υπεράριθμοι, έναν νοσηλευτικής, έναν κομμωτικής που δεν είναι υπεράριθμος. Και ξανάρχεται μετά με άλλη απόφαση στις 17 Οκτωβρίου…
      ΠΡΟΕΔΡΕΥΟΥΣΑ (Βέρα Νικολαϊδου): Κύριε συνάδελφε, τελείωσε ο χρόνος σας.
      ΔΗΜΗΤΡΙΟΣ ΒΑΡΒΑΡΙΓΟΣ: Τελειώνω, κυρία Πρόεδρε.
      Ξαναέρχεται λοιπόν με άλλη απόφαση στις 17 Οκτωβρίου και σας ξαναζητά φιλολόγους που έχετε εσείς αποσπάσει ως υπεράριθμους, ξαναζητά πίσω τον έναν της νοσηλευτικής, που ενώ τον δίνει υπεράριθμο την μια φορά, τώρα λέει λείπει και δώστε μας τον έναν της νοσηλευτικής πίσω. Ξαναζητάει πίσω τον έναν της κομμωτικής τον οποίο εσείς αποσπάσατε. Αυτό τι λέει; Ότι με αυτές οι αποφάσεις των υπηρεσιακών οργάνων τα οποία ελέγχετε, αλλά και εσείς ο ίδιος όπως αποφασίσατε, εξυπηρετείτε με τις επιλογές σας, όχι ανάγκες της εκπαίδευσης, αλλά ανάγκες κομματικής πελατείας. 
      Αλληλοαντιφάσκουν. Μέσα σ΄ ένα διάστημα ενός μηνός είναι εντελώς διαφορετικές αποφάσεις. Καταθέτω για τα Πρακτικά αυτές τις αποφάσεις.
      (Στο σημείο αυτό ο Βουλευτής κ. Βαρβαρίγος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστούμε. Ολοκληρώσατε.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, δυστυχώς ποιοτική αναβάθμιση δεν έχουμε. Έχουμε υποβάθμιση. Έχουμε αναξιοκρατία. Έχουμε ένα πισωγύρισμα το οποίο για να το ξεπεράσουμε πρέπει να αλλάξει η Κυβέρνηση την πολιτική που εφαρμόζει.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Η κ. Σοφία Σακοράφα έχει το λόγο.
      ΣΟΦΙΑ ΣΑΚΟΡΑΦΑ: Είπατε, κύριε Υπουργέ, ότι η παιδεία δεν προσφέρεται για κομματικές αντιπαραθέσεις. Συμφωνούμε σ’ αυτό, αλλά οφείλουμε να σας πούμε ότι πρέπει να κάνουμε σαφείς εκείνες τις διαχωριστικές γραμμές μεταξύ της δικής σας και της δικής μας πολιτικής, των ιδεών και των γραμμάτων μας.
      Εμείς πιστεύουμε σε μια δωρεάν και δημόσια παιδεία με δυνατή χρηματοδότηση και εσείς προωθείτε την άκρατη ιδιωτικοποίηση.
      Μιλήσατε για τις κομματικές ταυτότητες. Είμαστε περήφανοι, όπως είστε και εσείς και φαντάζομαι όπως είναι και όλοι οι άλλοι συνάδελφοι. Μόνο που εσείς χρησιμοποιείτε αυτήν την κομματική ταυτότητα μεροληπτικά, αναξιοκρατικά, θυμίζοντας μάλιστα άλλες εποχές.
      Αναφερθήκατε ξανά στο βιοκλιματικό σχολείο. Την άποψή μου σας την είχα πει στην Επιτροπή Μορφωτικών Υποθέσεων. Είναι πολύ καλό σαν ιδέα, σαν κίνηση. Μιλάτε, όμως, για ένα σχολείο –αν θυμάμαι καλά μας είχατε πει στον Άλιμο- και αυτήν τη στιγμή έχουμε εκατοντάδες σχολεία σε ολόκληρη τη χώρα που έχουν μεγάλα και τεράστια προβλήματα. Θα σας πω χαρακτηριστικά, μια και είναι πολύ κοντά μας, να κάνετε μια βόλτα μέχρι την Ηλιούπολη γιατί εκεί ακόμη τα παιδιά πηγαίνουν σε κοντέινερ. 
      Είναι γεγονός ότι υπάρχει τεράστιο πρόβλημα με τις αξιολογήσεις των διευθυντών των σχολείων. Έχουμε πολλά και τρανταχτά παραδείγματα και αυτό δεν μπορείτε να το αρνηθείτε. Προσπαθώντας να διαβάσω ή αν θέλετε να αξιολογήσω μέσα από τις βαθμολογίες αυτούς τους υποψηφίους, είχα την αίσθηση ότι λύνω κουίζ: Ποιος μπορεί να γίνει διευθυντής ενός σχολείου; Αυτός που έχει μεγάλο βαθμό στο γραπτό διαγώνισμα στο σύνολο των μετρήσιμων κριτηρίων και μικρό βαθμό στη συνέντευξη; Ή εκείνος που είναι πρώτος στην επιστημονική συγκρότηση και τρίτος στο γραπτό διαγώνισμα και τέταρτος στο σύνολο των μετρήσεων αλλά είναι πρώτος στη συνέντευξη; Με δυσκόλεψε λιγάκι αυτό.
      Υπάρχει, επίσης, πρόβλημα και σε πολλά υπηρεσιακά συμβούλια με πρώτο και καλύτερο της Αθήνας, όπου παρατηρήθηκε το φαινόμενο να είναι εξεταστές οι υποψήφιοι διευθυντές σχολικών μονάδων. Γνωρίζετε ότι ο Υπαλληλικός Κώδικας το απαγορεύει αυτό, όπως το γνώριζε και ο κ. Καλός που έστειλε την πρώτη εγκύκλιο, την οποία αίρεσαι πάρα πολύ γρήγορα ακριβώς για να δώσει τη δυνατότητα να γίνουν όσα έγιναν, να συμμετάσχουν δηλαδή άτομα που είχαν έννομο συμφέρον μιας και ήταν και οι ίδιοι υποψήφιοι.
      Είναι, λοιπόν, θλιβερά και απαράδεκτα φαινόμενα τόσο για την εκπαιδευτική κοινότητα που είναι το κυρίαρχο στοιχείο φορέα γνώσης μέσα στα σχολεία, όσο και για τους σημερινούς μαθητές.
      Κύριε Υπουργέ, μιλάμε για ένα περιβάλλον που το μέλλον του σημερινού δεκαεξάρη παρουσιάζεται από την Κυβέρνησή σας τόσο ελπιδοφόρο ώστε να του γεννά μόνο μίσος για την κοινωνία, που του λέτε ότι θα φοιτάς σε σχολεία χωρίς καθηγητές, χωρίς βιβλία, χωρίς ουσιαστική γνώση, που θα αποκτά πτυχία χωρίς αντίκρισμα και τα οποία δεν θα έχουν την ικανότητα ποιότητας ζωής που ονειρεύεται, που εκ των προτέρων ξέρει ότι θα δουλεύει ημιαπασχολούμενος ως τα βαθιά του γεράματα ελπίζοντας να προλάβει να απολαύσει όχι σύνταξη, αλλά ένα κοινωνικό βοήθημα που θα πληρώνει ακριβά ακόμη και τον αέρα που θα αναπνέει, σ’ αυτό το περιβάλλον έχετε χρέος να διαμορφώσετε εκείνες τις προϋποθέσεις ώστε αυτός ο νεαρός να αισθανθεί την ασφάλεια ότι όταν θα έρθει η ώρα και όταν χρειαστεί θα κριθεί αξιοκρατικά και ότι δεν θα επιτρέπεται σε κανένα να διαπραγματεύεται και να παίζει με το μέλλον του.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ.
      Το λόγο έχει ο Υπουργός Εθνικής Παιδείας και Θρησκευμάτων κ. Στυλιανίδης. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Ευχαριστώ, κυρία Πρόεδρε.
      Αγαπητές συναδέλφισσες και συνάδελφοι, ξέρετε ότι κλονίζει σοβαρά την αξιοπιστία των λόγων σας το δια ταύτα με το οποίο επιλέξατε όλοι να τελειώσετε τις πρωτολογίες και τις δευτερολογίες σας. Και το οποίο δια ταύτα έλεγε ότι έτσι είναι η κατάσταση, βγάλτε μας Κυβέρνηση για να γίνει καλύτερη. Και βεβαίως ως επιχείρημα λεκτικές, θεωρητικές αναφορές σ΄ ένα ιδεατό σχήμα, ξεχνώντας απολύτως αυτά που σας περιέγραψα προηγουμένως με συγκεκριμένα στοιχεία, τα οποία δεν απέκρυψα από κανέναν. Τα κατέθεσα στα Πρακτικά της Βουλής ως ακλόνητα στοιχεία που αποδεικνύουν τον τρόπο με τον οποίο εσείς χρησιμοποιήσατε στο παρελθόν τη συνέντευξη, τον τρόπο με τον οποίο εσείς νομοθετήσατε, τον τρόπο με τον οποίο εσείς αξιοποιήσατε το θεσμικό πλαίσιο που διαμορφώσατε για να φέρετε την κομματικοκρατία μέσα στα σχολεία.
      Ξέρετε –και απαντώ μ’ αυτόν τον τρόπο αν θέλετε και στους προσωπικούς υπαινιγμούς που έγιναν σε βάρος μου από κάποιους συναδέλφους ότι λειτούργησα συγκριτικά και απάντησα κομματικά, διότι άργησα να προσέλθω στην επιτροπή- θέλω να σας πω ότι η πολιτική είναι σαν τα συγκοινωνούντα δοχεία. Δηλαδή, ακόμη και όταν πας να ξεφύγεις πιο ψηλά, αναγκάζεσαι να ισορροπήσεις με το ύψος του αντιπάλου σου, ανεβάζοντάς τον όσο μπορείς ψηλότερα από κει που είναι. Σ’ αυτήν τη δυναμική σχέση όμως, αυτός που είναι κοντύτερος δυστυχώς κατεβάζει τον ψηλότερο και είναι πολύ δύσκολο ο ψηλότερος να τραβήξει στο δικό του ύψος τον κοντύτερο. Αυτό ακριβώς συνέβη σήμερα. Μέμφεστε για τον τρόπο που σας απάντησα όταν το πνεύμα της ίδιας της επίκαιρης ερώτησής σας  είναι πνεύμα ρεβανσιστικό και ξεχνάτε ότι ο μόνος τρόπος για να ξεφύγει κάποιος από τα καθιερωμένα είναι να αξιοποιήσει τρεις μεθόδους: ή την ιστορική μέθοδο ή τη συγκριτική μέθοδο ή την κριτική μέθοδο. 
      Εγώ, στην επιτροπή, σας είπα ξεκάθαρα ότι είναι ευπρόσδεκτη κάθε κριτική, κανείς δεν είναι τέλειος. Κανείς δεν ισχυρίστηκε ότι από τη μια μέρα στην άλλη λύθηκαν τα προβλήματα της εκπαίδευσης. Είναι πολλά, είναι μεγάλα και πρέπει να παλέψουμε όλοι μαζί, αθροίζοντας δυνάμεις, για να πολλαπλασιάσουμε αποτελέσματα. Αλλά, όταν όμως δεχόμαστε κριτική εμείς που είμαστε μέσα σ’ αυτήν τη δυναμική προσπάθεια αυτήν τη στιγμή και ζητούμε τη συνεργασία όλων των πτερύγων του Εθνικού Κοινοβουλίου, δεν μπορούμε να ξεχνούμε ούτε το σημείο-αφετηρία από το οποίο ξεκίνησε η προσπάθειά μας ούτε βεβαίως και τους τρόπους με τους οποίους κάποιοι αντιπαλεύουν αυτήν την προσπάθεια.
      Ούτε στην ιστορική μέθοδο αντέχετε, ούτε στη συγκριτική μέθοδο αντέχετε. Κάνετε απλά κριτική χωρίς να αντιλαμβάνεστε ότι ο ελληνικός λαός κρίνει κι εσάς τους ίδιους όχι πια με βάση αυτά που λέτε αλλά με βάση αυτά που κάνετε. Και η αξιοπιστία σας ουσιαστικά διακυβεύεται από αυτά που κάνατε, όχι απ’ αυτά που λέτε αυτήν τη στιγμή. Διότι, ο καθένας θεωρητικά μπορεί να πει ότι θέλει το ιδεατό. Κι εμείς το θέλουμε, είναι κοινός στόχος. Με τη διαφορά, όπως σας είπα προηγουμένως, ότι εμείς το κάνουμε πράξη. Δεν το επικαλούμαστε απλώς και μάλιστα την παραμονή των εκλογικών διαδικασιών. 
      Θέλατε να έρθω από την πρώτη μέρα στην επιτροπή για να σας ενημερώσω και ενώ ήταν σε εξέλιξη σειρά καταλήψεων σε όλη τη χώρα και όχι να διαχειριστώ την κρίση. Θέλατε να σας ενημερώσω για αντικείμενα για τα οποία έπρεπε πρώτα να ενημερωθώ για να είμαι υπεύθυνος και συνεπής και μετρημένος σ’ αυτά που θα σας πω. Προτίμησα αυτό το χρόνο, αγαπητές συναδέλφισσες και συνάδελφοι, να μιλήσω με την Ο.Λ.Μ.Ε., να μιλήσω με τη Δ.Ο.Ε., να μιλήσω με τους δασκάλους, με τους καθηγητές, με τους μαθητές, με τους φοιτητές, με τη Σύνοδο Πρυτάνεων, με τη Σύνοδο Προέδρων των Τ.Ε.Ι., να περιοδεύσω κάποιους νομούς της Ελλάδας που είχαν να δουν Υπουργό Παιδείας κατά τις δικές σας ημέρες, χρόνια ολόκληρα, να φάω στα εργοτάξια, να δω τις πραγματικές ανάγκες των σχολείων, να αφουγκραστώ τις τοπικές κοινωνίες, να συναντηθώ με τους δημάρχους, να ακούσω τα προβλήματά τους και να δρομολογήσω μαζί με όλο το μηχανισμό των συνεργατών μου, των Υφυπουργών, του Υπουργείου, λύσεις σε πολλά από αυτά τα προβλήματα. Γι’ αυτό και μειώθηκε ο αριθμός των καταλήψεων και λύθηκαν οι καταλήψεις. Γι’ αυτό και τα παιδιά κατάλαβαν ότι προσπαθούμε να δώσουμε λύση στα πραγματικά προβλήματα χωρίς να θεοποιούμε την κατάσταση.
      Και δίνουμε την προοπτική. Δίνουμε την προοπτική πρώτα απ’ όλα λειτουργώντας αποκεντρωμένα, πρακτικά και αποτελεσματικά. Δεν θεοποιούμε τις απορροφητικότητες των ευρωπαϊκών κονδυλίων αλλά τις αποτελεσματικότητες. Προοπτική είναι το ότι εγκρίθηκε το επιχειρησιακό μας σχέδιο για 2,2, δισεκατομμύρια ευρώ εν όψει της νέας προγραμματικής περιόδου. Είναι πρόοδος το γεγονός ότι αυτή η Κυβέρνηση σε απόλυτες δαπάνες για την περίοδο 2004-2007 αύξησε κατά 2,3 δισεκατομμύρια ευρώ τις δαπάνες για την παιδεία, όταν την περίοδο 1999-2004 αυξήθηκαν μόλις κατά 1,4 δισεκατομμύρια ευρώ.
      Είναι καλύτερη η διαχείριση αυτών των κονδυλίων. Δεν είναι αποκύημα της φαντασίας μας το έξυπνο σχολείο. Σήμερα, διαλέξαμε ένα από αυτά για να σας κάνουμε να καταλάβετε ότι υπάρχουν. Είναι οι χίλιες τετρακόσιες πενήντα αίθουσες που χτίσαμε τα προηγούμενα τριάμισι χρόνια μέχρι τώρα που μιλάμε. Είναι τα διακόσια καινούργια νηπιαγωγεία που ολοκληρώθηκαν και παραδόθηκαν, τα εκατό που κατασκευάζονται, τα άλλα εκατό που δημοπρατούνται. Είναι τα χίλια διακόσια τριάντα τρία νέα σχολικά συγκροτήματα από τα οποία οκτακόσια τριάντα τρία είναι νηπιαγωγεία, τετρακόσια δημοτικά, γυμνάσια και λύκεια και τα πεντακόσια είναι αναβαθμίσεις σχολείων τα οποία προγραμματίσαμε, εντάξαμε, διασφαλίσαμε τη χρηματοδότησή τους και προχωρούμε στην υλοποίησή τους. 
      Κυρίες και κύριοι συνάδελφοι, το έξυπνο σχολείο είναι σύγχρονα κτήρια. Σας θυμίζω ότι από τις δεκαπέντε χιλιάδες περίπου σχολικές μονάδες που διαθέτει η χώρα, οι περίπου τεσσερισήμισι χιλιάδες, το 1/3 δηλαδή, είναι κτίσματα σαράντα πέντε ετών και από αυτά τα σαράντα πέντε χρόνια τα δεκαπέντε ήσασταν κυβέρνηση και μας ζητάτε αυτό να το ξεχάσουμε, για να μπορέσετε να μας κάνετε ωραία και πειστική κριτική χωρίς να έχετε πετύχει στις εξετάσεις που δώσατε στην πράξη. 
      Εμένα δεν μου αρέσει να μιλώ για το παρελθόν ούτε κρύβω τα λόγια μου. Αναλαμβάνουμε τις ευθύνες που μας αντιστοιχούν. Και η δική μας ευθύνη είναι το έξυπνο σχολείο να το κάνουμε πράξη και να το κάνουμε πράξη καθημερινά όχι μόνο με σύγχρονα βιοκλιματικά, οικολογικά κτήρια, όχι μόνο με εκπαιδευμένους εκπαιδευτές, όχι μόνο με συνεργάσιμους γονείς, οι οποίοι θα κινητοποιούνται και θα ευαισθητοποιούνται μαζί με τους δασκάλους και την πολιτεία, αλλά και μέσω μίας πολιτικής και μίας πολιτείας που θα δείχνει το ανθρώπινό της πρόσωπο, που θα κάνει την αξιοκρατία πράξη. Και νομίζω ότι όλες οι διαδικασίες που ακολουθήθηκαν είναι διαδικασίες που δεν λέω ότι είναι τέλειες –τίποτα δεν είναι τέλειο- αλλά είναι πολλά βήματα πιο μπροστά από τις διαδικασίες που ακολουθήθηκαν κατά το παρελθόν από εσάς και σε επίπεδο θεσμικού πλαισίου και σε επίπεδο αξιολόγησης. Και μόνο το γεγονός ότι η πολιτική ηγεσία εμπιστεύτηκε τη διοίκηση και μόνο το γεγονός ότι εμπιστεύθηκε ακόμα και την κοινωνική συνυπευθυνότητα της συνδικαλιστικής ηγεσίας, αποδεικνύει ότι κάνουμε βήματα προς τα μπρος. Τα μερικά παραδείγματα που εμφανίζετε εδώ για να πείσετε, ανατρέπονται στην πράξη. Η συνολική εικόνα δείχνει ότι αυτή η Κυβέρνηση προχωρά προς τα μπρος και προχωρά σεβόμενη απόλυτα την αξιοκρατία αλλά και την αποτελεσματικότητα κατά την αξιοποίηση των ευρωπαϊκών και των εθνικών κονδυλίων με στόχο πάντοτε μια καλύτερη εκπαίδευση, μία ποιοτική πραγματική ελληνική και ευρωπαϊκή παιδεία. 
      ΠΡΟΕΔΡΕΥΟΥΣΑ (Βέρα Νικολαϊδου): Ο Κοινοβουλευτικός Εκπρόσωπος του ΠΑ.ΣΟ.Κ., κ. Μάρκος Μπόλαρης, έχει το λόγο.
      ΜΑΡΚΟΣ ΜΠΟΛΑΡΗΣ: Κύριε Υπουργέ, η διαδικασία είναι δημόσια. Την παρακολουθεί ο ελληνικός λαός και καταγράφεται και ηλεκτρονικά και διά του Τύπου. Συνεπώς η λογική που λέει ότι μπορούμε να ξεπεράσουμε τις δύο ή τρεις ώρες μιας δημόσιας συζήτησης στη Βουλή προσποιούμενοι ότι δεν ακούσαμε τίποτα, ότι δεν διαβάσαμε τίποτα, με τον κ. Λυκουρέντζο να λέει εδώ ότι δεν μας αφορούν αυτές οι κατηγορίες γιατί εμείς δώσαμε τις σωστές οδηγίες όταν βοά το σύνολο της εκπαιδευτικής Κοινότητας και η ελληνική κοινωνία έχει πάρει είδηση τι έγινε, πραγματικά να ξέρετε ότι αυτό σας εκθέτει. Εγώ δεν θα ήθελα να εκτεθείτε έτσι σήμερα. 
      Επίσης θα πρέπει να σας πω ότι αυτή η ιστορία με το έξυπνο σχολείο μου φαίνεται ότι είναι ένα έξυπνο κόλπο, ότι είναι ένα έξυπνο τρικ ανάλογο με το τρικ που χρησιμοποιήσατε πριν από τέσσερα χρόνια όταν μιλούσατε για την επανίδρυση του κράτους, όπου προτείνουμε στην κοινωνία κάτι το οποίο θα ήθελε να γίνει, στην ουσία όμως κάνουμε τα τελείως αντίθετα και επιμένουμε επικοινωνιακά για να έχουμε στην κοινωνία μια καραμέλα με την οποία να την προσεγγίζουμε.
       Όπως, λοιπόν, τα τριάμισι χρόνια η πολιτική περί επανίδρυσης του κράτους ήταν μια στρατηγική για την κομματικοποίηση του κράτους και είναι λυπηρό ότι επί τριάμισι χρόνια ο Πρωθυπουργός, από τον οποίον ο πολίτης περίμενε πραγματικά παρεμβάσεις προς τα μπρος, άφησε τους Υπουργούς, την Κυβέρνηση με δική του ευθύνη πρωταρχική να κάνουν βήματα προς τα πίσω, έτσι και αυτή η διαδικασία με το έξυπνο σχολείο είναι ένα έξυπνο κόλπο το οποίο δεν μπορεί να πάει πουθενά παρά μόνο επικοινωνιακά –καλά κάνετε και το επικαλείστε- διότι δεν υπάρχει καμμία χρηματοδότηση. 
      Θα ήθελα λοιπόν να σας πω, κύριε Υπουργέ, ότι η ποιοτική παρέμβαση στην παιδεία δεν χρειάζεται σαφώς μόνο χρηματοδότηση, την οποία την αρνείται η Κυβέρνηση. Και βλέπω ότι εσείς αντί να κάνετε αναφορές για πρόσθετη χρηματοδότηση, προσπαθείτε να πετάξετε την μπάλα αλλού, προσπαθείτε να εκτρέψετε τη συζήτηση και να αναφέρεστε μόνο στα έξυπνα σχολεία.
      Χρειάζεται εκπαιδευτικούς οι οποίοι αμείβονται σωστά και αυτό δεν γίνεται σήμερα. Χρειάζεται εκπαιδευτικούς οι οποίοι είναι ηθικά ικανοποιημένοι από την ανταπόκριση της υπηρεσίας τους. Χρειάζεται εκπαιδευτικούς οι οποίοι αισθάνονται ότι μέσα στη διοικητική διαδικασία στην οποία συμμετέχουν μπορούν να βρουν το δίκιο τους. Και οι τρεις συνιστώσες που χρειάζεται ο εκπαιδευτικός για να λειτουργεί σωστά στο σχολείο, για να καταθέσει την ψυχή του, δεν υπάρχουν και σας προσθέτω και την τέταρτη: Υπάρχει μία συνεχής υποτίμηση και υποβάθμιση μιας διαδικασίας που χρειάζεται για τη συνεχή μετεκπαίδευση του εκπαιδευτικού. Σ’ αυτήν λοιπόν την πορεία σήμερα βρήκαμε τα κλειστά αυτιά του Υπουργείου και λυπούμαστε πραγματικά γι’ αυτό. 
      Θα πρέπει να σας πω ότι την επερώτηση δεν την καταθέσαμε γιατί θέλαμε να αναδείξουμε ότι κάποιοι κομματικά δικαιώθηκαν ή αδικήθηκαν. Το κάναμε για να σας δείξουμε –και νομίζω πως αυτό περιμένει η ελληνική κοινωνία- ότι η διαδικασία που επιλέχθηκε ήταν άστοχη. Γι’ αυτόν το λόγο κάναμε την επερώτηση. Θέλαμε να σας πούμε ότι έχει πρόβλημα η διαδικασία επιλογής γιατί αυτή η διαδικασία επιλογής στήθηκε από το καλοκαίρι του 2004. Προσποιηθήκατε ότι δεν το ακούτε. Δεν πειράζει, το άκουσαν οι εκπαιδευτικοί, το ακούει η κοινωνία. 
      	Σας είπαμε ότι σ’ αυτήν τη διαδικασία συμμετείχαν κριτές οι οποίοι δεν είχαν το ελάχιστο τυπικό προσόν για να κρίνουν τους κρινόμενους. Προσήλθαν για να κριθούν άνθρωποι οι οποίοι είχαν δύο μεταπτυχιακά, δύο πτυχία, ξένες γλώσσες και πήγαιναν να τους κρίνουν για την επάρκειά τους άνθρωποι οι οποίοι δεν είχαν κανέναν τίτλο κι εσείς λέτε ότι αυτό είναι σωστό, ότι έγινε σωστά η διαδικασία. Δεν το καταλαβαίνετε ότι εκτίθεστε; 
      Μας είπε ο κ. Λυκουρέντζος ότι τον επαινούν οι εκπαιδευτικοί γιατί στην ομιλία που έκανε στην Τρίπολη αναφέρθηκε στην έννοια της εσωτερικής διαδικασίας της αυτοδιοικούμενης και σε σημαντικό βαθμό αυτοδιαχειριζόμενης εκπαιδευτικής κοινότητας. Αυτό το κείμενο της ομιλίας του κ. Λυκουρέντζου το παίρνω από εξώδικο διαμαρτυρία εκπαιδευτικού ο οποίος, τι προσθέτει; «Όμως στην πράξη αυτή η διαδικασία εσωτερικής αυτοδιοικούμενης και αυτοδιαχειριζόμενης κοινότητας κατάντησε στο Π.Υ.Σ.Δ.Ε. όπου κρίθηκα οικογενειακή υπόθεση για να βολευτούν οι «δικοί μας» άνθρωποι». Δεν ανησυχείτε ως Υπουργός όταν αυτά τα λένε οι εκπαιδευτικοί; 
      Θα πρέπει να σας πω, λοιπόν, ότι και στη συγκριτική μέθοδο που αναφέρατε προηγουμένως -και θέλατε να συγκριθούμε- έχετε ηττηθεί καταλυτικά και θα ήταν πρόβλημα αν δεν το καταλαβαίνατε γιατί το νόμο του 2002 στην προηγούμενη κυβερνητική θητεία της Νέας Δημοκρατίας τον αλλάξατε επί τα χείρω κάνοντας βήματα προς τα πίσω. Σας τα είπα στην πρωτολογία μου και προσποιείστε ότι δεν τα ακούσατε. Έχετε ηττηθεί και στην κριτική μέθοδο, αφού κλείνετε τα αυτιά σας στην κριτική η οποία έρχεται απ’ όλα τα Π.Υ.Σ.Δ.Ε. και απ’ όλα τα Π.Υ.Σ.Π.Ε. των νομών της χώρας, μηδενός εξαιρουμένου. 
      Μας είπατε ότι δεν ήλθατε στη Βουλή γιατί θέλατε να ακούσετε πρώτα μαθητές, πολίτες κ.λπ. και ότι θέλατε να αντιμετωπίσετε το θεσμό των καταλήψεων. Κύριε Υπουργέ, τις καταλήψεις τις προκάλεσε η Κυβέρνηση. Δεν ήλθαν τα παιδιά στα σχολεία και είπαν «τι καλά, είναι Οκτώβριος μήνας, να πάμε να κάνουμε μία κατάληψη». Οι καταλήψεις έγιναν επειδή η Κυβέρνηση δεν έστειλε βιβλία. Σας είπε η κ. Διαμαντοπούλου προηγουμένως ότι χθες στην Τρίπολη, στην πατρίδα του Υφυπουργού σας, της παραπονέθηκαν ότι δεν έχουν ακόμα βιβλία. Στις 4 του μηνός κατατέθηκαν δύο ερωτήσεις από το Ηράκλειο όπου σας λένε ότι δεν έχουν βιβλία. Μην προσποιείστε ότι δεν τα ακούτε αυτά. Μην προσποιείστε ότι τάχα κάποιοι κακοί μαθητές ή κάποιοι κακοί γονείς κινητοποίησαν τα παιδιά και έγιναν καταλήψεις. Καταλήψεις έγιναν γιατί δεν υπήρχαν δάσκαλοι, γιατί δεν υπήρχαν εκπαιδευτικοί, γιατί δεν υπήρχαν χρήματα και γιατί δεν υπήρχαν βιβλία. Μην μας λέτε, λοιπόν, ότι περιμένατε να τελειώσουν οι καταλήψεις για να έλθετε μετά στη Βουλή γιατί σας είπα και στην επιτροπή ότι αυτό στο τέλος σημαίνει ότι υποτιμάτε την κοινοβουλευτική διαδικασία και ότι υποτιμάτε το διάλογο μέσα στη Βουλή  γιατί, όπως ξέρετε καλά, στα δημοκρατικά πολιτεύματα τα κόμματα έχουν την εντολή να συμμετέχουν στον κοινοβουλευτικό διάλογο και να τον εκπροσωπούν στη Βουλή και αυτό το αρνείστε και μας λέτε ότι πήγατε στα γιαπιά. Σε ποια γιαπιά; Σ’ αυτά που λέτε ότι θα κάνετε με τα Σ.Δ.Ι.Τ.; 
      	Κύριε Υπουργέ, το 50% των υπαρχόντων σήμερα σχολικών κτηρίων στη χώρα έγινε από τις κυβερνήσεις του ΠΑ.ΣΟ.Κ..
      Όσον αφορά αυτά τα οποία επικαλεσθήκατε ότι έγιναν επί Νέας Δημοκρατίας, ξέρουμε όλοι σε όλη τη χώρα πως σε αυτά τα σχολεία που αναφέρατε, κόψατε κορδέλες. Το 80% προγραμματίστηκε, χρηματοδοτήθηκε, μελετήθηκε και ξεκίνησε από την προηγούμενη κυβέρνηση. Αναζητείστε επιτέλους έργο, το οποίο είναι υπόθεση όλων των Ελλήνων, μας αφορά όλους. 
      Σας είπα ότι η επιστολή για να υπάρξει διάλογος, έχει ταχυδρομηθεί πριν από τέσσερα χρόνια. Δεν απαντήσατε ακόμα. Έρχεσθε εδώ και όπως σας είπε πολύ ωραία ο κ. Παντούλας, αρκείσθε σε ηθικές διαπιστώσεις, με τις οποίες συμφωνεί ο κάθε πολίτης, μόνο που αυτές οι ηθικές διαπιστώσεις που κάνετε, είναι σε πλήρη δυσαρμονία με την πολιτική της Κυβέρνησης, γιατί κόβει τις προοπτικές που έχει η χώρα, ιδιαίτερα –υπογραμμίζω τη λέξη «ιδιαίτερα»- στον τομέα της παιδείας.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ, κύριε  Μπόλαρη.
      Το λόγο έχει ο Υπουργός  κ. Στυλιανίδης.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός  Εθνικής Παιδείας και Θρησκευμάτων):  Κύριοι συνάδελφοι, ειλικρινά εκπλήσσομαι, διότι πρώτον, λειτουργείτε επιλεκτικά, όσον αφορά τη μνήμη και δεύτερον, διότι δεν ανταποκριθήκατε στην πρόσκληση που προχθές σας απηύθυνα για να συμμετέχετε σήμερα στην παρουσίαση ενός σχολείου-μοντέλου στο Παλαιό Φάληρο. Εάν το είχατε κάνει αυτό, θα διαπιστώνατε ότι το έξυπνο σχολείο δεν είναι προεκλογικό σύνθημα σαν αυτά που είχατε μάθει στο παρελθόν να χρησιμοποιείτε, αλλά είναι μια εφαρμοσμένη πολιτική με εξαιρετικά καλή απήχηση και στην κοινωνία και στους μαθητές, αλλά και στους εκπαιδευτικούς που λέτε ότι τους υποτιμάμε. Μάλλον, τους υποτιμούσατε εσείς τόσα χρόνια, όταν περιφρονούσατε τις συνθήκες μέσα στις οποίες καλούνταν να δουλέψουν και όταν εν πάση περιπτώσει δεν τολμούσατε να απορροφήσετε και να αξιοποιήσετε σωστά τα κονδύλια, τα οποία είχαν διασφαλισθεί από την Ευρωπαϊκή Ένωση για την εκπαίδευση.
      Σας προσκαλώ, λοιπόν, και σήμερα να έρθετε και να επισκεφθούμε μερικά από αυτά τα σχολεία που κατασκευάστηκαν. Ένα πράγμα δέχομαι από τον ισχυρισμό σας μόνο, ότι προγραμματίστηκαν επί ΠΑ.ΣΟ.Κ. Σε αυτό διαβεβαιώ και εγώ το Σώμα ότι ήσασταν ταλέντα. Λέγατε όλα όσα πρέπει να γίνουν, όλα όπως πρέπει να γίνουν, αλλά ποτέ δεν τα κάνατε. Σήμερα επικαλείσθε ως τελευταίο, καταληκτικό επιχείρημα ότι τα είπατε εσείς πρώτα. Μα, το εύκολο δεν είναι να τα λες, το εύκολο είναι να τα κάνεις. 
      Εάν συγκρίνουμε τον αριθμό των σχολικών αιθουσών που έχουν δημιουργηθεί, τις χίλιες τετρακόσιες πενήντα καινούργιες αίθουσες, τα τελευταία τέσσερα χρόνια και δούμε τι παρεμβάσεις έγιναν για να είναι τα κτήρια ακόμα και τα παλιά φίλια προς το περιβάλλον, να συμπληρώνονται οι ελλείψεις των υποδομών, να δημιουργούνται δομές εκεί που δεν υπήρχαν, τότε θα δείτε ότι σε αυτήν τη σύγκριση δεν αντέχετε. Σ’ αυτήν τη σύγκριση έχετε απέναντί σας την κοινωνία και την πραγματικότητα, την κοινωνία που σας απέρριψε και σας έδιωξε για ακόμη μία φορά στα έδρανα της Αξιωματικής Αντιπολίτευσης, γιατί δεν μπορέσατε να την πείσετε, την κοινωνία που σας μείωσε το ποσοστό σας, στέλνοντάς σας ένα μήνυμα, ότι η αξιοπιστία σας είναι κλονισμένη, γιατί λέτε πολλά, αλλά όταν μπορούσατε πράξατε όχι τόσα όσα θα έπρεπε.
      Εγώ δεν έχω κανένα πρόβλημα να παραδεχθώ κάποια θετικά βήματα που μπορεί να έγιναν κατά το παρελθόν, απλά αυτό που επισημαίνω, είναι ότι η απόσταση μεταξύ λόγων και έργων στις δικές σας κυβερνήσεις ήταν τεράστια και ότι δεν αντέχετε να συγκρίνετε τα δεκαπέντε χρόνια με τα τριάμισι χρόνια της Νέας Δημοκρατίας. Αυτό το δείχνουν τα στοιχεία. Σας καλώ ξανά να έρθετε και να επισκεφθούμε τα σχολεία αυτά.
      Επικαλείσθε αυθαιρέτως και τους εκπαιδευτικούς, επικαλούμενοι επιλεκτικά πάλι περιπτώσεις, για να αποδείξετε ότι ένα σύστημα δεν είναι τέλειο. Πρώτος σας το λέω εγώ ότι κανένα σύστημα δεν είναι τέλειο. Έχει σημασία πώς το χρησιμοποιείς το σύστημα για να επιτύχεις τα καλύτερα δυνατά αποτελέσματα. Εάν σε αυτό συγκριθούμε, πάλι θα χάσετε, διότι θα δείτε ότι όλες οι μεταβολές που έγιναν και σε θεσμικό, αλλά και σε πραγματικό επίπεδο μάλλον δείχνουν ότι εμείς είμαστε καλύτεροι. 
      Αυτό προκύπτει από το γεγονός ότι σεβαστήκαμε τις καλές κρίσεις του παρελθόντος. Δεν αλλάξαμε το 2004 μέσα σε μία νύκτα όλους τους διευθυντές σχολικών μονάδων, όπως κάνατε το 2002. Σας είπα προηγουμένως ότι το 60% παραμένει -όσοι είχαν προσόντα, ή έστω και αν δεν είχαν τα αντικειμενικότερα των προσόντων- και σίγουρα δεν θέλαμε να διαταράξουμε τη συνέχεια στη διοίκηση.
      Επίσης δεν αλλάξαμε και το θεαματικό αριθμό των σχολικών συμβούλων. Γι’ αυτό δεν μιλάτε, γιατί θα αποκαλυφθεί και η άλλη διάσταση του προσώπου σας. Εμείς όπου υπήρχε αξιόλογος εκπαιδευτικός, όπου υπήρχε στέλεχος με πραγματικά προσόντα που μπορούσε να προσφέρει, φροντίσαμε να αξιοποιηθεί σωστά, χωρίς ρεβανσισμό και χωρίς τη ματιά στραμμένη στο παρελθόν. 
      Αυτό το οποίο σήμερα επιδιώκουμε, είναι τη συνεργασία, είναι να ξεφύγουμε από τη λογική στην οποία προσπαθείτε να μας βάλετε μέσα από τέτοιου τύπου επίκαιρες επερωτήσεις και ερωτήσεις.
      Δεχόμαστε την κριτική σας, όταν αυτή στοιχειοθετείται με παραστάσεις και εικόνες από την ίδια τη ζωή και την πραγματικότητα. Ελάτε, όμως, να δούμε τι καλύτερο μπορούμε να κάνουμε. Μην εμμένετε σ΄ έναν ξεπερασμένο κομματισμό, ο οποίος το μόνο πράγμα που κάνει είναι να προσπαθεί να επιδοτήσει στον κομματικό πατριωτισμό. Δεν οδηγήθηκε ποτέ ο τόπος όταν ακολουθήθηκαν τέτοιες λογικές. Αντιθέτως, όποτε υπήρχαν συμπράξεις, όποτε υπήρχαν συνεργασίες, όπου υπηρετούνταν ένα κοινό όραμα απ΄ όλες τις δυνάμεις αυτού του τόπου, τότε κάναμε βήματα προς τα εμπρός. 
      Αυτή είναι η λογική μας και αυτή τη λογική δείτε την πώς ξετυλίγεται μπροστά σας τώρα με αποτελέσματα. Τα 2,2 δισεκατομμύρια ευρώ, το 14% του Δ΄ Κοινοτικού Πλαισίου Στήριξης που διασφαλίστηκε, μετά από έγκριση του ολοκληρωμένου επιχειρησιακού σχεδίου που υποβάλαμε στην Ευρωπαϊκή Ένωση, είναι μία πραγματικότητα, η οποία θα φτάσει τελικά στο μαθητή και στο γονιό και το αποτέλεσμά της θα το νιώσει η ελληνική κοινωνία. Ήδη έχει αρχίσει να το νιώθει αυτό το αποτέλεσμα. Και στα κτήρια θα το δείτε, και στην ποιότητα των εκπαιδευτικών και στις δαπάνες που γίνονται για την εκπαίδευση των εκπαιδευτικών και στις καινοτόμες δράσεις, τις οποίες αναλυτικά παρουσίασα στην επιτροπή. Ας μην εθελοτυφλούμε, λοιπόν.
      Ελάτε να συνεργαστούμε και να ξέρετε ότι μέσα από τέτοιου είδους λογικές και νοοτροπίες είναι βέβαιο ότι και ο ελληνικός λαός θα νιώσει πιο δικαιωμένος, αλλά μπορεί να έχετε και ελπίδα τότε, κάποια στιγμή να πείσετε περισσότερο. Αυτήν τη στιγμή, πάντως, με την επιλογή και τη νοοτροπία που εκπροσωπείτε, δεν νομίζω ότι μπορείτε να πείσετε αυτούς που σας απέρριψαν πριν από λίγο καιρό. 
      ΜΑΡΚΟΣ ΜΠΟΛΑΡΗΣ: Κυρία Πρόεδρε, παρακαλώ το λόγο για ένα λεπτό. 
      ΠΡΟΕΔΡΕΥΟΥΣΑ (Βέρα Νικολαΐδου): Ορίστε, κύριε Μπόλαρη, έχετε το λόγο. 
      ΜΑΡΚΟΣ ΜΠΟΛΑΡΗΣ: Ο κύριος Υπουργός μας είπε ότι είναι ευπρόσδεκτη η κριτική, αρκεί να είναι καλοπροαίρετη. Επί δύο ώρες καταθέτουμε στοιχεία από  όλη την Ελλάδα. Μας λέει ότι είναι επιλεκτικά. Καταλαβαίνουμε και εμείς, καταλαβαίνει και η εκπαιδευτική κοινότητα, καταλαβαίνουν και οι πολίτες ότι η δήθεν διάθεσή του για να ακούσει την καλόπιστη κριτική είναι λεκτική πομφόλυγα και δεν ανταποκρίνεται στην ουσία, γιατί από τη συζήτηση η οποία έγινε και από τα στοιχεία τα οποία καταθέσαμε, τίποτα δεν βρίσκει σωστό. Ούτε τις συγκεκριμένες καταγγελίες για τους κρίνοντες και τους κρινόμενους. Τίποτε απολύτως. 
      Μας καλεί για συνεργασία. Επί τρεις μήνες, όμως, δεν έχει φέρει καμμία πρόταση συνεργασίας. Λόγω αυτής της έλλειψης επιχειρημάτων, καταφεύγει σε πυροτέχνημα και μας λέει το φοβερό, ότι μας κάλεσαν να πάμε το πρωί στα εγκαίνια ενός σχολείου και δεν πήγαμε. Μας κάλεσαν να πάμε στα εγκαίνια μίας σχολικής μονάδας, από τις έξι ή εφτά χιλιάδες –δεν ξέρω πόσες ακριβώς είναι-  στην Ελλάδα και δεν πήγαμε. Και επειδή γίνεται μία σχολική μονάδα, η οποία έχει τα χαρακτηριστικά της τεχνολογίας, κάτι έγινε τάχα στην ελληνική παιδεία. 
      Ξέρετε το παράδειγμα με τον Παπανούτσο, κύριε Υπουργέ. Είχε επισκεφθεί ο Γάλλος Υπουργός την Ελλάδα και στο Υπουργείο Παιδείας, όταν του ζήτησε να του πει ποια είναι η άποψή του για τα προβλήματα, ποια προβλήματα αντιμετωπίζει το Υπουργείο Παιδείας, ο τότε Υπουργός –ένας Υπουργός κάποιων παλαιότερων κυβερνήσεων- του είπε ότι έχει ένα μεγάλο πρόβλημα, γιατί δεν μπορεί να αντιμετωπίσει τη μισθοδοσία των καθαριστριών των σχολείων. 
      Εάν θέλετε να συζητήσουμε σε αυτό το επίπεδο, τότε πραγματικά θα πρέπει να αναρωτηθείτε ποιος στα συγκοινωνούντα δοχεία βρίσκεται ψηλά, ποιος είναι ο κοντός και ποιοι με τη σημερινή επερώτηση επεχείρησαν να θέσουν μπροστά στην Εθνική Αντιπροσωπεία τα ζητήματα που αφορούν το μέλλον και την αλλαγή στη νομοθεσία, ώστε να υπάρχει μία δίκαιη κρίση στους εκπαιδευτικούς, που αφορά το ηθικό τους και ποιοι επέλεξαν να φυγομαχήσουν με μάχες οπισθοφυλακής του παρελθόντος. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο πρώην Πρόεδρος της Βουλής κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, έχοντας θητεύσει από τον Ιούλιο του 1982 μέχρι την άνοιξη του 1986 στο Υπουργείο Παιδείας, νομίζω ότι θα μου αναγνωρίζετε την αδυναμία να παρακολουθώ αυτήν τη συζήτηση και το κίνητρο να παρέμβω σε αυτή. 
      Σας λέω από καρδιάς, κύριε Υπουργέ, ότι μου προκαλέσατε θλίψη και ανησυχία και εσείς και ο Υφυπουργός κ. Λυκουρέντζος, ο οποίος δεν είναι τώρα εδώ, γι’ αυτό και δεν θα αναφερθώ τόσο σε εκείνον. 
      Θλίψη για τον εξής απλούστατο λόγο. Πάντοτε υποστήριζα, πίστευα και πιστεύω ότι τα κόμματα πρέπει να λειτουργούν δημοκρατικά για να λειτουργήσει η Δημοκρατία, γιατί αποτελούν το βασικό της πυλώνα. Και η προσπάθεια όσων θέλουν να υπονομεύσουν τη λειτουργία της κοινοβουλευτικής δημοκρατίας, που εκφράζει αμεσότερα και αυθεντικότερα από οποιονδήποτε άλλο θεσμό τη λαϊκή κυριαρχία, στρέφεται εναντίον του πυλώνα αυτού, των κομμάτων, με τη γενική αναφορά, την ισοπεδωτική αναφορά, στα κόμματα, την κομματοκρατία που είπατε, τον πολιτικό κόσμο, συλλήβδην και αθρόως και κυρίως δεν θέλουν δημοκρατική λειτουργία των κομμάτων, που προκύπτει μέσα από τη δημοκρατική προσπάθεια στελέχωσής τους, διασύνδεσής τους με την κοινωνία, ώστε να είναι σε θέση να εκπληρώσουν τη θεσμική αυτή αποστολή τους. 
      Πιστεύοντας, λοιπόν, αυτά, θα είμαι απολύτως ειλικρινής μαζί σας, έστω και αν σας στενοχωρήσω. Δεν ξέρουν όσοι με ακούν τώρα, ότι εγώ σας συμπαθώ, σας εκτιμώ και σκέφτομαι μήπως υπάρχει κάποια πλάνη σε μένα που οφείλεται στο ότι σας παρακολούθησα ως Υφυπουργό Εξωτερικών, όπου προφανώς δεν είχατε εκείνα τα αρνητικά ερεθίσματα που ίσως σας επηρεάζουν σ’ αυτό το κατ’ εξοχήν κρίσιμο και πολιτικότατο Υπουργείο. Όταν έφυγα από κει για να  πάω στο Υπουργείο Δικαιοσύνης, πολλοί είπαν, ότι καιρός ήταν να πάει ο Κακλαμάνης σε ένα πολιτικό Υπουργείο. Λάθος. Το Υπουργείο Παιδείας είναι το πιο πολιτικό Υπουργείο και θα έπρεπε κανονικά -μια και όλοι λένε για την εποχή της γνώσης -που πρέπει να προτάξουμε τα πάντα και να τα υποτάξουμε σ’ αυτό το σκοπό- να είναι πρώτο στη σειρά των Υπουργείων.
      Εγώ ήμουν πάντα εναντίον των οργανώσεων στη μαθητική νεολαία και αυτή ήταν και η διαφωνία μου ως Υπουργού Παιδείας με το κόμμα μου. Ήμουν, όμως, πάντοτε υπέρ της οργάνωσης των νέων μετά την εφηβεία στα πανεπιστήμια, στους χώρους δουλειάς και εξακολουθώ να πιστεύω σ’ αυτό. Και αν κοιτάξετε και οι νεότεροι εδώ, αγαπητοί συνάδελφοι, τους παλιότερους Βουλευτές, όσους προέρχονται από κομματικές οργανώσεις και μάλιστα που έχουν ζήσει εποχές φοβερών συγκρούσεων, που οι τωρινές συγκρούσεις στις οποίες οι συμμετέχοντες δεν εννοούν να διακινδυνεύσουν έστω και τρίχα της κεφαλής τους, ωχριούν, θα προσέξετε πόσο απαλλαγμένοι είναι οι πλείστοι αυτών από αρνητικά κομματικά ερεθίσματα, τα οποία φοβούμαι, κύριε Υπουργέ, ότι σας επηρεάζουν σ΄ αυτήν την κρίσιμη θέση στην οποία βρίσκεστε.
      Δεν θα αναδειχθείτε από τα χειροκροτήματα και τους επαίνους των κομματικών σας φίλων και οπαδών. Αυτό να το γνωρίζετε. Και αν θέλετε να φτάσετε εκεί που εγώ υπερηφανεύομαι, ότι δεν εννοώ να διοριστώ Βουλευτής μέσα από ένα ψηφοδέλτιο Επικρατείας, θέλω να με κρίνει ο πολίτης εκεί στη Β΄ Περιφέρεια Αθήνας, να με κρίνουν όλοι οι εργαζόμενοι από όσα Υπουργεία πέρασα επί δέκα χρόνια και στην κυβέρνηση Ζολώτα συμμετείχα ως Υπουργός Εργασία και δεκάμισι χρόνια ως Πρόεδρος της Βουλής, εάν θέλετε, λοιπόν, σ’ αυτήν τη σταθερή βάση να σταθείτε, και δεν φιλοδοξείτε και δεν αποδειχθείτε ματαιόδοξος, τότε θα έχετε την ηθική σας δικαίωση. 
      Ξέρετε πόσοι έχουν περάσει από το 1974 από εδώ μέσα; Κανείς πια δεν τους θυμάται. Ήταν πάνω από δυόμισι χιλιάδες άνθρωποι. Αρκετοί εξ αυτών άφησαν κάποιο στίγμα. Οι υπόλοιποι, όσοι ζουν, όπου βρίσκονται διερωτώμαι αν αναρωτιούνται τι τέλος πάντων προσέφεραν ώστε να αισθάνονται κάποια ηθική δικαίωση και αυτοί που τους έστειλαν εδώ επίσης το ίδιο να αισθάνονται. 
      Κάνετε 100% λάθος. Σας λέω εγώ κι εσείς και ο κ. Λυκουρέντζος πήρατε άριστα, όπως βλέπω εδώ στους πίνακες ότι κάποιος σε μια επιτροπή κρίσεως πήρε είκοσι και δέκα με τόνο (20-10΄), με αποτέλεσμα στη συνολική βαθμολογία για τη συνέντευξη να προστεθεί είκοσι και 10%. Άριστα πήρατε λοιπόν στα προφορικά. Αλλά, είναι τα γραπτά που μένουν, κύριε Υπουργέ... 
      Δεν έχω διάθεση για προσωπική επίθεση. Αυτό όμως που θα σας πω, θα σας προβληματίσει όπως προβλημάτισε και εμένα ως Υπουργό Εργασίας κάτι που μου είχε πει από τη θέση του Αρχηγού της Αξιωματικής Αντιπολίτευσης, ο αείμνηστος Γεώργιος Ράλλης όταν επικαλούμην αρνητικά, τα πεπραγμένα του προκατόχου μου μακαρίτη Λάσκαρη ως Υπουργού Εργασίας. Μου είπε ότι θα κριθώ όχι απ’ αυτά που έκανε ο καταδικαστέος από τη δική μου πλευρά μακαρίτης Λάσκαρης, αλλά απ’ αυτά που κάνω ή θα κάνω εγώ. Και σεις σήμερα κύριε Υπουργέ, λέτε τριάμισι χρόνια από εδώ, είκοσι χρόνια από εκεί. Μα εκείνη τη διετία –δεν μιλώ για επταετία- ο Γεώργιος Ράλλης με τον πατέρα του Υφυπουργού σας Θανάση Ταλιαδούρο και με εκπρόσωπο παιδείας από την Ένωση Κέντρου τον μακαρίτη Παπανούτσο και με εμένα από το ΠΑ.ΣΟ.Κ. έκανε ένα άνοιγμα, μια τομή που ήταν συνέχεια του 1959 όταν έγινε το πρώτο βήμα για να σταματήσει ο μονόδρομος γενική εκπαίδευση-πανεπιστήμιο. Αυτή η πολιτική συνεχίστηκε από το ΠΑ.ΣΟ.Κ. Και δυστυχώς καταψηφίστηκαν οι νόμοι από τη Ν.Δ. και για τα Τ.Ε.Ι. και για την τεχνική και επαγγελματική εκπαίδευση με αυτές τις αγκυλώσεις. 
      Σήμερα και οι δυό σας δείξατε φανατισμό. Διαβάστε τι είπατε και κάντε την αυτοκριτική σας, και εγώ λέω ότι στο παρελθόν, η αυτοκριτική εχρησιμοποιείτο για να βρίσκονται και αποδιοπομπαίοι τράγοι, λαθών, καμμιά φορά συλλογικών και όχι μόνο ατομικών. 
      Κύριε Υπουργέ, είναι δυνατόν να μην ενδιαφερθείτε για τη δική σας εκλογική περιφέρεια, ποιοι είναι αυτοί που μπορούν να πάρουν άριστα στα προφορικά με τις επιθέσεις στην Αντιπολίτευση και όχι κρίνοντας μια Κυβέρνηση; Απ’ ότι βλέπω τώρα εδώ κανένας εκ των συναδέλφων που σας ασκούν κριτική δεν ήσκησε καθήκοντα κυβερνητικά. Εδώ στη Βουλή κρίνονται οι κυβερνήσεις οι παρούσες  και αν χρειαστεί συγκριτικά όπως λέτε και οι απελθούσες, αλλά για να κοιτάξουμε στο μέλλον και όχι για να σκαλίζουμε το παρελθόν. 
      Δεν ξέρω, κύριε Υπουργέ, αν πραγματικά σας εκφράζει να είναι κάποιος Διευθυντής Δευτεροβάθμιας Εκπαίδευσης στην εκλογική σας περιφέρεια, με 0,25 επιστημονικά προσόντα, με 0,8 επίδοση στα γραπτά και με 19,71 στη συνέντευξη.
      Σας ερωτώ, θέλετε στελέχη της εκπαίδευσης σαν αυτά που οδήγησαν τη νεολαία και την πολιτεία στην παγίδα του 7ου Γυμνασίου στο Παγκράτι; Εγώ αποφοίτησα εκεί από το νυκτερινό Γυμνάσιο. Κατάλαβα ότι κάποιοι σκέφθηκαν «Δεν  πειράζει, ας τα κάνουν γυαλιά καρφιά. Θα βγούμε εμείς να κινδυνολογούμε στους γονείς, στην κοινωνία, να μαζέψουν τα παιδιά». 
      Τα παιδιά δυστυχώς δεν μαζεύονται έτσι, κύριε Υπουργέ, εκτός αν θέλουμε –και δεν το θέλετε ασφαλώς και κανείς δεν το θέλει- να αυξήσουμε τις «κουκούλες», δηλαδή τις απρόσωπες εκφράσεις δυνάμεων που κανείς δεν μπορεί να ελέγξει –αν φαντάζεται ότι μπορεί να τις ελέγξει- και με τα άλλα συστήματα τα οποία νομοθετούμε.
      Κύριε Υπουργέ, εγώ θα καταθέσω την ανακοίνωση της Ο.Λ.Μ.Ε., την ανακοίνωση της Δ.Ο.Ε. και συγκεκριμένες καταγγελίες του κ. Καραγιάννη, συμβούλου αιρετού. Είναι πραγματικά συγκλονιστικό όταν λέτε στο προεκλογικό σας πρόγραμμα ότι η συνέντευξη δεν θα ξεπερνά το 20% της επιρροής στη συνολική εκτίμηση, να βλέπω εδώ να φτάνει το 46%, ώστε ο ογδοηκοστός να έρχεται πέμπτος, ο πεντηκοστός να έρχεται όγδοος κ.ο.κ..
      Εγώ χαίρομαι για τον πειραματισμό που κάνετε, το σχολείο που ξεκινά. Εγώ τα χαίρομαι. Να τα κάνετε και όποιος δεν σας στηρίζει κάνει λάθος. Εγώ πιστεύω ότι το ΠΑ.ΣΟ.Κ. –που έχει δώσει τις εξετάσεις του και με καλές και με ασθενείς πλευρές στην παιδεία- οφείλει να σας στηρίξει και θα σας στηρίξει, αλλά όχι μέσα από αυτό το κλίμα του ποιος είναι ο κοντύτερος και ποιος ο ψηλότερος, σε ποιον γύρισε την πλάτη η κοινωνία και σε ποιον όχι. 
      Πώς θα πάμε στην κοινωνία; Πώς θα πάμε στους εκπαιδευτικούς; Εξυβρίζοντάς τους; Περιυβρίζοντάς τους; Αποπροσανατολίζοντας την κοινωνία, λέγοντάς της «μάζεψε τα παιδιά σου, κλείσε τα μέσα, γιατί θα τα πάρουν οι αναρχικοί, το Κ.Κ.Ε., το ΠΑ.ΣΟ.Κ.» και θα κάνουν και εγώ δεν ξέρω τι. Είστε νέοι άνθρωποι. Ζήσατε τον παλμό της νεολαίας και θα πρέπει να αξιοποιήσετε τα θετικά που έχετε αποκομίσει και όχι τα αρνητικά.
      Ευχαριστώ πολύ, κυρία Πρόεδρε, και για την ανοχή και τη δική σας και των συναδέλφων.
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε και εμείς.
      Το λόγο έχει ο Υπουργός κ. Στυλιανίδης για δύο λεπτά.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, ξέρετε ότι σέβομαι και τη διαδρομή σας και την εμπειρία σας και είναι καλό το ότι ήλθατε στην Αίθουσα. Νομίζω ότι αν ήσασταν από την αρχή στην Αίθουσα, θα νιώθατε ειλικρινά την ανάγκη αυτά που μου είπατε…
      ΑΠΟΣΤΟΛΟΣ ΚΑΚΛΑΜΑΝΗΣ: Ήμουν στο γραφείο μου και σας άκουσα και στη δευτερολογία σας.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Αυτά που μου είπατε όμως, νομίζω ότι θα ήταν εξαιρετικά αν τα απευθύνατε προς τους συναδέλφους σας στο κόμμα που εκπροσωπείτε, γιατί θα είχε ίσως και άλλο προσανατολισμό, αλλά και άλλη ουσία η κουβέντα που προηγήθηκε.
      Αντιλαμβάνομαι την ανάγκη να στηριχθούν τα επιχειρήματα που ακούστηκαν ή δεν ακούστηκαν πριν και από το έγκυρο στόμα ενός πολιτικού άνδρα που έχει μια σημαντική διαδρομή και τον οποίο σέβομαι ως νέος πολιτικός, αλλά πιστεύω ότι αυτό που αναδείχθηκε σήμερα ενώπιον των Ελληνίδων και των Ελλήνων πολιτών, ενώπιον των μαθητών και των γονέων, των εκπαιδευτικών, είναι κάτι πολύ διαφορετικό από αυτό που επιχειρήθηκε εδώ να περιγραφεί από την Αξιωματική Αντιπολίτευση.
      Θα μου επιτρέψετε να πω, πρώτον, ότι το «20,10» δεν είναι πάνω από το άριστα, διότι το άριστα δεν είναι το «20». Αυτά είναι μόρια που προστίθενται.
      Θα μου επιτρέψετε επίσης να πω ότι η συνέντευξη μειώθηκε από το 70%, ως παράμετρος που επηρεάζει,…
      ΑΠΟΣΤΟΛΟΣ ΚΑΚΛΑΜΑΝΗΣ: Κάνετε λάθος. 
      ΜΑΡΚΟΣ ΜΠΟΛΑΡΗΣ: Μήπως κάνετε λάθος, κύριε Υπουργέ; 
      ΑΠΟΣΤΟΛΟΣ ΚΑΚΛΑΜΑΝΗΣ: Άριστα είναι το «20».
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Δεν είναι έτσι. Μόρια αθροίζονται, κύριε Πρόεδρε. Δεν αναφερόμαστε σε βαθμολογίες, αναφερόμαστε σε μόρια. 
      ΜΑΡΚΟΣ ΜΠΟΛΑΡΗΣ: Ο νόμος το λέει. Κάνετε λάθος. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Σαφώς είναι σημαντικό το ποσοστό που εκπροσωπεί η συνέντευξη και σήμερα. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί να υπερβεί το «20».
      ΠΡΟΕΔΡΕΥΟΥΣΑ (Βέρα Νικολαϊδου): Αφήστε τον Υπουργό να κλείσει. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Πρέπει όμως να θυμόμαστε ότι η συνέντευξη από το 70%, από άποψη επιρροής, μειώθηκε στο 45%. Ξιφουλκήσατε, με την καλή του όρου έννοια, επιχειρηματολογήσατε εναντίον ενός ισχυρισμού, ο οποίος δεν ειπώθηκε εδώ ούτε από μένα ούτε από τον Υφυπουργό. Κανείς δεν υποτιμά ούτε το κύρος του πολιτικού κόσμου ούτε τη σημασία του και βεβαίως ούτε το κύρος και τη σημασία των πολιτικών κομμάτων. Η κριτική μας απευθύνεται σε ορισμένες συγκεκριμένες συμπεριφορές κομμάτων. Δεν μπορεί, κύριε Πρόεδρε, το εσωκομματικό συμφέρον να οδηγεί την Αξιωματική Αντιπολίτευση, από απουσία κατά τη διάρκεια της κορυφαίας πολιτειακής διεργασίας, δηλαδή της αναθεωρητικής διεργασίας του Συντάγματος της χώρας μας. Αυτό εννοούμε.
      ΑΠΟΣΤΟΛΟΣ ΚΑΚΛΑΜΑΝΗΣ: Τώρα ξέρετε πώς αποφασίστηκε η Αναθεώρηση του Συντάγματος. Πυροτέχνημα ήταν!
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Δεν πρέπει το μικροκομματικό συμφέρον να οδηγεί τις αποφάσεις μας σε κριτικές, οι οποίες ουσιαστικά δεν είναι εποικοδομητικές, αλλά είναι κριτικές εντυπωσιασμού. Αναφέρομαι στους συναδέλφους μου.
      Συμφωνώ μαζί σας για την αξιολόγηση που κάνατε για το Παγκράτι και νομίζω ότι και το ενδιαφέρον και την ευαισθησία της ελληνικής πολιτείας την αναδείξαμε με τον καλύτερο τρόπο, όχι για να ενοχοποιήσουμε  γονείς ή μαθητές, αλλά για να καταδείξουμε ποια φαινόμενα πρέπει επιτέλους να πολεμηθούν. Και είπα προχθές στην Επιτροπή Μορφωτικών Υποθέσεων μία πολύ απλή αλήθεια, την οποία κανείς μας εδώ μέσα δεν θέλει να την παραδεχθεί. Αν πήγαινε η Αστυνομία, τότε θα μας έλεγαν ότι αναβιώνουμε το κράτος της Δεξιάς. Τώρα που κάναμε διάλογο με τους μαθητές και προσπαθήσαμε να επιλύσουμε τα ζητήματα που προτάσσουν και τα οποία αφορούν την αρμοδιότητα του Υπουργείου Παιδείας, με αποτέλεσμα να εκτονωθούν μέσα σε λίγες μέρες οι καταλήψεις, μας λένε «γιατί δεν πήγατε;» Εμείς πήγαμε με τον τρόπο που έπρεπε να πάμε, σεβόμενοι τους κοινωνικούς, μαθητικούς, φοιτητικούς αγώνες, σεβόμενοι τους καθηγητές στο σημαντικό έργο το οποίο επιτελούν , αλλά από την άλλη πλευρά για πρώτη φορά λέγοντας και ποια είναι η ευθύνη του κάθε Έλληνα πολίτη και του κάθε γονιού, που δεν έχει δικαίωμα να καταστρέφει τη δημόσια περιουσία, να βεβηλώνει τα εθνικά σύμβολα και να τα καίει και να στέλνει τα λάθος μηνύματα. Αυτοί οι οποίοι έχουν πράξει αυτές τις εγκληματικές ενέργειες βρίσκονται ενώπιον της ελληνικής δικαιοσύνης για πρώτη φορά, όχι μόνο για να λογοδοτήσουν για την ενοχή ή την αθωότητά τους, αλλά και για να πληρώσουν τη ζημιά που έκαναν στην περιουσία των φτωχών και μεσαίων ελληνικών οικογενειών, που θέλουν τα παιδιά τους από τη δημόσια δωρεάν εκπαίδευση να απολαμβάνουν τις ίδιες υπηρεσίες απ’ ό,τι προσφέρουν και τα ιδιωτικά σχολεία. 
      ΑΠΟΣΤΟΛΟΣ ΚΑΚΛΑΜΑΝΗΣ: Τις κάμερες τι τις θέλατε, κύριε Υπουργέ; Τι χρειάζονταν οι κάμερες;
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων):  Γιατί η καλύτερη ουσιαστικά διαφήμιση των ιδιωτικών συμφερόντων στο χώρο της εκπαίδευσης είναι αυτού του είδους τα φαινόμενα. 
      Κι επειδή δεν θέλω να μιλώ θεωρητικά, ολοκληρώνω κυρία Πρόεδρε, λέγοντας ότι δεν μιλούμε θεωρητικά. Μιλούμε απολογιστικά. Τριακόσιες είκοσι πέντε νέες σχολικές μονάδες είναι πραγματικότητα. Εκατόν εξήντα δύο σχολεία, τα οποία αναπαλαιώθηκαν, είναι πραγματικότητα. Εφτακόσια εξήντα εφτά εκατομμύρια ευρώ που απορροφήθηκαν αποτελεσματικά, είναι πραγματικότητα. Η μείωση στο λεκανοπέδιο της Αττικής της διπλοβάρδιας από το 8,2% στο 3,2% είναι πραγματικότητα. Η μείωση στο 3,5% των μισθωμένων σχολείων κι η απόκτηση ιδιόκτητων σχολείων είναι πραγματικότητα.  Τα πρώτα  αμφιθέατρα, τα πρώτα κλειστά γυμναστήρια, τα σχολεία για άτομα με ειδικές ανάγκες, τα εργαστήρια για άτομα με ειδικές ανάγκες, είναι πραγματικότητα. Ε, αυτήν την πραγματικότητα που ξεκινήσαμε, συνεχίζοντας αν θέλετε κάποια βήματα που είχαν γίνει και στο παρελθόν, θα τη συνεχίσουμε ακόμη πιο δυναμικά, ακόμη πιο αποτελεσματικά.
      ΠΡΟΕΔΡΕΥΟΥΣΑ (Βέρα Νικολαϊδου): Σας ευχαριστώ.
      Κυρίες και κύριο συνάδελφοι, κηρύσσεται περαιωμένη η συζήτηση επί της υπ’ αριθμόν 13/3/16-11-2007 επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Εθνικής Παιδείας και Θρησκευμάτων, σχετικά με τις επιλογές προϊσταμένων στην Εκπαίδευση.
      Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.04΄ λύεται η συνεδρίαση για αύριο, ημέρα Τρίτη 11 Δεκεμβρίου 2007 και ώρα 18.00΄ με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών κι ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
      
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
Συνεδρίαση  10/12/07                                                                    σελ.1

Τελευταία Αποθήκευση:	16/12/2007 11:38:00 μμ	Από:	L.venetikidou
Εκτυπώθηκε:	16/12/2007 11:34:00 μμ

