ΣΥΝΕΔΡΙΑΣΗ Ε'
Πέμπτη 7 Οκτωβρίου 1999
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. Επικύρωση Πρακτικών, 
2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Τοσίτσειο Αθηνών και το Δημοτικό Σχολείο Αυγουλέα-Λιναρδάτου Αθηνών, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Συζήτηση επικαίρων ερωτήσεων:
α) Προς τον Υπουργό Δικαιοσύνης: i) σχετικά με την κάλυψη των κενών θέσεων δικαστικών λειτουργών και διοικητικών υπαλλήλων στο Πρωτοδικείο Μυτιλήνης, ii) σχετικά με τις προθέσεις της Κυβέρνησης να επανεξετάσει την παραχώρηση των λιμανιού της Θεσσαλονίκης στο ΝΑΤΟ, β) Προς τον Υπουργό Οικονομικών, σχετικά με την καταβολή αποζημιώσεων στους δικαιούχους, για ζημιές που προκλήθηκαν από λεωφορεία του Οργανισμού Αστικών Συγκοινωνιών Αθήνας (ΟΑΣΑ), γ) Προς τον Υπουργό Μεταφορών και Επικοινωνιών σχετικά με τη διακοπή τηλεφωνικών συνδέσεων καταναλωτών, λόγω οικονομικής αδυναμίας ή απουσίας των κ.λπ.,
δ) Προς τον Υπουργό Εθνικής Παιδείας και Θρησκευμάτων, σχετικά με τις ελλείψεις σε διδακτικό προσωπικό στα Τεχνικά Επαγγελματικά Εκπαιδευτήρια κλπ.,
ε) Προς τον Υπουργό Γεωργίας, σχετικά με την εφαρμογή του νέου Κανονισμού για το ελαιόλαδο, τον περιορισμό των επιδοτήσεων κλπ.,
Γ. ΝΟΜΟΘΕΤΙΚΗ ΕΡΓΑΣΙΑ 
1. Συζήτηση επί της αρχής του σχεδίου νόμου του Υπουργείου Οικονομικών: "Απλοποιήσεις και ελαφρύνσεις στη φορολογία εισοδήματος και άλλες διαταξεις", 
2. Κατάθεση εκθέσεως Διαρκών Επιτροπών:
α. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών:"Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ-ΟΤΕ Α.Ε. (ΑΔΕΝΕΤ ΤΑΠ-ΟΤΕ Α.Ε.) και άλλες διατάξεις", β. Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
ι) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία", ιι) "Κύρωση της Συμφωνίας οπτικοακουστικών συμπαραγωγών μεταξύ της Κυβέρνηση της Ελληνική Δημοκρατίας και της Κυβέρνησης του Καναδά", ΟΜΙΛΗΤΕΣ Α. Επί των επικαίρων ερωτήσεων:
ΑΓΓΟΥΡΑΚΗΣ Χ.,
ΑΝΘΟΠΟΥΛΟΣ Ι.,
ΑΡΑΠΗ-ΚΑΡΑΓΙΑΝΝΗ Β.,
ΒΡΕΤΤΟΣ Κ.,
ΓΙΑΝΝΟΠΟΥΛΟΣ Ε.,
ΚΑΛΟΣ Γ.,
ΛΟΥΛΕ Α.,
ΣΑΛΑΓΙΑΝΝΗΣ Ν.,
ΣΚΟΠΕΛΙΤΗΣ Σ.,
ΤΖΩΑΝΝΟΣ Ι.,
ΧΡΙΣΤΟΔΟΥΛΑΚΗΣ Ν.,
Β. Επί του σχεδίου νόμου του Υπουργείου Οικονομικών: 
ΑΛΟΓΟΣΚΟΥΦΗΣ Γ.,
ΑΠΟΣΤΟΛΟΥ Ε.,
ΒΕΖΔΡΕΒΑΝΗΣ Η.,
ΓΚΑΤΖΗΣ Ν.,
ΔΡΥΣ Γ.,
ΖΑΦΕΙΡΟΠΟΥΛΟΣ Ε.,
ΘΑΝΟΣ Δ.,
ΚΑΡΑΚΩΣΤΑΣ Ι., 
ΚΩΣΤΟΠΟΥΛΟΣ Ν.Δ.,
ΠΑΠΑΔΗΜΟΠΟΥΛΟΣ Ι.,
ΠΑΠΑΝΤΩΝΙΟΥ Γ.,
ΡΕΓΚΟΥΖΑΣ Α.,
ΣΙΟΥΦΑΣ Δ.,
ΣΠΥΡΟΥ Σ.,
ΤΣΟΒΟΛΑΣ Δ.,
ΦΟΥΣΑΣ Α.
Π Ρ Α Κ Τ Ι Κ Α Β Ο Υ Λ Η Σ 
Θ' ΠΕΡΙΟΔΟΣ 
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ' 
ΣΥΝΕΔΡΙΑΣΗ Ε' 
Πέμπτη 7 Οκτωβρίου 1999 
----------------------- 
Αθήνα, σήμερα στις 7 Οκτωβρίου 1999, ημέρα Πέμπτη και ώρα 10.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από την κ. Βασιλική Αράπη-Καραγιάννη, Βουλευτή Α' Αθήνας, τα ακόλουθα:
(Το κείμενο των ανακοινώσεων υπάρχει στο τεύχος των πρακτικών της Βουλής).
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερώτησεις πρώτου κύκλου:
Πρώτη είναι η με αριθμό 1/4.10.99 επίκαιρη ερώτηση του Βουλευτή της Νέας Δημοκρατίας κ. Ιωάννη Τζωάννου προς τον Υπουργό Δικαιοσύνης, σχετικά με την κάλυψη των κενών θέσεων δικαστικών λειτουργών και διοικητικών υπαλλήλων στο Πρωτοδικείο Μυτιλήνης.
Η επίκαιρη ερώτηση του κ. Τζωάννου έχει ως εξής:
"Τα τεράστια προβλήματα που αντιμετωπίζουν οι κάτοικοι του Νομού Λέσβου σε ό,τι αφορά την απονομή της δικαιοσύνης, εξαιτίας των σοβαρών ελλείψεων σε δικαστικούς λειτουργούς και διοικητικούς υπαλλήλους, αλλά και της απαράδεκτης κατάστασης του νεοκλασικού μεγάρου του Πρωτοδικείου Μυτιλήνης, προκάλεσαν την απόφαση της Γενικής Συνέλευσης του Δικηγορικού Συλλόγου Μυτιλήνης σε αποχή από τα καθήκοντά τους.
Παρά το γεγονός ότι ο κύριος Υπουργός Δικαιοσύνης παραδέχεται την ύπαρξη των προβλημάτων αυτών, σε απάντησή του σε προηγούμενη ερώτησή μου στη Βουλή, κανένα ουσιαστικό μέτρο δεν έχει ληφθεί μέχρι σήμερα για την αντιμετώπισή τους.
Ερωτάται ο κύριος Υπουργός:
Αν επιτέλους θα ενδιαφερθεί για την άμεση και αποτελεσματική αντιμετώπιση των απαράδεκτων δυσλειτουργιών στην απονομή της δικαιοσύνης στον ακριτικό Νομό Λέσβου".
Ο Υπουργός Δικαιοσύνης κ. Ευάγγελος Γιαννόπουλος έχει το λόγο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, ο κ.Τζωάννος και πάλι είχε παραπονεθεί για θέματα ελλείψεων στο Δικαστήριο της Μυτιλήνης και είχαμε απαντήσει εκτενώς. Επανήλθε.
Η απάντηση του Υπουργείου είναι, όσον αφορά τις ελλείψεις σε δικαστές και δικαστικούς υπαλλήλους, ότι αυτό είναι θέμα του Αρείου Πάγου. Ο 'Αρειος Πάγος ρυθμίζει τα της μετακινήσεως των δικαστών στις περιπτώσεις των ελλείψεων.
Βεβαίως το άλλο σκέλος του παραπόνου, της παρατήρησης του κ.
Τζωάννου είναι για το Δικαστικό Μέγαρο της Μυτιλήνης. 'Εχει προγραμματιστεί η ανακαίνισή του, όπως και για πολλά άλλα δικαστικά μέγαρα του κράτους. Λόγω όμως των σεισμών, δεν πήγε ειδικό κλιμάκιο της "ΘΕΜΙΣ ΚΑΤΑΣΚΕΥΑΣΤΙΚΗ", της εταιρείας του ελληνικού δημοσίου, η οποία έχει ενασχόληση με την ανακαίνιση και την κατασκευή. 'Ηδη κλιμάκιο έχει πάει στη Μυτιλήνη -εάν δεν πήγε χθες, θα πάει σήμερα- και η πρόβλεψη είναι ότι μέχρι το Μάϊο η ανακαίνιση του Μεγάρου θα έχει ολοκληρωθεί.
Αυτά έχω να απαντήσω στην ερώτηση του κ. Τζωάννου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τζωάννος έχει το λόγο. 
ΙΩΑΝΝΗΣ ΤΖΩΑΝΝΟΣ: Κύριε Πρόεδρε, επανήλθα με επίκαιρη ερώτηση στο θέμα αυτό, το οποίο είναι ιδιαίτερα σημαντικό για το Νομό Λέσβου και τη Νήσο Λέσβο και τη Νήσο Λήμνο και τον 'Αγιο Ευστράτιο, γιατί ουσιαστικά έχει δημιουργηθεί καθεστώς αρνησιδικίας στην περιοχή. Και αυτό το καθεστώς έχει οδηγήσει το Δικηγορικό Σύλλογο Μυτιλήνης σε αποχή από τα καθήκοντα. Μάλιστα μετετράπη αυτή η αποχή σε διαρκείας.
Αυτή η κατάσταση σε έναν ακριτικό νομό, ο οποίος ήδη έχει πληγεί από άλλους παράγοντες που οδηγούν στην οικονομική ύφεση, όπως είναι και το θέμα του ελαιολάδου και άλλα προβλήματα, εντείνουν το αίσθημα της απομόνωσης και εγκατάλειψης από το κράτος. Γι'αυτό επανήλθα, διότι πιστεύω ότι το θέμα μπορεί να προωθηθεί από πλευράς Υπουργείου Δικαιοσύνης προς τα άλλα Υπουργεία, κυρίως στο Υπουργείο Οικονομικών, για να δοθούν οι αναγκαίοι πόροι, ώστε να λυθούν τα προβλήματα.
Και έρχομαι τώρα σε τρία συγκεκριμένα θέματα. Πράγματι υπάρχουν τρεις διαστάσεις στο πρόβλημα. Η πρώτη διάσταση αφορά την έλλειψη διοικητικού προσωπικού. Ο κύριος Υπουργός δεν αναφέρθηκε σε αυτό το θέμα. Και πράγματι στις απαντήσεις που έχω πάρει και από τα έγγραφα που έχουν σταλεί από το Υπουργείο, ομολογείται ότι υπάρχουν ουσιαστικά οι μισοί υπάλληλοι από ό,τι χρειάζονται σε σχέση με τις οργανικές θέσεις. Στην πραγματικότητα χρειάζονται πολλοί περισσότεροι διοικητικοί υπάλληλοι για να λειτουργεί εύρυθμα το δικαστήριο.
Πέραν τούτου είναι γνωστές οι κενές θέσεις σε λειτουργούς δικαστικούς. Και αυτές όμως οι οργανικές θέσεις που είναι κενές, δεν επαρκούν.
Και το Υπουργείο, απ' ό,τι γνωρίζω, έχει ζητήσει από τον 'Αρειο Πάγο την πλήρωση δύο θέσεων πρωτοδικών και μία εισαγγελέως, αλλά και πάλι αυτό δεν αρκεί. Είναι θέμα πόρων. Να πιεστεί το Υπουργείο Οικονομικών.
Η τρίτη διάσταση αφορά το μέγαρο, το οποίο πράγματι είναι ένα ωραιότατο κλασικό κτίριο που πρέπει να διατηρηθεί. Η "ΘΕΜΙΣ-ΚΑΤΑΣΚΕΥΑΣΤΙΚΗ" από πέρυσι -και δεν είναι θέμα σεισμών, κακώς επικαλείται ο κύριος Υπουργός τους σεισμούς- είχε υποσχεθεί ότι θα αντιμετωπίσει το πρόβλημα. Αντί όμως να το αντιμετωπίσει, το μετέθεσε στη Νομαρχιακή Αυτοδιοίκηση, η οποία ουσιαστικά δεν διαθέτει αρμόδιες υπηρεσίες. Τώρα που πιέζει η άσχημη πραγματικότητα, τώρα ξαφνικά ξύπνησε και η "ΘΕΜΙΣ ΚΑΤΑΣΚΕΥΑΣΤΙΚΗ".
Συνεπώς είναι τρεις οι διαστάσεις, τις οποίες αν τις λάβουμε όλες μαζί υπόψη, δείχνουν μια τάση εγκατάλειψης του προβλήματος. Θα πρέπει, λοιπόν, και το Υπουργείο Οικονομικών να λάβει τα μέτρα του, αντί να σπαταλάει πόρους σε άλλες δραστηριότητες.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Δικαιοσύνης έχει το λόγο για να δευτερολογήσει.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, απήντησα όσον αφορά τη συμπλήρωση των θέσεων των δικαστικών. Είναι θέμα του Αρείου Πάγου. Υπάρχουν δικαστές. Αυξήσαμε τις θέσεις των δικαστών. Και έδωσα εντολή σήμερα να γίνει νέο ερώτημα, ακριβώς για να επιταχυνθεί αυτή η διαδικασία της πληρώσεως των θέσεων.
'Οσον αφορά το θέμα του δικαστικού μεγάρου, έχω να σας πω ότι σε είκοσι πέντε δικαστικά μέγαρα της χώρας αλλού έχει αρχίσει η ανακαίνιση, αλλού έχει περατωθεί και αλλού βρισκόμαστε στη διαδικασία αναθέσεως έργων ανακαίνισης.
Δεν θέλω σήμερα να μιλήσω πάνω στο χάλι που βρήκα όταν ανέλαβα το Υπουργείο Δικαιοσύνης, όσον αφορά την κατάσταση των δικαστικών μεγάρων, που σε πολλά ντρεπόταν κανένας να μπει μέσα. Δεν θέλησα να μιλήσω. 'Ομως, υποχρεούμενος να απολογηθώ, έχω να πω ότι είχε μπει σε σειρά και το δικαστικό μέγαρο Μυτιλήνης, η οποία σειρά επήρχετο. Επήλθαν όμως οι σεισμοί και ανεστάλησαν όλες οι προσπάθειές μου.
ΙΩΑΝΝΗΣ ΤΖΩΑΝΝΟΣ: Είναι και παραμεθόριος περιοχή.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Τζωάννο. 
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Υπάρχουν και άλλα που είχαν σειρά πιο μπροστά, κύριε Τζωάννο. 'Αλλα ας πούμε ήταν για γκρέμισμα, σε άλλα ντρεπόσουν να μπεις μέσα, σε άλλα δεν έμπαινες μέσα. Γι' αυτό υπήρχε μία σειρά. 'Εκανε η "ΘΕΜΙΣ ΚΑΤΑΣΚΕΥΑΣΤΙΚΗ" και η αρμόδια υπηρεσία ένα πρόγραμμα, το οποίο πρόγραμμα εκτελείται. Σύντομα, λοιπόν, θα έχετε καλά νέα.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 9/4.10.1999 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τους Υπουργούς Δικαιοσύνης και Εθνικής 'Αμυνας σχετικά με τις προθέσεις της Κυβέρνησης να επανεξετάσει την παραχώρηση του λιμανιού της Θεσσαλονίκης στο ΝΑΤΟ κλπ.
Η επίκαιρη ερώτηση του κυρίου συναδέλφου σε περίληψη έχει ως εξής:
"Το Σάββατο 25 Σεπτέμβρη τέσσερις Βρετανοί στρατιώτες που υπηρετούν σε μονάδα της KFOR που εδρεύει στο λιμάνι της Θεσσαλονίκης, αναστάτωσαν την περιοχή του Βαρδάρη, βρίζοντας και κάνοντας άσεμνες χειρονομίες προς τους περαστικούς, πεζούς και οδηγούς αυτοκινήτων.
Αστυνομικοί που τους συνέλαβαν και τους οδήγησαν στο Αστυνομικό Τμήμα, δέχτηκαν την ίδια βάναυση συμπεριφορά από τους μεθυσμένους Βρετανούς, οι οποίοι έβριζαν την Ελλάδα, το κράτος, την Ελληνική Αστυνομία και γρονθοκοπούσαν τους αστυνομικούς.
Με προφορική εντολή του εισαγγελέα οι τέσσερις Βρετανοί αφέθηκαν ελεύθεροι, ενώ σε βάρος τους σχηματίστηκε δικογραφία. Το περιστατικό είναι ένα από τα πολλά που συμβαίνουν στη Θεσσαλονίκη και που δυστυχώς, δεν βλέπουν το φως της δημοσιότηταςς.
Ερωτώνται οι κύριοι Υπουργοί:
Γιατί, αφού συμπεριφέρθησαν σαν κοινοί κακοποιοί, με παρέμβαση του εισαγγελέα αφέθηκαν ελεύθεροι; Ποιος έδωσε τέτοια εντολή στον εισαγγελέα;
Είναι στις προθέσεις της Κυβέρνησης να επανεξετάσει την παραχώρηση του λιμανιού της Θεσσαλονίκης στους ΝΑΤΟϊκούς ιμπεριαλιστές, να αρνηθεί τη μετατροπή του σε στρατηγείο και ορμητήριο για την επιβολή της νέας τάξης πραγμάτων στην Γιουγκοσλαβία και στην ευρύτερη περιοχή;" Ο Υπουργός Δικαιοσύνης κ. Ευάγγελος Γιαννόπουλος έχει και πάλι το λόγο.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, ζητήσαμε από τον εισαγγελέα της Θεσσαλονίκης να μας ενημερώσει σχετικά με το περιεχόμενο της επίκαιρης ερώτησης του κ. Αγγουράκη και λάβαμε την εξής απάντηση, την οποία και σας διαβάζω:
"Σύμφωμα με τις διατάξεις των άρθρων 242, 417 και επόμενα του Κώδικα Ποινικής Δικονομίας, οι αρμόδιες αστυνομικές αρχές προβαίνουν στη νόμιμη σύλληψη του δράστη και την παραπομπή του στον αρμόδιο εισαγγελέα μόνον εφόσον διαπιστωθεί αυτόφωρη τέλεση αξιόποινης πράξης.
'Αλλωστε κατά το ισχύον Σύνταγμα, νόμιμη σύλληψη νοείται μόνον εάν έχει εκδοθεί ένταλμα συλλήψεως από τον αρμόδιο ανακριτή ή αν διαπιστωθεί επ' αυτοφώρω η τέλεση συγκεκριμένης αξιόποινης πράξης. Ο αρμόδιος εισαγγελέας της ποινικής δίωξης ενημερώθηκε γι' αυτό το περιστατικό από τον υποδιοικητή του αρμοδίου αστυνομικού τμήματος της Θεσσαλονίκης, κ. Γκράνα, ο οποίος σημείωσε ότι δεν συντρέχει λόγος ενεργοποίησης της διαδικασίας του αυτοφώρου επειδή, όπως ανέφερε οι Βρετανοί στρατιώτες δεν προέβησαν σε αξιόποινες πράξεις. Επρόκειτο συνεπώς κατά την κρίση του εισαγγελέα ποινικής δίωξης για ένα αποδυναμωμένο περιστατικό, χωρίς ποινική αξιολόγηση και ως εκ τούτου δόθηκε εντολή να αφεθούν ελεύθεροι οι Βρετανοί στρατιώτες. Πάντως, σε βάρος των Βρετανών στρατιωτικών έχει σχηματιστεί δικογραφία από το αρμόδιο αστυνομικό τμήμα, η οποία έχει ήδη αποσταλεί στην εισαγγελία πλημμελειοδικών Θεσσαλονίκης. Η ως άνω δικογραφία μελετάται κατά τον παρόντα χρόνο από τον αρμόδιο εισαγγελέα, ο οποίος και θα αποφανθεί εάν συντρέχουν λόγοι ασκήσεως ή μη ποινικής διώξεως".
Αυτήν την απάντηση έχω, αυτή μεταφέρω.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αγγουράκης έχει το λόγο.
ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, νομίζω ότι είναι -το ελάχιστο που θα μπορούσε να πει κανείς- εξοργιστική η απάντηση και του εισαγγελέα και της Κυβέρνησης διά στόματος του αρμοδίου Υπουργού Δικαιοσύνης.
Πρώτα απ' όλα ο εισαγγελέας αμφισβητεί τα γεγονότα που έγιναν και για τα οποία έγραψε ο Τύπος, ανέφεραν τα Μέσα Μαζικής Ενημέρωσης. 'Ηταν συγκεκριμένες οι πράξεις που έκαναν οι Βρετανοί στρατιώτες.
Πιστεύω ότι και τα ερωτήματα που έθεσα έμειναν αναπάντητα. Ποιο είναι το στοιχείο που οδήγησε τους Βρετανούς τώρα, αλλά και άλλους ΝΑΤΟϊκούς στη Θεσσαλονίκη το προηγούμενο χρονικό διάστημα σε παρόμοιες πράξεις;
Κύριε Πρόεδρε, να μου επιτρέψετε να κάνω έναν παραλληλισμό και με τα απαράδεκτα που κάνει η KFOR -επιτρέψτε μου να την ονομάσω KriminalForce- στην πρώην Γιουγκοσλαβική Δημοκρατία της Μακεδονίας...
ΠΡΟΕΔΡΕΥΩΝ (Παναγιώτης Ν. Κρητικός): Επί του αντικειμένου της ερωτήσεώς σας, παρακαλώ. Δεν είναι εδώ και ο αρμόδιος Υπουργός να δώσει απάντηση. Ξέρετε τον Κανονισμό. Σας παρακαλώ!
ΧΑΡΑΛΑΜΠΟΣ ΑΓΓΟΥΡΑΚΗΣ: Είμαι απόλυτα επί του αντικειμένου. 
ΠΡΟΕΔΡΕΥΩΝ (Παναγιώτης Ν. Κρητικός): Αυτές οι αποκλίσεις από τον Κανονισμό δημιουργούν ζητήματα στη λειτουργία μας.
ΧΑΡΑΛΑΜΠΟΣ ΑΓΓΟΥΡΑΚΗΣ: Υπάρχει απόλυτη πολιτική κάλυψη στα γεγονότα αυτά. Λυπάμαι πάρα πολύ για το σημείο στο οποίο έχει φθάσει η ελληνική Κυβέρνηση. Λυπάμαι για το ότι έχουμε φτάσει στο σημείο να γίνονται τέτοιες απροκάλυπτες ενέργειες και η Κυβέρνηση να τις θεωρεί δευτερεύουσας ή τριτεύουσας σημασίας.
ΠΡΟΕΔΡΕΥΩΝ (Παναγιώτης Ν. Κρητικός): Τηρουμένων και των αναλογιών κινδυνεύουμε κι εμείς, όταν αποκλίνουμε από τον Κανονισμό, να κάνουμε ό,τι κάνει και η KFOR.
ΧΑΡΑΛΑΜΠΟΣ ΑΓΓΟΥΡΑΚΗΣ: Δεν ξέρω πού πάει αυτός ο παραλληλισμός. 
ΠΡΟΕΔΡΕΥΩΝ (Παναγιώτης Ν. Κρητικός): Στα πλαίσια του Κανονισμού, σας παρακαλώ.
ΧΑΡΑΛΑΜΠΟΣ ΑΓΓΟΥΡΑΚΗΣ: Δεν μπορεί, κύριε Πρόεδρε...
ΠΡΟΕΔΡΕΥΩΝ (Παναγιώτης Ν. Κρητικός): Υπερβολική και η παρομοίωσή μου. ΧΑΡΑΛΑΜΠΟΣ ΑΓΓΟΥΡΑΚΗΣ: Δεν μπορεί, κύριε Πρόεδρε, να γίνονται γεγονότα που έχουν αναστατώσει τους κατοίκους συνολικά της Θεσσαλονίκης, γεγονότα που τα έχουν δει όλοι, δηλαδή βιαιοπραγίες σε βάρος αστυνομικών της Ελληνικής Αστυνομίας, σε βάρος της χώρας, σε βάρος της ανεξαρτησίας, κάποιος διοικητής αστυνομικού τμήματος να τα θεωρεί δευτερεύουσας σημασίας. Είναι μείζονος πολιτικής σημασίας τα ζητήματα αυτά και για μας δεν είναι τίποτε άλλο, παρά μια πολιτική πλήρους υποταγής, αν θέλετε, της εθνικής εξωτερικής πολιτικής στα κελεύσματα του ΝΑΤΟ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός, αν επιθυμεί, έχει το λόγο για να δευτερολογήσει.
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, είναι γνωστό τουλάχιστον στους δικηγόρους ότι το Υπουργείο Δικαιοσύνης και κάθε Υπουργός Δικαιοσύνης δεν επιτρέπεται να επεμβαίνει στα έργα των δικαστικών και εισαγγελικών αρχών.
Δεν έχω να συμπληρώσω τίποτε περισσότερο από εκείνα που είπα. Το Υπουργείο παρακολουθεί το θέμα. 'Ηδη ανέθεσα στην αρμόδια υπηρεσία να μεταβεί ένας υπάλληλος στη Θεσσαλονίκη, να διακριβώσει τι ακριβώς συνέβη και να μου αναφέρει.
Θα καταθέσω για τα Πρακτικά την απάντηση που δίνει και το Γενικό Επιτελείο Εθνικής Αμύνης -γιατί είναι συνεπερωτώμενος ο Υπουργός Εθνικής 'Αμυνας- με δύο ενημερωτικά σημειώματα, για να λάβει γνώση και ο κ. Αγγουράκης.
(Στο σημείο αυτό ο Υπουργός Δικαιοσύνης κ. Ευάγγελος Γιαννόπουλος καταθέτει για τα Πρακτικά τα προαναφερθέντα ενημερωτικά σημειώματα, τα οποία έχουν ως εξής:
"ΓΕΝΙΚΟ ΕΠΙΤ. ΕΘΝΙΚΗΣ ΑΜΥΝΗΣ Δ/ΝΣΗ ΕΠΙΧ/ΚΗΣ ΥΠΟΣΤΗΡΙΞΕΩΣ Δντής Τηλ. (Εσωτ.) 2486 Αθήνα 5 Οκτ.99 ΕΝΗΜΕΡΩΤΙΚΟ ΣΗΜΕΙΩΜΑ ΘΕΜΑ: Κοινοβουλευτικός 'Ελεγχος ΣΧΕΤ: Επίκαιρη ερώτηση 9/4-10-99 της Βουλής των Ελλήνων Σχετικά με το τμήμα της επίκαιρης ερωτήσεως 9/4-10-99 της Βουλής των Ελλήνων που σχετίζεται με το περιστατικό της 25ης Σεπ. 99, το οποίο και απευθύνεται προς κ. Υπουργό της Δικαιοσύνης έχουμε τις ακόλουθες απόψεις:
Οι υπαίτιοι του περιστατικού συνελήφθησας από τα αστυνομικά όργανα και αφού σχηματίσθηκε εναντίον των δικογραφία προσήχθησαν με την αυτόφωρο διαδικασία στον αρμόδιο εισαγγελέα. Ο Εισαγγελέας ενεργώντας στα πλαίσια της προσωπικής και λειτουργικής του ανεξαρτησίας με βάση τις συνταγματικές επιταγές (άρθρο 87 παρ. 1 του Συντάγματος) και συνεκτιμώντας τα πραγματικά περιστατικά, έκρινε την παραπομπή των σε τακτική δικάσιμο. Είναι αυτονόητο ότι δεν χωρεί ουδεμία παρέμβαση της διοικήσεως στη λειτουργία της Δικαιοσύνης. Τούτο δε αποδεικνύεται από ανάλογο περιστατικό που συνέβη την 9 Σεπ. 99 στην περιοχή Κατερίνης, όπου ο υπαίτιος Βρετανός Στρατιωτικός παραπέμφθηκε από τον αρμόδιο Εισαγγελέα με τις κατηγορίες της διακεκριμένης φθοράς ξένης ιδιοκτησίας και της εξύβρισης, και καταδικάστηκε με την υπ' αριθμ. 1662/10 Σεπ. 99 απόφαση του Τριμελούς Πλημ/κείου Κατερίνης συνολικά σε φυλάκιση 10 μηνών, προκειμένου δε η έφεση που άσκησε να έχει ανασταλτικό αποτέλεσμα υποχρεώθηκε στην καταβολή εγγυοδοσίας ύψους 500.000 δρχ.
ΠΛΟΙΑΡΧΟΣ Η. ΚΑΛΟΓΕΡΑΚΗΣ Π.Ν.
ΠΡΟΣ: ΥΠΕΘΑ/ΔΚ.ΔΔΣ/Τμ.Εν.ΚΑΤΕΠΕΙΓΟΝ Γραφ. Κοινοβουλευτικού ΕλέγχουΓΕΝ.ΕΠΙΤ.ΕΘΝ.ΑΜΥΝΗΣ ΚΟΙΝ: ΕΓΑ-Γρ.Υ/ΓΕΕΘΑ-ΔΑ'ΚΔΕΝΥΠ/Β ΓΕΕΘΑ/ΔΕΠΥΠΤηλ. (Εσωτ.) 2486 Αθήνα 5 Οκτωβρίου 1999 ΥΠΗΡΕΣΙΑΚΟ ΣΗΜΕΙΩΜΑ ΜΕ ΑΡΙΘ. 535 ΘΕΜΑ: Κοινοβουλευτικός 'Ελεγχος ΣΧΕΤ: α.Φ.900α/321/3642/Σ.487/4 Οκτ. 99/ΕΠΥΕΘΑ β. ΥΣ 932/4 Οκτ. 99/ΕΓΑ/ΓΕΕΘΑ γ. ΕΠΙΚΑΙΡΗ ΕΡΩΤΗΣΗ 9/4-10-99 της Βουλής των Ελλήνων 1. Σας γνωρίζουμε ότι η παροχή διεκολύνσεων από την Ελλάδα σε Χώρες μέλη του ΝΑΤΟ αλλά και σε χώρες μη μέλη του ΝΑΤΟ των οποίων οι δυνάμεις αναπτύσσονται στο Κοσυφοπέδιο, πραγματοποιείται στα πλαίσια των αποφάσεων 1199, 1203 και 1244, του Συμβουλίου Ασφαλείας του Οργανισμού Ηνωμένων Εθνών.
2. 'Οσον αφορά το περιστατικό της 25ης Σεπτεμβρίου, σας γνωρίζουμε ότι γι' αυτό επελήφθη ο αρμόδιος εισαγγελέας ο οποίος, ενεργεί με προσωπική και λειτουργική ανεξαρτησία όπως προβλέπεται από σχετική συνταγματική επιταγή (άρθρο 87 παρ. 1 του Συντάγματος).
3. Τέλος γνωρίζεται ότι καθ' όλη τη διάρκεια της αναπτύξεως της ειρηνευτικής δύναμης στο Κοσυφοπέδιο κατά την οποία διήλθαν στο Κοσυφοπέδιο κατά την οποία διήλθαν από τη Χώρα μας περίπου 28.000 άνδρες, συνέβησαν μόνο δύο περιστατικά τα οποία θεωρούνται μεμονωμένες περιπτώσεις.
Πλοίαρχος Η. Καλογεράκης Π.Ν.
Δντής/ΔΕΠΥΠ")
ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πέραν τούτου το θέμα δεν έκλεισε, κατά το Υπουργείο Δικαιοσύνης, εφόσον υπάρχουν και διαφορετικές απόψεις, όσον αφορά την περιγραφή των γεγονότων. Θα επανέλθουμε. Θα επανέλθω ο ίδιος.
ΠΡΟΕΔΡΕΥΩΝ (Παναγιώτης Ν. Κρητικός): Τρίτη είναι η με αριθμό 12/4.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Οικονομικών, σχετικά με την καταβολή αποζημιώσεων στους δικαιούχους, για ζημιές που προκλήθηκαν από λεωφορεία του Οργανισμού Αστικών Συγκοινωνιών Αθήνας (ΟΑΣΑ).
Η ερώτηση της κ. Λουλέ έχει ως εξής:
"Από την εποχή της ΕΑΣ υπάρχουν εκατοντάδες άνθρωποι που τραυματίστηκαν και άλλοι που έχασαν τη ζωή τους σε τροχαία με ευθύνη των οδηγών των λεωφορείων της επιχείρησης. Η νέα διοίκηση του ΟΑΣΑ στην οποία έχει περιέλθει η εκκαθάριση της ΕΑΣ αδυνατεί, όπως ισχυρίζεται, να καλύψει τις αποζημιώσεις που έχουν ορισθεί μετά από δικαστικές αποφάσεις. Αυτό συμβαίνει γιατί το Υπουργείο Οικονομικών δεν δίνει τις απαραίτητες πιστώσεις, όπως ήταν υποχρεωμένο να κάνει βάσει του νόμου 2078/92. Αποτέλεσμα, να υπάρχουν εκατοντάδες οικογένειες, οι οποίες στο μεταξύ έχουν πληρώσει πολλά χρήματα σε δικαστήρια και περιμένουν ακόμα και δέκα χρόνια να αποζημιωθούν.
Ερωτάται ο κύριος Υπουργός:
Πότε σκοπεύει το Υπουργείο Οικονομικών να δώσει τα απαραίτητα χρήματα για να εξοφληθούν οι δικαιούχοι που έχουν τελεσίδικες δικαστικές αποφάσεις και δεν έχουν πληρωθεί".
Ο Υφυπουργός Οικονομικών κ. Χριστοδουλάκης έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ, κύριε Πρόεδρε.
Η ερώτηση της κ. Λουλέ θίγει ένα πραγματικό μεν πρόβλημα, αλλά η εικόνα που δίνει δεν είναι ακριβής. Θα μου επιτρέψετε να περιγράψω σε συντομία την κατάσταση.
Μετά το νόμο του 1992 η ΕΑΣ ετέθη σε εκκαθάριση και όλες τις υποχρεώσεις τις έχει αναλάβει πλέον ο ΟΑΣΑ, ο οποίος ασχολείται και με τα θέματα των αποζημιώσεων, τις οποίες πρέπει να δίνει ο οργανισμός αυτός ή όφειλε η ΕΑΣ, εφόσον βέβαια έχουν υπάρξει τελεσίδικες δικαστικές αποφάσεις ικανοποίησης των αγωγών εναντίον της.
Το Υπουργείο Οικονομικών ανάλογα με την πορεία τελεσιδικήσεως των αποφάσεων αυτών δίνει τις αντίστοιχες ενισχύσεις στον ΟΑΣΑ και καταβάλλονται οι αποζημιώσεις. Μέχρι τώρα έχει δώσει ένα δισεκατομμύριο δραχμές περίπου σε αποζημιώσεις. Το 1996 έδωσε εκατό εκατομμύρια (100.000.000) δραχμές, το 1997 τετρακόσια εκατομμύρια (400.000.000) δραχμές και το 1998 πεντακόσια εκατομμύρια (500.000.000) δραχμές. Ανάλογα με το ρυθμό τελεσιδικήσεως των αγωγών ενισχύει τον ΟΑΣΑ, έτσι ώστε να καλύπτει όσους έχουν κάνει αγωγές εναντίον του. Στην ίδια λογική και με τον ίδιο ρυθμό και φέτος εξετάζουμε ποιες αγωγές έχουν τελεσιδικήσει και θα καταβληθούν όλα τα οφειλόμενα ποσά στους ενάγοντες. Να είσθε βεβαία περί αυτού. Αποτελεί μια υποχρέωση της ΕΑΣ, την οποία την έχει αναλάβει πλέον η πολιτεία και αυτή η υποχρέωση θα ολοκληρωθεί, όπως γινόταν και τα προηγούμενα χρόνια. Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, έχουμε μερικές δεκάδες οικογένειες ανά την Ελλάδα που άνθρωποί τους έχουν τραυματιστεί, έχουν χάσει τη ζωή τους από τροχαία δυστυχήματα που την ευθύνη είχαν οι οδηγοί λεωφορείων της ΕΑΣ.
Καλά μεν για εκείνους οι οποίοι τραυματίστηκαν και έγιναν καλά και μπορούν να δουλέψουν, αλλά υπάρχουν άλλοι οι οποίοι ή έχασαν τη ζωή τους ή είναι ανάπηροι και δεν μπορούν να εργαστούν και έχουν ανάγκη απ' αυτήν την αποζημίωση.
Εγώ μίλησα, κύριε Υπουργέ, με το νομικό σύμβουλο του ΟΑΣΑ και μου είπε τα εξής: Πρώτον, ότι σύμφωνα με το ν. 2078/92 είχατε αποφασίσει ότι όλα αυτά θα περιέλθουν στο δικό σας Υπουργείο και θα ήσασταν εσείς εκείνοι οι οποίοι θα δίνατε τις αποζημιώσεις. Ο ίδιος μου είπε ότι κρύβεται από τους ανθρώπους γιατί ντρέπεται να τους κοροϊδεύει. Μου είπε ακόμη ότι έχει στο ταμείο του είκοσι εκατομμύρια (20.000.000) δραχμές, τα οποία δεν μπορεί να αγγίξει γιατί απ' αυτά δίνει κάθε μήνα στις οικογένειες εκείνων που έχουν πεθάνει ένα ποσό. Αυτά τα είκοσι εκατομμύρια (20.000.000) δεν μπορεί να τα αγγίξει. Σας έχει στείλει κατ' επανάληψη επιστολές του στο Υπουργείο και σας ζητάει πεντακόσια εκατομμύρια (500.000.000) δραχμές, γιατί τόσα είναι τα χρήματα με τα οποία πρέπει να καλυφθούν οι δεδικασμένες αποφάσεις. Τόσα είναι τα χρήματα που πρέπει να δοθούν στους ανθρώπους, οι οποίοι περιμένουν δέκα και παραπάνω χρόνια για να αποζημιωθούν.
Αυτά διά στόματος νομικού συμβούλου. Δικός σας άνθρωπος είναι, δεν νομίζω ότι λέει ψέμματα. Αν θέλετε μπορώ να σας δώσω και το όνομά του. Πείτε μου εσείς τώρα από εδώ και πέρα ότι μπορεί κάποτε να γίνει. Θα γίνει κάποτε. Το θέμα είναι πότε θα γίνει.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κύριε Πρόεδρε, εγώ συμμερίζομαι την ευαισθησία της κ. Λουλέ για το συγκεκριμένο θέμα, αλλά σας είπα και πάλι ότι αυτή είναι μια διαδικασία η οποία προχωρά κανονικά και δεν ισχύει αυτό που είπε για δέκα χρόνια.
'Ολοι όσοι είχαν καταθέσει μέχρι το 1994 και μετά τελεσιδίκησαν, έχουν αποζημιωθεί. Και αυτό που λέτε για δέκα χρόνια, δεν ισχύει. ΑΝΔΡΙΑΝΗ ΛΟΥΛΕ: Αν σας φέρω να διαβάσετε, θα δείτε.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Κάθε χρόνο -εξήγησα με συγκεκριμένους αριθμούς- γίνεται μία ενίσχυση του ΟΑΣΑ για να καλύπτεται αυτή η υποχρέωση. Είχαμε δώσει τετρακόσια εκατομμύρια (400.000.000) το 1997, πεντακόσια (500.000.000) πέρυσι και ανάλογα ποσά θα διατεθούν και φέτος . Αλλά αυτό απαιτεί μία υποβολή στοιχείων, μία αλληλογραφία με το Υπουργείο Οικονομικών. Και να είσθε βεβαία ότι θα γίνει. Δεν υπάρχει καμία πρόθεση της Κυβέρνησης ούτε να καθυστερήσει την καταβολή αποζημιώσεων ούτε τίποτε άλλο. Αυτό είναι οφειλόμενες υποχρεώσεις της παλαιάς εταιρείας που έχει αναλάβει η πολιτεία και θα τις εκπληρώσει στο ακέραιο. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός):Εισερχόμαστε στη συζήτηση της με αριθμό 15/4.10.99 επίκαιρης ερώτησης της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Μεταφορών και Επικοινωνιών, σχετικά με τη διακοπή τηλεφωνικών συνδέσεων καταναλωτών, λόγω οικονομικής αδυναμίας ή απουσίας των κλπ.
Η επίκαιρη ερώτηση έχει ως εξής:
"Προκαλεί το δημόσιο αίσθημα η συμπεριφορά των αρμοδίων του ΟΤΕ, να διακόψουν τις τηλεφωνικές συνδέσεις συνδρομητών που δεν εξόφλησαν έγκαιρα τους λογαριασμούς είτε λόγω πρόσκαιρης οικονομικής δυσκολίας είτε λόγω απουσίας στις καλοκαιρινές διακοπές.
Η στάση αυτή καθιστά χιλιάδες ελληνικές οικογένειες αναξιόπιστους πελάτες απέναντι στον κρατικό οργανισμό και προκαλεί το ελληνικό μας φιλότιμο όταν είναι δεδομένη η χαρισματική στάση του ΟΤΕ απέναντι στα χρέη μεγάλων επιχειρήσεων και επιχειρηματιών προς τους οποίους δείχνει ανοχή μέχρι την τελική εξόφληση των λογαριασμών τους.
Ερωτάται ο κύριος Υπουργός: Εναρμονίζεται με τις διακηρύξεις περί κοινωνικής πολιτικής το μέτρο αποκλεισμού επικοινωνίας χιλιάδων οικογενειών για τις οποίες δεν ελήφθη κανένα μέτρο διευκόλυνσής τους;
Θα ληφθούν μέτρα, ώστε να εκλείψει αυτό το προσβλητικό για την κοινωνία μας φαινόμενο;" Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Η αγαπητή συνάδελφος κ. Αράπη-Καραγιάννη θέτει ένα θέμα, αλλά επιτρέψτε μου να πω, το θέτει με έναν τέτοιο τρόπο, που αδικεί πάρα πολύ τον ΟΤΕ. Πρώτον, γιατί είναι, κατά τη γνώμη μου, κοινή πεποίθηση ότι τα τελευταία χρόνια ο ΟΤΕ και ως προς το εύρος και ως προς την ποιότητα και ως προς το κόστος των υπηρεσιών, που προσφέρει στους πολίτες, έχει κάνει βήματα πολύ σημαντικά και συνεχώς βελτιούμενα.
Δεύτερον, ο ίδιος ο ΟΤΕ έχει δείξει το κοινωνικό του πρόσωπο, την κοινωνική του ευαισθησία κατ' αρχήν για τα ειδικά τιμολόγια, για τις ειδικές ρυθμίσεις που υπάρχουν, για τα άτομα με ειδικές ανάγκες.
Τρίτον, στο μεγάλο σεισμό που έγινε τώρα, έδειξε ο ΟΤΕ ότι δεν λυπάται και δεν φείδεται προσπαθειών, να παραχωρήσει δυνατότητες σε ανθρώπους, που έχουν πραγματικά ανάγκη.
'Ερχομαι τώρα στο συγκεκριμένο θέμα. Είναι γεγονός ότι κάποια στιγμή ο ΟΤΕ κόβει το τηλέφωνο. Πρέπει όμως να σας πω ότι ο ΟΤΕ ενημερώνει ένα μήνα πριν το συνδρομητή του ότι ο λογαριασμός πληρώνεται και λήγει στην τάδε ημερομηνία, αν λήξει, σιωπηρώς επί δέκα ημέρες δεν κάνει απολύτως τίποτα. Αλλά και πάλι αν δεν πληρώσει ο συνδρομητής επί ένα εξάμηνο, μπορεί να δέχεται τις κλήσεις, μπορεί να παίρνει κλήσεις έκτακτης ανάγκης, αλλά ασφαλώς δεν μπορεί να τηλεφωνεί. Αυτό είναι μέσα στις συμβατικές του υποχρεώσεις. Και νομίζω ότι κάθε οργανισμός και κάθε υπηρεσία θα πρέπει να καλεί τους συνδρομητές της, να εκπληρώνει τα καθήκοντά της.
Πρέπει να σας πω ότι παλιότερα ο ΟΤΕ όταν δεν είχε ψηφιακή τεχνολογία γύρω στο θέρος, αλλά και Χριστούγεννα και Πάσχα άφηνε ένα περιθώριο στο λογαριασμό, για να μην εξοφλείται. Αλλά βέβαια πλήρωνε τόκους υπερημερίας ο πελάτης στον επόμενο λογαριασμό. Τότε είχαμε πολλές διαμαρτυρίες για εξογκωμένους λογαριασμούς, αλλά και πολλές διαμαρτυρίες, γιατί δεν κόβαμε τα τηλέφωνα σε τρίτους, σε ενοικιαστές που έκαναν χρήση αυτής της δυνατότητας και φούσκωναν τους λογαριασμούς στους ιδιοκτήτες. Δεν είναι τα πράγματα έτσι μονόπαντα ούτε άσπρο-μαύρο. Να επαναλάβω ότι ο ΟΤΕ δεν κόβει το τηλέφωνο για έξι μήνες, δέχεται κάποιες κλήσεις, ενημερώνεται ο πολίτης. Και νομίζω ότι είναι άδικο να καταμαρτυρούν στον ΟΤΕ και έλλειψη φιλότιμου απέναντι στον πολίτη, αλλά και έλλειψη κοινωνικού προσώπου. Ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Η κ. Καραγιάννη έχει το λόγο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, ο κύριος Υφυπουργός μας είπε άλλα λόγια να αγαπιόμαστε. Εγώ σας έκανα μια συγκεκριμένη ερώτηση. Πράγματι, κόψατε τα τηλέφωνα. 'Ομως σε μία εποχή τόσο φορτισμένη με τους σεισμούς που οι άνθρωποι είχαν προβλήματα επικοινωνίας. Ακόμη, επειδή ήταν καλοκαίρι και πολλοί είχαν φύγει απ' αυτό το καμίνι που λέγεται Αθήνα και είχαν πάει στα χωριά τους, σ' αυτούς τους μήνες έπρεπε να δείξετε μία ευαισθησία.
Και ήμουν μπροστά στον προϊστάμενο όταν ήλθε οφειλέτης τηλεφώνου με λογαριασμό ενάμισι εκατομμύριο. Του έκανε διακανονισμό για να πληρώνει πενήντα χιλιάδες (50.000) κ0άθε φορά χωρίς να του το έχουνε κόψει. Το τηλέφωνο όμως του πατέρα μου -η μητέρα μου είναι ανάπηρη- τη στιγμή που η μητέρα μου έπεσε και δεν είχε άνθρωπο να την σηκώσει και ειδοποιήσουν το ΕΚΑΒ, ήταν κομμένο. Μη μου πείτε τώρα ότι ο ΟΤΕ κάνει πάρα πολλά. Εισπράττει από τον κοσμάκη τα τέλη και για επόμενους μήνες.
Αυτή είναι η κοινωνική ευαισθησία που δείχνετε απέναντι στους φτωχούς, στους συνταξιούχους και τους ανάπηρους; Δεν μιλώ για τον πατέρα μου. Πήγα εκεί και μου τα έδειξε ο προϊστάμενος. Μου είπε ότι ζήτησαν να μην κοπούν τα τηλέφωνα, αλλά ο ΟΤΕ επέμενε. Αυτή είναι η κοινωνική ευαισθησία του ΠΑΣΟΚ κάτω από τέτοιες συνθήκες; (καλοκαίρι και σεισμοί). Πράγματι κάτι κάνατε στους σεισμούς. Το καλοκαίρι όμως επί τόσα χρόνια τα τηλέφωνα δεν τα έκοβαν, ειδικά στους μικρούς λογαριασμούς.
Εγώ πήγα να πληρώσω το κομμένο τηλέφωνο του πατέρα μου και είδα ότι στον άλλον έκανε διακανονισμό, ενώ χρωστούσε ενάμισι εκατομμύριο, χωρίς να του κόψουν το τηλέφωνο. Λοιπόν, πρέπει να έχετε κοινωνική ευαισθησία απέναντι στους ανήμπορους και τους φτωχούς ειδικά τους μήνες του καλοκαιριού. Είχατε το δικαίωμα να δώσετε μια διαταγή, όπως δώσατε στην περίπτωση των σεισμών.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Δεν νομίζω ότι υπάρχει υπηρεσία ή οργανισμός κοινής ωφέλειας που θα μπορούσε οριζόντια να επιτρέψει να μην πληρώνονται οι λογαριασμοί και να αφήνουν κάποιους άλλους να πληρώνουν. Η κ. Αράπη κάνει λάθος.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν κάνω λάθος.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Αράπη.
ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο ΟΤΕ δεν χαρίζει σε κανέναν τίποτα. Μπορεί να κάνει ρυθμίσεις στις επιχειρήσεις και σε οποιονδήποτε πολίτη το ζητήσει. Επαναλαμβάνω ότι στις σεισμόπληκτες περιοχές ανέστειλε μέχρι το 2000 όλες τις πληρωμές των λογαριασμών για να πληρωθούν με δέκα και δώδεκα δόσεις, χωρίς κανένα τόκο υπερημερίας. Αυτός είναι ο ΟΤΕ και δεν πρέπει να τα ισοπεδώνετε όλα.
ΠΡΟΕΔΡΕΥΩΝ (Παναγιώτης Ν. Κρητικός): Κυρία Αράπη, καμία διακοπή δεν γίνεται επιτρεπτή. Ούτε του ΟΤΕ ούτε η δική σας.
Εισερχόμεθα στη συζήτηση των επικαίρων ερωτήσεων δευτέρου κύκλου.
Επίκαιρες ερωτήσεις δευτέρου κύκλου:
Πρώτη είναι η με αριθμό 5/4-10-99 επίκαιρη ερώτηση του Βουλευτή της Νέας Δημοκρατίας κ.Γεωργίου Καλού, προς τον Υπουργό Εθνικής Παιδείας και Θρησκευμάτων, σχετικά με τις ελλείψεις σε διδακτικό προσωπικό στα Τεχνικά Επαγγελματικά Εκπαιδευτήρια κλπ.
Η επίκαιρη ερώτηση του κ. Καλού σε περίληψη έχει ως εξής:
"'Εκλεισε ήδη το πρώτο δεκαήμερο του νέου σχολικού έτους για τα Τεχνικά και Επαγγελματικά Εκπαιδευτήρια (ΤΕΕ) όλης της χώρας και οι ελλείψεις σε διδακτικό προσωπικό είναι σημαντικότατες.
Η παντελής έλλειψη αναλυτικών προγραμμάτων όλων των μαθημάτων, αλλά και η ανύπαρκτη εργαστηριακή υποδομή στις περισσότερες ειδικότητες, συμπληρώνουν και επιτείνουν σήμερα δυστυχώς την εικόνα εγκατάλειψης την οποία εμφανίζουν τα σχολεία αυτά.
Απαράδεκτη είναι και η καθυστέρηση του ΥΠΕΠΘ να ορίσει τις αντιστοιχίες πτυχίων μεταξύ των ΤΕΛ, ΤΕΣ και ΤΕΕ, γεγονός το οποίο δεν επιτρέπει να ολοκληρωθούν οι εγγραφές όλων των ενδιαφερομένων στον Β' κύκλο σπουδών των ΤΕΕ. 'Οσο για τα διδακτικά βοηθήματα, υπεσχημένα από την προηγούμενη σχολική χρονιά, έκπληκτη η εκπαιδευτική κοινότητα είδε πριν από ημέρες τον κύριο Υπουργό Παιδείας να παραδίδει αντί βιβλίων τα πολυδιαφημισμένα CD, ελλιπή και αυτά κατά ενότητα και θεματολογία σε κρίσιμες ειδικότητες (π.χ. πληροφορική) για να φωτοτυπηθούν σε σημειώσεις και να διανεμηθούν από τα ίδια τα ΤΕΕ.
Ερωτάται ο κύριος Υπουργός Εθνικής Παιδείας και Θρησκευμάτων:
1. Ποια είναι τα διδακτικά κενά κατά ειδικότητα και πώς κατανέμονται κατά περιφέρεια σε όλα τα ΤΕΕ της χώρας.
2. Πώς και πότε θα συμπληρωθούν οι σημερινές ελλείψεις σε διδακτικά βοηθήματα.
3. Πότε θα είναι έτοιμα τα αναλυτικά προγράμματα όλων των μαθημάτων σε όλους τους κύκλους σπουδών.
4. Πότε θα οριστούν οι αντιστοιχίες πτυχίων μεταξύ ΤΕΛ, ΤΕΣ και ΤΕΕ ώστε να ολοκληρωθούν οι εγγραφές στον Β' κύκλο των ΤΕΕ." Ο κύριος Υφυπουργός Παιδείας έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κατ'αρχήν, κύριε Πρόεδρε, οφείλω να υπενθυμίσω ότι πριν θεσμοθετηθούν τα Τεχνικά Επαγγελματικά Εκπαιδευτήρια (ΤΕΕ), υπήρχαν τα Τεχνικά Λύκεια (ΤΕΛ), τα Ενιαία Πολυκλαδικά Λύκεια (ΕΠΛ) και οι Τεχνικές Επαγγελματικές Σχολές (ΤΕΣ). Αυτές κάθε χρόνο ουσιαστικά άρχιζαν να λειτουργούν στις 30 Νοεμβρίου. Τότε συνεκροτούντο τα τμήματα και άρχιζαν να λειτουργούν οι υποτυπώδεις ειδικότητες, οι οποίες υπήρχαν, ειδικότητες οι οποίες δεν οδηγούσαν πουθενά. Αυτό πήγαμε να καλύψουμε με την εκπαιδευτική μεταρρύθμιση στο χώρο της Τεχνικής Επαγγελματικής Εκπαίδευσης. Τον επαγγελματικό αναλφαβητισμό που παρήγαγε το προηγούμενο σύστημα.
'Ετσι εμείς, προκειμένου να κερδίσουν χρόνο οι μαθητές, κατεβάσαμε την έναρξη της λειτουργίας στις 15 Οκτωβρίου με την γρηγορότερη και την υποχρεωτική συγκρότηση των τμημάτων. Επομένως έχουμε ακόμη χρόνο μπροστά μας κάποιας προετοιμασίας και κάποιων διαδικασιών για τις οποίες διαμαρτύρεται από τώρα ο αγαπητός συνάδελφος.
Καλά θα ήταν πρώτα να ρωτούσε το Παιδαγωγικό Ινστιτούτο του οποίου οι αξιόλογοι επιστημονικοί συνεργάτες κύριοι Ηλιάδης και Βούτσινος -κατά σύμπτωση ανήκουν την παράταξη της Νέας Δημοκρατίας- μετά από υπεράνθρωπες προσπάθειες, μετά από αξιόλογη επιστημονική εργασία, την οποία επαίνεσε ο Υπουργός σε δημόσια εκδήλωση, παρουσίασαν για πρώτη φορά στη χώρα μας Αναλυτικά Προγράμματα με δεκαπέντε τομείς και των εξήντα δύο ειδικότητες. 'Ηταν ένας άθλος, ο οποίος επετεύχθη κυρίως απ'αυτούς τους ανθρώπους με τους πεντακόσιους εκπαιδευτικούς που συνεργάστηκαν μαζί τους.
'Ετσι δώσαμε για πρώτη φορά στην τεχνική επαγγελματική εκπαίδευση αναλυτικά προγράμματα με ειδικότητες συμβατές μ'αυτές που ζητάει σήμερα η αγορά εργασίας. Τα παιδιά, όταν θα πάρουν τον τίτλο του επαγγέλματός τους, θα μπορέσουν να βρουν δουλειά. 'Ηταν τρεις χιλιάδες επτακόσιες σελίδες, δέκα τόμοι των τριακοσίων εβδομήντα σελίδων. Δεν μπορούσαμε να τους στείλουμε στα σχολεία. Γι'αυτό κάναμε CD ROM, χρησιμοποιώντας τη σύγχρονη τεχνολογία, εξοπλίζοντας όλα τα ΤΕΕ με κομπιούτερς, με modems, με φωτοτυπικά και με εκτυπωτές, αλλά και με ηλεκτρονική διαδικτύωση σύγχρονης τεχνολογίας που δεν υπάρχει σε κανένα άλλο μέρος του κόσμου. Δεν υπάρχει ούτε στην Ευρωπαϊκή 'Ενωση παρά μόνο στη χώρα μας. Είναι το σύστημα VBI με το οποίο διασυνδέσαμε ηλεκτρονικά τα χίλια τετρακόσια λύκεια της χώρας και κάναμε τις εξετάσεις για τις οποίες στην αρχή όλοι αμφέβαλλαν. Τώρα αυτό το πετυχημένο ηλεκτρονικό σύστημα το εφαρμόζουμε και στα ΤΕΕ.
Και έρχονται τώρα συνάδελφοι, τη στιγμή που η πολιτεία εφαρμόζει πια τη σύγχρονη τεχνολογία, να μας κατηγορούν για προχειρότητα. Δηλαδή, όταν αναπαράγεται από ένα CD-ROM ένα αναλυτικό πρόγραμμα στα σχολεία, όταν αρχίζουν και λειτουργούν ηλεκτρονικές βιβλιοθήκες έχουμε οπισθοδρόμηση; 'Εχουμε καθυστέρηση; Αντί να μας δώσετε έπαινο, μας απευθύνετε ψόγο; Για όνομα του Θεού! Πού ζούμε;
Δίνουμε σε CD-ROM και τα εκατόν εξήντα πέντε βιβλία και τους λέμε, έως ότου φτάσει το πλήρες εκτυπωμένο βιβλίο, στα τέλη Δεκεμβρίου, σας παρακαλούμε, για να μη χάνετε χρόνο στις σπουδές σας που θ'αρχίσουν από 15 Οκτωβρίου, φωτοτυπείστε μέσω αυτού του σύγχρονου τεχνολογικού εργαλείου τα κεφάλαια που χρειάζεστε. Αυτό γίνεται στα πανεπιστήμια των ευρωπαϊκών χωρών, των αμερικανικών χωρών. Εφαρμόζεται και στα Τεχνικά Επαγγελματικά Εκπαιδευτήρια της χώρας μας. Εσείς το κατακρίνετε αυτό.
Στην δευτερολογία μου, κύριε Πρόεδρε, θα κάνω ορισμένες συμπληρώσεις.
ΠΡΟΕΔΡΕΥΩΝ (Παναγιώτης Ν. Κρητικός): Ναι, κύριε Υφυπουργέ, και χαμηλότερους τόνους, γιατί δεν δόθηκε αφορμή για να τους υψώσετε.
Ο κ. Καλός έχει το λόγο.
ΓΕΩΡΓΙΟΣ ΚΑΛΟΣ: Κύριε Πρόεδρε, εγώ από τη φύση μου είμαι άνθρωπος χαμηλών τόνων. Επιτρέψτε μου όμως να χρησιμοποιήσω υψηλότερους και ποιοτικότερους τόνους, για να πάρει την απάντησή του ο κύριος Υφυπουργός. Στο κάτω κάτω, γι'αυτό ασκούμε κοινοβουλευτικό έλεγχο στην Κυβέρνηση.
'Αλλο αν η ευθιξία επερίσσευσε και η απάντηση γίνεται με βερμπαλισμό. Εκείνο που θα ήθελα να πω στον κύριο Υπουργό και που θα ήθελα να το ακούσει και μέσω της τηλεοπτικής παρουσίας το πανελλήνιο, είναι ότι όπως φαίνεται ζούμε, όντως, σε άλλη χώρα.
Η πολιτική ηγεσία του Υπουργείου Παιδείας, κύριε Πρόεδρε, δεν έχει αίσθηση της πραγματικότητας, δεν καταλαβαίνει και αναμιμνησκόμενη παλαιές αμαρτίες της τεχνικής και επαγγελματικής εκπαίδευσης προσπαθεί σήμερα να απολογηθεί για το κατάντημα στο οποίο οδηγεί εκατόν είκοσι χιλιάδες μαθητές.
Δεν το λέω μόνο εγώ, τα λένε οι εγκυρότερες εφημερίδες, κύριε Πρόεδρε. Τα είδατε σε δημοσιεύματα ημερησίων αθηναϊκών εφημερίδων. "Οδηγείτε τους μαθητές σε απόσυρση", σας φώναζε και η "ΑΚΡΟΠΟΛΗ" πρώτη και "ΤΟ ΒΗΜΑ" και η "ΑΠΟΓΕΥΜΑΤΙΝΗ" έπειτα και εσείς δεν το αντιλαμβάνεσθε, δεν αντιλαμβάνεσθε, πού τους οδηγείτε καθημερινά. Να πω, λοιπόν, απλώς ότι τους οδηγείτε σε σχολεία βήτα κατηγορίας.
Για να φανεί στον ελληνικό λαό, ποιο είναι το απάνθισμα των ενεργειών σας, ποιο είναι δηλαδή σήμερα το πραγματικό ενδιαφέρον και οι ενέργειές σας, απαντήστε μου στο παρακάτω ερώτημα. Από πέρυσι στις 19 Ιανουαρίου, συναντήσατε τους εκπαιδευτικούς και τους γονείς των μαθητών αντίστοιχα των Τ.Ε.Ε. Υποσχεθήκατε ότι θα βελτιώσετε σε δεκαεννέα σημεία προγράμματα, βιβλία, προεδρικά διατάγματα για να ορίσετε Διευθύνσεις Τεχνολογικής και Επαγγελματικής Εκπαίδευσης. Υποσχεθήκατε επιμόρφωση των εκπαιδευτικών, υποσχεθήκατε έκτακτη οικονομική ενίσχυση, για να μπορούν να αντέξουν τα σχολεία όλο αυτόν τον όγκο δουλειάς με τον οποίο τα φορτώσατε, μετατρέποντας τα Τεχνικά και Επαγγελματικά Λύκεια σε Οργανισμό Εκδόσεως Διδακτικών Βιβλίων.
Κάνατε και ένα δεύτερο μεγάλο πολιτικό λάθος -προσέξτε το- μέσα σ'αυτήν την Αίθουσα, για το οποίο θα πρέπει να ζητήσετε συγγνώμη. Οι υπηρεσιακοί παράγοντες δεν έχουν ταμπέλες. Αναφέρατε δύο εξαίρετους συνεργάτες γενικώς του Υπουργείου Παιδείας και όχι συνέργατες δικούς μου ή της Νέας Δημοκρατίας, για να τους βάλετε προμετωπίδα πάνω στις ευθύνες σας. Σας βεβαιώνω, λοιπόν, ότι ο κ. Βούτσινος και ο κ. Ηλιάδης τυγχάνουν της δικής μας εγκρίσεως.
Αλλά εγώ θα σας ζητήσω να δώσετε στη Βουλή τον κατάλογο όλων εκείνων που πήραν αναθέσεις συγγραφής έργων και προς τους οποίους εσείς χαρίσατε με αφανείς διαδικασίες δώδεκα δισεκατομμύρια (12.000.000.000) δραχμές για αυτά τα περίφημα CD.
ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, κύριε συνάδελφε, δεν είναι αντικείμενο της ερώτησής σας αυτά που λέτε.
ΓΕΩΡΓΙΟΣ ΚΑΛΟΣ: Πού πήγανε αυτά τα λεφτά;
Δεύτερον, να μας πείτε...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν έχετε το λόγο. 'Εκλεισε ο χρόνος σας.
ΓΕΩΡΓΙΟΣ ΚΑΛΟΣ: ...μέσα σ'αυτήν την Αίθουσα, πότε εσείς βγάλατε το πρόγραμμα. Στις 13 Σεπτεμβρίου δώσατε τα προγράμματα. Πότε επρόκειτο να γραφούν τα βιβλία;
ΠΡΟΕΔΡΕΥΩΝ (Παναγιώτης Ν. Κρητικός): Κύριε συνάδελφε, υπάρχει και Προεδρείο. Δεν είναι αντικείμενο της ερώτησής σας αυτό το οποίο θίγετε αυτήν τη στιγμή και μάλιστα εκτός χρόνου.
ΓΕΩΡΓΙΟΣ ΚΑΛΟΣ: Κύριε Πρόεδρε, με αδικείτε. Δεν δώσατε τον ίδιο χρόνο και σε εμένα. Δώσατε επιπλέον πενήντα έξι δευτερόλεπτα στον κύριο Υπουργό στην πρωτολογία του και ξέρετε πολύ καλά ότι οι Υπουργοί έχουν και δευτερολογία, την οποία λόγω Κανονισμού και "δημοκρατικότητας" σ'αυτήν την Αίθουσα, αρνούνται να δώσουν στους Βουλευτές.
ΠΡΟΕΔΡΕΥΩΝ (Παναγιώτης Ν. Κρητικός): Αναφερθήκατε σε πράγματα εκτός περιεχομένου της ερώτησής σας, πέραν του Κανονισμού και πέραν της δεοντολογίας.
Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κύριε Πρόεδρε, εγώ χαίρομαι από την απάντηση του κυρίου συναδέλφου, διότι επείσθη από τις επιμέρους απαντήσεις που έδωσα στα επιμέρους ερωτήματά του και μετέθεσε αλλού το πεδίο της συζήτησης, διευρύνοντας το περιεχόμενο της ερώτησής του ...
ΓΕΩΡΓΙΟΣ ΚΑΛΟΣ: Ποιος σας είπε ότι επείσθην; 'Ισα-ίσα δήλωσα ότι δεν επείσθην.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, δεν σας διέκοψε ο κύριος Υπουργός.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):... με ερωτήματα τα οποία δεν υπάρχουν εγγράφως.
ΓΕΩΡΓΙΟΣ ΚΑΛΟΣ: Ποιος σας είπε ότι δεν υπάρχουν εγγράφως; Δεν υπάρχουν τα CD;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εγώ θα έλεγα βέβαια ότι αυτό που παρακαλουθούμε είναι μια ταινία από το παρελθόν. Πέρυσι και πρόπερσι τις ίδιες παρατηρήσεις μας έκαναν για τα βιβλία του ενιαίου λυκείου.
ΓΕΩΡΓΙΟΣ ΚΑΛΟΣ: Καλώς σας τις έκαναν.
ΠΡΟΕΔΡΕΥΩΝ (Παναγιώτης Ν. Κρητικός): Θα σας παρακαλέσω να κρατήσετε την ψυχραιμία σας.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μιλούν για απόσυρση μαθητών σε σχολεία βήτα κατηγορίας. Τα Τ.Ε.Ε. δεν είναι βήτα κατηγορίας.
ΓΕΩΡΓΙΟΣ ΚΑΛΟΣ: Εσείς τα κάνατε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Συνδέονται με το Ενιαίο Λύκειο και υπάρχει μια οριζόντια κινητικότητα των μαθητών από το ενιαίο λύκειο προς τα Τ.Ε.Ε. και από τα Τ.Ε.Ε. προς το ενιαίο λύκειο. Αυτό δεν υπήρχε ποτέ στο παρελθόν και αυτό φυσικά δεν είναι κάτι το οποίο δημιουργεί αρνητική εντύπωση για τα παιδιά τα οποία επιλέγουν την Τεχνική Επαγγελματική Εκπαίδευση. Δεν είναι παιδιά μειωμένης ικανότητας. Είναι παιδιά τα οποία έχουν μια έφεση προς τα επαγγέλματα και τις τέχνες. Δεν πρέπει να τα κακοχαρακτηρίζουμε. 'Ισα-ίσα πρέπει να τα προωθούμε, διότι σε όλες τις ευρωπαϊκές χώρες -και ο κ. Καλός που έχει νομίζω και ευρωπαϊκή κουλτούρα το γνωρίζει πολύ καλά- το 70% των μαθητών πηγαίνει στην Τεχνική Επαγγελματική Εκπαίδευση και το 30% ακολουθεί την ακαδημαϊκή οδό προς τα πανεπιστήμια. Εμείς έχουμε το αντίθετο ποσοστό, κύριε Πρόεδρε.
ΓΕΩΡΓΙΟΣ ΚΑΛΟΣ: Ναι, αλλά με δική τους θέληση.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, υπενθυμίσατε προηγουμένως ότι μας παρακολουθεί και η τηλεόραση. Ο κ.Καλός δεν δίνει καλή εικόνα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Οφείλουμε να ευθυγραμμιστούμε και εμείς με τα παγκόσμια και όχι μόνο με τα ευρωπαϊκά δεδομένα. Πρέπει να διαμορφώσουμε τεχνίτες, βοηθούς τεχνιτών, οι οποίοι να ανταποκρίνονται στις απαιτήσεις της σύγχρονης αγοράς εργασίας.
Θα ήθελα να κλείσω, απαντώντας και στο τελευταίο σκέλος της ερώτησής του, ότι οι αντιστοιχίες πτυχίων έχουν ήδη ορισθεί από πέρσι. Οι αντιστοιχίες ειδικοτήτων για τον βήτα κύκλο αποστέλλονται εντός των επομένων ημερών, μέχρι τις 15 Οκτωβρίου και είναι θέμα τυπικής διαδικασίας βέβαια, διότι ο ψυκτικός δεν θα πάει στο τμήμα των νοσηλευτών. Θα πάει στο τμήμα ψυκτικής και του δευτέρου κύκλου. Είναι τυπικό, είναι ανούσιο και δεν νομίζω ότι θα έπρεπε να αποτελέσει και θέμα ερώτησης.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 7/4.10.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Σκοπελίτη προς τον Υπουργό Γεωργίας, σχετικά με την εφαρμογή του νέου κανονισμού για το ελαιόλαδο, τον περιορισμό των επιδοτήσεων κλπ.
Η επίκαιρη ερώτηση έχει ως εξής:
"Η εφαρμογή του νέου κανονισμού για το ελαιόλαδο που υπερψήφισε η ελληνική κυβέρνηση έχει δημιουργήσει δικαιολογημένη αναστάτωση στους ελαιοπαραγωγούς της χώρας, γιατί η χαμηλή ποσόστωση που ορίστηκε για τη χώρα μας και τα πρόστιμα συνυπευθυνότητας θα περικόψουν δραστικά τις επιδοτήσεις, με αποτέλεσμα να εξανεμιστεί το εισόδημά τους που δοκιμάστηκε και δοκιμάζεται σκληρά τα τελευταία χρόνια από τις εξευτελιστικές τιμές του λαδιού.
Αίτημα των ελαιοπαραγωγών και των μαζικών φορέων είναι να καταβληθεί ολόκληρη η επιδότηση για να δοθεί δυνατότητα να επιβιώσουν οικονομικά φέτος, που η ελαιοπαραγωγή προβλέπεται μειωμένη και ταυτόχρονα να αλλάξει ο κανονισμός του ελαιολάδου.
Να προστεθεί ότι το πρόβλημα των προστίμων στις επιδοτήσεις του λαδιού οξύνεται και από τις ψεύτικες δηλώσεις που γίνονται με την ανοχή και συγκάλυψη ορισμένων κρατικών φορέων με αποτέλεσμα να οργιάζει το παράνομο κύκλωμα σε βάρος των τιμίων και ειλικρινών ελαιοπαραγωγών.
Ερωτάται ο κύριος Υπουργός:
Τι μέτρα σκοπεύει να πάρει για την ικανοποίηση του δίκαιου αυτού αιτήματος των ελαιοπαραγωγών;
Τι ενέργειες θα κάνει για να αλλάξει ο κανονισμός, έτσι ώστε να προστατεύεται ουσιαστικά ολόκληρη η παραγωγή της χώρας μας;
Τι ενέργειες προτίθεται να κάνει η κυβέρνηση για να εξυγιανθεί το κύκλωμα των επιδοτήσεων του λαδιού που λυμαίνεται τον ιδρώτα των τίμιων ελαιοπαραγωγών;" Ο Υφυπουργός Γεωργίας κ. Βρεττός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Ευχαριστώ, κύριε Πρόεδρε. Φέτος εφαρμόστηκε για πρώτη φορά ο νέος κανονισμός λαδιού, ο οποίος είναι διαφορετικός από τον προηγούμενο. Η βασική διαφορά είναι ότι μπήκε ένα εθνικό πλαφόν στο ύψος του λαδιού, τετρακόσιοι δεκαεννιά χιλιάδες τόνοι και επίσης αυξήθηκε το έσοδο, το οποίο παίρνει η χώρα μας για το λάδι. Το έσοδο είναι περίπου εκατόν ογδόντα ένα δισεκατομμύρια (181.000.000.000) δραχμές και είναι αρκετά περισσότερο απ' ό,τι ήταν στον προηγούμενο κανονισμό. Συνεπώς ως μεταβολή του κανονισμού θεωρούμε ότι είναι μια θετική επέμβαση.
Η τιμή του λαδιού, εάν είναι κάτω από το ελληνικό πλαφόν είναι αρκετά υψηλή. Αντιστοιχεί στα εκατόν ογδόντα ένα δισεκατομμύρια (181.000.000.000) δραχμές σε τετρακόσιους δεκαεννιά χιλιάδες τόνους, περίπου τετρακόσιες τριάντα (430) δραχμές. Η φετινή παραγωγή, η οποία δηλώθηκε, είναι της τάξης των πεντακοσίων ογδόντα δυο χιλιάδων τόνων και εκεί συμπεριλαμβάνεται και το πυρηνέλαιο και η βρώσιμη ελιά.
Το Υπουργείο Γεωργίας, επειδή πράγματι υπάρχει ένα πρόβλημα δηλώσεων υπερβολικών και αυτό δεν αφορά μόνο συγκεκριμένους νομούς, αφορά ολόκληρη τη χώρα, έκανε μια επέμβαση, δίδοντας την παραγωγή στην Ευρωπαϊκή 'Ενωση στο ύψος των πεντακοσίων χιλιάδων τόνων. Και αυτό το έκανε εκτιμώντας την εκτίμηση που είχαν κάνει οι κατά τόπους νομαρχίες για τις ζώνες σε κάθε νομό. Για τις πεντακόσιες είκοσι χιλιάδες τόνους που δώσαμε βγαίνει μια τιμή του λαδιού που κυμαίνεται γύρω στις τριακόσιες πενήντα (350) δραχμές τον τόνο και μια προκαταβολή που φθάνει στο ύψος των διακοσίων ογδόντα έξι (286) δραχμών.
To Yπουργείο Γεωργίας, για την προκαταβολή, αποφάσισε να δώσει τριάντα (30) δραχμές επιπλέον, δηλαδή θα φτάσουμε τις τριακόσιες δεκαέξι (316) δραχμές τον τόνο και το υπόλοιπο θα δοθεί, όπως συνήθως, τον επόμενο Ιούνιο και όπως σας είπα προηγουμένως, θα κυμανθεί στις τριακόσιες πενήντα (350) δραχμές τον τόνο.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκοπελίτης έχει το λόγο.
ΣΤΑΥΡΟΣ ΣΚΟΠΕΛΙΤΗΣ: Ευχαριστώ, κύριε Πρόεδρε.
Για μας, κύριε Υπουργέ, αλλά και για τη μεγάλη πλειοψηφία των παραγωγών, του τόπου μου τουλάχιστον, της Λέσβου, η αιτία των προβλημάτων, τόσο αυτών που έχουν σχέση με την επιδότηση, αλλά και των γενικότερων, βρίσκεται στην ακολουθούμενη πολιτική και από την πλευρά της Κυβέρνησης και από την πλευρά της Ευρωπαϊκής 'Ενωσης. Δεν θεωρούμε δηλαδή θετική τουλάχιστον την τελευταία αναθεώρηση της κοινής οργάνωσης αγοράς ελαιολάδου.
Αυτή η πολιτική με τα πλαφόν που έβαλε, που εμείς το θεωρούμε μικρό σε σχέση με την παραγωγή, με τα πρόστιμα που απορρέουν από αυτό το πλαφόν, αλλά και με την κατάργηση κάθε μέτρου στήριξης της ελαιοπαραγωγής, οδηγεί στα προβλήματα που έχουμε σήμερα, στην ουσιαστική καταστροφή μικρομεσαίων νοικοκυριών. Από την άλλη πλευρά, αυτή η πολιτική είναι που λειτουργεί σαν ομπρέλα, κάτω απο την οποία λειτουργούν όσοι λειτουργούν, που έχουν στόχο να ρημάξουν ακόμη παραπέρα το εισόδημα των παραγωγών μας.
Σίγουρα πανωγραψίματα γίνονται και το καταθέσαμε στην ερώτησή μας. 'Ομως, το ερώτημα είναι γιατί γίνονται και πως γίνονται και από ποιούς γίνονται. Και σίγουρα δεν γίνονται απο τους μικρομεσαίους παραγωγούς. Γίνονται απο το γνωστό κύκλωμα, που αναφέραμε και με τη συμμετοχή υπηρεσιών κλπ.
Και πρέπει να πούμε, κύριε Υπουργέ, ότι το έδαφος το δημιουργεί η πολιτική που ακολουθείται, γιατί δε γίνονται έλεγχοι ουσιαστικοί. Και αν γίνονται, εκεί που γίνονται, μπαίνουν μικρά πρόστιμα σ' αυτούς που παρανομούν και ακόμα χειρότερα, έχουμε και τις διαγραφές αυτών των προστίμων που έγιναν από την πολιτική ηγεσία του υπουργείου το τελευταίο χρονικό διάστημα.
Εδώ λοιπόν βρίσκεται η ευθύνη της Κυβέρνησης, μια ευθύνη η οποία σε καμμιά περίπτωση δεν μπορεί να μετακυλισθεί στις πλάτες των μικρομεσαίων παραγωγών. Την ευθύνη αυτή πρέπει να την αναλάβει και να καταβάλει το σύνολο της επιδότησης επί του συνόλου της παραγωγής. Αν υπάρχουν λόγοι απαγορευτικοί, ντιρεκτίβες από την Ευρωπαϊκή 'Ενωση, να καταβληθεί από εθνικούς πόρους. Δεν φταίνε σε τίποτα οι παραγωγοί, αν κάποιοι κάπου έκαναν αυτά που έκαναν με τα πανωγραψίματα.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΚΩΝΣΤΑΝΤΙΝΟΣ ΒΡΕΤΤΟΣ (Υφυπουργός Γεωργίας): Η επέμβαση που κάνει, κύριε συνάδελφε, το Υπουργείο Γεωργίας και η Κυβέρνηση γενικότερα είναι εξυγιαντικού χαρακτήρα. Δηλαδή από πεντακόσιες ογδόντα χιλιάδες τόνους, πήγαμε στους πεντακόσιους είκοσι χιλιάδες τόνους. Πώς; Βγάζοντας έξω τις παραγωγές που είναι πάνω από το διπλάσιο της ζώνης, που σημαίνει ότι ορισμένοι δεν θα πληρωθούν για επιπλέον ποσότητες, που είναι πάνω από το διπλάσιο της ζώνης.
Αυτή είναι μία εξόχως εξυγιαντική κίνηση, η οποία βοηθάει τους μικρούς παραγωγούς, οι οποίοι, όπως λέτε -και εγώ δεν έχω καμία αντίρρηση πάνω σ' αυτό- είναι εντάξει με τις υποχρεώσεις τους και συνεπώς είναι κάτω από το διπλάσιο της ζώνης. 'Αρα, λοιπόν, θα πρέπει ίσως να ικανοποιηθείτε από την κίνηση, την οποία έκανε το Υπουργείο Γεωργίας.
Επίσης σας λέω ότι οι έλεγχοι γίνονται και θα εξακολουθήσουν να γίνονται. Μάλιστα φέτος κάναμε μία αρκετά εκτεταμένη μηχανογραφική αποτύπωση στην παραγωγή του λαδιού, έτσι ώστε να μπορούμε να επεξεργαζόμαστε στοιχεία και να παίρνουμε σωστές και σοβαρές αποφάσεις.
Βεβαίως θα ενταθούν οι έλεγχοι και στα πυρηνοελαιουργεία και οπουδήποτε αλλού και στο τιμολόγιο, αρκεί να έχουμε και τη δική σας συμπαράσταση, διότι πέρυσι -αν θυμάμαι καλά- από όλες τις πτέρυγες, συμπεριλαμβανομένης και της δικής μας, δηλαδή του κυβερνώντος κόμματος, υπήρξαν φωνές που έλεγαν ότι "κάνετε πολύ αυστηρούς ελέγχους, πολλά είναι τα τιμολόγια που ζητάτε και όλα αυτά θα πρέπει να αποσυρθούν". Βεβαίως, δεν αποσύρθηκαν όλα αυτά, αποσύρθηκαν ορισμένα και ίσως τα βρήκαμε μπροστά μας αυτά.
Λοιπόν, όλοι μας πρέπει να αντιμετωπίσουμε σοβαρά το θέμα του ελέγχου του λαδιού, για να μπορούμε να έχουμε καλά αποτελέσματα και να μη θίγονται οι ειλικρινείς παραγωγοί.
ΠΡΟΕΔΡΕΥΩΝ (Παναγιώτης Ν. Κρητικός): Απομένει να συζητηθεί η τελευταία με αριθμό 11/4.10.99 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Εργασίας και Κοινωνικών Ασφαλίσεων, σχετικά με τη στεγαστική αποκατάσταση των δικαιούχων του Οργανισμού Εργατικής Κατοικίας που επλήγησαν απο το σεισμό της 7ης Σεπτεμβρίου.
Δεν έχει προσέλθει -δεν ξέρω τους λόγους- ο Υφυπουργός o κ. Πρωτόπαπας, κατά συνέπεια, εκ των πραγμάτων θα ματαιωθεί η συζήτηση της...
ΜΑΡΙΑ ΔΑΜΑΝΑΚΗ: Πώς, κύριε Πρόεδρε;
ΠΡΟΕΔΡΕΥΩΝ (Παναγιώτης Ν. Κρητικός): Τι να κάνουμε;
ΜΑΡΙΑ ΔΑΜΑΝΑΚΗ: Κύριε Πρόεδρε, δεν έχω προσωπικό ραντεβού με τον κύριο Υπουργό για να με στήνει. Υποτίθεται ότι συζητούμε ένα σοβαρό θέμα...
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκιο, αν δεν συντρέχει λόγος ανωτέρας βίας. Και εγώ πρέπει να πω ότι η παράλειψη, η απουσία αυτή του κύριου Υπουργού ...
ΜΑΡΙΑ ΔΑΜΑΝΑΚΗ: Και πολύ περισσότερο, κύριε Πρόεδρε...
ΠΡΟΕΔΡΕΥΩΝ (Παναγιώτης Ν. Κρητικός): ...δεν είναι επιτρεπτή, αλλά εύχομαι να συντρέχει λόγος ανωτέρας βίας. Πρέπει να πω όμως ότι η πρώτερη μη συνεπής κοινοβουλευτική συμπεριφορά του κυρίου Υφυπουργού δεν του δίδει ελαφρυντικά, γιατί και άλλοτε έχει βραδύνει υπερβολικά και αυτό πρέπει να το επισημάνουμε. 'Ισως η σημερινή πρώτη ημέρα των επικαίρων ερωτήσεων -πρώτη σχετικά-...
ΜΑΡΙΑ ΔΑΜΑΝΑΚΗ: Δεν είναι πρώτη, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): ...να του δίδει ελαφρυντικό. Αλλά πρέπει να πω ότι ο κύριος Υπουργός, όπως όλοι οι συνάδελφοί του -ο κ. Γιαννόπουλος, οι άλλοι Υπουργοί και Υφυπουργοί προσήλθαν εγκαίρως να ασκήσουν το κοινοβουλευτικό τους χρέος- όφειλε κι εκείνος να έρθει εγκαίρως. Αλλά κρατώ την επιφύλαξη μήπως λόγοι ανωτέρας βίας επιβάλλουν την απουσία του.
ΜΑΡΙΑ ΔΑΜΑΝΑΚΗ: Κύριε Πρόεδρε, όμως να πω το εξής. Η ερώτησή μου αφορά ένα συγκεκριμένο πρόβλημα για είκοσι οκτώ οικογένειες που έχουν θύματα από τους σεισμούς, που βρίσκονται στο δρόμο...
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκιο. Δεν μπορεί όμως να γίνει αντικείμενο συζήτησης...
ΜΑΡΙΑ ΔΑΜΑΝΑΚΗ: Είναι μια συγκεκριμένη δημιουργική πρόταση για να δοθεί λύση στο πρόβλημα.
ΠΡΟΕΔΡΕΥΩΝ (Παναγιώτης Ν. Κρητικός): ... η ερώτησή σας εν απουσία του κυρίου Υπουργού.
ΜΑΡΙΑ ΔΑΜΑΝΑΚΗ: Δεν είναι θέμα αντιπολίτευσης. Προτείνω συγκεκριμένα πώς θα λύσουμε το πρόβλημα αυτών των ανθρώπων.
ΠΡΟΕΔΡΕΥΩΝ (Παναγιώτης Ν. Κρητικός): Δεν διαφωνούμε, κυρία Δαμανάκη, αλλά δεν μπορεί να γίνει συζήτηση, όπως και εσείς το αντιλαμβάνεσθε, εν απουσία του κυρίου Υπουργού. Τι να κάνουμε; Δεν μπορεί να γίνει συζήτηση. ΓΕΩΡΓΙΟΣ ΠΑΝΑΓΙΩΤΟΠΟΥΛΟΣ: Η αλαζονεία της εξουσίας, κύριε Πρόεδρε! ΠΡΟΕΔΡΕΥΩΝ (Παναγιώτης Ν. Κρητικός): Λοιπόν, διαγράφεται η ερώτηση αυτή και μπορείτε να την επαναφέρετε με τη διαδικασία που ορίζει ο Κανονισμός.
Κύριοι συνάδελφοι, εξαντλήθηκε ο κατάλογος των επικαίρων ερωτήσεων. 
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη της ΝΟΜΟΘΕΤΙΚΗΣ ΕΡΓΑΣΙΑΣ Μόνη συζήτηση επί της αρχής, των άρθρων και του συνόλου του σχεδίου νόμου: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Οι εισηγητές θα είναι ο κ. Δημήτριος Θάνος και ο κ. Αδάμ Ρεγκούζας. Η Διάσκεψη των Προέδρων έχει αποφασίσει στη συνεδρίαση στις 30.9.99 τη συζήτηση του νομοσχεδίου αυτού με τη συνήθη διαδικασία, έως και πέντε συνεδριάσεις. Δύο συνεδριάσεις θα είναι επί της αρχής.
Ο εισηγητής της Πλειοψηφίας κ. Δημήτριος Θάνος έχει το λόγο. 
ΔΗΜΗΤΡΙΟΣ ΘΑΝΟΣ: Κύριε Πρόεδρε, κυρίες και κύριοι συνάδελφοι καλούμεθα σήμερα να συζητήσουμε το νομοσχέδιο: "Απλοποιήσεις και ελαφρύνσεις στη φορολογία εισοδήματος και άλλες διατάξεις".
Θεωρώ ότι η συζήτηση του νομοσχεδίου αυτού είναι μια από τις σημαντικότερες στιγμές της πολιτικής μας ζωής. Η Ελλάδα αποδεικνύει ότι μπορεί να κερδίσει ένα διμέτωπο αγώνα. Επικυρώνει το εισιτήριο εισόδου στο μεγαλύτερο, συμπαγέστερο, διεθνικό, διακρατικό σύστημα οικονομικής συνεργασίας την Οικονομική και Νομισματική 'Ενωση της Ευρώπης, μια υπό διαμόρφωση παγκόσμια δύναμη που θα καθορίζει μαζί με άλλες δυνάμεις το μέλλον της ανθρωπότητας δημιουργώντας έτσι για τον Ελληνισμό τις συνθήκες να συνεχίσει με μεγαλύτερη ασφάλεια και σιγουριά την ιστορική του διαδρομή στους αιώνες που έρχονται.
Η επιτυχία σε αυτό το μέτωπο δημιουργεί πρόσθετες υποχρεώσεις, αλλά παρέχει και τα μέσα για την επιτυχία στο δεύτερο μέτωπο, την ενίσχυση των πολιτικών κοινωνικής συνοχής και αλληλεγγύης.
Σε αυτό το σταθερό πλαίσιο επιλογών η Κυβέρνηση συνεπής με τις εξαγγελίες και το σχεδιασμό της ανακοίνωσε τις αποφάσεις για την ενίσχυση αυτών των πολιτικών, μέρος των οποίων περιλαμβάνονται στο υπό συζήτηση νομοσχέδιο και καλύπτουν πέντε άμεσες προτεραιότητες με την απόδοση στην ελληνική κοινωνία τετρακοσίων εβδομήντα δισεκατομμυρίων (470.000.000.000) δραχμών σε ελαφρύνσεις φόρων και ουσιαστικές κοινωνικές παρεμβάσεις, ιδιαίτερα τις ομάδες εκείνες που έχουν μεγαλύτερη ανάγκη.
Πρώτη προτεραιότητα η βελτίωση της θέσης των συνταξιούχων αγροτών και χαμηλοσυνταξιούχων. Η Κυβέρνηση του ΠΑΣΟΚ μετά τη μετατροπή του ΟΓΑ σε κύριο φορέα ασφάλισης, η οποία αποτελεί το ισχυρότερο κοινωνικό μέτρο της τελευταίας εικοσαετίας που ολοκλήρωσε τη δομή του σύγχρονου κοινωνικού κράτους στην Ελλάδα, αυξάνει τώρα το συνταξιοδοτικό επίπεδο του ΟΓΑ από τριάντα τρεις χιλιάδες (33.000) δραχμές σε σαράντα τρεις χιλιάδες (43.000) δραχμές. Το μέτρο καλύπτει οκτακόσιες περίπου χιλιάδες συνταξιούχους αγρότες.
Επίσης, αυξάνεται το επίδομα κοινωνικής αλληλεγγύης, που η Κυβέρνηση αυτή καθιέρωσε και χορήγησε από το 1996, κατά 17%. Το μέτρο καλύπτει τριακόσιες εξήντα χιλιάδες χαμηλοσυνταξιούχους. Δύο μέτρα που συνεπάγονται μια βελτίωση του πραγματικού εισοδήματος των ομάδων αυτών ισοδύναμη με εκατόν είκοσι τρία δισεκατομμύρια (123.000.000.000) δραχμές.
Δεύτερος στόχος η βελτίωση της θέσης των ανέργων. Το επίδομα ανεργίας αυξάνεται κατά 100%, ενώ ταυτόχρονα όλοι οι εγγεγραμμένοι άνεργοι θα μπορούν να έχουν δωρεάν ιατροφαρμακευτική περίθαλψη. Και έτσι καθολικοποιείται η ιατρική και φαρμακευτική περίθαλψη στην Ελλάδα.
Επιπλέον αποφασίστηκε ως κίνητρο για την καταπολέμηση της ανεργίας η μείωση κατά 50% των ασφαλιστικών εισφορών των επιχειρήσεων για κάθε πρόσληψη ανέργου για δύο χρόνια που θα εκπίπτει από το φόρο.
Τρίτος στόχος ο πληθωρισμός και η σημασία του για την ένταξη της χώρας στην ΟΝΕ. Η Κυβέρνηση στο χώρο της δικής της ευθύνης στη μάχη για την ακόμη μεγαλύτερη μείωση του πληθωρισμού, αποφάσισε τη μείωση των φόρων πετρελαίου, βενζίνης και αυτοκινήτων, που είναι ισοδύναμη με εκατόν πενήντα δισεκατομμύρια (150.000.000.000) δραχμές περίπου και αυξάνουν ισόποσα τα εισοδήματα των καταναλωτών.
Τέταρτος στόχος η βελτίωση των πραγματικών εισοδημάτων των εργαζομένων και των οικογενειών με παιδιά. Η μείωση της φορολογικής επιβάρυνσης σημαίνει, για το 2000 μόνο, μια αύξηση στα πραγματικά εισοδήματα της τάξης των εκατό σαράντα δισεκατομμυρίων (140.000.000.000) δραχμών.
Πέμπτη προτεραιότητα οι μικρομεσαίες επιχειρήσεις. Καταργούνται τα αντικειμενικά κριτήρια. Επιπλέον η μείωση του φορολογικού συντελεστή κατά πέντε μονάδες από 1.1.2000 και άλλες πέντε μονάδες μετά από ένα χρόνο σημαίνει μία ελάφρυνση πενήντα οκτώ δισεκατομμυρίων (58.000.000.000) δραχμών, ένα ποσό με το οποίο μπορούν να στηρίξουν τον εκσυγχρονισμό τους και την ανταγωνιστικότητά τους και να συμβάλουν στη μείωση της ανεργίας.
Τα μέτρα αυτά έχουν ολοκληρωμένο αναδιανεμητικό χαρακτήρα με σαφή πολιτικό και ιδεολογικό προσανατολισμό, ενώ δεν επηρεάζουν κατ' ελάχιστο τους στόχους της σύγκλισης και της σταθεροποίησης. Ακόμη και η επιβάρυνση του προϋπολογισμού με το κόστος των διακοσίων δισεκατομμυρίων (200.000.000.000) και πλέον δραχμών για την αντιμετώπιση των τραγικών συνεπειών του σεισμού δεν επηρεάζει την πορεία της οικονομίας.
Πίσω από το σύνολο των μέτρων που ανέφερα η πραγματικότητα είναι απλή. Πρόκειται για μία δέσμη μέτρων που με κοινωνική ευαισθησία, ρεαλισμό και ανατοποθέτηση προτεραιοτήτων ανταποδίδει και εξασφαλίζει στον ελληνικό λαό αγαθά και αξίες, που η πολιτική της Κυβέρνησης διασφάλισε προς όφελος των ευρύτερων λαϊκών τάξεων.
Οποιοσδήποτε ισχυρισμός εξ αυτού του λόγου περί προεκλογικών εξαγγελιών κρίνεται αβάσιμος. Αυτή η σημαντική ποιοτική αλλαγή που συντελείται στη δημοσιονομική διαχείριση τα τελευταία χρόνια, θα πρέπει να πιστωθεί στην Κυβέρνηση και προσωπικά στον Πρωθυπουργό της χώρας, γιατί και το 1996, έτος εκλογών, δεν παρατηρείται υστέρηση φορολογικών εσόδων και υπέρβαση κρατικών δαπανών, αλλά συντελείται δημοσιονομική προσαρμογή.
Η απουσία από τη πολιτική ζωή της χώρας του γνωστού εκλογικού δημοσιονομικού κύκλου είναι πιστοποιητικό πολιτικής ευθύνης, πολιτικού ήθους και συνέπειας που δεν πλαστογραφείται και δεν αμφισβητείται με τίποτα.
Πιστεύω ότι όλοι έχουμε υποχρέωση να προσεγγίσουμε αυτήν την αλήθεια χωρίς δογματικούς αφορισμούς και δημαγωγική αμετροέπεια, γιατί πρώτα απ' όλα αυτή η πραγματικότητα είναι καρπός θυσιών του ελληνικού λαού και της συναίνεσης που δείχνει και την προσήλωση στο στόχο της ΟΝΕ, γιατί οι πολιτικοί με τις πράξεις, το λόγο και τις αποφάσεις διαμορφώνουν πρότυπα που επιβάλλεται να κινούνται στο χώρο υψηλών συμβολισμών και να καθορίζονται από ανώτερους στόχους. Γι' αυτό και απαιτούν από όλους ευθύνη, όραμα και ειλικρίνεια.
Και τέλος, διότι έτσι μπορούμε να αντιμετωπίσουμε το μείζον ίσως πολιτικό πρόβλημα της χώρας για δεκαετίες, την αδυναμία να τοποθετήσει τον εαυτό της στις σωστές του διαστάσεις, καθώς παλινδρομεί ανάμεσα αφ' ενός μεν στις υπερβολές για το ιστορικό παρελθόν, και τις αρετές της φυλής, αφ' ετέρου δε στις υπερβολές για τις αδυναμίες και τα προβλήματα που αντιμετωπίζει η χώρα. Η χώρα έτσι απωθεί το δημιουργικό και αισιόδοξο εαυτό της και αυτό είναι το κρισιμότερο ιδεολογικό και άρα πολιτικό ζήτημα γιατί συσκοτίζει τα δεδομένα που συνθέτουν το πραγματικό πρόσωπο της Ελλάδος του 21ου αιώνα.
Την Ελλάδα που μπορεί να αντιμετωπίζει τις κρίσεις στα χρηματιστήρια και στην οικονομία σημαντικών χωρών, μπορεί να αντιμετωπίσει τον πόλεμο και τους κλυδωνισμούς στο άμεσο περιβάλλον της, τις επιπτώσεις από απρόβλεπτες αυξήσεις στις τιμές βασικών αγαθών όπως είναι το πετρέλαιο, απρόβλεπτες καταστροφές όπως οι σεισμοί και μαζί να επιτυγχάνει στόχους υψηλούς και να απολαμβάνει τους καρπούς των προσπαθειών της κατέχοντας την 20η θέση στον κόσμο με βάση τους δείκτες οικονομικής και κοινωνικής ανάπτυξης.
Την Ελλάδα του 21ου αιώνα, που μπορεί να προβάλει στο άμεσο μέλλον, το σύγχρονο ευρωπαϊκό ιστορικό και πολιτιστικό σύνθετο, πρόσωπο και πρότυπο που μπορεί να έχει τη δική της άποψη στα μεγάλα προβλήματα της εποχής, η οποία χαρακτηρίζεται από τη σύγκρουση ανάμεσα στην ανεξέλεγκτη εξουσία των αγορών και στα υπέρτατα συμφέροντα του ανθρώπου.
Επιτυγχάνοντας εδώ σε αυτήν τη γωνιά της γης τη σύζευξη ανάμεσα σε έννοιες όπως η ανταγωνιστικότητα, η παραγωγικότητα, η συνέπεια, η πειθαρχία και στα χαρακτηριστικά του ελληνικού πολιτισμού που αναδύει έντονο τον ανθρωπιστικό και αντιστασιακό του χαρακτήρα, το φιλελεύθερο και φυσιοκρατικό του πνεύμα και τον προοδευτικό του προσανατολισμό.
Το συζητούμενο φορολογικό νομοσχέδιο είναι προϊόν μακράς επεξεργασίας και ουσιαστικού κοινωνικού διαλόγου που πραγματοποιήθηκε με πρωτοβουλία της Κυβέρνησης και τη συμμετοχή εκπροσώπων των συνδικαλιστικών επαγγελματικών και κοινωνικών φορέων.
Στόχος του νομοσχεδίου είναι η δικαιότερη κατανομή των φορολογικών βαρών με τη φορολογική ελάφρυνση όλων των φορολογουμένων και ιδιαίτερα των χαμηλότερων και μεσαίων εισοδηματικών τάξεων καθώς και των πολυμελών οικογενειών, η απλοποίηση του φορολογικού συστήματος και η καλύτερη εξυπηρέτηση του πολίτη, η βελτίωση της αποτελεσματικότητας στην κατανομή των πόρων, η ενίσχυση της διοικητικής αποτελεσματικότητας των δημοσίων υπηρεσιών, η αύξηση της ανταγωνιστικότητας των επιχειρήσεων, η ενίσχυση της απασχόλησης.
Με το νομοσχέδιο αυτό η φορολογική πολιτική καλείται να διαδραματίσει το ρόλο που της ανήκει που και μπορεί πραγματικά να παίξει στις επερχόμενες οικονομικές εξελίξεις.
Τα προτεινόμενα μέτρα του νομοσχεδίου έχουν ως στόχο να βελτιώσουν την κατανομή του εισοδήματος και δημιουργούν ένα δείκτη προστασίας για τις αδύναμες οικονομικά τάξεις.
Οι σημαντικότερες αλλαγές είναι: Αυξάνεται το αφορολόγητο όριο για μισθωτούς και συνταξιούχους, σε ένα εκατομμύριο εννιακόσιες χιλιάδες (1.900.000) δραχμές και για τους άλλους φορολογουμένους σε ένα εκατομμύριο εξακόσιες χιλιάδες (1.600.000) δραχμές, για τα εισοδήματα που αποκτώνται το 1999.
Για τα εισοδήματα του 2000 το αφορολόγητο όριο αυξάνεται σε δύο εκατομμύρια τριακόσιες χιλιάδες (2.300.000) δραχμές και δύο εκατομμύρια (2.000.000) δραχμές αντίστοιχα, ικανοποιώντας έτσι απόλυτα το σχετικό αίτημα όλων των φορέων που συμμετείχαν στον κοινωνικό διάλογο.
Αναπροσαρμόζεται η φορολογική κλίμακα. Απαλλάσσεται από τη φορολογία η ιδιοκατοίκηση της κύριας κατοικίας, λαμβάνοντας υπόψη τον αριθμό των παιδιών του φορολογουμένου. Απαλλάσσεται της φορολογίας το εισόδημα από ακίνητα όταν η κατοικία παραχωρείται από τους γονείς στα παιδιά ή αντίστροφα. Αυξάνεται η φορολογική ελάφρυνση από τις μειώσεις φόρου για παιδιά.
Παρέχεται η δυνατότητα στις επιχειρήσεις να εκπίπτουν τις δαπάνες για αγορά ηλεκτρονικών υπολογιστών και λογισμικού. Μειώνεται ο συντελεστής φορολογίας από 35% σε 30% των ομόρρυθμων και ετερόρρυθμων εταιρειών και των κοινωνιών αστικού δικαίου για τα κέρδη που προκύπτουν από ισολογισμούς που κλείνουν από 1.1.1999 μέχρι 31.12.1999 ή αποκτώνται κατά το ίδιο διάστημα. Επιπλέον ο ίδιος φορολογικός συντελεστής μειώνεται σε 25% για τα κέρδη που αποκτώνται μετά την 1.1.2000. Ποσοστό 50% των εργοδοτικών ασφαλιστικών εισφορών των επιχειρήσεων για νεοπροσλαμβανόμενους υπαλλήλους αφαιρείται απευθείας από τα καθαρά κέρδη των επιχειρήσεων.
Καταργούνται τα αντικειμενικά κριτήρια και η φορολόγηση των επιχειρήσεων και των ελευθέρων επαγγελματιών θα γίνεται με λογιστικό τρόπο.
Η εφαρμογή των αντικειμενικών κριτηρίων ήταν μια τολμηρή καινοτομία και ένας άθλος μαζί. Τα αντικειμενικά κριτήρια είχαν εισαχθεί στη χώρα μας το 1994 και μάλιστα μπροστά το δημοσιονομικό αδιέξοδο που αντιμετώπιζε τότε η οικονομία. 'Ηταν ένα νομοσχέδιο φορολογικής δικαιοσύνης με την έννοια ότι προσδιόριζε ένα ελάχιστο εισόδημα σε περίπου 1.300 επαγγέλματα με μεγάλες διαφοροποιήσεις μεταξύ τους και έθεσε τέρμα σε αυτό που συνέβαινε μέχρι τότε, ολόκληρες τάξεις να φοροδιαφεύγουν κατά τρόπο σκανδαλώδη, κατά τρόπο προκλητικό, κατά τρόπο άδικο και αντισυνταγματικό. Με το σύστημα αυτό βέβαια παραβιάζεται η αρχή της φορολογικής ισότητας για τους πολίτες των κλάδων που αφορά.
Τα αντικειμενικά κριτήρια ήταν ένα σύστημα δίκαιης κατανομής του συνολικού οικονομικού βάρους, μέσα όμως από ένα υποσύνολο διαφοροποιήσεων που ενσωματώνει αδικίες, γιατί υπάγει σε κάποια γενικά κριτήρια ομάδες και έτσι λειτουργεί ισοπεδωτικά.
Η κατάργηση των αντικειμενικών κριτηρίων αποτελεί παλαιά δέσμευση της ηγεσίας του Υπουργείου Οικονομικών και του ίδιου του Πρωθυπουργού. Εκτός δε αυτού αποτελεί πάγιο αίτημα των μικρομεσαίων επιχειρήσεων και ελεύθερων επαγγελματιών τα τελευταία χρόνια.
Με την εισαγωγή του ΤΑΧIS και όλων των συστημάτων διασταύρωσης των στοιχείων με τη λειτουργία των ελεγκτικών κέντρων εθνικού, περιφερειακού και νομαρχιακού επιπέδου και ασφαλώς με τη λειτουργία του Σώματος Δίωξης Οικονομικού Εγκλήματος, εξασφαλίζεται η περιστολή της φοροδιαφυγής και η επιτυχία του νέου συστήματος.
Ακόμη προβλέπεται στο νομοσχέδιο οριστική περαίωση εκκρεμών υποθέσεων φόρου μεταβίβασης ακινήτων, κληρονομικών, δωρεών, γονικών παροχών και μεγάλης ακίνητης περιουσίας με παροχή διευκολύνσεων για όσες υποθέσεις περιλαμβάνουν ακίνητα που βρίσκονται σε περιοχές που έχουν ενταχθεί ή εντάσσονται στο σύστημα αντικειμενικού προσδιορισμού της αξίας τους.
Απλουστεύεται η διαδικασία μεταβίβασης οχημάτων με απαλλαγή του τρόπου μεταβίβασης και κατάργηση δικαιολογητικών.
Εκλογικεύονται τα πρόστιμα λόγω παραβάσεων του Κώδικα Βιβλίων και Στοιχείων. Βελτιώνεται και απλοποιείται ο τρόπος υποβολής δηλώσεων φορολογίας εισοδήματος και δηλώσεων παρακρατούμενων φόρων ορισμένων κατηγοριών φορολογουμένων. Τροποποιούνται και απλουστεύονται οι διαδικασίες που απαιτούνται από τον Κώδικα Βιβλίων και Στοιχείων. Απλοποιείται η διαδικασία έκδοσης αποδεικτικού φορολογικής ενημερότητας και περιορίζονται σημαντικά οι λόγοι για τους οποίους ζητείται η έκδοσή του.
Τα μέτρα αυτά που ανέφερα είναι καρποί της αναμφισβήτητης προόδου της ελληνικής οικονομίας.
Αν θέλουμε να αναζητήσουμε το λόγο της επιτυχίας αυτής, τότε μπορούμε χωρίς δυσκολία να τη βρούμε στη δημοσιονομική εξυγίανση. Είναι αυτή που απελευθέρωσε την οικονομία, είναι αυτή που επέτρεψε τη μείωση του πληθωρισμού, είναι αυτή που έδωσε και δίνει τη δυνατότητα για κοινωνικές δαπάνες και επέτρεψε την ανάπτυξη της οικονομίας μας, φέρνοντας την Ελλάδα στην κορυφή των αναπτυξιακών επιδόσεων της Ευρώπης.
Θα αναφερθώ ενδεικτικά: Με βάση τις εκτιμήσεις τα συνολικά έσοδα του εκτελούμενου προϋπολογισμού εκτιμάται ότι θα συνεχίσουν για έκτο χρόνο τον υψηλό ρυθμό άντλησής τους παρά τις μειώσεις στην έμμεση φορολογία. Παράλληλα παρατηρείται τα τελευταία χρόνια και μια ιδιαίτερα σημαντική αναδιάρθρωση των φορολογικών εσόδων. Η σχέση άμεσων προς έμμεσους φόρους άλλαξε σημαντικά και από το 43% το 1993 έγινε 61% το 1998. Αυτή η αναδιάρθρωση των φορολογικών εσόδων υπέρ των εσόδων από την άμεση φορολογία και εις βάρος των εσόδων από την έμμεση, έχει ιδιαίτερα θετικές αναδιανεμητικές επιδράσεις στο εισόδημα δεδομένης της προοδευτικότητας της άμεσης φορολογίας και της αντίστροφης προοδευτικότητας της έμμεσης.
Η εξέλιξη αυτή αντανακλά τη σοβαρή δουλειά που γίνεται τα τελευταία χρόνια στο Υπουργείο Οικονομικών με την εφαρμογή προγραμμάτων εκσυγχρονισμού και τεχνολογικής αναβάθμισης της φορολογικής διοίκησης δημιουργώντας τις προϋποθέσεις ενός ανταγωνιστικού και πρωτίστως κοινωνικά δίκαιου φορολογικού συστήματος.
Φοβούμαι ότι και στη συζήτηση αυτή θα υποτροπιάσει και πάλι μερίδα της Αντιπολίτευσης στα επιχειρήματα της πλαστότητας των δεικτών και των εκλογικών σκοπιμοτήτων που στοχεύουν στην απομείωση των επιτευγμάτων μας.
Θα ήθελα, λοιπόν, για λόγους κατανόησης, αποτίμησης και συνειδητοποίησης των επιτευγμάτων αυτών να υπενθυμίσω ότι το έλλειμμα από 14% το 1993 πέφτει στο 1,5% σήμερα, ότι ο πληθωρισμός από 14% βρίσκεται στο 1,9%, ότι η Ελλάδα από την οικονομική κρίση του 1993 και την τραυματισμένη συλλογική εθνική μας αυτοπεποίθηση για τη δυνατότητα να επιτύχουμε το στόχο της ένταξης, μπόρεσε να επιτύχει στην εθνική προσπάθεια και έτσι να έχουμε τη δυνατότητα σήμερα να ασκούμε κοινωνική πολιτική χωρίς να υπονομεύουμε το μέλλον.
'Οποιος αμφισβητεί αυτήν την οικονομική εποποιία των τελευταίων ετών, απαξιώνει την προσπάθεια του ελληνικού λαού, πλήττει το κύρος της χώρας, η οποία σε λίγους μήνες θα υπερασπισθεί το αίτημά της για ένταξη στην ΟΝΕ και τελικά, υπονομεύει την αξιοπιστία του δικού του λόγου. Ο ελληνικός λαός κατανοεί και διαισθάνεται την ορθότητα των επιλογών μας. Η οικονομική πολιτική αυτής της Κυβέρνησης με τα επιτεύγματά της, δίνει τη σωστή διάσταση της κοινωνικής πολιτικής που δεν υπονομεύει το μέλλος της χώρας, αλλά προνοεί για τις επόμενες γενεές τις οποίες για χρόνια επιβαρύναμε με χρέη και δανεισμούς.
Πιστεύω, ότι με το νομοσχέδιο του οποίου προτείνω την ψήφιση, πραγματοποιείται ένα σημαντικό και θαρραλέο βήμα στην κατεύθυνση της φορολογικής και κοινωνικής δικαιοσύνης.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρόεδρος της Νέας Δημοκρατίας ορίζει Κοινοβουλευτικό Εκπρόσωπο για τη συζήτηση του νομοσχεδίου του Υπουργείου Οικονομικών το Βουλευτή κ. Γεώργιο Αλογοσκούφη, το Κομμουνιστικό Κόμμα Ελλάδας ορίζει Κοινοβουλευτικό Εκπρόσωπο το Βουλευτή κ. Νικόλαο Γκατζή, ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ειδικό αγορητή τον Βουλευτή κ. Ευάγγελο Αποστόλου και ο Πρόεδρος του Δημοκρατικού Κοινωνικού Κινήματος κ. Τσοβόλας ορίζει ειδικό αγορητή το Βουλευτή κ. Αναστάσιο Ιντζέ.
Ο εισηγητής της Νέας Δημοκρατίας κ. Αδάμ Ρεγκούζας έχει το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, έχετε το λόγο.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ήθελα να παρακαλέσω και εσάς και τους κυρίους Βουλευτές να δεχθούν μερικές βελτιώσεις στο κείμενο του νομοσχεδίου, τις οποίες έχω και γραπτές και οι οποίες έχουν ως εξής.
ΠΡΟΕΔΡΕΥΩΝ (Παναγιώτης Ν. Κρητικός): Αυτές, κύριε Υπουργέ, μπορείτε να τις αναφέρετε μετά την ολοκλήρωση της συζήτησης επί της αρχής και πριν μπούμε στη συζήτηση των άρθρων.
ΓΕΩΡΓΙΟΣ ΔΡΥΣ (Υφυπουργός Οικονομικών): Καλώς, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και για τη συζήτηση επί της αρχής πρέπει να τις γνωρίζουμε, γιατί μπορεί να παίζουν ρόλο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υπουργέ, μπορείτε να τις κάνετε και τώρα. Δεν έχει άδικο ο κύριος Πρόεδρος. 'Οσο πιο έγκαιρη είναι η ενημέρωση, τόσο το καλύτερο.
ΓΕΩΡΓΙΟΣ ΔΡΥΣ (Υφυπουργός Οικονομικών): Στο τέλος του άρθρου 1 του σχεδίου νόμου προστίθεται παράγραφος 8 η οποία λέει τα εξής:
"Το αναφερόμενο στην παράγραφο 2 του άρθρου 8 του νόμου 2238/1994 ποσό πεντακοσίων χιλιάδων (500.000) δραχμών αυξάνεται σε εξακόσιες πενήντα χιλιάδες (650.000) δραχμές." Για να γνωρίζουν οι κύριοι Βουλευτές, τα άτομα με ειδικές ανάγκες έχουν ένα πρόσθετο ειδικό αφορολόγητο πεντακοσίων χιλιάδων (500.000) δραχμών. Αυτό αυξάνεται σε εξακόσιες πενήντα χιλιάδες (650.000) δραχμές.
Στο τέλος του άρθρου 2 του σχεδίου νόμου προστίθενται οι εξής τρεις παράγραφοι.
Παράγραφος 11. Στην περίπτωση β' της παραγράφου 1 του άρθρου 16 του νόμου 2238/1994, μετά την υποπερίπτωση δδ', προστίθεται υποπερίπτωση εε', που έχει ως εξής:
"εε) Εξήντα τοις εκατό (60%) για χρονικό διάστημα πάνω από τριάντα (30) έτη από του έτους κατασκευής, εφόσον διαθέτουν πιστοποιητικό αυθεντικότητας, το οποίο εκδίδεται από διεθνή ή ημεδαπό φορέα που έχει αρμοδιότητα να εκδίδει το πιστοποιητικό αυτό." Για να γνωρίζετε ακριβώς το περιεχόμενο, υπήρχε ένα αίτημα για πάρα πολύ καιρό από τους κατέχοντες αυτοκίνητα άνω των τριάντα ετών. Αυτοί έχουν σήμερα μειωμένο τεκμήριο κατά 40%. Αυτή η μείωση αυξάνεται στο 60%.
Παράγραφος 12. Μετά το τρίτο εδάφιο της περίπτωσης ε' της παραγράφου 1 του άρθρου 6 του νόμου 2238/1994 προστίθεται νέο εδάφιο που έχει ως εξής:
(Θόρυβος στην Αίθουσα)
ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, παρακαλώ να παρακολουθείτε. Κάνει κάποιες τροποποιήσεις στην αρχή της συζητήσεως ο κύριος Υπουργός, για να διευκολύνει τη συζήτηση.
ΕΛΕΥΘΕΡΙΟΣ ΠΑΠΑΝΙΚΟΛΑΟΥ: Να διανεμηθούν, κύριε Πρόεδρε, γιατί μερικοί συνάδελφοι είμαστε και οπτικοί τύποι.
ΠΡΟΕΔΡΕΥΩΝ (Παναγιώτης Ν. Κρητικός): Θα διενεμηθεί και το κείμενο.
Σας παρακαλώ.
Το έχετε έτοιμο κύριε Υπουργέ;
ΓΕΩΡΓΙΟΣ ΔΡΥΣ (Υφυπουργός Οικονομικών): Είναι έτοιμο, κύριε Πρόεδρε. Συνεχίζω λοιπόν: "Επίσης, για πλοία αναψυχής που έχουν κατασκευαστεί ή κατασκευάζονται στην Ελλάδα εξ ολοκλήρου από ξύλο, τύπων "τρεχαντήρι", "βαρκαλάς", "πέραμα", "τσερνίκι" και "λίμπερτυ", που προέρχονται από την ελληνική ναυτική παράδοση, τα ποσά της ετήσιας τεκμαρτής δαπάνης μειώνονται κατά ποσοστό είκοσι πέντε τοις εκατό (25%).
Παράγραφος 13. "Το αναφερόμενο στην παράγραφο 1 του άρθρου 188 του νόμου 2238/1994 ποσό των τριών εκατομμυρίων (3.000.000) δραχμών αυξάνεται σε τρία εκατομμύρια τριακόσιες χιλιάδες (3.300.000) δραχμές." Είναι αύξηση του αφορολογήτου που έχουν τα νησιά τα οποία έχουν κάτω από τρεις χιλιάδες εκατό κατοίκους.
Αυτά τα κείμενα, κύριε Πρόεδρε, μπορεί να διανεμηθούν στους συναδέλφους.
ΠΡΟΕΔΡΕΥΩΝ (Παναγιώτης Ν. Κρητικός): θα διανεμηθούν και στους κυρίους συναδέλφους που είναι οπτικοί τύποι όπως ο κ. Παπανικολάου.
ΓΕΩΡΓΙΟΣ ΔΡΥΣ (Υφυπουργός Οικονομικών): Και έρχομαι στο άρθρο 5, παράγραφος 9. Εδώ, από λάθος της υπηρεσίας, λέει "μετά το πρώτο εδάφιο της παραγράφου 5". Το σωστό είναι "μετά το πρώτο εδάφιο της παραγράφου 6".
Στο άρθρο 6 του σχεδίου νόμου αντικαθίστανται το τρίτο και τέταρτο εδάφιο της περίπτωσης β' της παραγράφου 6 ως εξής:
"Αν η επιχείρηση εκμεταλλεύεται μέχρι και πέντε (5) δωμάτια δύναται να ζητήσει την απαλλαγή της από την υποχρέωση τήρησης όλων των βιβλίων και στοιχείων του Κώδικα Βιβλίων και Στοιχείων με την υποβολή σχετικής δήλωσης μεταβολών-μετάταξης που υποβάλλεται μέσα στη νόμιμη προθεσμία. Στην περίπτωση αυτή τα παραπάνω ποσά του φόρου προσαυξάνονται κατά είκοσι τοις εκατό (20%)." Αυτό λέει η διάταξη. Υπάρχει μια πρόταση για μείωση του ποσοστού αυτού. Θα το δούμε κατά τη συζήτηση του σχετικού άρθρου.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)
Προχωρούμε στο ίδιο άρθρο στην παράγραφο 8. Στο τέλος της παραγράφου 8 προστίθενται οι λέξεις: "Οι διατάξεις της παραγράφου αυτής καθώς και της προηγούμενης έχουν εφαρμογή για τα εισοδήματα που αποκτώνται από την 1η Ιανουαρίου 2000 και εφεξής".
Προχωρούμε στην παράγραφο 12. Μετά το τέλος της πρώτης περίπτωσης της παραγράφου 12 μπαίνει προσθήκη ως παράγραφος 2 που έχει ως εξής: "Στο άρθρο 30 του Νόμου 2238/1994 προστίθεται παράγραφος 5 που έχει ως εξής: "5. Για κάθε τριετία λειτουργίας των επιχειρήσεων..." και συνεχίζει ως έχει. Σβήνουν μετά οι λέξεις "για την απόδοση του Φόρου Προστιθέμενης Αξίας (ΦΠΑ)". Είναι στην έκτη σειρά της παραγράφου 2 όπως ήταν με την παλιά αρίθμηση.
Στο άρθρο 6 πάλι του νόμου προστίθεται παράγραφος 4 που έχει ως εξής: "Ειδικά για τις επιχειρήσεις έκδοσης βιβλίων και εμπορίας ειδών βιβλιοπωλείου, που τηρούν βιβλία δεύτερης κατηγορίας του Κώδικα Βιβλίων και Στοιχείων, τα καθαρά κέρδη τους της διαχειριστικής περιόδου 1999 προσδιορίζονται σύμφωνα με τις διατάξεις του άρθρου 32 του Ν.2238/1994. Οι προβλεπόμενοι στις Ε.17418/23.12.1985 και Ε.3250/24.2.1987 Υπουργικές Αποφάσεις, μοναδικοί συντελεστές καθαρού κέρδους των επιχειρήσεων αυτών προσαυξάνονται για τη διαχειριστική περίοδο 1999 κατά ποσοστό τριάντα τοις εκατό (30%)".
'Ερχομαι τώρα στο άρθρο 7 στη σελίδα 17 όπως το έχετε εσείς. Είναι ένας μαθηματικός τύπος που λέει 1 συν γραμμή κλάσματος, αριθμός εμφανίσεων επί αριθμώ. 'Οχι αριθμός, επί αριθμώ.
'Ερχομαι τώρα στο άρθρο 18 στην παράγραφο 3. Στο άρθρο 26 του Νόμου 1882/1990 προστίθεται παράγραφος 7, όχι 6 και από κάτω το 6 που έχει γίνεται 7.
Στο τέλος του άρθρου 19 προστίθεται παράγραφος, παράγραφος 10 προφανώς, που λέει "Τα δεύτερο και τρίτο εδάφια της περίπτωσης α' της παραγράφου 2 του άρθρου 11 καθώς και το άρθρο 54 του Νόμου 2127/1993 καταργούνται".
Στο άρθρο 20 διαγράφονται δύο παράγραφοι. Διαγράφεται η παράγραφος 5 με την καινούρια εκτύπωση που έχω η οποία λέει το εξής: "Το δεύτερο εδάφιο της παραγράφου 12 του άρθρου 4 του Νόμου 2343/1995 ΦΕΚ 211 Α' αντικαθίσταται ως εξής". 'Ολο αυτό διαγράφεται και επομένως αναριθμούνται οι παράγραφοι αυτοί. Διαγράφεται επίσης η παράγραφος 17 που λέει "οι υπάλληλοι του Υπουργείου Οικονομικών", μέχρι εκεί που λέει "στην περιοχή των παραπάνω ΟΤΑ". 'Αρα αναριθμούνται όλα και είναι συνολικά 16 παράγραφοι.
Στη νέα παράγραφο 16, παλιά 18, λέει "ο αριθμός των αποφοίτων" -παρακαλώ σημειώστε- "των Τεχνολογικών Εκπαιδευτικών Ιδρυμάτων (ΤΕΙ)" και το "των δημοσίων και ιδιωτικών" μένει ως έχει.
Τέλος, στο άρθρο 23 η ισχύς των διατάξεων αυτού του νόμου αρχίζει:
"α) Των διατάξεων των άρθρων 1, 2 (παράγραφοι 1, 2, 6, 9 έως και 13). 'Οχι έως και 10 που ήταν. Τίποτε άλλο. Ευχαριστώ πολύ.
ΠΡΟΕΔΡΕΥΩΝ (Νικόλαος Κατσαρός): Παρακαλώ πολύ οι συμπληρώσεις και οι διορθώσεις που έδωσε ο κύριος Υπουργός να δοθούν για τα Πρακτικά, αλλά και να φωτοτυπηθούν αμέσως για να διανεμηθούν σε όλους τους συναδέλφους.
(Στο σημείο αυτό ο Υφυπουργός Οικονομικών κ. Γ. Δρυς καταθέτει για τα Πρακτικά τις προαναφερθείσες προσθήκες και αντικαταστάσεις οι οποίες έχουν ως εξής:
"ΠΡΟΣΘΗΚΗ Στο άρθρο 1 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθεται παράγραφος 8, που έχει ως εξής:
"8. Το αναφερεόμενο στην παράγραφο 2 του άρθρου 8 του ν. 2238/1994 ποσό πεντακοσίων χιλιάδων (500.000) δραχμών αυξάνεται σε εξακόσιες πενήντα χιλιάδες (650.000) δραχμές." ΠΡΟΣΘΗΚΗ Στο άρθρο 2 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθενται παράγραφοι 11, 12 και 13 που έχουν ως εξής:
"11. Στην περίπτωση β' της παραγράφου 1 του άρθρου 16 του ν. 2238/1994 μετά την υποπερίπτωση δδ' προστίθεται υποπερίπτωση εε', που έχει ως εξής:
"εε) Εξήντα τοις εκατό (60%) για χρονικό διάστημα πάνω από τριάντα (30) έτη από το έτος κατασκευής, εφόσον διαθέτουν πιστοποιητικό αυθεντικότητας, το οποίο εκδίδεται από διεθνή ή ημεδαπό φορέα που έχει αρμοδιότητα να εκδίδει αυτό το πιστοποιητικό.
12. Μετά το τρίτο εδάφιο της περίπτωσης ε' της παραγράφου 1 του άρθρου 16 του ν. 2238/1994 προστίθεται νέο εδάφιο, που έχει ως εξής:
"Επίσης, για πλοία αναψυχής που έχουν κατασκευαστεί ή κατασκευάζονται στην Ελλάδα εξ' ολοκλήρου από ξύλο, τύπων "τρεχαντήρι", "βαρκαλάς", "πέραμα", "τσερνίκι" και "λίμπερτυ", που προέρχονται από την Eλληνική ναυτική παράδοση, τα ποσά της ετήσιας τεκμαρτής δαπάνης μειώνονται κατά ποσοστό είκοσι πέντε τοις εκατό (25%)." 13. Το αναφερόμενο στην παράγραφο 1 του άρθρου 188 του ν. 2238/1994 ποσό των τριών εκατομμυρίων (3.000.000) δραχμών αυξάνεται σε τρία εκατομμύρια τριακόσιες χιλιάδες (3.300.000) δραχμές." ΑΝΤΙΚΑΤΑΣΤΑΣΗ Στο άρθρο 6 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" αντικαθίστανται τα τρίτο και τέταρτο εδάφια της περίπτωσης β' της παραγράφου 6 του αντικαθιστώμενου άρθρου 33 του ν. 2238/1994.
"Αν η επιχείρηση εκμεταλλεύεται μέχρι και πέντε (5) δωμάτια δύνανται να ζητήσει την απαλλαγή της από την υποχρέωση τήρησης όλων των βιβλίων και στοιχείων του Κώδικα Βιβλίων και Στοιχείων με την υποβολή σχετικής δήλωσης μεταβολών-μετάταξης που υποβάλλεται μέσα στη νόμιμη προθεσμία. Στην περίπτωση αυτή τα παραπάνω ποσά του φόρου προσαυξάνονται κατά είκοσι τοις εκατό (20%)." ΠΡΟΣΘΗΚΗ Στο άρθρο 6 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθεται παράγραφος 4, που έχει ως εξής:
"Ειδικά για τις επιχειρήσεις έκδοσης βιβλίων και εμπορίας ειδών βιβλιοπωλείου, που τηρούν βιβλία δεύτερης κατηγορίας του Κώδικα Βιβλίων και Στοιχείων, τα καθαρά κέρδη τους της διαχειριστικής περιόδου 1999 προσδιορίζονται σύμφωνα με τις διατάξεις του άρθρου 32 του ν. 2238/1994. Οι προβλεπόμενοι στις Ε.17418/23.12.1985 και Ε.3250/24.2.1987 Υπουργικές αποφάσεις, μοναδικοί συντελεστές καθαρού κέρδους των επιχειρήσεων αυτών προσαυξάνονται για τη διαχειριστική περίοδο 1999 κατά ποσοστό τριάντα τοις εκατό (30%)".
"ΠΡΟΣΘΗΚΗ Στο άρθρο 19 του σχεδίου νόμου "Απλοποιήσεις και ελαφρύνσεις στη φορολογία εισοδήματος και άλλες διατάξεις" προστίθεται παράγραφος 10, που έχει ως εξής:
10. "Τα δεύτερο και τρίτο εδάφια της περίπτωσης α' της παραγράφου 2 του άρθρου 11 καθώς και το άρθρο 54 του ν. 2127/1993 καταργούνται"."). ΠΡΟΕΔΡΕΥΩΝ (Νικόλαος Κατσαρός): Ο κ. Ρεγκούζας έχει το λόγο.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, η προχειρότητα που νομοθετεί η Κυβέρνηση φαίνεται και από τις διορθώσεις της τελευταίας στιγμής. Και βεβαίως ο ισχυρισμός ο δικός μας αλλά και του συνόλου της Αντιπολίτευσης ότι το νομοσχέδιο αυτό είναι καθαρά προεκλογικό, επιβεβαιώνεται και στην πράξη.
Η Κυβέρνηση, κύριοι συνάδελφοι, με ομπρέλα την Οικονομική και Νομισματική 'Ενωση, κοινώς ΟΝΕ, προσπαθεί καθημερινά να δικαιολογήσει τη σκληρότητα της πολιτικής της, αλλά και να αναβιώσει εκβιαστικά διλήμματα στην κοινωνία εν όψει των επερχόμενων εθνικών εκλογών. Υπό το κράτος, λοιπόν, του πανικού που την έχει κατακυριεύσει, προβαίνει σε νομοθετικές και άλλες παρεμβάσεις σε μια προσπάθεια αποτροπής της επερχόμενης εκλογικής συντριβής. Χαρίζεται στα μεγάλα πλην, όμως, ολίγα συμφέροντα που χειραγωγούν την πολιτική ζωή του τόπου, εμπαίζει τους πολλούς πολίτες με παραπλανητικές νομοθετικές παρεμβάσεις, πλειοδοτεί σε ζητήματα δημοκρατίας την ίδια στιγμή που ευτελίζονται θεσμοί και διαδικασίες, τροφοδοτεί συνεχώς και ηθελημένα την αδιαφάνεια και τη διαφθορά στο δημόσιο βίο και τέλος, υποκρίνεται όταν εμφανίζεται αντιμέτωπη με την πραγματικότητα όπως αποτυχίες της πολιτικής της, κοινωνική σκληρότητα προς τις ασθενείς εισοδηματικά ομάδες του πληθυσμού ή ανικανότητα στη διασφάλιση των βασικών δικαιωμάτων των πολιτών από το κράτος.
Με περισσή ευκαιρία κάθε φορά και χωρίς ίχνος πολιτικής ευαισθησίας Κυβέρνηση και κυβερνητικά στελέχη προσπαθούν να μετακυλίσουν τις πολιτικές τους ευθύνες σε φορείς ή πολίτες ποιούντες συνήθως τον Πόντιο Πιλάτο ή επιχειρούν να εξισώσουν πολιτικές ευθύνες βάζοντας στο "παιχνίδι" και άλλες αναίτιες πολιτικές δυνάμεις ανεξάρτητα αν μ' αυτό τον τρόπο κλωνίζεται η αξιοπιστία της πολιτικής και πυροδοτείται το δημοκρατικό μας πολίτευμα.
'Ετσι λοιπόν, ενώ η Κυβέρνηση στις αρχές του 1999 και χωρίς να την πιέσει κανένας, αυτοδεσμευόταν δια στόματος του Υπουργού Εθνικής Οικονομίας του κ. Παπαντωνίου πως κανένα άλλο φορολογικό νομοσχέδιο δεν θα έρθει στη Βουλή για συζήτηση και ψήφιση μέσα στο 1999, βρισκόμαστε μπροστά στο πρώτο. Πολύ φοβούμαι ότι οι προεκλογικές ανάγκες της Κυβέρνησης σε συνδυσμό με τα αναγραφόμενα τις τελευταίες ημέρες στον τύπο, προοιωνίζουν και άλλο φορολογικό νομοσχέδιο μέσα στο 1999. Η Κυβέρνηση φυσικά αδιαφορεί ως φαίνεται για την αξιοπιστία της πολιτικής της. 'Ομως, η ζημιά της γενικότερης αξιοπιστίας της πολιτικής αφορά όλους μας, πολιτικούς και πολίτες σ' αυτήν τη χώρα.
Δεν μπορεί και δεν πρέπει όλες οι πολιτικές δυνάμεις να εθελοτυφλούμε μη αντιδρώντας μπροστά σ' αυτό το φαινόμενο της επικείμενης πολιτικής κεφαλοποίησης της αναξιοπιστίας.
Στην προκειμένη περίπτωση η Κυβέρνηση χρησιμοποίησε ως άσφαιρο πυροβόλο όπλο, αλλά με προσχηματικό τρόπο, κοινωνικό διάλογο με επιλεγμένους συνομιλητές αποκλείοντας τα πολιτικά κόμματα και τους ενοχλητικούς φορείς της κοινωνίας. Παρ' όλα αυτά προτάσεις φορέων που πήραν μέρος σ' αυτό το διάλογο, πετάχθηκαν στον κάλαθο των αχρήστων και δεν ελήφθησαν υπόψη. Από την άλλη πλευρά ο υπαρκτός και αναγκαίος λόγος του εκσυγχρονισμού και της ανασυγκρότησης του φορολογικού συστήματος στη χώρα μας ασφαλώς και δεν υπηρετείται.
Στο νομοσχέδιο αυτό υπάρχουν διάσπαρτες και αποσπασματικές ρυθμίσεις που θα μπορούσε κανείς να τις κατατάξει σε πέντε βασικές κατηγορίες.
Πρώτον, τις αναγκαστικές ρυθμίσεις παρέμβασης για την τεχνική ονομαστική αποκλιμάκωση του πληθωρισμού εν όψει της ΟΝΕ.
Δεύτερον, τις τεχνικές παρεμβάσεις που υπηρετούν την ανάγκη επικαιροποίησης των αριθμητικών διαστημάτων του Κώδικα Βιβλίων και Στοιχείων στα σημερινά οικονομικά δεδομένα.
Τρίτον, τις ρυθμίσεις προεκλογικής παρωχολογίας που έχουν ως στόχο να επιδαψιλεύσουν τις εκλογικές προτιμήσεις των πολιτών στις επερχόμενες εκλογές.
Τέταρτον, τις παραπλανητικές αλλαγές, όπως τεκμήρια φορολόγησης, φορολογική κλίμακα, εκπεστέες δαπάνες από το φορολογητέα εισόδημα και άλλα.
Και τέλος, τις ρυθμίσεις-παραχωρήσεις σε επιχειρηματικά συμφέροντα που στηρίζουν και στηρίζονται από τη σημερινή πολιτική παρακμή.
Κυρίες και κύριοι συνάδελφοι,το κακό εν προκειμένω είναι ότι η Κυβέρνηση Σημίτη δεν ελέγχεται για την μη ύπαρξη πολιτικής στην οικονομία. Ελέγχεται γιατί η πολιτική που έχει είναι ένα είδος ιδιότυπης και κοντόφθαλμης διαδικασίας προσθαφαιρέσεων αριθμών του προϋπολογισμού και των δημοσιονομικών μεγεθών, ενίοτε με παραπλανητικές διορθώσεις ή λογιστικά τεχνάσματα, που στόχο έχουν να αλλοιώσουν την πραγματικότητα και να παραπλανήσουν τους πολίτες και τους ειδικούς κριτές της πορείας της ελληνικής οικονομίας.
Είναι βέβαιο πως έχουμε μία Κυβέρνηση που πορεύεται χωρίς πολιτική πυξίδα, χωρίς να λάβει τον απαιτούμενο σχεδιασμό για το αύριο αυτής της χώρας ή τα προβλήματα που θ'αντιμετωπίσουν οι 'Ελληνες και οι Ελληνίδες στη μετά-ΟΝΕ εποχή. Η μόνη έγνοια της Κυβέρνησης σήμερα είναι το πώς θα συνεχίσει την αδιαφανή σε πολλές περιπτώσεις διαχείριση της εξουσίας, γαντζωμένη στους καρπούς που απορρέουν απ'αυτήν, αδιαφορώντας για αξίες, αρχές ή οράματα που υπήρξαν οι σταθεροί πυλώνες της ιστορικής διαδρομής του ελληνικού έθνους.
Με πρόχειρο τρόπο και με προφανείς στόχους παρουσιάστηκε στην Εθνική Αντιπροσωπεία αυτό το νομοσχέδιο. Στόχος του κόμματός μας όμως δεν είναι η συνολική άρνηση της όποιας πολιτικής της Κυβέρνησης. Θεωρούμε θεσμική υποχρέωση και εθνική ανάγκη να αναδεικνύουμε τις αδυναμίες ή τις συνέπειες της όποιας κυβερνητικής πολιτικής, να τις αποτρέπουμε ή ακόμη-ακόμη να ωθούμε την Κυβέρνηση προς τη σωστή κατεύθυνση.
Με βάση τα όσα ανέφερα και παραπάνω είμαι υποχρεωμένος να κάνω μερικές γενικές επισημάνσεις. Τις σχετικές επισημάνσεις βέβαια θα τις κάνω στη συζήτηση των άρθρων.
Θεωρώ πολιτική αμετροέπεια να επιχειρείται να εμφανιστεί αναγκαστική τεχνική παρέμβαση -εννοώ τη μείωση του ειδικού φόρου κατανάλωσης στα καύσιμα και τα αυτοκίνητα- ως πολιτική πράξη κοινωνικής ευαισθησίας της Κυβέρνησης προς τους πολίτες. Και το ρητορικό ερώτημα που ανακύπτει είναι: Θα το έπραττε η Κυβέρνηση αυτό αν δεν υπήρχε η ανάγκη αποκλιμάκωσης του πληθωρισμού, εν όψει της κρίσης του προσεχούς Μαρτίου για την είσοδό μας στην ΟΝΕ; Εγώ απαντώ όχι. Αλλά και αν η απάντηση είναι ναι, γιατί η Κυβέρνηση δεν το έπραξε τόσο καιρό; Πάσχουμε δηλαδή από ανειλικρινείς πολιτικές και όχι αναγκαίες.
Θεωρώ πολιτικό φαρισαϊσμό την προσπάθεια παραπλανητικής παρουσίασης της αλλαγής των τεκμηρίων φορολόγησης των επιχειρήσεων και των ελευθέρων επαγγελματιών. Τα τεκμήρια στις επιχειρήσεις δεν καταργούνται. Απλά αλλάζει ο τρόπος υπολογισμού τους. Εφευρίσκεται ως μηχανισμό προσδιορισμού τους ο αυθαίρετος εξωλογιστικός τρόπος προσδιορισμού των καθαρών κερδών. Δηλαδή αυτός που χρησιμοποιείται με βάση τις γενικές διατάξεις της φορολογικής νομοθεσίας σε περίπτωση ανακρίβειας ή ανεπάρκειας των λογιστικών βιβλίων λόγω διαπιστώσεων υπαρκτής φοροδιαφυγής.
Με απλά λόγια, όλοι οι επιχειρηματίες χαρακτηρίζονται συλλήβδην φοροφυγάδες. Το αποκορύφωμα του παραλογισμού είναι ο αυθαίρετος τρόπος υπολογισμού της απογραφής έναρξης και λήξης με την καθιέρωση του 10% των αγορών εμπορευμάτων της χρήσης ως μένοντα στο τέλος της διαχειριστικής περιόδου.
Η ίδια αυθαιρεσία παρατηρείται και στις επιχειρήσεις παροχής υπηρεσιών. Εδώ ο προσδιορισμός του ανωτάτου ορίου ακαθαρίστων εσόδων, που εφαρμόζεται ο μοναδικός συντελεστής, αποδεικνύει τον τραγέλαφο του συστήματος, σε σχέση με το λογιστικό αποτέλεσμα. Στο όριο αυτό με ένα παράδειγμα μπορεί να διαπιστώσει κανείς με ένα εκατομμύριο διαφορά στα ακαθάριστα έσοδα, να έχουμε τρία εκατομμύρια διαφορά στα καθαρά κέρδη, φυσικά εις βάρος του τεκμαρτού τρόπου υπολογισμού.
Το ίδιο συμβαίνει και με τους ιδιοκτήτες φορτηγών ή επιβατικών αυτοκινήτων δημόσιας χρήσης. Αυθαιρεσία και πλήρης ισοπέδωση. 'Εχουμε όμως και τον κεφαλικό φόρο των επαγγελμάτων, όπως τα ενοικιαζόμενα δωμάτια ή διαμερίσματα, τους εκμεταλλευτές κάμπινγκ, τους πλανόδιους λιανοπωλητές, τους λιανοπωλητές κινητών λαϊκών αγορών.
Κύριε Υπουργέ, θα ήταν περισσότερο τίμια πολιτική πράξη η αναγνώριση της αδυναμίας του φορολογικού συστήματος και η υιοθέτηση ενός ετήσιου κεφαλικού φόρου σε μια πλειάδα επαγγελμάτων με παράλληλη κατάργηση των φορολογικών ελέγχων για τις μικρές επιχειρήσεις πλην εκείνων που καταγράφονται για διαπιστωμένες παραβάσεις του Κώδικα Βιβλίων και Στοιχείων στους προληπτικούς ελέγχους. 'Ομως, εσείς δεν κάνετε τη βαθιά τομή που χρειάζεται το φορολογικό σύστημα. 'Η δεν μπορείτε ή δεν τολμάτε.
'Ο,τι και να συμβαίνει και από τα δύο ως Κυβέρνηση έχετε τεράστια πολιτική ευθύνη. Στην επιεικέστερη κρίση μας είσθε ακατάλληλοι γι' αυτό το ρόλο.
'Οσον αφορά τους ελεύθερους επαγγελματίες εδώ τους χωρίζετε σε κατηγορίες. Εφευρίσκετε νέο μηχανισμό αυθαιρέτου υπολογισμού των κερδών. Δημιουργείτε ελαστικές βάσεις υπολογισμού που μπορεί να οδηγήσουν σε έξαρση της φοροδιαφυγής με αμφοτεροβαρείς συμφωνίες των φορολογουμένων, όπως ενοίκια επαγγελματικής στέγης και λοιπές δαπάνες. Δεν λαμβάνετε υπόψη σας τις ρεαλιστικές προτάσεις των δικηγόρων, των γιατρών, των κτηνιάτρων, των φαρμακοποιών. Φυσικά δεν αγγίζετε τις πτυχές της πραγματικής φοροδιαφυγής που σας τις υποδεικνύουν οι ίδιοι οι εκπρόσωποι των φορέων.
Δυστυχώς όμως, με αλγεβρικές εξισώσεις δεν λύνεται το πρόβλημα της φοροδιαφυγής και δεν αποκαθίσταται το κοινωνικό κράτος. Δεν καταργείτε το 35% στις προσωπικές εταιρείες. Απλά μειώνετε σταδιακά το συντελεστή από 35% στο 25% επιμερίζοντας το δημοσιονομικό κόστος στα επόμενα χρόνια που δεν θα είσθε εσείς κυβέρνηση.
Πέραν τούτων, δεν επεκτείνετε αυτήν τη ρύθμιση στις ΕΠΕ. Ευτυχώς στην επιτροπή το κάνατε για τους συνεταιρισμούς. 'Ολα αυτά σας τα λέμε εμείς της Νέας Δημοκρατίας που υιοθετήσαμε αυτόν τον τρόπο φορολόγησης. 'Ομως διαπιστώσαμε στην πορεία στρεβλώσεις και αδικίες κατά την εφαρμογή του. Γι' αυτό σας λέμε καταργήστε τον. Εσείς όμως, υστερείτε έναντι ημών στο ότι δεν είσθε αναθεωρητές και ριζοσπάστες όπως εμείς. 'Ομως ο ελληνικός λαός θα μας κρίνει όλους μας. Είμαι βέβαιος ότι θα αποδώσει τα δίκαια συντόμως.
Με τις αρχικές διατάξεις αυτού του νομοσχεδίου, αλλά και με τις συνεχείς τροπολογίες τις οποίες φέρνει η Κυβέρνηση πέραν του ότι αποδεικνύεται στην πράξη ο πρόχειρος τρόπος με τον οποίο νομοθετεί φανερώνεται και ο παλαιοκομματικός τρόπος με τον οποίο λειτουργεί. Κυρίως όμως αποκαλύπτει τον πανικό της εν όψει των εθνικών εκλογών που έρχονται ίσως και πιο νωρίς από το Μάρτιο του 2000.
Ρυθμίσεις, ρουσφέτια, χαϊδέματα προς τους πολίτες ρυθμίσεις που εμπορεύονται ελπίδες, αλλά χωρίς δυστυχώς πολιτικό αντίκρυσμα για την Κυβέρνηση. Δυστυχώς όμως υπάρχουν και τα αντίστροφα. Η Κυβέρνηση ισχυρίζεται ότι προβαίνει σε φοροελαφρύνσεις. Βέβαια, πριν από οκτώ έως δέκα μήνες καταργούσε φοροελαφρύνσεις. Με αυτό το νομοσχέδιο βάζει καινούριους φόρους και κάνει επαχθέστερο για τους πολίτες το μηχανισμό έκπτωσης των δαπανών από τα φορολογητέα κέρδη.
Συγκεκριμένα οι νέοι φόροι είναι οι εξής: Φόρος παρακράτησης από τις αποζημιώσεις λόγω καταγγελιών, συμβάσεων εμπορικών ή επαγγελματικών μισθώσεων. Τέλος εξέτασης και χαρακτηρισμού παιχνίων. Επιβάρυνση του οικογενειακού εισοδήματος λόγω της κατ' αναλογίαν του εισοδήματος των συζύγων έκπτωσης δαπανών ενοικίου και ασφαλίστρων. Για του λόγου του αληθές επειδή έγινε η συζήτηση και στην επιτροπή έχω ετοιμάσει και θα καταθέσω στα Πρακτικά της Βουλής πίνακες από τους οποίους προκύπτουν αυτές οι διαφορές.
(Στο σημείο αυτό ο Βουλευτές κ. Αδ. Ρεγκούζας καταθέτει για τα Πρακτικά τους προαναφερθέντες πίνακες, οι οποίοι βρίσκονται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Επιβαρύνσεις των πολυτέκνων λόγω μειωμένης απαλλαγής του πόθεν έσχες των δωρητών όταν πρόκειται να αγοράσουν σπίτι. Εδώ παρουσιάζεται το τραγελαφικό, οι πολύτεκνοι να μην μπορούν να κάνουν χρήση της απαλλαγής μέχρι τα 120 τ.μ. για τις δωρεές που λαμβάνουν από τους δωρεολήπτες που δεν απαλλάσσονται από το πόθεν έσχες. Δηλαδή, γίνεται επαχθέστερη σε σχέση με άλλους πολίτες η θέση των πολυτέκνων. Τέλος δεν αποπληθωρίζεται η φορολογική κλίμακα. Απλά ανοίγονται τα κλιμάκια κατά 2,5%. Τα δε αφορολόγητα κλιμάκια για τους μισθωτούς και τους επαγγελματίες αυξάνονται σε δυο δόσεις και η όποια ωφέλεια είναι της τάξης των 1.500 έως 2.000 δραχμών το μήνα και αφορά πολύ λίγους 'Ελληνες πολίτες αυτούς που έχουν εισόδημα κάτω από τέσσερα εκατομμύρια οκτακόσιες χιλιάδες (4.800.000) δραχμές το χρόνο.
Εμπαίζονται κυρίως οι έχοντες πολλά παιδιά. Με τις προτεινόμενες αυξημένες μειώσεις φόρων, τα λεγόμενα tax credits, στο σημείο αυτό θέλω να επαναλάβω την πρόταση της Νέας Δημοκρατίας για τους πολυτέκνους. Το αφορολόγητο ποσό να είναι ίσο με το ποσό έναρξης εφαρμογής του ανωτάτου φορολογικού συντελεστή που πρακτικά σημαίνει δεκαπέντε εκατομμύρια δραχμές περίπου αφορολόγητο όριο για τους πολυτέκνους. Επίσης, την κατάργηση του ανώτατου ορίου εισοδήματος για τη λήψη σύνταξης από την πολύτεκνη μητέρα.
Οι παραχωρήσεις τώρα του νομοσχεδίου στα πάσης φύσεως συμφέροντα.
1.Η πρόβλεψη για σχηματισμό κάθε χρόνο ποσού για απόσβεση επισφαλών απαιτήσεων στις επιχειρήσεις τηλεφωνίας και τους συνδρομητικούς τηλεοπτικούς σταθμούς.
2. Η παράταση για δυο ακόμη χρόνια της έκπτωσης από τα καθαρά κέρδη ποσοστού χωρίς δικαιολογητικά για τις επιχειρήσεις ραδιοφωνίας τηλεόρασης των ξενοδοχειακών επιχειρήσεων και των γραφείων γενικού τουρισμού.
3. Η πρόβλεψη του 1% επί του ποσού του ετήσιου μέσου όρου των πραγματικών χορηγήσεων για τις εμπορικές και συνεταιριστικές τράπεζες.
4. Η μείωση κατά 50% του προστίμου για τους λήπτες εικονικών στοιχείων και αφορά υποθέσεις δισεκατομμυρίων, όπως τεχνικές εταιρείες κλπ.
'Αλλη παραχώρηση: Με τις ρυθμίσεις για τα παίγνια που έχει ένα σχετικό άρθρο, ενισχύονται συγκεκριμένα επιχειρηματικά συμφέροντα. Ανοίγει ο δρόμος για το ολυμπιακό λαχείο και τη μετατροπή της χώρας σ'ένα απέραντο καζίνο. Σε λίγο σε κάθε γειτονιά, θα υπάρχουν κουλοχέρηδες και αντιλαμβάνεσθε τι σημαίνει αυτό. Επίσης, ανοίγονται νέοι δρόμοι για έξαρση της διαφθοράς στη διαδικασία ελέγχου τυχερών ή τεχνικών παιγνίων. Υπάρχουν αντικειμενικές αδυναμίες και οι παρεμβάσεις εκεί θα είναι πολύ σύντομες και ορατές.
Αποδυναμώνεται το ανακριτικό έργο λόγω περιορισμού της εισαγγελικής εξουσιοδότησης σε ορισμένους υπαλλήλους, στους υπηρετούντες στο ΣΔΟΕ, γιατί φαίνεται είναι ενοχλητικοί αυτοί οι υπάλληλοι. Διαφορετικά δεν εξηγείται.
Παρατείνεται για δυο χρονια η προθεσμία εφαρμογής του ΦΠΑ στις παραδόσεις καινούριων ακινήτων.
Τέλος, η έκπτωση του μισού ποσού των εργοδοτικών εισφορών κύριας ασφάλισης για τους νεοπροσλαμβανόμενους ανέργους από τις επιχειρήσεις, είναι ανάξιο λόγου. 'Ομως, δεν απαντά στο οξύτατο κοινωνικό πρόβλημα της ανεργίας.
Και σ'αυτό το νομοσχέδιο, δεν λείπουν οι χαριστικές ρυθμίσεις που υποδηλώνουν την αδυναμία του φορολογικού συστήματος, αλλά παράλληλα αναδεικνύουν τα εμπόδια για την εμπέδωση της φορολογικής συνείδησης των Ελλήνων πολιτών.
Οι όποιες παρεμβάσεις γίνονται σε θέματα λειτουργίας του Υπουργείου Οικονομικών, ασφαλώς δεν εντάσσονται σ'ένα συνολικό πρόγραμμα βαθιών τομών στη Δημόσια Διοίκηση και δεν απαντούν στο τεράστιο πρόβλημα της γραφειοκρατίας και της διαφθοράς που μαστίζει σήμερα τον δημόσιο βίο.
Καλούμε την Κυβέρνηση να εγκαταλείψει την αλαζονεία, την προσπάθεια παραπλάνησης του ελληνικού λαού εν όψει των εθνικών εκλογών, κυρίως να απεξαρτηθεί απ'τα όποια συμφέροντα που λυμαίνονται τον ιδρώτα του ελληνικού λαού, να αποσύρει το παρόν νομοσχέδιο, να διεξαγάγει πραγματικό και συνολικό διάλογο για το φορολογικό σύστημα και να φέρει ένα ολοκληρωμένο νομοσχέδιο, που να υπηρετεί την ανάπτυξη και την κοινωνική δικαιοσύνη στον τόπο.
Είμαι βέβαιος πως η Κυβέρνηση αυτά δεν τα ακούει ή μάλλον τα ακούει αλλά από το άλλο αυτί βγαίνουν. Εμείς όμως, κυρίες και κύριοι συνάδελφοι, δεν είμαστε διατεθειμένοι να συμπράξουμε σ'ένα τέτοιο ανοσιούργημα που γίνεται μ'αυτό το νομοσχέδιο. Αν η Κυβέρνηση επιμείνει σ'όλες αυτές τις ρυθμίσεις που θα τις εξειδικεύσουμε και κατά τη συζήτηση στα άρθρα, όχι μόνο δεν ψηφίζουμε το νομοσχέδιο, αλλά θα προβούμε και σε διάφορες καταγγγελίες μέσα στην κοινωνία. 'Ομως η Κυβέρνηση, στο τέλος του πολιτικού της βίου δεν τα ακούει αυτά και είμαι βέβαιος ότι θα είναι μια απλή ιστορική κατάθεση απόψεων του κόμματός μας στο Κοινοβούλιο και τίποτα περισσότερο. Ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν, από τα γενικά δυτικά θεωρεία, τριάντα τρεις μαθητές και δύο δάσκαλοι-συνοδοί, από το 1ο Δημοτικό Σχολείο Τοσίτσειο Αθηνών.
Η Βουλή τους καλοσωρίζει.
(Χειροκροτήματα)
Ο Κοινοβουλευτικός Εκπρόσωπος του Κ.Κ.Ε. κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κυρίες και κύριοι Βουλευτές, ξαφνικά Πρωθυπουργός και Κυβέρνηση, εκλογές γαρ, ανακάλυψαν την Αμερική. Ανακάλυψαν ότι τα λαϊκά στρώματα δεν αντέχουν άλλο την αντιλαϊκή πολιτική της, την πολιτική της σκληρής μονόπλευρης λιτότητας που με φανατισμό, χάριν ΟΝΕ, τους επέβαλαν όλα τα προηγούμενα χρόνια. 'Ετσι ο κύριος Πρωθυπουργός εξαγγέλλει παροχές και φοροελαφρύνσεις -σε εισαγωγικά- και ο κ. Παπαντωνίου θεσμοθετεί την κοινωνική δικαιοσύνη.
Ποια είναι όμως η αλήθεια για τις δήθεν παροχές; Ποιες ανάγκες εξυπηρετούν οι δήθεν φοροελαφρύνσεις; Αλλάζει ο ταξικός χαρακτήρας του φορολογικού συστήματος; Ωφελούνται οι εργαζόμενοι και τα πληττόμενα σήμερα λαϊκά στρώματα; Σίγουρα ο χρόνος της εξαγγελίας τους εξυπηρετεί τις ανάγκες της προεκλογικής συγκυρίας και τη δημαγωγική μάχη των εντυπώσεων ανάμεσα στο ΠΑ.ΣΟ.Κ. και τη Νέα Δημοκρατία που και αυτή τις τελευταίες ημέρες έχει κάνει έναν αγώνα πλειοδοσίας του ποιος θα προσφέρει περισσότερα στους εργαζόμενους.
Ωστόσο το σύνολο των μέτρων, χωρίς να αλλάζουν στο ελάχιστο τον ταξικό χαρακτήρα της πολιτικής της Κυβέρνησης, είναι ενταγμένο στις προσαρμογές των κατευθύνσεων της Ευρωπαϊκής 'Ενωσης και στους στόχους της ΟΝΕ.
Το έχουμε ξαναπεί και είναι ακριβές, ότι η χώρα μας διαθέτει αν όχι το αντιλαϊκότερο, τουλάχιστον ένα από τα πλέον άδικα και αντιλαϊκά φορολογικά συστήματα απ' όσα ισχύουν στις χώρες της Ευρωπαϊκής 'Ενωσης και στις άλλες ανεπτυγμένες χώρες.
Η φοροδιαφυγή και η φοροκλοπή κύρια του μεγάλου κεφαλαίου, αλλά και η θεσμοθετημένη φορολογική ασυδοσία του, τα φαινόμενα του παράνομου πλουτισμού, του παρασιτισμού και της παραοικονομίας από τη μια και από την άλλη η μη τιμαριθμοποίηση της φορολογικής κλίμακας, το πάγωμα των αφορολόγητων ορίων σε συνδυασμό με την εισοδηματική πολιτική πείνας που εφαρμόστηκε όλα τα προηγούμενα χρόνια, μαζί με τη θέσπιση των αντικειμενικών κριτηρίων, αποτελούν το υλικό που συνέθεσε τη ζοφερή εικόνα στην οποία βρίσκονται σήμερα οι κατηγορίες των φορολογουμένων που απαρτίζουν τα λαϊκά στρώματα της χώρας.
Οι ψευτοπαροχές ενός κιλού ψωμί και μισού πακέτου τσιγάρου και η δήθεν φορολογική δικαιοσύνη αποτελούν βάναυση πρόκληση προς τους μισθωτούς, τους συνταξιούχους, τους ΕΔΕ και γενικότερα τα φτωχότερα λαϊκά στρώματα που και πάλι μόνοι τους θα συνεχίσουν να σηκώνουν τα βάρη μιας αντιλαϊκής πολιτικής, ενός άδικου φορολογικού συστήματος που μαζί με όλα τα άλλα διατηρεί μια τρομακτικά μεγάλη αναλογία έμμεσων φόρων που κυριολεκτικά ληστεύουν το εισόδημα των πλατιών λαϊκών στρωμάτων.
Την πραγματικότητα αυτή τη γνωρίζουν όλοι. Οι κυβερνήσεις του δικομματισμού που κυβερνούν τα τελευταία είκοσι έξι χρόνια υπόσχονταν πάντα και ιδιαίτερα προεκλογικά μια δίκαιη αναμόρφωση του φορολογικού συστήματος και της φορολογικής ελάφρυνσης των φτωχότερων λαϊκών στρωμάτων. Αντί όμως αυτών των υποσχέσεων εφάρμοσαν μια φορολογική πολιτική που αποτελούσε μηχανισμό μεταφοράς των εσόδων από τα φτωχά λαϊκά στρώματα προς τους οικονομικά ισχυρούς, την πλουτοκρατία. Μόνο ως εμπαιγμό μπορεί να χαρακτηρίσει κανείς τις δήθεν φορολογικές ελαφρύνσεις ή όπως αναφέρεται στην εισηγητική έκθεση ότι το νομοσχέδιο μειώνει τις οικονομικές στρεβλώσεις, που προκαλεί η φορολογική διάρθρωση στην κατανομή των πόρων.
Οι ρυθμίσεις του νομοσχεδίου δεν αλλάζουν ούτε στο ελάχιστο τα αποτελέσματα και τις συνέπειες που υπέστησαν οι μισθωτοί και οι συνταξιούχοι από την ακραία αντιλαϊκή και βαθιά ταξική φορομπηχτική πολιτική που εφάρμοσε το ΠΑ.ΣΟ.Κ. από το 1993 που κυβερνά τη χώρα.
Οι δημαγωγικές εξαγγελίες είναι λούστρο πάνω σε σάπιο σανίδι. Ούτε να ρετουσάρουν δεν μπορούν το ληστρικό χαρακτήρα της φορολογικής τους πολιτικής, διότι μια από τις πλευρές της πολιτικής της σκληρής μονόπλευρης λιτότητας, που χάριν ΟΝΕ εφάρμοσε με δογματισμό η Κυβέρνηση του ΠΑ.ΣΟ.Κ. τα τελευταία χρόνια, εκδηλώθηκε από μίαν άνευ προηγουμένου και σταδιακά αυξανόμενη φορολογική επιβάρυνση των μισθωτών, των συνταξιούχων και των άλλων λαϊκών στρωμάτων της χώρας.
Η παραπάνω διαπίστωση απορρέει και απο τα επίσημα στοιχεία στην ετήσια έκθεση του Διοικητή της Τράπεζας της Ελλάδος, σχετικά με τη φορολογική επιβάρυνση που υπέστησαν οι διάφορες κατηγορίες των φορολογουμένων στο διάστημα 1993-1998, τα οποία αποδεικνύουν ότι το βάρος της επίτευξης των κριτηρίων σύγκλισης για την ένταξη της χώρας στην ΟΝΕ το σήκωσαν κυρίως, όπως επέλεξε η Κυβέρνηση, οι μισθωτοί, οι συνταξιούχοι και οι μικρομεσαίες επιχειρήσεις της πόλης και της υπαίθρου.
Τα φορολογικά μέτρα του νομοσχεδίου, το μόνο που κάνουν είναι να επιτείνουν το καθεστώς της φορολογικής ανισότητας και επιβάρυνσης αυτών των στρωμάτων. Παρά τις έντονες, προεκλογικού χαρακτήρα, πρωθυπουργικές εξαγγελίες, η Κυβέρνηση δεν κατάφερε να κρύψει πως στόχος της είναι η ανάδειξη των στόχων των πολυεθνικών σε στρατηγική του Κυβερνώντος κόμματος, όπου επιδιώκεται ο εγκλωβισμός των λαϊκών στρωμάτων. Η πολιτική κατεύθυνση, ο ταξικός χαρακτήρας του φορολογικού συστήματος παραμένουν αναλλοίωτα.
Ο πολιτικός στόχος του νομοσχεδίου βρίσκεται στην πρώτη, δεύτερη, τρίτη και τέταρτη σελίδα της εισηγητικής έκθεσης, που αν εξαιρέσουμε τις αναλήθειες που μιλούν περί νέας ώθησης στην πολιτική της κοινωνικής δικαιοσύνης και άλλα τέτοια που λέγονται για την υφαρπαγή της ψήφου, αυξάνει την ανταγωνιστικότητα της οικονομίας και προσαρμόζει τη φορολογία στο ενοποιούμενο διεθνές οικονομικό καπιταλιστικό περιβάλλον και τον ακολουθούμενο φορολογικό ανταγωνισμό σε όφελος των μονοπωλίων.
Η κυριότερη ελάφρυνση που αφορά τους μισθωτούς και συνταξιούχους, αναφέρεται στην αύξηση του αφορολόγητου ορίου. Η κατά πεντακόσιες σαράντα πέντε χιλιάδες (545.000) δραχμές αύξηση του αφορολόγητου ποσού, φαινομενικά παρουσιάζεται ως μία σημαντική αύξηση κατά 40%, 50% για τις άλλες κατηγορίες, επί του υφισταμένου αφορολόγητου ορίου για το 2000, εισοδήματα του 1999 και για το 2001, εισοδήματα του 2000, επιπλέον τετρακόσιες χιλιάδες (400.000) δραχμές.
Μια πρώτη ανάγνωση μπορεί να δημιουργήσει την ψευδαίσθηση ότι αυτό το μέτρο συνεπάγεται κάποιου αναλόγου ύψους βελτίωση της οικονομικής κατάστασης των εργαζομένων. 'Ομως η ψευδαίσθηση παραμερίζεται, όταν ξαναφέρνουμε στη μνήμη μας την αμείλικτη πραγματικότητα των μισθών, ημερομισθίων και συντάξεων την τελευταία δεκαετία.
Κυρίες και κύριοι Βουλευτές, είναι γνωστό ότι το αφορολόγητο όριο είναι παγωμένο από το 1992. 'Ηταν 1,3 εκατομμύρια για τους μισθωτούς, ένα εκατομμύριο για τους υπόλοιπους, 1,355 εκατομμύρια δραχμές και 1,055 δραχμές αντίστοιχα από το 1997. Το ίδιο διάστημα ο δείκτης τιμών καταναλωτή με στοιχεια της ΕΣΥΕ αυξήθηκε κατά 118,4%.
Πόσο αλήθεια αυξάνεται, κύριε Υπουργέ, το αφορολόγητο όριο για τα έσοδα του 1999; Κατά 40%. Μέχρι το 118,4% που έχετε κατακλέψει όλο αυτο το διάστημα με το σύστημα της φορολόγησης από τη μη τιμαριθμοποίηση της φορολογικής κλίμακας, πόσο απομένει τουλάχιστον για να επανορθώσετε από εδώ και περα; Τα άλλα κλάπηκαν. Μένει άλλο ένα 78,4%. Θέλετε να βάλουμε και τις τετρακόσιες χιλιάδες του 2000; Είναι συν 30% ακόμη.
Χρωστάτε, κλέβετε, διατηρείτε αυτό το επαίσχυντο φορολογικό σύστημα, το αντιλαϊκό, το βάρβαρο, το ταξικό, συνεχίζοντας κατά 50% ακόμη επιπλέον από ό,τι θα πρέπει για τους φορολογούμενους και ιδιαίτερα για τα μεσαία και μικρά κοινωνικά στρώματα της χώρας μας.
Η πλήρης ταύτιση της τιμαριθμοποίησης της φορολογικής κλίμακας πρέπει να ανέβει, κύριοι Βουλευτές, κατά 118,4%, όσο είναι και ο επίσημος τιμάριθμος από το 1992 έως σήμερα. Μόνο έτσι μπορούμε να πούμε ότι από δω και πέρα επέρχεται δικαιοσύνη, έστω και αργά, στο φορολογικό σύστημα όσον αφορά τα μικρά και μεσαία στρώματα, αλλά από κει και πέρα η συνέχιση της τιμαριθμοποίησης ...
ΑΔΑΜ ΡΕΓΚΟΥΖΑΣ: Ειναι μεγαλύτερο το ποσοστό.
ΝΙΚΟΛΑΟΣ ΓΚΑΤΖΗΣ: Από την ΕΣΥΕ έχω τα στοιχεία, κύριε συνάδελφε. Αν έχετε εσείς άλλα, δεν μας τα δείξατε.
Το ίδιο διάστημα οι μισθοί των εργαζομένων, κύριοι Βουλευτές, στον ιδιωτικό τομέα, με τη σκληρή εισοδηματική πολιτική, αυξήθηκαν σύμφωνα με την εξέλιξη της εθνικής συλλογικής σύμβασης εργασίας που υπέγραψε η ΓΣΕΕ κατά 75%.
Οι απώλειες των δημοσίων υπαλλήλων το ίδιο χρονικό διάστημα ήταν πολύ μεγαλύτερες. Το αυτό χρονικό διάστημα, με ταχύτερους ρυθμούς προχώρησε και βάθαινε η εμπορευματοποίηση σε τομείς που αφορούν την αναπαραγωγή της εργατικής δύναμης, όπως η παιδεία, η υγεία, η πρόνοια. Τα επίσημα κέρδη δε αυτό το χρονικό διάστημα των μεγαλοεπιχειρήσεων σημείωσαν αύξηση της τάξης του 2.556%.
Αξίζει να δούμε, κύριοι Βουλευτές -αν θέλουμε να δούμε ποιος κέρδισε, ποιος έχασε, ποιος είναι με ποιον όλο αυτό το διάστημα-στην τελευταία δεκαετία, την εξέλιξη που είχαν οι μισθοί και τα ημερομίσθια. Ουσιαστικά έμειναν παγωμένα στο επίπεδο του 1985. Οι καταβαλλόμενες αμοιβές στη βιομηχανία, ως μέσα επίπεδα έτους σε σταθερές τιμές του 1984 -ακούστε, παρακαλώ- το 1998 το ημερομίσθιο ήταν 1.748 δραχμές, ενώ το 1984 ήταν 1.785 δραχμές. Ο μισθός του 1998 ήταν 69.998 δραχμές. Ο μισθός του 1985 ήταν 65.355 δραχμές.
Αυτή είναι η κατάσταση κι έρχεται η Κυβέρνηση και μιλάει για κοινωνική δικαιοσύνη και παροχές, όταν ξέρουμε ότι όλο αυτό το διάστημα έχει κατακλέψει και καταδυναστεύσει τα μικρά και φτωχά λαϊκά στρώματα.
Η μεταβολή των μισθών και των ημερομισθίων συνολικότερα στον ιδιωτικό τομέα κατά το 1998 σε σύγκριση με το 1997 είναι 1,5% αποπληθωρισμένο, ενώ η ανάπτυξη της παραγωγικότητας της εργασίας την ίδια περίοδο ήταν 5% σε σύγκριση με το 1997.
Η εμμονή της Κυβέρνησης στο φορολογικό στύψιμο των φτωχών και μεσαίων λαϊκών στρωμάτων συνεχίζεται αμείληκτα, αφού τα μέτρα αυτά βρίσκονται στην πορεία προς την ΟΝΕ.
Τι λέει ο κύριος Πρωθυπουργός; Τι λέει ο κύριος Υπουργός Εθνικής Οικονομίας; Θα μείνουμε σταθερά στους στόχους και τα μέτρα προσήλωσης για τον εθνικό στόχο της ΟΝΕ.
Αυτά, κύριοι Βουλευτές, όσο καλή θέληση και να υπάρχει, όση δημαγωγία και αν καταναλώσουμε, δεν επιτρέπουν να ξεφύγουν απ' αυτήν την πορεία του στύψιμου ουσιαστικά της εργατικής τάξης και των άλλων εργαζομένων.
Οι επαγγελματοβιοτέχνες την ίδια περίοδο βίωσαν και αυτοί τις θλιβερές συνέπειες των σταθεροποιητικών προγραμμάτων σύγκλισης για την ένταξη της χώρας στην ΟΝΕ. Με το νέο σύστημα φορολόγησής τους και την κατάργηση των αντικειμενικών κριτηρίων οι επαγγελματοβιοτέχνες και οι ελεύθεροι επαγγελματίες βρίσκονται και πάλι στο στόχαστρο της ασκούμενης φορομπηχτικής πολιτικής.
Με το νομοσχέδιο διατηρείται το σύστημα ουσιαστικά των αντικειμενικών κριτηρίων με άλλη μορφή. Ενώ ο προσδιορισμός του καθαρού εισοδήματος θα γίνεται με τον τρόπο έσοδα μείον έξοδα, λαμβανομένης υπόψη και της απογραφής, ωστόσο το ποσό που θα προκύπτει δεν θα πρέπει να είναι μικρότερο από το αντίστοιχο που προκύπτει εξωλογιστικά. 'Ετσι, με την εφαρμογή του μοναδικού συντελεστή καθαρού κέρδους επί των ακαθαρίστων εσόδων η εφορία θα θεωρεί κάθε φορά ως φορολογητέο εισόδημα το μεγαλύτερο ποσό που προκύπτει ανάλογα με τη μέθοδο που εφαρμόζει. Και βέβαια με τη μέθοδο αυτή τα βιβλία δεν θεωρούνται ειλικρινή και δεν τους επιτρέπεται να έχουν ζημιές σε καμία περίπτωση.
Καθιερώνεται επίσης το σύστημα αντικειμενικών κριτηρίων για τον προσδιορισμό του ΦΠΑ, που καταβάλλουν εμπορικές επιχειρήσεις και επιχειρήσεις παροχής υπηρεσιών. Μετά μία τριετία και κάθε τριετία η εφορία, η εποπτεύουσα εφορευτική αρχή θα προσδιορίζει τα συνολικά ακαθάριστα έσοδα που πρέπει να έχει δηλώσει η επιχείρηση που αποδίδει ΦΠΑ, βάσει συγκεκριμένων κριτηρίων που σχετίζονται με τις αγορές, τις δαπάνες κ.λπ. και ο ΦΠΑ θα υπολογίζεται επ' αυτού του ποσού. Αν είχε καταβληθεί μικρότερο ποσό ΦΠΑ, θα καλείται να πληρώσει τη διαφορά. Και βέβαια με το εξωλογιστικό σύστημα που θα κάνει τους ελέγχους, πάντοτε θα προκύπτει διαφορά στο ΦΠΑ.
Με αυτόν τον τρόπο όμως θα κινδυνεύουν οι φορολογούμενοι επαγγελματίες, έμποροι και μετά την τριετία να πληρώσουν φόρο για περισσότερο εισόδημα με βάση τον επιπλέον ΦΠΑ που έβγαλε με τον εξωλογιστικό έλεγχο της τριετίας η υπηρεσία της εφορίας.
'Οσο για τους ελεύθερους επαγγελματίες -ιδιαίτερα θα κάνουμε μία μνεία σ' αυτό της μαχόμενης δικηγορίας- εξοβελίζονται από το διπλασιασμό και τριπλασιασμό της φορολόγησής τους. Θα τα πούμε αυτά στο σχετικό άρθρο.
Παρ' όλα αυτά η Κυβέρνηση με βάναυση πρόκληση και εμπαιγμό προς τα λαικά στρώματα διακηρύσσει, ότι αποκαθιστά την κοινωνική δικαιοσύνη. "Τετρακόσια εβδομήντα δισεκατομμύρια" τόνισε η Κυβέρνηση και ξανατόνισε και στην επιτροπή την περασμένη εβδομάδα ο Υπουργός Εθνικής Οικονομίας "είναι αυτά που δίνουμε σήμερα".
Επίσης να σημειώσουμε πως οι μειώσεις στον ειδικό φόρο κατανάλωσης στα αυτοκίνητα και το πετρέλαιο έγιναν πριν τις πρωθυπουργικές εξαγγελίες και καθαρά για αποπληθωριστικούς λόγους που επιβάλλονταν από τους στόχους της ΟΝΕ και τα μέτρα σύγκλισης.
Ανεξάρτητα όμως απ' αυτό, το σύνολο των παροχών των τετρακοσίων εβδομήντα δισεκατομμυρίων (470.000.000.000) είναι ένα μικρό μόνο μέρος, κύριοι Βουλευτές, από το ενάμισι τρισεκατομμύριο δραχμές που έκλεψε η Κυβέρνηση από τους εργαζόμενους από τη μη τιμαριθμοποίηση της φορολογικής κλίμακας και το ένα τρισεκατομμύριο τριακόσια πενήντα εκατομμύρια που παράνομα παρακράτησαν ΠΑ.ΣΟ.Κ. και Νέα Δημοκρατία από την Τοπική Αυτοδιοίκηση, από τους κεντρικούς αυτοτελείς θεσμοθετημένους πόρους της όλο αυτό το διάστημα. Και βγαίνουν με πρόκληση να λένε ότι δίνουμε τετρακόσια εβδομήντα δισεκατομμύρια (470.000.000.000) σε παροχές.
Θα πρέπει να επισημάνουμε επίσης ότι τα τετρακόσια εβδομήντα δισεκατομμύρια (470.000.000.000) είναι όσο είναι τα κέρδη των διακοσίων μεγαλύτερων επιχειρήσεων για το 1998.
Θα φθάσουμε, αγαπητοί κύριοι συνάδελφοι, και στις εκπτώσεις των δαπανών που αναφέρονται στο άρθρο 1 και 2 κ.λπ. Τι να πούμε; Να πούμε για τα ενοίκια που αυξάνουν μόνο κατά δέκα χιλιάδες δραχμές; Να πούμε για το κατώτερο εισόδημα για το ενοίκιο που από διακόσιες σαράντα χιλιάδες έγινε διακόσιες πενήντα; Να πούμε για τα φροντιστήρια που το πλαφόν που βάζει, ουσιαστικά καλύπτει μόνο το φροντιστήριο ενός παιδιού του δημοτικού, ενώ είναι ανεπαρκέστατο για τους μαθητές του λυκείου; Να πούμε για τα είκοσι τετραγωνικά μέτρα που δίνει σαν τεκμαρτό αφορολόγητο της κατοικίας μέχρι εκατόν εβδομήντα τετραγωνικά, όταν υπάρχουν πάνω από δυο παιδιά;
'Ολα είναι μέτρα τα οποία ουσιαστικά είναι στάχτη στα μάτια. Δεν λύνουν το πραγματικό πρόβλημα. Είναι μέτρα διαιώνισης της κατάστασης και της αποφυγής των κοινωνικών εκρήξεων.
Θα πρέπει να πούμε επίσης, κύριοι Βουλευτές, ότι στο άρθρο 1 παράγραφος 2 -το συζήτησα και στην επιτροπή με τον κύριο Υπουργό και μου είπε ότι δεν είναι έτσι- φαίνεται το ανάλγητο κοινωνικό πρόσωπο της Κυβέρνησης, όταν για τις ανίατες ασθένειες κ.λπ., το αφορολόγητο των εξακοσίων χιλιάδων δραχμών που υπήρχε και που είναι ουσιαστικά μηδαμινό, αν λάβουμε υπόψη ότι χρειάζονται νοσοκομεία, φάρμακα, ιδιαίτερη περιποίηση -ιδιαίτερα για τα παιδιά που έχουν ειδικά προβλήματα- και αυτό το πενιχρό ποσό, το καταργεί.
Ακούστε τι λέει, θα σας διαβάσω συγκεκριμένα το άρθρο, για να είμαι ακριβής: "Οι περιπτώσεις δ', ε', στ', ζ' και θ' της παραγράφου 1 του άρθρου 8 του νόμου 2238/1994 αναριθμούνται σε β',γ',δ',ε' και στ' και η υποπερίπτωση" -σημειώστε το- "εε' της περίπτωσης ε' της παραγράφου 1 του άρθρου 8 του νόμου 2238/1994, όπως αναριθμήθηκε, καταργείται".
Θα σας πω τώρα τι λέει η παράγραφος αυτή του άρθρου 8: "Από συνολικά εισοδήματα του φορολογουμένου αφαιρούνται κατά περίπτωση τα ποσά των πιο πάνω δαπανών". Και ερχόμαστε στην περίπτωση ε' και στην υπό περίπτωση εε'. Τι λέει εκεί; Ποια καταργεί; "εε'.Τα έξοδα νοσοκομειακής περίθαλψης των τέκνων που είναι άγαμα ή διαζευγμένα ή τελούν σε κατάσταση χηρείας, εφόσον το ζητήσει ο φορολογούμενος και το απαλλασσόμενο εισόδημά τους δεν υπερβαίνει το ποσό των εξακοσίων χιλιάδων δραχμών και πάσχουν από ανίατο νόσημα, καθώς επίσης και με τις ίδιες προϋποθέσεις, η δαπάνη για την περίθαλψη με οποιοδήποτε τρόπο των τυφλών, κωφαλάλων, διανοητικά καθυστερημένων τέκνων του φορολογουμένου, όπως και η δαπάνη...". Αυτό μόνο σαν μέτρο μπορεί να το πάρει κανείς για την ανάλγητη κοινωνική πολιτική που με τόσο μεγάλο κομπασμό διακηρύσσει η Κυβέρνηση.
Κύριοι Βουλευτές, δεν θα σταθώ σε άλλα παραδείγματα, γιατί δεν έχω χρόνο. Θα πω, όμως, ότι το Κ.Κ.Ε. έχει πάγιες διακηρυγμένες θέσεις για ριζική μεταρρύθμιση του φορολογικού συστήματος, όχι μόνο γιατί το σημερινό είναι άδικο και έντονα αντιλαϊκο, αλλά και γιατί, χωρίς μια ριζική μεταρρύθμιση του φορολογικού συστήματος, χωρίς την ουσιαστική ενίσχυση των εσόδων του κράτους, από τους έχοντες και για χρόνια φοροδιαφεύγοντες, δεν μπορεί να υπάρξει ούτε αναπτυξιακή ούτε αναγκαία κοινωνικη πολιτική.
Το κόμμα μας θεωρεί ότι βασικός άξονας μιας δημοκρατικής φορολογικής μεταρρύθμισης, αλλά και άσκησης μιας γενικότερης προοδευτικής δημοσιονομικής πολιτικής πρέπει να ειναι η φορολόγηση των πραγματικών εσόδων, κερδών, εισοδημάτων και περιουσίας, με παράλληλα μέτρα πάταξης της φοροδιαφυγής.
Μέτρα είσπραξης των βεβαιωμένων φόρων και την πάταξη της φοροκλοπής, ιδιαίτερα του μεγάλου κεφαλαίου. Φορολόγηση των εισοδημάτων με προοδευτική κλίμακα, ώστε να επιβαρύνονται περισσότερο τα μεγάλα εισοδήματα. Μέτρα αντιστροφής της σχέσης άμεσων έμμεσων φόρων, με στόχο τη μείωση της έμμεσης φορολογίας. Μέτρα μείωσης της φορολογίας των φτωχότερων λαϊκών στρωμάτων και ενίσχυσης του προβληματικού τους εισοδήματος. Την αύξηση του αφορολόγητου ποσού στα έσοδα ενός οικογενειακού προϋπολογισμού.
Σήμερα το όριο της φτώχειας με βάση τα στοιχεία της ΕΣΥΕ είναι ανάμεσα σε τέσσερα και πέντε εκατομμύρια, ανάλογα τριμελή ή τετραμελή οικογένεια. Και εδώ έχουμε αυτό δυστυχώς το ποσό που σήμερα κόπτεται η Κυβέρνηση ότι δίνει κοινωνικές παροχές και αφορολόγητα.
'Ενα θα πρέπει να παρατηρήσουμε, κύριοι Βουλευτές. Νέα Δημοκρατία και ΠΑΣΟΚ εν όψει των εκλογών δημαγωγούν, εις βάρος ουσιαστικά των λαϊκών στρωμάτων, προσπαθώντας να τους εγκλωβίσουν μέσα στους πολιτικούς τους κόλπους. Είναι μια δημαγωγία στην οποία πρέπει να αντιδράσουν οι εργαζόμενοι. Ξέρετε και ξέρουμε ότι τα μέτρα είναι στάχτη στα μάτια των εργαζομένων για την υφαρπαγή ουσιαστικά της ψήφου τους.
Η σταθερότητα στη γραμμή των αναδιαρθρώσεων που κάνει η Κυβέρνηση, στις ιδιωτικοποιήσεις, στις εργασιακές σχέσεις κ.λπ. είναι μία πολιτική η οποία θα πρέπει να πάρει την απάντηση από τους εργαζόμενους και με τους αγώνες τους, αλλά και με τις εκλογές. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο ειδικός αγορητής του Συνασπισμού της Αριστεράς και της Προόδου κ. Αποστόλου έχει το λόγο.
ΕΥΑΓΓΕΛΟΣ ΑΠΟΣΤΟΛΟΥ: Αγαπητοί συνάδελφοι, έχουμε μπροστά μας άλλο ένα φορολογικό νομοσχέδιο με αποσπασματικές διατάξεις που σχετίζονται με πολλά θέματα του φορολογικού συστήματος. Αναφέρεται μάλιστα στην εισηγητική έκθεση ότι είναι προϊόν κοινωνικού διαλόγου για τη φορολογική μεταρρύθμιση. Αν αυτές οι διατάξεις λέγονται φορολογική μεταρρύθμιση, τότε για μας, το μικρότερο που θα μπορούσα να πω, είναι ότι οι λέξεις χάνουν το νόημά τους.
Ξεκίνησε η Κυβέρνηση και μάλιστα με τυμπανοκρουσίες στις 25-2-99 τον κοινωνικό διάλογο και με δική της ευθύνη τον ξέφτισε, αφού ουσιαστικός διάλογος δεν έγινε ποτέ. Ούτε η Κυβέρνηση κατέθεσε αρχική πρόταση, εκτός γενικόλογων αξόνων της θεματολογίας του διαλόγου, αλλά και οι φορείς ποτέ δεν πήραν μέρος στο ίδιο τραπέζι για να κουβεντιάσουν.
Ο διάλογος πάντα γινόταν με μία συνάντηση του κ. Δρυ, με την ηγεσία του κάθε φορέα, η οποία απλά κατέθετε τις προτάσεις και η Κυβέρνηση για τις ανάγκες της δημοσιότητας βέβαια, δήλωνε ότι θα τις λάβει σοβαρά υπόψη, διατηρώντας βέβαια το δικαίωμα της μονομερούς απόφασης και εξαγγελίας.
'Οταν είχαμε κάνει μία επερώτηση, ο Συνασπισμός, το Μάρτιο του 1999, ο κ. Δρυς προσπάθησε τότε να δείξει ότι η Κυβέρνηση θα υλοποιήσει τη μεταρρύθμιση του φορολογικού συστήματος και μάλιστα προς ενίσχυση των λόγων του επικαλέσθηκε τη θεματολογία του κοινωνικού διαλόγου, τις προθέσεις της Κυβέρνησης και το χρονοδιάγραμμα σύμφωνα με το οποίο στις 4 Ιουνίου του 1999, θα υπήρχε συγκεκριμένη κατάθεση της κυβερνητικής πρότασης, θα υπήρχε έκδοση φακέλου με τα συμπεράσματα και τα προτεινόμενα μέτρα για τη φορολογική μεταρρύθμιση και ταυτόχρονα αυτά θα τα έστελνε στα πολιτικά κόμματα και στην ΟΚΕ.
Αντί γι'αυτό η Κυβέρνηση δημοσιοποίησε πρώτα μέσω του "ΒΗΜΑΤΟΣ" το νομοσχέδιο και μετά έστειλε επιστολή στους φορείς του διαλόγου στην οποία αναφέρει δύο φάσεις φορολογικής μεταρρύθμισης, μία άμεση και μία μελλοντική. Και τον Αύγουστο ανακοίνωσε αυτές τις δύο δήθεν μεταρρυθμίσεις που έχουμε μπροστά μας.
Ουσιαστικά για μας ο διάλογος δεν ολοκληρώθηκε ποτέ, δεν έγινε καν με θεσμοθετημένους φορείς, όπως είναι η ΟΚΕ, το Οικονομικό Επιμελητήριο, φορείς οι οποίοι υποτίθεται ότι υπάρχουν γι'αυτό το λόγο. Και δεν έγινε ο διάλογος, αγαπητοί συνάδελφοι, διότι δεν τον ήθελε η Κυβέρνηση. Για ένα τόσο σοβαρό θέμα που είναι η μεταρρύθμιση του φορολογικού συστήματος, προτίμησε την πεπατημένη των δημαγωγικών, αποσπασματικών και χωρίς σχεδιασμό εξαγγελιών. Για μας άλλη μία ευκαιρία για φορολογική μεταρρύθμιση, αγαπητοί συνάδελφοι, χάθηκε.
Μία επέμβαση στο φορολογικό σύστημα για να λέγεται μεταρρύθμιση πρέπει να εξασφαλίζει πρώτον, εντοπισμό εισοδήματος. Δηλαδή προσδιορισμό της φορολογικής βάσης. Δεύτερον, φορολογική δικαιοσύνη, δηλαδή φορολόγηση του καθενός σύμφωνα με τη φοροδοτική του ικανότητα. Τρίτον, απλότητα και σταθερότητα στους φορολογικούς κανόνες. Και τέταρτον, τη σύνδεση του φορολογικού συστήματος με τους στόχους των άλλων τάσεων της οικονομίας και της κοινωνίας, ανάπτυξη, απασχόληση και άλλα προβλήματα που απασχολούν την κοινωνία.
'Ολα αυτά βεβαίως, αγαπητοί συνάδελφοι, προϋποθέτουν την πάταξη της παραοικονομίας, που στη χώρα μας, σύμφωνα με στοιχεία του ΟΟΣΑ φθάνει τα δεκαπέντε τρισεκατομμύρια, δηλαδή περί το 30%-40% του ΑΕΠ. Αυτά βέβαια τα στοιχεία του Ινστιτούτου Εργασίας πρόσφατα τα ανέβασε και μιλάει για 50%. Δηλαδή υπάρχει μία παραοικονομία που συνεπάγεται φοροδιαφυγή τρισεκατομμυρίων και για μας στρέβλωση του υγιούς ανταγωνισμού στην αγορά.
Θα περίμενε κανείς ότι επιτέλους η Κυβέρνηση θα προσπαθούσε να ελέγξει την παραοικονομία. Μια τέτοια δυνατότητα σήμερα υπάρχει, δεδομένου ότι είναι κοινή η διαπίστωση ότι μέσω του χρηματιστηρίου διακινείται ένα μεγάλο μέρος αυτού του χρήματος. Δυστυχώς, προς αυτήν την κατεύθυνση δεν έγινε καμιά κίνηση.
Με το παρόν νομοσχέδιο η Κυβέρνηση ισχυρίζεται ότι πραγματοποιεί μειώσεις φόρων, τόσο για φυσικά πρόσωπα, όσο και για επιχειρήσεις. Καταργεί τα αντικειμενικά κριτήρια, απλοποιεί τη γραφειοκρατία και εισάγει διατάξεις -έτσι λέει- που ενισχύουν την απασχόληση και τον εκσυγχρονισμό των επιχειρήσεων.
Εμείς διαφωνούμε με αυτούς τους ισχυρισμούς για τους εξής λόγους: Οι μειώσεις φόρων για τα φυσικά πρόσωπα υλοποιούνται -έτσι λέει η Κυβέρνησημε τις διατάξεις που αυξάνουν το αφορολόγητο όριο, τιμαριθμοποιούν την κλίμακα και αυξάνουν την έκτπωση φόρου λόγω τέκνων.
Το σημερινό αφορολόγητο όριο, αγαπητοί συνάδελφοι, ίσχυσε για πρώτη φορά για εισοδήματα του 1992 και παρέμεινε σταθερό με μια μικρή τιμαριθμοποίηση πενήντα πέντε χιλιάδων (55.000) δραχμών που έγινε το 1997. Σήμερα αυξάνεται από το ένα εκατομμύριο πενήντα πέντε χιλιάδες (1.055.000) στο ένα εκατομμύριο εξακόσιες χιλιάδες (1.600.000). Αν ίσχυε η τιμαριθμοποίηση του αφορολόγητου από το 1992, τότε θα ήταν το αφορολόγητο στο ένα εκατομμύριο εννιακόσιες χιλιάδες (1.900.000), ένα αφορολόγητο όριο που βρίσκεται πολύ πιο κάτω από το όριο φτώχειας που σύμφωνα με στοιχεία του Υπουργείου Πρόνοιας και της Εθνικής Στατιστικής Υπηρεσίας φθάνει στα δύο εκατομμύρια επτακόσιες χιλιάδες (2.700.000) δραχμές.
Τα παραπάνω δείχνουν ότι: Πρώτον, ότι φορολογείται και πάλι το όριο φτώχειας και δεύτερον, η αύξηση του αφορολογήτου δεν σημαίνει μείωση φόρου πραγματική, αλλά μείωση του ρυθμού αύξησης της επιβάρυνσης.
Τιμαριθμοποιείται η φορολογική κλίμακα κατά 2,5%. Αυτό σημαίνει ότι για τα ίδια εισοδήματα θα προκύψει ίδιος φόρος με πέρυσι. Δηλαδή δεν θα υπάρξει πρόσθετη επιβάρυνση για ένα χρόνο. Η τιμαριθμοποίηση της κλίμακας, καθώς και η αύξηση του αφορολογήτου, όπως δείξαμε πιο πάνω, δεν σημαίνουν πραγματική μείωση του φόρου, αλλά ονομαστική.
Επιπλέον, επειδή η τιμαριθμοποίηση της κλίμακας ισχύει μόνο για φέτος, τα επόμενα χρόνια δεν θα ισχύει η ίδια φορολογική επιβάρυνση για τα ίδια εισοδήματα και άρα, θα έχουμε επιπλέον επιβαρύνσεις.
Εδώ θα πρέπει να αναφέρουμε ότι θα προκύψει επιστροφή φόρων για το 1999 ισόποση με την ονομαστική τους μείωση, γιατί η παρακράτηση των μισθωτών κατά το 1999 ήταν προσαυξημένη, λόγω του ότι γινόταν με βάση την προηγούμενη κλίμακα.
Επίσης, κατά το 2000 θα αυξηθεί το καθαρό εισόδημα των μισθωτών κατά το ποσό της ανωτέρω ονομαστικής μείωσης των φόρων, διότι από 1.1.2000 η παρακράτηση θα διενεργείται με τη νέα κλίμακα.
Θα επαναλάβουμε όμως για άλλη μία φορά, ότι η επιστροφή φόρου το 1999 και η μείωση της παρακράτησης για το 2000 αντικατοπτρίζουν επιστροφή κλεμμένων χρημάτων τα οποία προέκυψαν από τη βαρύτερη φορολογία που υπήρχε στα ίδια εισοδήματα λόγω μη τιμαριθμοποίησης των φορολογικών κλιμακίων.
Η Κυβέρνηση κρύβοντας τη μισή αλήθεια πανηγυρίζει για φορολογικές ελαφρύνσεις και προσβλέπει στην εφορία που θα φτάσει το Μάρτιο του 2000 στους μισθωτούς, γιατί τότε θα φτάσει η μείωση της παρακράτησης και θα έχουν υπολογίσει το ποσό επιστροφής φόρου 1999, που τότε θα το περιμένουν.
Πεδίον δόξης λαμπρό για εσάς, κύριε Υπουργέ, και για την Κυβέρνηση θα ήταν να συμπεριλάβετε στο νομοσχέδιο μία διάταξη που θα λέει "Τα κλιμάκια εισοδήματος αναπροσαρμόζονται αυτόματα κάθε χρόνο κατά το ποσοστό του πληθωρισμού που ανακοινώνει η Κυβέρνηση". Μία τέτοια διάταξη θα εξασφάλιζε το να μην υπάρχει επιπλέον φόρος και να υπάρχει πραγματικά ένα εισόδημα που δεν θα φορολογείται με περισσότερα χρήματα.
Βέβαια, αυτήν τη διάταξη, κύριε Υπουργέ, εσείς φαίνεται ότι δεν είστε διατεθειμένοι να την υιοθετήσετε και θέλετε να συνεχίσετε αυτόν τον εμπαιγμό κινούμενοι πάντα στη σφαίρα της λογικής του εντυπωσιασμού, των τερτιπιών τα οποία έχουν έναν άλλο στόχο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Τώρα που μειώνεται ο πληθωρισμός έχει μικρότερη σημασία.
ΕΥΑΓΓΕΛΟΣ ΑΠΟΣΤΟΛΟΥ: 'Εστω και αυτό, κύριε Πρόεδρε, θα ήταν κάτι που θα ανταποκρινόταν στην επί χρόνια απαίτηση των μισθωτών, των εργαζομένων.
Επίσης, κύριε Υπουργέ, αυξάνετε την έκπτωση φόρου λόγω τέκνων. Είναι μία μικρή παροχή. Δέκα χιλιάδες (10.000) δραχμές φόρο που γλιτώνει επιπλέον ένας γονέας δεν είναι ούτε τα σχολικά του Σεπτεμβρίου. Αυτές δε οι απαλλαγές που παρέχονται στις πολύτεκνες οικογένειες, νομίζω πως μόνο ειρωνία μπορούν να χαρακτηριστούν.
'Ερχομαι στο δεύτερο θέμα, στο θέμα των αντικειμενικών κριτηρίων. Με τυμπανοκρουσίες και μάλιστα και με διαξιφισμούς μεταξύ στελεχών της Κυβέρνησης εξαγγέλθηκε η κατάργηση των αντικειμενικών κριτηρίων. Μια κατάργηση που δεν είναι κατάργηση κάποιων αντικειμενικών κριτηρίων που βέβαια, αποδείχθηκε ότι δεν ήταν αντικειμενικά. Τα αντικειμενικά κριτήρια, κύριε Υπουργέ, δεν καταργούνται αλλά αντικαθίστανται από κάποια άλλα που και αυτά δεν είναι αντικειμενικά.
Κατ' αρχάς πρέπει να ξεκινήσουμε από την αρχή ότι κάθε επιχείρηση πρέπει να φορολογείται με βάση τα πραγματικά, καθαρά της κέρδη. Νομίζω ότι σε αυτό δεν υπάρχει διαφωνία από κανέναν. Το ερώτημα που καλούμαστε εμείς να απαντήσουμε είναι, ποια είναι αυτά τα πραγματικά κέρδη. Το 1994 η Κυβέρνηση καθιέρωσε τα αντικειμενικά κριτήρια προσπαθώντας να αντιμετωπίσει, υποτίθεται, μία πραγματική φοροδιαφυγή που παρατηρείται στο χώρο. Παραδεχόμενη έμμεσα ότι αυτό το σύστημα δημιουργούσε και αδικίες, η ίδια ανακοίνωσε ότι σε δύο χρόνια -σε τόσο χρόνο υπολόγισε ότι θα είχε ολοκληρωθεί το πρόγραμμα "ΤΑXIS"- θα καταργούσε τα αντικειμενικά κριτήρια.
'Εκτοτε και επειδή η ολοκλήρωση του προγράμματος "TAXIS" καθυστερούσε, ταυτόχρονα μετετίθετο και η κατάργηση των αντικειμενικών κριτηρίων. Δηλαδή η Κυβέρνηση όσα έκανε παρά το ότι αυτά έγιναν αποδεκτά, τα αποδεχόταν πάντοτε με τη λειτουργία του μεταβατικού καθεστώτος, γιατί δεν εμπεριείχαν για την ίδια το στοιχείο του δικαίου.
Βέβαια, γνωρίζοντας και οι φορολογούμενοι ότι οι φορολογικές υπηρεσίες δεν μπορούν να αντιμετωπίσουν το συγκεκριμένο πρόβλημα, έδιναν μια πίστωση χρόνου στην πολιτεία για να το αντιμετωπίσει, η οποία πίστωση ήταν δύο, τρία χρόνια. 'Εχουν περάσει πέντε χρόνια και το πρόβλημα εξακολουθεί να παραμένει. Και η Κυβέρνηση αντί να καταργήσει τα αντικειμενικά κριτήρια, σήμερα τα αντικαθιστά.
Και θέλουμε εδώ να ρωτήσουμε ευθέως την Κυβέρνηση: Εκτιμά ότι η εφαρμογή του προγράμματος "TAXIS" δεν της δίνει τη δυνατότητα και με τις διασταυρώσεις και με τους ελέγχους, να προσδιορίσει το πραγματικό εισόδημα των επιχειρήσεων; Αν της δίνεται αυτή η δυνατότητα, γιατί καταφεύγει σε νέα αντικειμενικά κριτήρια; 'Οταν το Υπουργείο Οικονομικών ανακοίνωσε ότι με το πρόγραμμα "TAXIS" η φορολογούσα αρχή θα έχει μία πλήρη εικόνα του φορολογούμενου, που θα της επιτρέπει να προσδιορίζει επακριβώς το εισόδημα, τότε τι συνέβη; Τι γίνεται τελικά με το πρόγραμμα "TAXIS"; Υπήρξαν παράμετροι βασικές, που δεν προβλέφθηκαν κατά το σχεδιασμό του προγράμματος; 'Η εάν προβλέφθηκαν, γιατί δεν εφαρμόστηκαν; Είναι ερωτήματα στα οποία θα πρέπει οπωσδήποτε να μας απαντήσει η Κυβέρνηση. Γιατί αν πράγματι δεν υπάρχει πρόβλημα, τότε γιατί δεν θεσπίζεται η φορολόγηση των επιχειρήσεων με βάση το αποτέλεσμα που υπάρχει στα βιβλία των επιχειρήσεων; Αν πάλι το "TAXIS" δεν μπορεί να αποδώσει τα αναμενόμενα, τότε μέχρι πότε οι συγκεκριμένες επιχειρήσεις θα πληρώνουν τα σπασμένα;
Η διάταξη για την κατάργηση των αντικειμενικών κριτηρίων εισάγει νέους τρόπους υπολογισμού του εισοδήματος.
Πρώτον, για τις εμπορικές και τις επιχειρήσεις παροχής υπηρεσιών ορίζει ότι φορολογούνται με το μεγαλύτερο εισόδημα που θα προκύψει από δύο υπολογισμούς. Ο πρώτος υπολογισμός είναι λογιστικός, με βάση τα βιβλία τους και ο δεύτερος είναι με την εφαρμογή του συντελεστή καθαρού κέρδους επί των ακαθαρίστων εσόδων τους. Εδώ προκύπτουν τα βασικά προβλήματα. Δηλαδή, τα ακαθάριστα έσοδα επί το συντελεστή καθαρού κέρδους δίνουν πάντα θετικό αποτέλεσμα, δίνουν πάντα κέρδη. Δεν αναγνωρίζονται ζημιές ή μεγαλύτερα κέρδη; 'Επειτα, οι συντελεστές καθαρού κέρδους ξέρετε ότι ισχύουν εδώ και είκοσι χρόνια. Μικρές τροποποιήσεις έχουν γίνει.
'Αρα, δεν είναι δικαιολογημένο να υπάρξουν ενστάσεις από τους φορολογούμενους πάνω σ' αυτές τις ρυθμίσεις;
Δεύτερον, για ελεύθερους επαγγελματίες γιατρούς, δικηγόρους, οικονομολόγους θεσπίζεται πάλι ένα αντίστοιχο σύστημα πιο πολύπλοκο από το προηγούμενο που ίσχυε -είναι γνωστό ότι αντιδρούν οι συγκεκριμένες τάξεις- που έχει όμως και αυτό τα ίδια χαρακτηριστικά.
Εν ολίγοις, αγαπητοί συνάδελφοι, και τα νέα αντικειμενικά κριτήρια έχουν τα ίδια χαρακτηριστικά με τα προηγούμενα. Αδικούν και ισοπεδώνουν.
Πιθανόν μια επιχείρηση, ανάλογα με τα συγκεκριμένα οικονομικά χαρακτηριστικά της, να αδικείται λιγότερο ή περισσότερο με τα νέα αντικειμενικά κριτήρια. 'Ομως, ο συνολικός χαρακτήρας παραμένει.
Φορολογική δικαιοσύνη, επαναλαμβάνω, θα υπάρξει μόνον, εφόσον τα εισοδήματα φορολογούνται σύμφωνα με τη φοροδοτική τους ικανότητα και βέβαια, υπό την προϋπόθεση -γιατί μιλάμε για τους οικονομικά ασθενέστερους- ότι επιτέλους αυτή η σχέση μεταξύ έμμεσης και άμεσης φορολογίας στη χώρα μας θα βρει τη σωστή της θέση.
Επειδή αναφέρθηκα σ' αυτήν τη σχέση, για να έχουμε μία μικρή εικόνα, μπορούμε να δούμε τα στοιχεία των τελευταίων ισολογισμών, των τελευταίων προϋπολογισμών.
Το 1997, πραγματικά στοιχεία, στη χώρα μας οι άμεσοι φόροι ήταν 36,4% και οι έμμεσοι 63,6%.
Το 1998, πραγματικά στοιχεία, 37,9% οι άμεσοι φόροι και 62,1% οι έμμεσοι.
Το 1998, με βάση τον προϋπολογισμό είναι 38,2% οι άμεσοι φόροι και 61,8% οι έμμεσοι.
Βλέπουμε μια σχέση η οποία είναι σε βάρος των οικονομικά ασθενέστερων όταν σημειώνουμε ότι στην Ευρωπαϊκή 'Ενωση η αντίστοιχη σχέση είναι περίπου στο 49% με 51%, δηλαδή μισό-μισό. Δεν χρειάζεται να αναλύσουμε περισσότερα. 'Ολοι καταλαβαίνουμε ότι οι οικονομικά ασθενέστεροι καταναλωτές είναι αυτοί που επιβαρύνονται περισσότερο. Εμείς, αγαπητοί συνάδελφοι, για όλους τους 'Ελληνες που προανέφερα αλλά και ειδικότερα γι' αυτά που θα αναπτύξουμε στην κατ' άρθρον συζήτηση, καταψηφίζουμε το συγκεκριμένο νομοσχέδιο γιατί, αν μη τι άλλο, δεν αποτελεί φορολογική μεταρρύθμιση.
ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του ΔΗ.Κ.ΚΙ. κ. Δημήτριος Τσοβόλας έχει το λόγο.
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριοι συνάδελφοι, το ΔΗ.Κ.ΚΙ. καταψηφίζει το συζητούμενο φορολογικό νομοσχέδιο επί της αρχής γιατί δεν αποτελεί σε καμία περίπτωση φορολογική μεταρρύθμιση. Δίνουμε κάποιες διατάξεις νόμου, κάποια ψίχουλα στην προεκλογική αυτή περίοδο όταν είναι γνωστό και πολύ περισσότερο στα λαϊκά στρώματα, ότι επί τρία χρόνια η Κυβέρνηση του κ. Σημίτη στα πλαίσια του περιορισμού των δημοσιονομικών ελλειμμάτων όπως ισχυρίζονταν, επέβαλε αλλεπάλληλες φορολογικές επιβαρύνσεις σε υπάρχοντες φόρους ή και νέους φόρους. 'Οταν, επίσης, είναι γνωστό ότι από το 1990 μέχρι σήμερα τόσο με την κυβέρνηση της Νέας Δημοκρατίας όσο και με την Κυβέρνηση του νέου ΠΑΣΟΚ καταργήθηκε η θεσμοθετημένη στο ν.1828 που ψηφίστηκε στη Βουλή το Δεκέμβριο του 1988, η κατ' έτος υποχρεωτική για την πολιτεία αυτόματη τιμαριθμική αναπροσαρμογή των αφορολογήτων ποσών και των φορολογικών κλιμακίων και τελικά παρά τον πληθωρισμό και τις έστω περιορισμένες ονομαστικές αυξήσεις των μισθών, ημερομισθίων συντάξεων αλλά και των εισοδημάτων των άλλων κατηγοριών, δεν δίνονταν καθόλου τιμαριθμική αναπροσαρμογή αλλά τέσσερα ή πέντε χρόνια, όπως κάνει τώρα έκανε κάποια αύξηση στο αφορολόγητο ποσό και στα φορολογικά κλιμάκια. Και έτσι αντί να μηδενίζει, αύξανε συνεχώς τη λεγόμενη δημοσιονομική απορρόφηση.
Είναι, λοιπόν, υποκρισία, είναι εμπαιγμός για τα λαϊκά στρώματα να έρχεται η Κυβέρνηση σήμερα επειδή είναι προεκλογική και μόνο περίοδος και να κάνει κάποιες αυθαίρετες αυξήσεις και μάλιστα να ισχυρίζεται ότι αυτές οι αυξήσεις των αφορολογήτων ποσών και των φορολογικών κλιμακίων είναι ουσιαστικές.
Ψίχουλα, λοιπόν, δίνει, απλά και μόνο γιατί μπήκαμε στον τέταρτο χρόνο της θητείας που είναι προεκλογικός. Η Κυβέρνηση θα μπορούσε να ισχυρισθεί -και τότε θα το ψηφίζαμε και εμείς- ότι κάνει ουσιαστικές ελαφρύνσεις και απονέμει έστω σε κάποιο βαθμό φορολογική δικαιοσύνη, αν προσδιόριζε για τη χρήση του 1999 ή αλλιώς για τα εισοδήματα που θα αποκτηθούν κάθε κατηγορίας το 1999 ως αφορολόγητο ποσό, αυτό που υπήρχε τη χρήση 1988, οικονομικό έτος 1989 τιμαριθμοποιημένο έκτοτε και μέχρι σήμερα, με τον επίσημο δείκτη καταναλωτή, με τον επίσημο τιμάριθμο. Ωστε να προσδιοριστεί το αφορολόγητο αλλά και τα φορολογικά κλιμάκια με αυτόν τον ορθόδοξο οικονομικά και δίκαιο τρόπο στα επίπεδα που βγαίνουν με αυτόν τον υπολογισμό και στη συνέχεια παραλλήλως με το νομοσχέδιο που συζητάμε να θεσμοθετήσει την κατ' έτος αυτόματη τιμαριθμική αναπροσαρμογή από εδώ και πέρα και των αφορολογήτων ποσών και των φορολογικών κλιμακίων.
'Ετσι θα απενεμόταν φορολογική δικαιοσύνη, θα περιοριζόταν από εδώ και πέρα η δημοσιονομική απορρόφηση και δεν θα γινόταν αυτό που γίνεται επί δέκα χρόνια, όταν τμήμα ακόμη κι από αυτήν τη μικρή αύξηση, που κάθε χρόνο προς κάλυψη του πληθωρισμού έπαιρναν τα εισοδήματα, το έπαιρνε η πολιτεία με το άλλο χέρι της φορολογίας.
Η πρότασή μας είναι να καθιερωθεί από εδώ και πέρα θεσμικά η κατ' έτος αυτόματη τιμαριθμική προσαρμογή αφορολογήτων ποσών και φορολογικών κλιμακίων και δεύτερον, θεσμοθέτηση ως βάση για το 1999 αφορολόγητου ποσού αυτού που βγαίνει με βάση το αφορολόγητο, με και χωρίς δικαιολογητικά, το έτος 1988.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πόσο ήταν αυτό;
ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Το 1988 το αφορολόγητο χωρίς και με δικαιολογητικά ήταν για έναν εργαζόμενο, μισθωτό ή συνταξιούχο, με σύζυγο που δεν εργάζεται και δύο παιδιά δύο εκατομμύρια τετρακόσιες χιλιάδες (2.400.000) δραχμές. Σήμερα γι' αυτήν την τυπική οικογένεια μισθωτού το αφορολόγητο πρέπει να είναι -από τον υπολογισμό που έκανα, γιατί πέρασαν έκτοτε δέκα χρόνια- περίπου 4,5 εκατομμύρια δραχμές. Θα πρέπει αυτό να καθιερωθεί και στη συνέχεια να έχουμε αυτόματη τιμαριθμική προσαρμογή, για να έχουμε από εδώ και πέρα μηδενισμό της δημοσιονομικής απορρόφησης.
Επίσης, το ΔΗ.Κ.ΚΙ. προτείνει σε συνδυασμό με αυτά τα δύο μέτρα η φορολογική κλίμακα και οι φορολογικοί συντελεστές να ξαναπάνε στους εννιά από τους έξι. Αυτό, διότι όπως ξέρετε, επί πολλά χρόνια λέγαμε ότι πρέπει να βελτιωθεί η σχέση άμεσης προς έμμεση φορολογία, γιατί η άμεση λόγω της προοδευτικότητας, που προερχόταν από τη διαβάθμιση στο συντελεστή με τα περισσότερα κλιμάκια, είναι πιο δίκαιο, ενώ η έμμεση, πριν την καθιέρωση μάλιστα του ΦΠΑ, ήταν άδικη, γιατί λόγω της ύπαρξης ενός και μόνο συντελεστή ή του Φόρου Κύκλου Εργασιών ή χαρτοσήμου, πλήρωναν όλοι το ίδιο, και ο εργάτης και ο μισθωτός και ο μικροεπαγγελματίας και ο ζάμπλουτος.
Γι' αυτό λέγαμε ότι η έμμεση φορολογία είναι άδικη, επειδή είχε ένα και μόνο συντελεστή. Δηλαδή ένα και μόνο κλιμάκιο, για να το μεταφέρουμε στο αντίστοιχο της άμεσης φορολογίας. 'Οταν ήρθε ο ΦΠΑ -είχα την τιμή να τον εισηγηθώ στη Βουλή- ακριβώς για να περιορίσουμε αυτήν την αδικία στην έμμεση φορολογία, που το 50% είχε ενσωματωθεί στο ΦΠΑ, είχα θεσμοθετήσει τρεις φορολογικούς συντελεστές ΦΠΑ. 'Εναν για τα είδη πολυτελείας, που καταναλώνονται από τα υψηλά εισοδηματικά στρώματα, έναν μεσαίο 16% για τις υπηρεσίες και κάποια άλλα είδη και έναν μικρό 6% για τα είδη λαϊκής κατανάλωσης.
'Ετσι η έμμεση φορολογία με αυτήν τη ρύθμιση είχε γίνει πιο δίκαιη, επειδή πλέον ήταν προοδευτική η κλιμάκωση στην έμμεση φορολογία.
Βέβαια με απόφαση της Ευρώπης, δεν είναι θέμα της Κυβέρνησης -θέλω να λέω τα πράγματα όπως είναι- οι τρεις συντελεστές, μάλλον ο συντελεστής πολυτελείας που ήταν 36% καταργήθηκε και επετράπη μετά η ύπαρξη μόνο δύο συντελεστών. Και βέβαια μετά αυξήθηκαν οι συντελεστές από το 8% στο 6% και από το 16% στο 18%. 'Αρα, προτείνει το ΔΗΚΚΙ, στην άμεση φορολογία, για να γίνει προοδευτική και χωρίς να γίνεται πολύπλοκη, όπως ήταν παλιά με τα δεκαεννέα κλιμάκια, εμείς προτείνουμε, κύριοι Υπουργοί, την επάνοδο της κλίμακας και των κλιμακίων που ήταν εννιά, που είχαμε θεσμοθετήσει με το ν.1828. Και πρέπει να σας πω υπεύθυνα ότι ο νόμος εκείνος ο 1828, που πρέπει να τον μελετήσετε εκείνο το νόμο, ήταν αποτέλεσμα διαλόγου ουσιαστικού που είχα κάνει και εγώ προσωπικά και οι συνεργάτες μου στο Υπουργείο, επί ένα χρόνο με όλες τις παραγωγικές τάξεις και κατά 90% αυτό που περιλήφθηκε στις ρυθμίσεις ήταν αποτέλεσμα συναίνεσης όλων των παραγωγικών δυνάμεων και των εργαζομένων. 'Αρα, διεύρυνση στα εννέα των φορολογικών κλιμακίων και των συντελεστών και από κει και πέρα, παρακαλώ πάρα πολύ, κύριοι Υπουργοί, επειδή το ποσό των τριακοσίων χιλιάδων που είχατε βάλει ως αφορολόγητο, αν σου προσκομίσει ένα εκατομμύριο αποδείξεις, που υπάγονται αυτές οι δαπάνες των αποδείξεων στο 18% ΦΠΑ, ήταν δώρο-άδωρο. 'Ηταν ασύμφορο για τον φορολογούμενο. Σας θυμίζω και παρακαλώ να το προσέξετε. Στο νόμο 1828 είχαμε ρυθμίσει έτσι τα φορολογικά κλιμάκια και τους συντελεστές, που ξεκινούσαν από 21%, για να είναι πραγματικό κίνητρο για τον καταναλωτή, προκειμένου να εκπέσουν δαπάνες που κάνει ένα νοικοκυριό και να γίνει έτσι πιο δίκαιο το φορολογικό σύστημα για τα λαϊκά στρώματα, είχαμε βάλει ως αρχικό συντελεστή στο πρώτο κλιμάκιο 21%, μετά το αφορολόγητο, γιατί ήταν ο ΦΠΑ 16% στα είδη που παρείχαμε δυνατότητα να εκπέσει. 'Ωστε, πληρώνοντας το 16% με το να ζητάει παραστατικά, να έχει ώφελος μετά από ένα χρόνο που θα τα εκπέσει, που θα υποβάλει φορολογική δήλωση και πέντε μονάδες, για να γίνεται έτσι ο κοινωνικός έλεγχος, για να συλλαμβάνεται το φορολογητέο εισόδημα, αλλά και παράλληλα, μέσα από τη σύλληψη του φορολογητέου εισοδήματος με τα παραστατικά, αφού είχε κίνητρο να τα ζητήσει, να μπορεί και το δημόσιο να εισπράττει πολλαπλάσια μέσω του ΦΠΑ, αφού τα κύρια έσοδα του κρατικού προϋπολογισμού είναι τα έσοδα από τον φόρο προστιθέμενης αξίας. Σήμερα, τί υπάρχει, κυρίες και κύριοι συνάδελφοι;
Δεν ξέρω αν το ξέρετε όσοι δεν έχετε εξοικείωση μεγάλη με τα φορολογικά. Σήμερα μιλάμε για φοροδιαφυγή σοβαρά και ότι θα παταχθεί με το "ΤΑΧΙS"; 'Οποιοι ξέρουν από Υπουργείο Οικονομικών, αυτά τα βλέπουν ότι στερούνται σοβαρότητας κατά την άποψή μου, γιατί η φοροδιαφυγή δεν πατάσσεται, κυρίες και κύριοι συνάδελφοι, ούτε με "TAXIS" ούτε με διοικητικούς μηχανισμούς και πρόσληψη μόνο περισσοτέρων υπαλλήλων που πρέπει να εξειδικευθούν στον έλεγχο των νέων μεθόδων που χρησιμοποιούνται από τις επιχειρήσεις για τη φοροδιαφυγή. Πατάσσονται, κατά την άποψη τη δική μου, αν δημιουργήσεις συγκρουόμενα φορολογικά συμφέροντα στο ίδιο το φορολογικό σύστημα, ώστε μετά, αφού δημιουργήσεις συγκρουόμενα φορολογικά συμφέροντα μέσα από παροχή κινήτρων, όπως ανέφερα προηγουμένως, στον καταναλωτή για να ζητάει, προκειμένου να έχει όφελος με έκπτωση από το φορολογητέο εισόδημα, δαπανών που πλήρωσε, αποδείξεις, τότε χρειάζεται πράγματι και το "TAXIS", χρειάζεται να ενισχύσεις με το απαραίτητο εξειδικευμένο ικανό και κατάλληλο προσωπικό τις ΔΟΥ και τις υπηρεσίες του Υπουργείου Οικονομικών. Τώρα, τι γίνεται; Τώρα έχει το ίδιο φορολογικό συμφέρον, για να μην εκδοθούν παραστατικά στοιχεία και ο εισαγωγέας από τη μια μεριά, από την ίδια μεριά, ο παραγωγός γενικά, ο βιομήχανος και ο καταναλωτής, εργάτης, μισθωτός, συνταξιούχος, οι επαγγελματίες. Γιατί οι μεν τελευταίοι καταναλωτές έχουν συμφέρον, αφού δεν υπάρχει κίνητρο που να τον ωφελεί με το να ζητήσει παραστατικό εκπίπτοντας από το φορολογητέο εισόδημα, έχει συμφέρον να μη ζητήσει παραστατικό στοιχείο, τιμολόγιο, δελτίο παροχής υπηρεσιών ή ο,τιδήποτε άλλο, αφού αν το πάρει θα πληρώσει 18% ΦΠΑ χωρίς να μπορεί να το εκπέσει από το φορολογητέο εισόδημα.
Ο δε εισαγωγέας, έμπορος ή βιομήχανος κλπ. έχει συμφέρον και αυτός να μην εκδόσει φορολογικό στοιχείο για να αποκρύψει το εισόδημα που βγάζει και έτσι μ'αυτό το σύστημα -τρία χρόνια το φωνάζω εδώ, κανένας δεν ακούει- πολλαπλασιάζεται η φοροδιαφυγή και φαίνεται απ'τα στοιχεία πόσο είναι το ΑΕΠ, πόσο δηλώνεται κάθε χρόνο με τις δηλώσεις που γίνονται παρ'ό,τι ο αριθμός φαίνεται να αυξάνεται χωρίς κανένα ουσιαστικό αντίκρισμα.
Προτείνουμε, λοιπόν, να επανέλθουν τα κίνητρα με έκπτωση δαπανών από το φορολογητέο εισόδημα με τη ρύθμιση που είχε γίνει με το ν.1828, ο οποίος όταν εφαρμόστηκε την πρώτη φορά και εν γνώσει ότι στην πρώτη εφαρμογή θα υπάρξουν και κάποιοι που θα πάρουν από άλλους αποδείξεις. 'Ομως το κάναμε με την εξής δολιότητα: Και να είναι οι αποδείξεις άλλων αφού τις ζήτησε και τις πήρε κάποιος άλλος καταναλωτής, το κράτος θα εισπράξει τα έσοδα για τον ΦΠΑ που εκεί είναι τα πολλά λεφτά, τα έσοδα από τον ΦΠΑ, όπως θα δείτε στον προϋπολογισμό που δεν είναι το ίδιο με τα έσοδα από τη φορολογία εισοδήματος.
'Αρα, το ΔΗ.Κ.ΚΙ. κάνει συγκεκριμένες προτάσεις. 'Ομως αυτό που γίνεται εδώ, δεν έχει καμία σχέση, με πάταξη της φοροδιαφυγής. Τώρα, αν θέλουμε να μιλήσουμε για το "TAXIS" σοβαρά και υπεύθυνα, τι έλεγχο στοιχείων μπορεί να κάνει αυτό το σύστημα, όταν υπάρχει "ζεστό χρήμα" στα χέρια του το Υπουργείο Οικονομικών που μπορεί να το εισπράξει και αυτό προέρχεται από τις φορολογικές δηλώσεις εισοδήματος που υποβάλλονται κάθε χρόνο, που συμφέρει όσο μπορείς πιο γρήγορα μέχρις ότου αρχίσει η καταβολή της πρώτης δόσης που είναι στο τέλος Μαίου, να τις εκκαθαρίσεις και να στείλεις τα εκκαθαριστικά και να εισπράξεις το "ζεστό χρήμα". Δεν χρειάζεται εδώ διασταύρωση στοιχείων. 'Ομως, βλέπουμε όλα αυτά τα χρόνια ότι οι εκκαθαρίσεις καθυστερούν. Εγώ πήρα το εκκαθαριστικό μου το Σεπτέμβρη μήνα. Εκτός αυτού εκατοντάδες χιλιάδες φορολογούμενοι, τα εκκαθαριστικά τα πήραν το Σεπτέμβριο. Και το δημόσιο έχει ελλειμματικό προϋπολογισμό. Αυτά πρέπει να εισπραχθούν από το Μάιο για να μην πληρώνουν τα επιτόκια σε έντοκα γραμμάτια, τίτλους κλπ.
Κυρίες και κύριοι, θυμάμαι τότε που δεν υπήρχε το "TAXIS" το 1989 π.χ. όπου μέχρι τις 31 Μαίου που ήταν η πρώτη δόση κατά το νόμο, πήγαινε το 60% των εκκαθαριστικών σημειωμάτων. Τώρα, μέχρι τέλος Μαίου το ποσοστό έχει μειωθεί σημαντικά.
Καταλήγοντας, λοιπόν, λέω ότι μόνο με κοινωνικό έλεγχο που να βοηθάται από "TAXIS" και από ικανό προσωπικό, μπορούμε να μιλάμε σοβαρά για πάταξη της φοροδιαφυγής. Μ'αυτά, θα δίνονται κάποια ονόματα, θα εκτίθενται και οι άνθρωποι δημόσια χωρίς να έχει τελεσιδικήσει οποιοδήποτε φύλλο ελέγχου, για δημιουργία εντυπώσεων και μόνο ότι τάχα οι υπηρεσίες του Υπουργείου Οικονομικών πατάσσουν τη φοροδιαφυγή κάποιων τραγουδιστών, κάποιων ηθοποιών κλπ., ενώ ξέρουν πολύ καλά οι κύριοι Υπουργοί ότι όσο αποδίδουν οι έλεγχοι σε πεντακόσια μικρομάγαζα για το δημόσιο, αποδίδει ο έλεγχος με πολύ λιγότερους υπαλλήλους σε δυο μεγάλες επιχειρήσεις το χρόνο. 'Αρα η πολιτική βούληση πρέπει να κατευθυνθεί προς τα εκεί, αν υπάρχει και όχι να δημιουργούνται εντυπώσεις και να εκτίθενται και άνθρωποι, όταν τουλάχιστον δεν τελεσιδικούν αποφάσεις.
Αν τελεσιδικήσουν είμαι σύμφωνος ότι πρέπει να δίνονται στη δημοσιότητα.
(Στο σημείο αυτό κτυπάει το κουδούνι λήξης του χρόνου ομιλίας του Προέδρου του ΔΗ.Κ.ΚΙ.)
Τελειώνω, κύριε Πρόεδρε. Θα πω μόνο δυο λόγια για το αντικειμενικό σύστημα.
Το μόνο που είχε κάνει η Κυβέρνηση μετά το 1993, ήταν το αντικειμενικό σύστημα στον προσδιορισμό του τεκμαρτού, ας του πούμε, εισοδήματος σε αυτούς που τηρούσαν βιβλία Α' και Β' κατηγορίας στους μικρομεσαίους, αλλά και Γ' κατηγορίας σε ορισμένες περιπτώσεις. Αυτό ήταν λαθεμένο, όπως το τονίζαμε κατ'επανάληψη, από την αρχή. 'Ερχεται τώρα η Κυβέρνηση το καταργεί -το ζητούσαμε επί τέσσερα χρόνια- και πάει να το παρουσιάσει ως επιτυχία, θυμίζοντας την παροιμία με το Χότζα που έβαλε στο δωμάτιο πολλούς ανθρώπους και τελικά έβγαλε κανένα, δυο, για να είναι ευχαριστημένοι οι υπόλοιποι που είχαν μείνει.
Καταργώντας όμως το σύστημα, όπως σωστά τονίζουν και οι βιβλιοπώλες και άλλες κατηγορίες όπως επιμελητήρια, σύλλογοι κλπ., θα γίνει το σύστημα πιο σκληρό για τους μικρούς και μεσαίους εμπόρους, βιοτέχνες και επαγγελματίες.
Στο άλλο ζήτημα που αναφέρεται στο μοναδικό συντελεστή φορολογίας εισοδήματος προσωπικών εταιρειών, το ΔΗ.Κ.ΚΙ. καλεί την Κυβέρνηση να καταργήσει τελείως αυτό το σύστημα που είχε θεσμοθετηθεί επί Νέας Δημοκρατίας το 1992, γιατί είναι λάθος για την οικονομία, διότι ενώ εμφανίστηκε τότε η τροπολογία που ήρθε στη Βουλή-θυμάμαι -ήμουν ακόμη Βουλευτής- το 1991, που ήθελε να κτυπήσει τις εικονικές εταιρείες και τα διάφορα τεχνάσματα που χρησιμοποιούνταν για να αποφεύγουν την πληρωμή φόρων οι προσωπικές εταιρείες με οικογενειακά πρόσωπα, στην πραγματικότητα και έσοδα δεν έφερε αλλά και επέτεινε το μεγάλο διαρθρωτικό πρόβλημα που έχει η ελληνική οικονομία, οι εκατοντάδες χιλιάδες πολύ μικρά μαγαζιά, πολύ μικρές επιχειρήσεις γιατί οδήγησε στο σπάσιμο των προσωπικών εταιρειών σε ατομικές εταιρείες, σε ατομικές επιχειρήσεις ώστε να μην υπάγονται στο μοναδικό συντελεστή 35% και αυτό δεν το αλλάζετε με το να το κατεβάζετε στο 30% την πρώτη χρονιά και 25% στο άλλο, για να μην υπάγονται στην κανονική κλίμακα φυσικών και νομικών προσώπων.
'Αρα για λόγους οικονομικούς πρέπει να καταργηθεί τελείως ο μοναδικός συντελεστής γιατί είναι σε βάρος της οικονομίας συνολικά και δεύτερον γιατί είναι άδικος. Πρέπει να πάνε έστω και προσωπικές εταιρείες, όπως πριν, στην κανονική κλίμακα και τους συντελεστές φόρου εισοδήματος φυσικών και νομικών προσώπων. Καλούμε, λοιπόν, την Κυβέρνηση να τον καταργήσει τελείως γιατί είναι οικονομικά ανορθόδοξος αλλά και παράλληλα άδικος.
Τέλος, θέλω να επισημάνω για τους πολύτεκνους ότι είναι πολύ μικρόψυχες οι ρυθμίσεις που γίνονται σ' αυτό το νομοσχέδιο ενώ θα πρέπει να είναι γενναιόδωρες, όταν ξέρουμε πολύ καλά ότι το δημογραφικό πρόβλημα στην Ελλάδα, είναι οξυμένο και πραγματικά γι' αυτόν το λόγο είναι εθνικό πρόβλημα και δεν αφορά κανένα κόμμα ώστε να κάνει αντιπολίτευση η συμπολίτευση πάνω σ' αυτό το θέμα.
Εμείς ζητάμε ουσιαστική αύξηση του αφορολόγητου ποσού για τους πολύτεκνους, γι' αυτούς που έχουν πάνω από τρία παιδιά, ώστε και αυτός ο συνδυασμός με μια σειρά άλλων μέτρων να αποτελέσει κίνητρο ώστε από εδώ και πέρα να αντιμετωπισθεί σταδιακά το μεγάλο δημογραφικό πρόβλημα.
ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός Εθνικής Οικονομίας έχει το λόγο για μια σύντομη παρέμβαση πέντε λεπτών.
ΓΙΑΝΝΟΣ ΠΑΠΑΝΤΩΝΙΟΥ (Υπουργός Εθνικής Οικονομίας και Οικονομικών ):
Και λιγότερο, κύριε Πρόεδρε, διότι θα απαντήσω στον κ. Τσοβόλα όταν μιλήσω επί της αρχής την Τρίτη.
Θέλω απλώς να τον πληροφορήσω το εξής. Είπε και έχει πολύ δίκιο ότι οι έλεγχοι σε πεντακόσια μικρομάγαζα αποδίδουν πολύ λιγότερο στο Υπουργείο Οικονομικών από τον έλεγχο σε δυο μεγάλες επιχειρήσεις. Ακριβώς γι' αυτόν το λόγο, αξιότιμε κύριε Πρόεδρε του ΔΗ.Κ.ΚΙ., η Κυβέρνηση συγκρότησε το Εθνικό Ελεγκτικό Κέντρο καθώς και τα περιφερειακά Ελεγκτικά κέντρα.
Το ΕΘΕΚ, το Εθνικό Ελεγκτικό Κέντρο ελέγχει επιχειρήσεις με τζίρο πάνω από δυο δισεκατομμύρια (2.000.000.000) δραχμές. Τα Περιφερειακά Ελεγκτικά Κέντρα επιχειρήσεις με τζίρο από τριακόσια εκατομμύρια (300.000.000) έως δυο δισεκατομμύρια (2.000.000.000) δραχμές. Αυτές οι κινήσεις της Κυβέρνησης έχουν αποδώσει μόνο στη διάρκεια των πρώτων οκτώ μηνών του 1999 πρόσθετα έσοδα στον κρατικό προϋπολογισμό της τάξης των εκατό δισεκατομμυρίων (100.000.000.000) δραχμών.
Αλλά, έχετε απόλυτο δίκιο σ' αυτό που λέτε και απόδειξη αυτού είναι τα αποτελέσματα που έχει φέρει η πολιτική της Κυβέρνησης.
ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν απο τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" τριάντα οκτώ μαθητές και μαθήτριες με ένα συνοδό δάσκαλο, από το Δημοτικό Σχολείο Αυγουλέα-Λιναρδάτου Αθηνών.
(Χειροκροτήματα από όλες τις πτέρυγες)
Ο κ. Βεζδρεβάνης έχει το λόγο.
ΗΛΙΑΣ ΒΕΖΔΡΕΒΑΝΗΣ: Κύριοι συνάδελφοι, χθες πήρα από το γνωστό ευαγές ίδρυμα Ριζάρειος Σχολή, που τόσα έχει προσφέρει και προσφέρει ακόμη στο έθνος, ένα υπόμνημα, που αν το διαβάσει κανείς, διαπιστώνει ότι δικαιολογείται ο τίτλος που αναφέρει, "Τα ιδρύματα απειλούνται με κατάρρευση από τη βαρύτατη φορολογία".
Το διένειμα στην αρχή της συζητήσεως σε όλους τους συναδέλφους και θα παρακαλούσα να το μελετήσετε, για να δείτε πόσο λαμπρό μέλλον έχετε, κύριε Υπουργέ, αν θέλετε να δικαιολογήσετε τον τίτλο του συζητουμένου νομοσχεδίου, που λέτε ότι είναι απλοποίηση και κυρίως ελαφρύνσεις στη φορολογία εισοδήματος.
Σας το έδωσαν και εσάς πριν από λίγο, κύριε Υπουργέ, και θα παρακαλούσα πάρα πολύ να το δείτε, για να δικαιολογήσετε τον τίτλο του νομοσχεδίου που συζητούμε σήμερα, έστω με ένα τέτοιο θέμα, διότι όταν η φορολογία, η βαρυτάτη φορολογία, δημιουργεί αυτά τα προβλήματα σε τέτοια ιδρύματα, που τόσα προσέφεραν και προσφέρουν στην πατρίδα, αντιλαμβάνεσθε ποιες είναι οι ελαφρύνσεις, τις οποίες κάνετε. Θα ήθελα να το αναγνώσω ολόκληρο, αλλά το χρονομέτρησα και είδα ότι δεν μου φθάνει ολόκληρος ο διατιθέμενος χρόνος, για να το αναγνώσω.
Γι' αυτό θα το καταθέσω για τα Πρακτικά της Βουλής. Θα σας παρακαλέσω, κύριε Υπουργέ -έχετε το χρόνο ως την επόμενη εβδομάδα που θα ολοκληρωθεί η συζήτηση- και να το μελετήσετε και μέτρα να λάβετε.
(Στο σημείο αυτό ο Βουλευτής κ. Ηλίας Βεζδρεβάνης καταθέτει για τα Πρακτικά το προαναφερθέν ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Συζητούμε σήμερα το νομοσχέδιο του Υπουργείου Οικονομικών, που φέρει τον αμφιλεγόμενο τίτλο "Απλοποιήσεις και ελαφρύνσεις στη φορολογία εισοδήματος".
Κύριε Υπουργέ, χαρακτηρίζουμε τον τίτλο σαν αμφιλεγόμενο, καθώς υπάρχει πολύς αντίλογος πάνω στο θέμα αυτό. Το νομοσχέδιο αυτό, έως να δημοσιευθεί ως νόμος του κράτους και έως να υλοποιηθεί, θα παρέλθει τόσος χρόνος, που θα συμπέσει με την κατάθεση και ψήφιση του προϋπολογισμού.
Τι σημαίνει αυτό, κύριοι συνάδελφοι; Σημαίνει ότι η Κυβέρνηση προβαίνει σε μία πρωτόγνωρη πρωτοτυπία. Φέρνει προς ψήφιση ένα φορολογικό νομοσχέδιο, προτού ψηφίσει τον προϋπολογισμό.
Στη σχετικώς μακρόχρονη παρουσία μου στην Αίθουσα αυτή, κύριοι Υπουργοί, αυτό το βλέπω για πρώτη φορά. Ο πάγιος τρόπος ψηφίσεως φορολογικών νόμων, είναι να έρχονται αυτοί προς ψήφιση μετά την ψήφιση του προϋπολογισμού.
Πριν, λοιπόν, αναφερθούμε στο περιεχόμενο του νομοσχεδίου, έχουμε χρέος να πληροφορήσουμε τον ελληνικό λαό το γιατί προσπαθεί η Κυβέρνηση με αυτήν την πρωτοτυπία να περάσει αυτόν το φορολογικό νόμο.
Kατά την άποψή μου η πρωτοτυπία αυτή οφείλεται στους εξής λόγους.
Πρώτον, είναι η αγωνιώδης προσπάθεια της Κυβερνήσεως να επιτύχει την ονομαστική σύγκλιση για την ΟΝΕ. Λέμε "ονομαστική σύγκλιση" γιατί πολύ απέχει η πραγματική.
Παρεμβαίνοντας χθες ο Πρόεδρος κ. Μητσοτάκης αναφέρθηκε σ' αυτό το θέμα και συγκεκριμένα μίλησε για το περίφημο αφανές έλλειμμα, το οποίο πουθενά δεν αναφέρεται. Αλλά ας πάει κι αυτό, μαζί με το σκοπό του να ενταχθούμε στην ΟΝΕ.
Δεύτερος λόγος είναι να εμφανίσει η Κυβέρνηση κοινωνικό πρόσωπο, που δεν το έχει και το οποίο καθημερινώς συρρικνώνει την απήχησή της στον ελληνικό λαό.
Τρίτος λόγος είναι να έχει το χρόνο μπροστά της η Κυβέρνηση, ώστε να προλάβει να προπαγανδίσει τα λαμβανόμενα μέτρα εν' όψει των εκλογών, που θεωρούνται αναπόφευκτες τον προσεχή Μάρτη.
Εύκολα θα μπορούσε να προστεθεί και ένας τέταρτος λόγος, δηλαδή, να εμφανισθεί ο κύριος Πρωθυπουργός ότι τουλάχιστον για μια φορά ως Πρωθυπουργός είπε την αλήθεια στη Θεσσαλονίκη και άρχισαν να εφαρμόζονται κάποια από τα μέτρα τα οποία εξήγγειλε κατά την ομιλία του στη Διεθνή 'Εκθεση.
Για να δούμε καθαρά τι κάνει το νομοσχέδιο, θα πρέπει να ανατρέξουμε σε όλη την περίοδο των Κυβερνήσεων Σημίτη, που με ογδόντα επτά φορολογικούς νόμους "ξεζούμισε" τον ελληνικό λαό και ιδιαίτερα τις πιο φτωχές τάξεις του.
Επί χρόνια η Κυβέρνηση Σημίτη διατηρεί τα λεγόμενα "αντικειμενικά κριτήρια".
Πριν από λίγο ο Πρόεδρος κ. Τσοβόλας αναφέρθηκε σ' αυτό κι έτσι δεν θα επαναλάβω τα ίδια, όπως είχα πρόθεση.
Πρώτον, τα αντικειμενικά κριτήρια, είναι η πιο άδικη φορολόγηση του 'Ελληνα, και αποδεικνύουν την αδυναμία του Υπουργείου Οικονομικών να βρει την πραγματική φορολογητέα ύλη και να τη φορολογήσει.
Δεύτερον, η τιμαριθμοποίηση της φορολογικής κλίμακας για χρόνια αφήνει αδιάφορη την Κυβέρνηση.
Τρίτον, τα αφορολόγητα όρια επίσης παραμένουν για χρόνια παγωμένα.
Αν σταθούμε πάνω σ' αυτές τις επισημάνεις, θα δούμε ότι το νομοσχέδιο κατά τρόπο αποσπασματικό κάνει κάποιες παρεμβάσεις και προβαίνει σε κάποιες ελαφρύνσεις.
Κύριε Υπουργέ, θα έχετε παρακολουθήσει και από άλλες μου ομιλίες ότι δεν μηδενίζω ποτέ κανενός το έργο. Δεν είναι του χαρακτήρος μου η προσπάθεια μηδενισμού του έργου των άλλων. Αλλά η αλήθεια είναι ότι μπροστά στη φορολογική λαίλαπα που προηγήθηκε, το νομοσχέδιό σας δίνει ψυχία.
Προ διετίας μιλούσαμε για το 1/4 του ελληνικού λαού που ήδη βρίσκεται κάτω από τα όρια της φτώχειας. Σήμερα, κύριοι Υπουργοί, έχουμε αρχίσει να μιλούμε ότι το 1/4 τείνει να γίνει το 1/3 του ελληνικού λαού. Και αυτό δεν σας ανησυχεί.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Ακόμα το νομοσχέδιό σας, κύριοι Υπουργοί, αγνοεί παντελώς την πιο φτωχή τάξη του ελληνικού λαού, την αγροτιά. Η προσπάθεια που κάνετε με αυτό το νομοσχέδιο νομίζω ότι είναι μηδαμινή και -επαναλαμβάνω- χωρίς να έχω την τάση να μηδενίζω το έργο κανενός. Οι 'Ελληνες αγρότες σήμερα πνέουν τα λοίσθια. Αν δεν υπήρχαν οι επιδοτήσεις της Ευρωπαϊκής 'Ενωσης, δεν θα υπήρχε κτηνοτροφία, δεν θα υπήρχε γεωργία. Φυτοζωούν, λοιπόν, μόνο μ' αυτές τις επιδοτήσεις.
Σας έχουμε κάνει κατ'επανάληψη προτάσεις, σας έχουμε παραδόσει ένα ολοκληρωμένο πρόγραμμα για την ελληνική αγροτιά. Το μόνο που μας είπατε είναι, πού θα βρούμε τα διακόσια δέκα περίπου δισεκατομμύρια που στοιχίζει το πρόγραμμα της Νέας Δημοκρατίας. Δεν αρνηθήκατε την ορθότητα του προγράμματός μας, αλλά δεν κάνατε τίποτα.
Επειδή έχει λήξει ο χρόνος μου,κύριοι συνάδελφοι, και επειδή δεν έχω την πρόθεση να έλθω σε αντιδικία με τον κύριο Πρόεδρο, γι'αυτό θα πω μία κουβέντα ακόμα για τους πολυτέκνους.
Αλήθεια πιστεύετε ότι συμβάλλετε στη λύση του κολοσσιαίου εθνικού προβλήματος που λέγεται δημογραφικό με αυτές τις ρυθμίσεις που κάνετε για τους πολυτέκνους; Αν θέλετε πάρτε αποφάσεις, αλλά δεν βλέπω, κύριοι συνάδελφοι, η Κυβέρνηση αυτή να έχει την πρόθεση να τις πάρει. Σας κάναμε προτάσεις και στο συγκεκριμένο θέμα. Δεν τις αποδέχεστε. Πραγματικά μας φέρνει σε πολύ δύσκολη θέση η Κυβέρνηση να ψηφίσουμε ένα νομοσχέδιο που είναι τόσο μικρό μπροστά στα μεγάλα προβλήματα του ελληνικού λαού που καλείστε ως Κυβέρνηση να επιλύσετε.
ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο.
ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, κύριοι συνάδελφοι, η πετυχημένη πολιτική της Κυβέρνησης αρχίζει τώρα να αποδίδει καρπούς.
Η Κυβέρνηση στην οικονομική της πολιτική ακολούθησε ένα δύσκολο και ακανθώδη δρόμο. 'Ηταν ο δρόμος και η πορεία ένταξης της χώρας μας στην ΟΝΕ. Η Κυβέρνηση κατάφερε με πολλή δυσκολία ασφαλώς να εξασφαλίσει όλα τα απαιτούμενα κριτήρια που θα της έδιναν το εισιτήριο για την ένταξη. Το πιο δύσκολο όμως απ'όλα τα κριτήρια ήταν το κριτήριο του πληθωρισμού. Σήμερα έχουμε το χαμηλότερο πληθωρισμό που γνώρισε ποτέ η Ελλάδα, ήτοι 1,9%, από 15% που ήταν πριν από λίγα χρόνια.
Τι σημαίνει χαμηλός πληθωρισμός; Σημαίνει πολλά και κύρια. Δείχνει πως η οικονομία μας είναι υγιής. Με το χαμηλό πληθωρισμό προστατεύεται το εισόδημα των μισθωτών, των συνταξιούχων, το μεροκάματο των εργαζομένων.
Είναι το ίδιο, όταν ο εργαζόμενος χάνει από την τσέπη του στις εκατό δραχμές 1,90 από τότε που έχανε στις εκατό δραχμές δεκαπέντε ; Δεν είναι σημαντικό αυτό το ποσό για την τσέπη των μισθωτών, των εργαζομένων κλπ.; Αυτό δεν σημαίνει αύξηση του μισθού του κατά δεκατρείς δραχμές στις εκατό δραχμές,που τις έτρωγε ο πληθωρισμός;
Ποιος δεν θυμάται παλαιότερα που ο υψηλός πληθωρισμός κατέτρωγε με αφανή τρόπο τα μεροκάματα των εργαζομένων και των μισθωτών; Ζήσαμε αυτές τις εποχές της φτώχειας και της μιζέριας.
Αλήθεια, ποιος αγνοεί ένα άλλο γεγονός πολύ σημαντικό αυτής της κυβερνητικής πολιτικής, δηλαδή, το γεγονός ότι η δραχμή μας, με την ένταξή της στο Σύστημα των Συναλλαγματικών Ισοτιμιών, είναι σήμερα ένα σταθερό νόμισμα;
Σκεφτήκατε τι θα γινόταν, αν ήταν έξω από το σύστημα αυτό, μέσα σε μία ασταθή και παραπέουσα παγκοσμιοποιημένη οικονομία; Δεν θα κλυδωνίζονταν η δραχμούλα μας; Kαι δεν ξέρω τι θα γινόταν εάν δεν ήταν στο Σύστημα Συναλλαγματικών Ισοτιμιών.
ΓΕΩΡΓΙΟΣ ΤΖΙΤΖΙΚΩΣΤΑΣ: Το σύστημα του "συνδικάτου" κύριε συνάδελφε;
ΙΩΑΝΝΗΣ ΚΑΡΑΚΩΣΤΑΣ: Είπα, το Σύστημα Συναλλαγματκών Ισοτιμιών.
Η Κυβέρνηση για να πετύχει αυτά τα θετικά -και δεν καταλαβαίνω την ειρωνεία σας- αποτελέσματα, φυσικά υπέβαλε το λαό σε στερήσεις και θυσίες. 'Ομως, η Κυβέρνηση, έχω την άποψη, ότι διαχειρίστηκε με υπευθυνότητα και σεβασμό τον ιδρώτα των Ελλήνων.
Τώρα ήρθε η ώρα της απόδοσης. Αφού, λοιπόν, επιτεύχθηκε η εξυγίανση της οικονομίας μας, αμέσως γίνεται και το πρώτο σημαντικό βήμα, ήδη με το συζητούμενο νομοσχέδιο παίρνοντας τα πρώτα οικονομικά μέτρα κοινωνικού χαρακτήρα. Γιατί όπως μας διαβεβαιώνει ο Υπουργός Εθνικής Οικονομίας και Οικονομικών, θα επακολουθήσει και άλλη δέσμη μέτρων -έτσι δεν είναι, κύριε Υπουργέ;- τα οποία θα αποβλέπουν στην ελάφρυνση των χαμηλότερων εισοδηματικά κοινωνικών τάξεων. Το πήρα από τα Πρακτικά της συζήτησης στην επιτροπή κατά την αγόρευση του κυρίου Υπουργού.
Η πρώτη δέσμη μέτρων που εισάγει το παρόν νομοσχέδιο, κύριοι συνάδελφοι της Αντιπολίτευσης, δεν γίνεται για προεκλογικούς λόγους, όπως θέλετε να το παρουσιάσετε εσείς εδώ μέσα στο Κοινοβούλιο. Δεν γίνεται για προεκλογικούς λόγους. Τα μέτρα λαμβάνονται, γιατί πάει καλά η οικονομία μας. 'Αλλωστε, εάν δεν άντεχε η οικονομία μας, θα μπορούσε η Κυβέρνηση να προβεί σε οικονομικές παροχές; Πότε δίνει κανείς, όταν έχει, ή όταν δεν έχει; Φυσικά όταν έχει.
Η Κυβέρνηση δίνει στο λαό, συνεπεία της συνετής πολιτικής που άσκησε, τετρακόσια εβδομήντα δισεκατομμύρια (470.000.000.000) δραχμές, που κοστολογούνται στα μέτρα που παίρνει με το παρόν νομοσχέδιο.
Συγκεκριμένα αυξάνει το αφορολόγητο, παρέχει φορολογικές ελαφρύνσεις στις οικογένειες με παιδιά. Καταργεί τα αντικειμενικά κριτήρια, ένα άδικο φορολογικό σύστημα, όπως αποδείχθηκε και φυσικά έπρεπε να το αντικαταστήσουμε. Δίνει κίνητρα για την απασχόληση και την αντιμετώπιση της ανεργίας. Μειώνει τους έμμεσους φόρους με τη μείωση των τιμών στα αυτοκίνητα και στο πετρέλαιο θέρμανσης. Αυξάνει τέλος τις συντάξεις των αγροτών, το επίδομα κοινωνικής αλληλεγγύης και το επίδομα ανεργίας.
Και σας ερωτώ τώρα, κύριοι συνάδελφοι, αυτά τα μέτρα δεν είναι καλά που ανακουφίζουν σημαντικά τις χαμηλότερα εισοδηματικά κοινωνικές τάξεις; Και να φαντασθείτε ότι είναι η πρώτη δέσμη, όπως είπαμε, διότι θα επακολουθήσει και δεύτερη.
Γιατί, λοιπόν, αντιπολιτεύεσθε αυτά τα μέτρα κοινωνικού χαρακτήρα; Να μη δώσουμε αυξήσεις στις συντάξεις των αγροτών; Οι άνθρωποι τις περιμένουν, εδώ και τόσο καιρό. Επιτέλους τις δώσαμε και απ' ότι έχουμε πληροφορίες από το λαό που επικοινωνούμε ανακουφίστηκαν οι αγρότες μας.
Κυρίες και κύριοι συνάδελφοι, έχουμε τη γνώμη ότι τα μέτρα που παίρνονται με το παρόν νομοσχέδιο είναι ικανοποιητικά και ο λαός και με τις εξαγγελίες του κυρίου Πρωθυπουργού, δέχθηκε αυτά τα μέτρα με μεγάλη ανακούφιση αναγνωρίζοντας στην Κυβέρνηση ταυτόχρονα τη μεγάλη προσπάθειά της να εξυγιάνει την οικονομία της χώρας, να την καταστήσει ισχυρή και με αισιοδοξία να την αναδείξει την Ελλάδα σε μια από τις πιο ανεπτυγμένες χώρες.
Κύριοι συνάδελφοι, γνωρίζετε ότι την 1.1.2001 η νομισματική και συναλλαγματική σταθερότητα της Ελλάδας θα είναι η ίδια μ' αυτή της Γερμανίας ή της Γαλλίας; Πότε άλλοτε η Ελλάδα είχε τέτοια οικονομία; 'Εχει καμιά σχέση η σημερινή Ελλάδα με την Ελλάδα της ψωροκώσταινας ή την Ελλάδα της φτώχειας και της μιζέριας των περασμένων χρόνων; Πού οφείλεται αυτή η ακμή; Ασφαλώς στην ασκούμενη οικονομική πολιτική της Κυβέρνησης. Ξέρετε ότι η Ελλάδα,σύμφωνα με τα στοιχεία που μας δίνει ο ΟΗΕ, κατέχει την εικοστή θέση ανάμεσα σε όλες τις χώρες του Οργανισμού από άποψη οικονομικής και κοινωνικής ευημερίας;
'Υστερα απ'αυτά, κύριοι συνάδελφοι, τα αδιάσειστα και αδιαμφισβήτητα στοιχεία για την ελληνική οικονομία δεν έχει κανένας το δικαίωμα να διαστρέφει την πραγματικότητα και να προκαλεί σύγχυση στο λαό. 'Εχουμε χρέος να λέμε την αλήθεια στο λαό από οποιοδήποτε μετερίζι και αν βρίσκεται ο καθένας. Θα πρέπει να γίνει κατανοητό ότι η Ελλάδα της μιζέριας άλλαξε. Θα πρέπει να αλλάξει και η ασκούμενη μίζερη πολιτική από την πλευρά της Αντιπολίτευσης.
Το νομοσχέδιο είναι φιλολαϊκό και χωρίς να διαταράσσει το στρατηγικό στόχο προς την ΟΝΕ, παίρνει μέτρα κοινωνικού χαρακτήρα που οπωσδήποτε ανακουφίζουν το λαό μας.
Μ' αυτές τις σκέψεις και μ' αυτά τα επιχειρήματα υπερψηφίζω το νομοσχέδιο κύριοι συνάδελφοι. Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): ο κ. Φούσας έχει το λόγο.
ΑΝΤΩΝΙΟΣ ΦΟΥΣΑΣ: 'Ακουσα με ιδιαίτερη προσοχή, κυρίες και κύριοι συνάδελφοι, τον προλαλήσαντα συνάδελφό μας. Και οφείλω να πω ότι και ο έπαινος, που πολλές φορές αγγίζει τα όρια του λιβανιστηρίου, χρειάζεται περισσότερη υπευθυνότητα και αξιοπιστία από την προηγούμενη συμπεριφορά του καθενός μας. Και όσο και αν προσπαθούμε τώρα να δώσουμε διαπιστευτήρια ...
ΙΩΑΝΝΗΣ ΚΑΡΑΚΩΣΤΑΣ: Τι είναι αυτά που λέτε;
ΑΝΤΩΝΙΟΣ ΦΟΥΣΑΣ: ... και όσο και αν προσπαθούμε εσχάτως να δώσουμε και όψιμα διαπιστευτήρια, επαναλαμβάνω ...
ΠΡΟΕΔΡΕΥΩΝ (Λουκάς Αποστολίδης): Tώρα αυτά, κύριε Φούσα ...
ΙΩΑΝΝΗΣ ΚΑΡΑΚΩΣΤΑΣ: Αφήστε τα αυτά. 'Εχεις πολιτικά επιχειρήματα; Δεν έχεις. Αυτά να πεις. Τα άλλα είναι κουτσομπολιό της γειτονιάς.
ΑΝΤΩΝΙΟΣ ΦΟΥΣΑΣ: Το να μιλάει κανένας στον πληθυντικό ή στον ενικό προς συνάδελφο Βουλευτή είναι δείγμα πολιτικής αγωγής και ιδίως δεν ταιριάζει σε πρώην αξιωματικούς ...
ΙΩΑΝΝΗΣ ΚΑΡΑΚΩΣΤΑΣ: Λυπούμαι πάρα πολύ. Εγώ υπηρέτησα το αξίωμα επαξίως.
ΠΡΟΕΔΡΕΥΩΝ (Λουκάς Αποστολίδης): Κύριε Καρακώστα, σας παρακαλώ. Αν θέλετε μετά να σας δώσω το λόγο επί προσωπικού, να σας τον δώσω. Τώρα θα σας παρακαλέσω να μη διακόπτετε τον ομιλητή. Είπα στον κ. Φούσα να τελειώσει αυτή η συζήτηση.
ΑΝΤΩΝΙΟΣ ΦΟΥΣΑΣ: Στο χώρο αυτό κύριε συνάδελφε, όσοι υπηρετούμε πρέπει να αντέχουμε και την κριτική. Και αν δεν την αντέχουμε υπάρχει πρόβλημα. Και είναι δείγμα δημοκρατίας να αντέχουμε την κριτική.
ΙΩΑΝΝΗΣ ΚΑΡΑΚΩΣΤΑΣ: Σεις δεν την αντέχετε.
ΑΝΤΩΝΙΟΣ ΦΟΥΣΑΣ: Επαναλαμβάνω, λοιπόν, ότι ο εισηγητής μας ο κ. Ρεγκούζας, ανέπτυξε επαρκώς τις θέσεις του κόμματός μας, με τις οποίες ασφαλώς και συμφωνώ. Θα έχω την τιμή να θέσω υπό την κρίση του Σώματός μας μερικές προσωπικές μου σκέψεις, σκέψεις κατ' αρχήν γενικού χαρακτήρα, αλλά που έχουν άμεση σχέση και με το νομοσχέδιο αυτό.
Συμφωνώ με την παρατήρηση του κ. Ρεγκούζα ότι το νομοσχέδιο είναι πρόχειρο και ασφαλώς είναι και αποσπασματικό. Βεβαίως δεν εντάσσεται σε ένα συνολικό κυβερνητικό πρόγραμμα για την αντιμετώπιση του θέματος της φορολογίας. Δεν δυσκολεύομαι δε να πω ότι ο χρόνος κατά τον οποίο έρχεται το νομοσχέδιο -παρά το ότι, επαναλαμβάνω, δεν εντάσσεται στο γενικότερο σχεδιασμό ενός κυβερνητικού προγράμματος για τα φορολογικά μας θέματα και την οικονομία μας- είναι ύποπτος, διότι έτσι και αλλιώς είμαστε σε μια προεκλογική περίοδο.
Μετά απ' αυτήν τη γενική παρατήρηση, θέλω να κάνω και τις εξής γενικές μεν αλλά ειδικότερες παρατηρήσεις. Διερωτώμαι, γιατί αυτός ο τόπος και γιατί αυτή η Κυβέρνηση δεν μπορεί να εφαρμόζει ένα πάγιο φορολογικό σύστημα, το οποίο έχει ανάγκη η πατρίδα μας, έχουν ανάγκη οι επενδυτές μας, έχει ανάγκη η παραγωγική διαδικασία.
Γιατί θα πρέπει κάθε πέντε μήνες ή κάθε έξι μήνες ή κάθε ένα χρόνο να αλλάζουμε το φορολογικό μας σύστημα; Πάγιο αίτημα, λοιπόν, των παραγωγικών τάξεων της χώρας μας και όλων όσων αναμειγνύονται στην παραγωγική διαδικασία είναι να έχουμε ένα φορολογικό σύστημα διάρκειας το λιγότερο τεσσάρων ετών, κάτι για το οποίο επιμένει το κόμμα μας, επιμένει η Νέα Δημοκρατία, η Αξιωματική Αντιπολίτευση.
Μία δεύτερη γενική μεν, αλλά ειδικότερη και σχετική παρατήρηση. Είχατε πει προεκλογικά, κύριε Υπουργέ, ότι δεν θα φέρετε νέους φόρους. Και το άκουσε αυτό με προσοχή ο λαός και σε κάποιο σημείο σας έδωσε και γι'αυτό εμπιστοσύνη. 'Ερχεσθε, όμως, τώρα και επιβάλλετε, είτε υπό την έννοια των νέων φόρων είτε υπό την έννοια της αυξήσεως των ήδη υπαρχόντων, πολλές δεκάδες φόρους για τους οποίους ασφαλώς ειδικότεροι και αρμοδιότεροι εμού μίλησαν ή θα μιλήσουν. 'Ομως, το, άλλα να λέμε προεκλογικά και άλλα να λέμε στη συνέχεια, μετεκλογικά, ασφαλώς, πέραν των άλλων, τιτρώσκει ιδίως και την αξιοπιστία του πολιτικού μας κόσμου.
Θα ήθελα ειδικότερα να παρατηρήσω και τα εξής, γιατί θέλω να αφήσω λίγο χρόνο στο τέλος για ένα πολύ ειδικό θέμα που έχει σχέση με τη φορολογία των κληροδοτημάτων γενικότερα, κάτι που καίει περισσότερο την ιδιαίτερη πατρίδα μου και πιστεύω και τη δική σας, κύριε Υπουργέ, καθώς και άλλες περιοχές. Αλήθεια, καταργούνται τελικώς ή δεν καταργούνται τα αντικειμενικά κριτήρια; Εσείς έχετε δίκιο ή ο κ. Παπαδόπουλος; Εσείς ή ο κ. Παπαντωνίου; Βλέπω, όμως, ότι τελικώς δεν καταργούνται. Και όχι μόνο δεν καταργούνται, αλλά απλώς αλλάζει ο τρόπος υπολογισμού τους.
Επαναλαμβάνουμε, λοιπόν, πως τα αντικειμενικά κριτήρια στους ελεύθερους επαγγελματίες και γενικότερα στην αγορά μας, αφ'ενός μεν δεν αποδίδουν κανένα εισόδημα στην πατρίδα μας, αφ' ετέρου δημιουργούν πολλά προβλήματα γενικότερα.
Επαναλαμβάνω ότι έχετε ανάγκη να το ξεκαθαρίσετε. Γιατί υπαναχωρήσατε όταν εσείς είχατε πει πως θα καταργήσετε τα αντικειμενικά κριτήρια;
Δεύτερον, γιατί δεν καταργείτε το 35% στις προσωπικές εταιρείες, αλλά απλά το μειώνετε στο 30%, στο 25% κλπ. ανάλογα με το χρόνο που έρχεται; Αυτός ο φόρος όλες οι πολιτικές δυνάμεις του τόπου έχουν αποφασίσει ότι πρέπει να καταργηθεί, διότι είναι γνωστό ασφαλώς πώς καθιερώθηκε. Είναι, όμως, επίσης γνωστό ότι υπάρχουν και υπεύθυνες πολιτικές δυνάμεις που αναλαμβάνουν την ευθύνη ότι εσφαλμένα καθιερώθηκε και πρέπει πλέον να καταργηθεί.
Επίσης, θέλω να παρατηρήσω -και μου κάνει εντύπωση αυτό- ότι με το νομοσχέδιο αυτό δεν παρέχεται καμία φορολογική ελάφρυνση σε επιχειρήσεις και ελεύθερους επαγγελματίες που επλήγησαν από τους τελευταίους σεισμούς στην πατρίδα μας και ιδίως στην Αττική.
Τώρα θέλω να έλθω σε ένα ειδικό θέμα. 'Εχω στα χέρια μου, κύριε Υπουργέ -και ελπίζω να το έχετε και εσείς- το από 25.9.1999 έγγραφο της Ριζαρείου Εκκλησιαστικής Σχολής Αθηνών. Δεν ξέρω εάν αυτό εστάλη σε όλους τους Βουλευτές, πάντως εστάλη σε εμένα προσωπικά και ελπίζω σε όλους ή έστω στους Ηπειρώτες. Ακούγεται μία δραματική φωνή από το 'Ιδρυμα αυτό, αλλά και κατ'επέκταση από όλα τα ιδρύματα της χώρας μας -και αναφέρομαι ασφαλώς όχι μόνο στα ιδρύματα των Αθηνών, αλλά και στα ιδρύματα της Κόνιτσας και ειδικότερα σε αυτές τις περιοχές, στα ιδρύματα των Ιωαννίνων ή της Λέσβου ή των ακριτικών περιοχών. Γιατί πρέπει να πληρώνουν αυτά τα ιδρύματα φόρο περίπου 13% επί του εισοδήματος, όπως εμφανίζεται θεωρητικά το εισόδημα. Ειδικότερα με το νόμο 2459/1997 επιβλήθηκε φορολογία στα εισοδήματα των ιδρυμάτων από την εκμίσθωση των οικοδομών και γαιών με συντελεστή 10%.
Επίσης, στο 10%, εάν προστεθεί και ο φόρος 3% ο συντελεστής φθάνει στο 13%, κυρίες και κύριοι συνάδελφοι.
Αντιλαμβάνεσθε, λοιπόν, ότι εάν κάθε χρόνο πληρώνουν αυτό το ποσοστό -που φθάνει ασφαλώς σε πολλά εκατομμύρια- είναι σωστή η παρατήρηση, την οποία κάνει η Ριζάρειος Σχολή, ότι σε λίγο θα φθάσουμε σε κατάρρευση των Ιδρυμάτων. Επαναλαμβάνω ότι ομιλώ για ιδρύματα τα οποία έχουν μία τεράστια προσφορά στην πατρίδα μας.
Ειδικότερα στο Νομό Ιωαννίνων πρέπει να σημειώσετε, κύριε Υπουργέ, ότι πριν από λίγο χρονικό διάστημα το 80% των δημόσιων σχολείων της περιοχής μας, εστεγάζοντο δωρεάν σε οικήματα, σε σχολεία των Αγαθοεργών εκεί Ιδρυμάτων. Και όμως αυτά τα ιδρύματα με την τόση προσφορά, πέραν από το ότι και γηροκομείο λειτουργεί εκεί και δωρεάν φιλοξενούνται πολλοί ηλικιωμένοι και πέραν του ότι και άλλα χρήματα δαπανώνται για κοινωφελείς και φιλανθρωπιστικούς σκοπούς, πως είναι δυνατόν να αντέξουν όταν τα φορολογείτε με 13% ετησίως, όταν μάλιστα δεν αφαιρείτε και καμία άλλη δαπάνη παρά μόνο τις δαπάνες επισκευής και συντήρησης των ακινήτων;
Αυτή η φωνή, η φωνή της Ριζαρείου Εκκλησιαστικής Σχολής, είναι η φωνή η οποία αντανακλά ασφαλώς σε όλα τα ιδρύματα της χώρας μας, τα οποία προσφέρουν μία μεγάλη υπηρεσία και πολλές φορές υποκαθιστούν το κράτος.
Και έρχεστε εσείς με το νόμο, που σας προανέφερα, με το νόμο επαναλαμβάνω 2499/1997 και παρά τις μέχρι σήμερα διαμαρτυρίες όλων των ιεραρχών, των εκπροσώπων αυτών των ιδρυμάτων, δεν βρίσκετε τη λύση, ώστε αυτά τα ιδρύματα να μην τα φορολογείτε.
Και όχι μόνον αυτό. Φορολογείτε επίσης άγρια και όσες δωρεές γίνονται για φιλανθρωπικούς σκοπούς ή για την ίδρυση παρομοίων ιδρυμάτων.
Αποτέλεσμα, τα ίδια τα ιδρύματα αυτά να κινδυνεύουν με κατάρρευση, όπως σημειώνεται. Και ένα δεύτερο αποτέλεσμα: Ποιος πλέον θα σπεύσει να κάνει τέτοιες δωρεές, όταν γνωρίζει αυτός ο οποίος προτίθεται να κάνει πολλές δωρεές ότι σε λίγο θα οδηγηθεί η δωρεά του στο δημόσιο; Στο δημόσιο, το οποίο ξέρουμε με ποιον τρόπο κατασπαταλά τα χρήματα.
Σας είπα, κυρίες και κύριοι συνάδελφοι, ότι ασφαλώς και εγώ, σύμφωνα με την εισήγηση του κ. Ρεγκούζα, θα καταψηφίσω αυτό το νομοσχέδιο. Υπάρχει όμως και ένας λόγος ισχυρότερος για τον οποίο θα το καταψηφίσω. Κατάγομαι από μία περιοχή με τεράστια προσφορά σε τέτοια θέματα ευεργεσιών. Και αυτά τα ιδρύματα είτε λέγονται ιδρύματα του Σίνα είτε λέγονται του Ζάππα είτε του Αβέρωφ είτε του Τοσίτσα είτε του Καπλάνη είτε όλων των άλλων μεγάλων ευεργετών, έρχεστε και τα φορολογείτε τόσο σκληρά. Τόσο σκληρά μάλιστα, που, επαναλαμβάνω, κινδυνεύουν να καταρρεύσουν. Αυτό και μόνο θα ήταν αρκετό, πέραν όλων των άλλων, για να καταψηφίσω -όπως και θα κάνω-αυτό το νομοσχέδιο.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Ο κ. Παπαδημόπουλος έχει το λόγο.
ΙΩΑΝΝΗΣ ΠΑΠΑΔΗΜΟΠΟΥΛΟΣ: Κύριοι συνάδελφοι, για μια ακόμη φορά το Σώμα επεξεργάζεται ένα νομοσχέδιο το οποίο δυστυχώς φέρει και τον τίτλο "Απλοποιήσεις και ελαφρύνσεις στη φορολογία του εισοδήματος". Για όνομα του Θεού! "Απλοποιήσεις"; Από πού βγαίνει αυτό; 'Ισα-ίσα, όσον αφορά το ν. 2238/1994, είτε καταργούνται οι διατάξεις του είτε τροποποιούνται σημαντικά είτε αντικαθίστανται.
Και θα ήταν προτιμότερο, κύριε Υπουργέ, να φέρετε ένα φορολογικό νομοσχέδιο με καινούρια διατύπωση, χωρίς να παραπέμπετε σε διατάξεις ισχυόντων μέχρι σήμερα φορολογικών νόμων. Γιατί απλούστατα, οι τροποποιήσεις που επιχειρείτε δεν είναι τόσο λίγες, ώστε κάπου να κάνουμε μια εμβαλωματική εργασία και να άρουμε ενδεχομένως παραφωνίες ή αδικίες. Πρόκειται για μια ανατροπή του βασικού αυτού φορολογικού νόμου του 1994.
Συνεπώς όχι μόνο δεν έχουμε απλοποίηση του φορολογικού μας συστήματος, αλλά έχουμε μπλέξιμο πολύ χειρότερο από τα μπλεξίματα που είχαμε μέχρι τώρα σε παρόμοια φορολογικά νομοθετήματα.
Κύριε Υπουργέ, εδώ όλοι πασχίζουμε να βρούμε ένα φορολογικό σύστημα δίκαιο, για να μπορέσουμε να εισπράξουμε τα έσοδα τα οποία χρειάζεται ο κρατικός προϋπολογισμός για να λειτουργήσουν οι υπηρεσίες του δημοσίου, για να καλύψουμε τις βιοτικές ανάγκες του ελληνικού λαού, για να καλύψουμε τις δαπάνες των έργων, κ.ο.κ.
'Ομως, με το ψηφιζόμενο νομοσχέδιο δεν χτυπάμε τη φοροδιαφυγή, δεν χτυπάμε άλλες κακές έξεις των Νεολλήνων, αλλά με τα ίδια υλικά προσπαθούμε να ανακατασκευάσουμε ένα μοντέρνο δήθεν φορολογικό σύστημα, να εισπράξουμε τα χρήματα που χρειαζόμαστε, αλλά και να φανούμε αρεστοί στους φορολογουμένους. Και τα δύο δεν γίνονται.
Θα ήταν προτιμότερο να πείτε στις υπηρεσίες του Υπουργείου ή σε αυτούς που ονομάζονται νομοπαρασκευαστές να συντάσσουν νομοσχέδια λιτά και καθαρά, παρά να έχουν αυτά τα νομοσχέδια μυθιστορηματικές διαστάσεις. Γιατί πράγματι, δεν πρόκειται για νομοπαρασκευαστική επιτροπή εδώ, αλλά για μυθιστορηματική επιτροπή. Γιατί αν κοιτάξει κανένας ειδικότερα το άρθρο 9 του νομοσχεδίου, θα δει τρεις-τέσσερις πυνκογραμμένες σελίδες. Και κανένας δεν πρόκειται ποτέ να αντιληφθεί τι ίσχυε μέχρι τώρα και τι πρόκειται να εφαρμοστεί.
Θα ήταν πολύ προτιμότερο να είναι καινούριες διατάξεις, έστω αντιγράφοντας τις παλιές ή όπου χρειάζεται θεσπίζοντας καινούριες διατάξεις. 'Ετσι θα υπήρχε ένα ενιαίο νομοθέτημα το οποίο θα κατηύθηνε και τις φορολογικές υπηρεσίες της χώρας, αλλά και τις κεντρικές υπηρεσίες του Υπουργείου για να δίνουν σωστές κατευθύνσεις.
Τι κάνουμε τώρα; Είδαμε την αντίδραση ορισμένων κοινωνικών τάξεων, ότι δεν είναι σωστό να εφαρμόζεται σήμερα, με τόσο προηγμένη τεχνολογία, το σύστημα των αντικειμενικών κριτηρίων και των τεκμηρίων γενικά. Και ενώ μπορούσαμε να συλλάβουμε τη φορολογητέα ύλη, αλλάζουμε τους τίτλους. Και έτσι αφήνουμε να πλανάται έξω η εντύπωση, ότι: "Τι θέλετε, κύριοι δικηγόροι, και όλοι εσείς οι άλλοι ελεύθεροι επαγγελματίες; Δεν σας αρέσουν τα τεκμήρια, το αντικειμενικό σύστημα; Το καταργούμε." Τι προκύπτει, όμως, μετά την κατάργηση αυτού του τρόπου υπολογισμού του φόρου που χρωστάει να καταβάλει κάθε φορολογούμενος; Δεν προκύπτει ένα καινούριο, ξεκάθαρο και δίκαιο σύστημα, αλλά μπερδεύονται τα προηγούμενα. Ο φορολογούμενος και πάλι θα πληρώσει αυτά που πρέπει να πληρώσει. Δεν είμαι αντίθετος στο να πληρώνει. 'Αμα δεν πληρώσει, πώς θα ικανοποιηθούν οι ανάγκες των διαφόρων κοινωνικών τάξεων και πώς θα λειτουργήσει το κράτος; Είμαι σύμφωνος. Να επιβάλουμε φόρους. Πρέπει όλοι να μάθουμε να πληρώνουμε τους φόρους. 'Ομως το μέγα παράπονο όλων των φορολογουμένων είναι ότι υπάρχει αδικία στη μεθοδολογία, στον τρόπο φορολόγησης και στο σύστημα γενικότερα, το οποίο δεν επιτρέπει, ώστε να προκύψουν έσοδα στον προϋπολογισμό από εκείνους που πράγματι έχουν τη φοροδοτική ικανότητα να το πράξουν αυτό;
'Ετσι, λοιπόν, ικανοποιούμε δήθεν τους επαγγελματίες καταργώντας τάχατες τα αντικειμενικά κριτήρια και τα τεκμήρια και στο τέλος τι έχουμε; Μία από τα ίδια. Πάλι τα χρήματα που θέλουμε τα παίρνουμε, αλλά είναι μία -θα τολμήσω να πω- εξαπάτηση. Δεν είναι σωστό να κάνουμε αλλαγές χωρίς ουσιαστικό περιεχόμενο.
'Οσον αφορά τις ελαφρύνσεις δεν θα είμαι πολύ κόντρα, αν είναι μικρές ή όχι, γιατί τόσο θα έλεγα μπορεί ο προϋπολογισμός του κράτους να αντέξει και αυτό κάνει. 'Εστω αυτό, να το συζητήσουμε καλόπιστα. Πού πάνε, όμως, οι ελαφρύνσεις;
Και έπειτα υπάρχουν αυτές οι εκπτώσεις στο εισόδημα από την ιδιοκατοίκηση, οι εκπτώσεις στο εισόδημα από την καταβολή μισθωμάτων, για δίδακτρα, για φροντιστήρια των παιδιών κλπ. Θαρρείτε ότι μένει καμία άλλη κατηγορία ανθρωπίνων αναγκών και δαπανών για έκπτωση; Μένει ακόμη η ένδυση και η υπόδηση και φυσικά η διατροφή. Αφού, λοιπόν, βάλαμε τόσες κατηγορίες να εκπίπτουν από το εισόδημα, ας βάλετε και τι τρώει ο καθένας, πώς ντύνεται, τι παπούτσια φοράει για να τελειώσουμε!
Πρέπει να αντιληφθούμε, κύριοι συνάδελφοι, ότι τα λεφτά που κερδίζει ο καθένας από την εργασία του έχουν ένα κυρίως στόχο: Να καλύψουν τις βιοτικές ανάγκες. Γιατί, λοιπόν, μία κατηγορία βιοτικών αναγκών να είναι τόσο σημαντικές ώστε να χρειάζονται εκπτώσεις και άλλη κατηγορία να μην είναι; Πρέπει να αντιληφθούμε ότι όλες οι δαπάνες είναι απαραίτητες.
Και γι'αυτό θα έπρεπε να στοχεύουμε περισσότερο ή στην αύξηση του αφορολογήτου ποσού και να πούμε ότι τρία εκατομμύρια για παράδειγμα είναι αφορολόγητα, γιατί τα χρήματα αυτά χρειάζονται για να τα καταβάλει μία οικογένεια για τις στοιχειώδεις βιοτικές της ανάγκες: για το ενοίκιο, για το φροντιστήριο το παιδιών και δεν ξέρω τι άλλο.
'Ετσι δεν θα φθάνουμε στο να κατονομάζουμε ορισμένες βιοτικές δαπάνες ως βασικές και άρα δυνάμενες να εκπέσουν και άλλες εξ ίσου σημαντικές και να τις αφήνουμε έξω.
Να, λοιπόν, γιατί το νομοσχέδιο είναι και αποσπασματικό και πρόχειρο. Είναι γιατί ποτέ δεν θελήσαμε να καθήσουμε κάτω για να φτιάξουμε ένα φορολογικό σύστημα το οποίο να είναι τόσο δίκαιο ώστε να μην αλλάζει κάθε τέσσερα ή πέντε χρόνια που είπαν κάποιοι, κύριοι συνάδελφοι, αλλά κάθε είκοσι χρόνια. 'Οπως σε πολλές προηγμένες χώρες της Ευρώπης να αλλάζει μόνο η διάταξη που είναι λίγο πριν την τελική διάταξη περί ενάρξεως ισχύος του νομοθετήματος και αφορά τους συνετελεστές. Δηλαδή ότι η εκάστοτε Κυβέρνηση έχει το δικαίωμα ανάλογα με την εντολή που πήρε από το λαό να εφαρμόζει τη φορολογική της πολιτική και να αλλάζει τους συντελεστές.
Οι διατάξεις του φορολογικού νομοσχεδίου πρέπει να είναι καλά διατυπωμένες και να κατονομάζουν τις πηγές εσόδων του κρατικού προϋπολογισμού. Δηλαδή ότι το κράτος πρέπει να λειτουργήσει και ότι γι' αυτό χρειάζεται έσοδα τα οποία βρίσκει από τη φορολογία των μισθών, των κληρονομιών, από τις μεταβιβάσεις ακινήτων κλπ. Αν γινόταν κάτι τέτοιο στο μέλλον θα χρειαζόταν μόνο η τροποποίηση των συντελεστών.
Δεν είναι δυνατόν να έχουμε τέσσερα πέντε φορολογικά νομοσχέδια κάθε χρόνο, να ράβουμε να ξηλώνουμε και στο τέλος όταν πηγαίνουμε στην εφορία να μη μπορούμε να πάρουμε μία σωστή οδηγία, διότι κανείς δεν είναι σε θέση να δώσει τις πρέπουσες απαντήσεις για το τι ισχύει στο φορολογικό σύστημα της χώρας.
Βέβαια, αυτό δεν είναι μόνο δική σας ευθύνη. Είναι ευθύνη και άλλων κυβερνήσεων που δεν θέλησαν να θεσμοθετήσουν ένα σύστημα που να έχει μακροβιότητα έτσι ώστε να μην παρίσταται ανάγκη αλλαγής του κάθε φορά δύο, τρεις μήνες πριν τις εκλογές.
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης)Ο κύριος Υφυπουργός έχει το λόγο. 
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, είναι ξεκάθαρη στον πολίτη η προσπάθεια που καταβάλλει η Κυβέρνησή μας τα τελευταία χρόνια για την εξυγίανση της εθνικής μας οικονομίας. Θέλουμε να εξασφαλίσουμε τις προϋποθέσεις για την κάλυψη της απόστασης που μας χώριζε μέχρι σήμερα από τις υπόλοιπες ευρωπαϊκές χώρες, αλλά και να τοποθετήσουμε τη χώρα μας σε μια τροχιά ανάπτυξης με κοινωνική συνοχή και οικονομική σταθερότητα.
Είναι, επίσης, γνωστή η προσήλωσή μας στις προτεραιότητες της οικονομικής πολιτικής που απαιτείται για την επίτευξη των στόχων της σύγκλισης για την ένταξή μας από την 1.1.2001 στην ΟΝΕ. Γνωρίζουμε τις προτεραιότητες και τους στόχους που δημιούργησαν βραχυπρόθεσμα την εντύπωση μιας υποτιθέμενης μειωμένης κοινωνικής ευαισθησίας και μιας εμμονής μας σε ποσοτικούς στόχους που υποβαθμίζουν την ποιοτική διάσταση της ακολουθητέας οικονομικής και κοινωνικής μας πολιτικής.
Επίσης, όμως γνωρίζουμε ότι η επίτευξη των ποιοτικών στόχων και η κατάκτηση υψηλών ρυθμών οικονομικής ανάπτυξης αποτελούν τις βασικότερες προϋποθέσεις για τη διασφάλιση της κοινωνικής συνοχής και της κοινωνικής ευημερίας.
Γι' αυτούς τους λόγους εμμέναμε από το 1994 έως και σήμερα σταθερά και θα συνεχίσουμε να εμμένουμε στην ικανοποίηση των μεσοχρόνιων και μακροχρόνιων οικονομικών και κοινωνικών στόχων μας. Θα ήταν παραλογισμός να θυσιάσουμε την αυριανή πραγματική ευημερία για την σημερινή εφήμερη κατανάλωση.
Η οικονομική μας πολιτική έχει σχεδιασθεί με σκοπό την εκπλήρωση δύο βασικών προϋποθέσεων.
Η πρώτη είναι η θεμελίωση μιας συνεπούς μακροοικονομικής πολιτικής η οποία θα μας επιτρέπει την έγκαιρη αντιμετώπιση των διαρθρωτικών αναπτυξιακών προβλημάτων της επόμενης δεκαετίας με ιδιαίτερη έμφαση στα θέματα έρευνας, τεχνολογίας, ανταγωνιστικότητας, οργάνωσης και παρουσίας στις ξένες αγορές, προώθησης δικτύων και συνεργασιών στις γειτονικές χώρες, ανάληψης δράσεων για νέες επενδύσεις και νέες ευκαιρίες απασχόλησης.
Η δεύτερη είναι η συστηματοποίηση ενός υπεύθυνου διαλόγου, στον οποίο θα συμμετέχουν όλοι οι κοινωνικοί εταίροι, οι παραγωγικές τάξεις και η Κυβέρνηση βεβαίως, χωρίς τον οποίο ούτε το κράτος ούτε η κοινωνία μπορούν να συντονιστούν και να επιτύχουν κοινούς στόχους.
Μέσα σε αυτό το νέο οικονομικό περιβάλλον που διαμορφώνει η ένταξη της χώρας μας στην ΟΝΕ, ο ρόλος του φορολογικού μας συστήματος είναι καθοριστικός.
'Ενα σύγχρονο φορολογικό σύστημα δεν μπορεί να είναι έρμαιο μίας ευκαιριακής κατά περίπτωση ή κατ'ανάγκη εισπρακτικής λογικής, με στόχο να κλείσουν οι μαύρες τρύπες ή να καλυφθούν οι αλόγιστες δαπάνες και τα ελλείμματα ενός πολυδάπανου κράτους. Πρέπει το φορολογικό μας σύστημα να δημιουργεί ένα σταθερό αναπτυξιακό περιβάλλον, όπου όλες οι οικονομικές μονάδες, άτομα και επιχειρήσεις θα μπορούν να προγραμματίζουν το μέλλον τους χωρίς εκπλήξεις και βεβαίως χωρίς αβεβαιότητες.
Κυρίες και κύριοι συνάδελφοι, την άνοιξη του τρέχοντος έτους η Κυβέρνηση ξεκίνησε έναν ευρύτατο κοινωνικό διάλογο με όλους τους κοινωνικούς και παραγωγικούς φορείς της χώρας με στόχο το σχεδιασμό μιας φορολογικής μεταρρύθμισης, ικανής να διδαχθεί από τις εμπειρίες μας, να ξεπεράσει τους ανορθολογισμούς και τους αναχρονισμούς του παρελθόντος, να αντιμετωπίσει τις ανάγκες και τις προκλήσεις του παρόντος και του μέλλοντος.
Τονίσαμε από την αρχή ότι η μεταρρύθμιση του φορολογικού μας συστήματος είναι σήμερα εφικτή, γιατί έχουν πληρωθεί δύο βασικές προϋποθέσεις.
Η πρώτη προϋπόθεση είναι η εξασφάλιση των αντικειμενικών δυνατοτήτων για την τεχνική και διοικητική εφαρμογή των κανόνων που πρέπει να διέπουν ένα σύγχρονο φορολογικό σύστημα. Μετά από πολυετή και συστηματική προσπάθεια καταφέραμε να δημιουργήσουμε τις απαραίτητες εκείνες προϋποθέσεις που μας επιτρέπουν σήμερα τη λήψη κυρίως και εφαρμογή φορολογικών μέτρων που ήταν αδύνατον να εφαρμοστούν πριν από μερικά χρόνια.
Οι προϋποθέσεις αυτές είναι πρώτον, ο εκσυγχρονισμός των μεθόδων με την εισαγωγή των ολοκληρωμένων πληροφοριακών συστημάτων. Το σύστημα TAXIS, το αντίστοιχο σύστημα για τα τελωνεία το ICΙS. Tα πρώτα τελωνεία με το πρόγραμμα "ICIS" θα λειτουργούν στο τέλος του τρέχοντος έτους ή το αργότερο τον Ιανουάριο του 2000.
Το δεύτερο είναι η διοικητική αναδιάρθρωση των υπηρεσιών του Υπουργείου Οικονομικών. Αναφέρω εδώ χαρακτηριστικά τη λειτουργία του ΕΘΕΚ, του Εθνικού Ελεγκτικού Κέντρου, των ΠΕΚ (Περιφερειακά Ελεγκτικά Κέντρα) αλλά και όλων των άλλων οργανωτικών παρεμβάσεων που έχει να κάνει το Υπουργείο Οικονομικών μέχρι τέλος του έτους.
Θα ήθελα να σας ενημερώσω για την πορεία εγκατάστασης του TAXIS.
Σήμερα το πρόγραμμα "TAXIS" λειτουργεί σε εκατόν ογδόντα ΔΟΥ και μέχρι το τέλος του χρόνου θα λειτουργεί σε διακόσιες τριάντα μία ΔΟΥ. Σας δίνω ένα διάγραμμα που δείχνει την πορεία εγκατάστασης του "TAXIS" στις ΔΟΥ.
(Στο σημείο αυτό ο Υφυπουργός Οικονομικών κ. Δρυς καταθέτει για τα Πρακτικά το σχετικό διάγραμμα το οποίο έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής). 
ΓΕΩΡΓΙΟΣ ΔΡΥΣ (Υφυπουργός Οικονομικών): Σύμφωνα με τα στοιχεία που έχω, μέχρι 21 Σεπτεμβρίου 1999 το 92% των εσόδων του Τακτικού Προϋπολογισμού εισπράττεται από τις ΔΟΥ-ΤΑXIS. Μέχρι 31.12.98 το ποσοστό των εσόδων θα ανέλθει στο 98% και θα παραμένει μόνο ένα ποσοστό 2% για τις μικρές ΔΟΥ εκτός TAXIS.
Αντίστοιχα το 74% του εισπραττόμενου ΦΠΑ είναι από τις ΔΟΥ-TAXIS. Στο τέλος του 1999 το ποσοστό αυτό θα ανέλθει στο 93% και θα παραμένει μόνο το 7% του ΦΠΑ για να εισπράτεται από τις ΔΟΥ εκτός "TAXIS".
Επίσης το 78 % του φόρου εισοδήματος εισπράττεται από τις ΔΟΥ-TAXIS. Στο τέλος του χρόνου το ποσοστό αυτό θα ανέλθει στο 94% και θα παραμένει αντίστοιχα μόνο το 6%. Καταθέτω άλλο ένα διάγραμμα.
(Στο σημείο αυτό ο Υφυπουργός Οικονομικών κ. Δρυς καταθέτει για τα Πρακτικά το προαναφερθέν διάγραμμα που έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): Ακόμη προωθούμε με ταχύτατους ρυθμούς την εκπαιδευτική αναβάθμιση του στελεχιακού δυναμικού του Υπουργείου Οικονομικών. Γνωρίζετε ότι λειτουργεί ήδη η σχολή επιμόρφωσης των υπαλλήλων του Υπουργείου Οικονομικών (ΣΕΥΥΟ) η οποία επιτελεί σοβαρότατο έργο. Παρέχει εξειδικευμένες γνώσεις στους υπαλλήλους μας. Σας γνωρίζω ότι για το πρόγραμμα "TAXIS" ή ΣΕΥΥΟ έχει αναπτύξει προγράμματα τα οποία ξεπερνούν το ένα εκατομμύριο ανθρωποώρες.
Προωθούμε τη θεσμοθέτηση των νέων ελεγκτικών και επιτελικών μηχανισμών, για την πάταξη της φοροδιαφυγής, της φοροκλοπής, της λαθρεμπορίας. 'Ακουσα προηγούμενα τον κ. Τσοβόλα να ομιλεί για την πολιτική του στο Υπουργείο Οικονομικών τη δεκαετία του '80.
Αν διαβάσετε, κύριε Ιντζέ, όλες τις ομιλίες του κ. Τσοβόλα, έχει παραμείνει στο νόμο που ψήφισε το 1988 και αναφέρεται σε εκείνες τις διατάξεις. Μα, είμαστε ήδη στο 1999. Είπε ο κ. Τσοβόλας, ότι δεν τον μιμούμεθα σήμερα στους τρόπους διαχείρισης του Υπουργείου Οικονομικών. Είναι ακριβές αυτό.
Ζήτησα από τους συνεργάτες μου να μου δώσουν ένα διάγραμμα για την αποτελεσματικότητα του Υπουργείου Οικονομικών από το 1981 μέχρι σήμερα.
Το διάγραμμα, κύριοι συναδελφοι, είναι χαρακτηριστικό. 'Ολα όσα είναι από τη γραμμή αυτή και κάτω είναι υστερήσεις των προϋπολογισμών. Βεβαίως πρωταθλητής των υστερήσεων αυτών είναι η Νέα Δημοκρατία. Κατορθώσαμε το 1998 να έχουμε για πρώτη φορά πλεόνασμα της τάξεως του 1,3%, στην εκτέλεση του προϋπολογισμού. Και αυτά τα στοιχεία είναι στη διάθεση των Βουλευτών, για να μην επικαλούμεθα στοιχεία, χωρίς τη χρήση των αριθμών.
(Στο σημείο αυτό ο Υφυπουργός Οικονομικων κ. Γεώργιος Δρυς καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): Τέλος, η αύξηση της δημοσιονομικής αποδοτικότητας του υπάρχοντος φορολογικού συστήματος αποτελεί για μας βασικό στόχο.
Κύριοι συνδαελφοι, θέλω να σας πω ότι αν έχουμε τη δυνατότητα να παίρνουμε αυτά τα μέτρα, όσον αφορά την ικανοποίηση των αιτημάτων των ασθενέστερων οικονομικών τάξεων και στρωμάτων, είναι διότι εκτελούμε έναν προϋπολογισμό ο οποίος ακριβώς εκτελείται όπως έχει σχεδιαστεί και μας δίνει τη δυνατότητα να έχουμε ένα πλεόνασμα, στην εκτέλεσή του.
Με τα τελευταία στοιχεία τα οποία έχω σήμερα στη διάθεσή μου, δηλαδή, με τα στοιχεία και του Αυγούστου του 1999, σας πληροφορώ ότι τα έσοδα του Τακτικού Προϋπολογισμού πλησιάζουν τα εφτά τρισεκατομμύρια (7.000.000.000.000) δραχμές έναντι 6,2 τρισεκατομμυρίων δραχμών το αντίστοιχο διάστημα του 1998. Δηλαδή έχουμε μια αύξηση της τάξεως του 11%. Δηλαδή, σχεδόν διπλάσιος ρυθμός αύξησης σε σχέση με αυτόν που έχει έχει ο προϋπολογισμός. Παρακαλώ, τα στοιχεία αυτά να δοθούν στους κυρίους Βουλευτές.
(Στο σημείο αυτό ο κ. Υφυπουργός Οικονομικών κ. Γεώργιος Δρυς καταθέτει για τα Πρακτικά τα προαναφερθέντα στοιχεία, τα οποία έχουν ως εξής:
(Ο σχετικός πίνακας υπάρχει στο τεύχος των Πρακτικών της Βουλής) ΓΕΩΡΓΙΟΣ ΔΡΥΣ (Υφυπουργός Οικονομικών): Δεύτερη προϋπόθεση και ίσως σημαντικότερη είναι η δημιουργία μιας φορολογικής συνείδησης, που μεταβάλλει τις σχέσεις φορολογούντων και φορολογουμένων σε σχέση συμμετοχής για τη δημιουργία μιας ισχυρής και ανταγωνιστικής Ελλάδος.
Σήμερα, κύριοι συνάδελφοι, συναισθανόμαστε όλοι μας τις κοινές ευθύνες μπροστά στο μέλλον της εθνικής οικονομίας, που είναι σε τελική ανάλυση συναίσθηση της ανάγκης να ξεπεράσουμε τις αγκυλώσεις του παρελθόντος αναλαμβάνοντας ο καθένας τις δικές του ευθύνες και όχι να μετατρέπει τις ευθύνες των άλλων σε άλλοθι της δικής του ανευθυνότητας ή και πολλές φορές και αδιαφορίας. Αυτή η ανευθυνότητα και αδιαφορία είχε ως αποτέλεσμα να υπάρχει δυσπιστία, έλλειψη εμπιστοσύνης, έλλειψη συνέπειας και συνέχειας στη συμπεριφορά του κράτους και των πολιτών. Παράγωγο επίσης αυτού του συστήματος ήταν η αδικία και η αίσθηση ανασφάλειας και φόβου από την πλευρά των φορολογουμένων και η έλλειψη ανταποδοτικότητας από την πλευρά του κράτους. Η αντιμετώπιση αυτών των προβλημάτων αποτελούσε βασική προϋπόθεση για την αποδοχή και τη λειτουργία οποιουδήποτε φορολογικού συστήματος.
Πιστεύω ότι έχουμε αρχίσει να απομακρυνόμαστε γοργά από την κατάσταση αυτή. 'Εχουμε αρχίσει να σπάμε το φαύλο κύκλο στον οποίο είχαμε περιέλθει εδώ και πολλά χρόνια. Η αναβάθμιση της φορολογικής συνείδησης και της εμπιστοσύνης μεταξύ κράτους και πολιτών, η οποία αποτελεί τη βάση της φορολογικής μεταρρύθμισης, έχει αρχίσει να γίνεται πραγματικότητα. Ο εκσυγχρονισμός του φορολογικού μας συστήματος και των υπηρεσιών του με την εισαγωγή ολοκληρωμένων πληροφοριακών συστημάτων και την επιτελική ανασυγκρότηση των δομών τους αποτελεί την τεχνική βάση της φορολογικής μεταρρύθμισης.
Η συνολική όμως βελτίωση του κλίματος και των δεικτών της εθνικής μας οικονομίας εν όψει και της ένταξής μας στην Οικονομική και Νομισματική 'Ενωση αποτελούν την ολοκλήρωση των προϋποθέσεων που επιτρέπουν σήμερα να εφαρμόσουμε αποτελεσματικά μια φορολογική μεταρρύθμιση, που και τις αναγκαίες σχέσεις εμπιστοσύνης θα αποκαθιστά αλλά και τους στόχους της ανάπτυξης, που όλοι επιθυμούμε, θα εξυπηρετεί.
Κυρίες και κύριοι συνάδελφοι, το φορολογικό νομοσχέδιο που συζητούμε σήμερα στην Ολομέλεια της Βουλής είναι απόρροια μιας μακρόχρονης προγραμματισμένης και συμμετοχικής διαδικασίας. Η διεργασία αυτή διεξήχθη με πρωτοβουλία της Κυβέρνησης στα πλαίσια ενός ευρύτατου κοινωνικού διαλόγου, όπου σας πληροφορώ ότι πάνω από χίλιες ανθρωποώρες δαπανήσαμε για τον κοινωνικό διάλογο και στον οποίον, κύριε Αποστόλου, συμμετείχαν εξήντα επτά φορείς, πρωτοφανές γεγονός για κοινωνικό διάλογο στο Υπουργείο Οικονομικών.
Η μεταρρύθμιση, που προτείνεται, αποτελεί προϊόν σφαιρικής μελέτης του συστήματος φορολογίας εισοδήματος ατόμων και επιχειρήσεων, καθώς και του τρόπου διαχείρισης και ελέγχου των φόρων, με βάση την οποία εντοπίστηκαν οι σημαντικότερες αδυναμίες. Με τον τρόπον αυτό κατέστη δυνατόν να συμπεριληφθούν στο νομοσχέδιο διατάξεις που αφορούν όλες σχεδόν τις πλευρές του φορολογικού συστήματος, με αποτέλεσμα να συμβάλουν η κάθε μία ξεχωριστά και όλες μαζί ως ένα ενιαίο σύνολο στην ουσιαστική αναβάθμισή του. Επειδή η φορολογική μεταρρύθμιση πρέπει να περικλύει εξισορρόπηση πολλαπλών στόχων, όπως για παράδειγμα η δημοσιονομική αποδοτικότητα, η φορολογική δικαιοσύνη, η οικονομική αποτελεσματικότητα αλλά και η διοικητική ικανότητα των υπηρεσιών και βεβαίως η αξιολόγηση των αλληλοεπιδράσεων μεταξύ όλων των παραμέτρων της φορολογικής πολιτικής και των φορολογικών βάσεων για τη σύνταξη του φορολογικού νομοσχεδίου, ακολουθήσαμε μία πολύπλευρη προσέγγιση, η οποία μπορεί να αποδώσει σημαντικά οφέλη. Για παράδειγμα, για την αναβάθμιση της διοικητικής αποτελεσματικότητας των φορολογικών υπηρεσιών και την ενίσχυση του ελεγκτικού μηχανισμού μπορούμε να διευρύνουμε τη φορολογητέα ύλη που φτάνει στις δημόσιες οικονομικές υπηρεσίες, προκειμένου να ανακουφίσουμε τα χαμηλά και μεσαία εισοδήματα χωρίς την επιβολή σε αυτά νέων φόρων. Σας θυμίζω, ότι όταν κατετίθετο ο προϋπολογισμός, κατετίθετο μετά και ένα φορολογικό νομοσχέδιο, προκειμένου να υλοποιηθεί ο προϋπολογισμός. Η πρώτη φορά που δεν γίνεται αυτό είναι το 1999. Αυτό άλλωστε είναι κάτι που εφαρμόσαμε και φέτος, με μεγάλη μάλιστα επιτυχία, η οποία αντικατοπτρίζεται στη μέχρι σήμερα θετική πορεία των εσόδων που σας έδωσα για το πρώτο οκτάμηνο και σας διαβεβαιώ ότι από τα πρόχειρα στοιχεία, τα οποία έχω, η ίδια θετική πορεία ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κατατίθεται λίγο αργότερα.
ΓΕΩΡΓΙΟΣ ΔΡΥΣ (Υφυπουργός Οικονομικών): Η ίδια θετική πορεία είναι και το Σεπτέμβριο και στο τέλος του χρόνου θα υπάρχει ένα πλεόνασμα της τάξεως των τετρακοσίων δισεκατομμυρίων (400.000.000.000) δραχμών.
Ειδικότερα, τα μέτρα που εισάγει το φορολογικό νομοσχέδιο μπορούν να ταξινομηθούν σε έξι κατηγορίες.
Η πρώτη κατηγορία αφορά τη μείωση της φορολογικής επιβάρυνσης όλων των φορολογουμένων με ιδιαίτερη έμφαση στην ελάφρυνση των χαμηλών και μεσαίων στρωμάτων, με την αύξηση των αφορολογήτων ποσών και την ανακούφιση πολυμελών οικογενειών μέσα από τις μεγάλες αυξήσεις που χορηγούνται στις φορολογικές ελαφρύνσεις των παιδιών.
Θα ήθελα, κύριοι συνάδελφοι, να σας δώσω έναν πίνακα, ο οποίος δείχνει ποιο είναι το πραγματικό αφορολόγητο, μετά βεβαίως την αύξηση του αφορολογήτου την οποία επιφέραμε, το 1999 και το 2000 για διάφορες κατηγορίες μισθωτών και συνταξιούχων, εμπόρων, βιοτεχνών και ελευθέρων επαγγελματιών. Καταθέτω το σχετικό πίνακα.
(Στο σημείο αυτό ο Υφυπουργός Οικονομικών κ. Γεώργιος Δρυς καταθέτει για τα Πρακτικά τον προαναφερθέντα πίνακα, ο οποίος έχει ως εξής:
(Ο σχετικός πίνακας υπάρχει στο τεύχος των Πρακτικών της Βουλής).
ΓΕΩΡΓΙΟΣ ΔΡΥΣ (Υφυπουργός Οικονομικών): 'Ετσι, από τον πίνακα μπορείτε να δείτε ότι μισθωτός και συνταξιούχος με τρία παιδιά, που έχει ετήσιο εισόδημα τρία εκατομμύρια πεντακόσιες εβδομήντα πέντε χιλιάδες (3.575.000) δραχμές, δηλαδή διακόσιες πενήντα πέντε χιλιάδες (255.000) δραχμές μηνιαίως, δεν θα έχει το 2000 καμία φορολογική επιβάρυνση. Δηλαδή ο μισθωτός ή ο συνταξιούχος με τρία παιδιά το 2000 για τα εισοδήματα του 1999 δεν θα έχει καμία φορολογική επιβάρυνση. Εάν ο ίδιος μισθωτός ή συνταξιούχος έχει δύο παιδιά, δεν θα έχει φορολογική επιβάρυνση για εισόδημα τρία εκατομμύρια σαράντα χιλιάδες (3.040.000) δραχμές, δηλαδή διακόσιες δεκαεπτά χιλιάδες (217.000) δραχμές μηνιαίως. Κι αν έχει ο μισθωτός ή ο συνταξιούχος ένα παιδί, δεν θα έχει φορολογική επιβάρυνση για ετήσιο εισόδημα δύο εκατομμύρια επτακόσιες εβδομήντα τρεις χιλιάδες (2.773.000) δραχμές, δηλαδή εκατόν ενενήντα οκτώ χιλιάδες (198.000) δραχμές μηνιαίως.
Δηλαδή, από το νέο έτος απαλλάσσονται από κάθε φορολογική επιβάρυνση όλες οι χαμηλές συντάξεις του δημοσίου, του ΙΚΑ και των άλλων ασφαλιστικών ταμείων, καθώς και οι πολυμελείς οικογένειες με χαμηλά εισοδήματα από μισθούς ή συντάξεις.
Η δεύτερη κατηγορία αφορά την ενίσχυση των μικρομεσαίων επιχειρήσεων και την προσαρμογή του φορολογικού μας συστήματος στις ανάγκες λειτουργίας τους.
Θέλουμε, κύριοι συνάδελφοι, ένα φορολογικό σύστημα που δεν συνθλίβει τις μικρομεσαίες επιχειρήσεις και όπου εξοικονομεί με τις απλοποιήσεις του πολύτιμο παραγωγικό χρόνο για τη δημιουργία ενός προσφορότερου και ανταγωνιστικότερου οικονομικού περιβάλλοντος.
Για τους λόγους αυτούς με το νομοσχέδιο αυτό προτείνεται η δραστική μείωση κατά 30% περίπου του φορολογικού συντελεστή, με τον οποίον φορολογούνται τα κέρδη των μικρομεσαίων επιχειρήσεων.
Για τα εισοδήματα του 2000 ο φορολογικός συντελεστής από 35%, που είναι σήμερα, μειώνεται σε 25%. Επιπλέον ο ίδιος συντελεστής μειώνεται αναδρομικά για τα εισοδήματα που αποκτήθηκαν από την 1.1.1999 κατά πέντε ποσοστιαίες μονάδες, δηλαδή σε 30%.
Η φορολογική ελάφρυνση των μικρομεσαίων επιχειρήσεων θα τις βοηθήσει να αντιμετωπίσουν τον έντονο ανταγωνισμό που δέχονται από τις μεγάλες επιχειρήσεις και θα τους δώσει την ευκαιρία να εκσυγχρονιστούν.
Καταργούνται τα αντικειμενικά κριτήρια και στη θέση τους εισάγεται η δυνατότητα των μικρομεσαίων επιχειρήσεων να φορολογούνται με λογιστικό προσδιορισμό, ο οποίος θα γίνεται με απλό και πρακτικό τρόπο.
Με την κατάργηση των αντικειμενικών κριτηρίων θα αποφευχθούν οι αδικίες που υπήρχαν στη φορολογία των μικρομεσαίων επιχειρήσεων. Η Κυβέρνηση με την απόφασή της αυτή υλοποιεί τη δέσμευση που είχε αναλάβει το καλοκαίρι του 1996 έναντι των μικρομεσαίων μικροεπαγγελματιών, εμπόρων και βιοτεχνών.
Επίσης, με το φορολογικό νομοσχέδιο υιοθετούνται κίνητρα για την εισαγωγή της πληροφορικής στις επιχειρήσεις, όπως είναι η δαπάνη των επιχειρήσεων για αγορά ηλεκτρονικών υπολογιστών αλλά και λογισμικού, η οποία θα αφαιρείται κατευθείαν από τα κέρδη. Το μέτρο αυτό θα βοηθήσει σημαντικά στον εκσυγχρονισμό και στην αύξηση της ανταγωνιστικότητας των μικρομεσαίων επιχειρήσεων.
Η τρίτη κατηγορία μέτρων αφορά την ενίσχυση των κινήτρων που δίνονται στις επιχειρήσεις για την αύξηση της απασχόλησης και τη μείωση της ανεργίας.
Για την ενίσχυση της απασχόλησης δίνονται πρόσθετα κίνητρα στις επιχειρήσεις, όπως είναι η έκπτωση από τα κέρδη των επιχειρήσεων του 50% των εργοδοτικών εισφορών του νεοπροσλαμβανόμενου προσωπικού.
Τα μέτρα αυτά αποσκοπούν στην αντιμετώπιση των πιέσεων που ασκούνται στην αγορά εργασίας από εξωγενείς κυρίως παράγοντες. Για παράδειγμα, τέτοιοι είναι οι οικονομικοί μετανάστες, όπου η αύξηση των ποσοστών συμμετοχής τους στο εργατικό δυναμικό πιέζει την ανεργία προς τα άνω παρά την αύξηση της απασχόλησης που προέρχεται από τους ταχείς ρυθμούς αύξησης του Ακαθάριστου Εγχωρίου Προϊόντος της χώρας μας με ρυθμό 3,5%, που είναι μεγαλύτερη από το μέσο όρο της Ευρωπαϊκής 'Ενωσης. Η Ελλάδα είναι η δεύτερη χώρα στην Ευρωπαϊκή 'Ενωση σε αύξηση του ρυθμού του Ακαθάριστου Εγχώριου Προϊόντος μετά την Ιρλανδία.
Η τέταρτη κατηγορία μέτρων που παίρνονται στο φορολογικό νομοσχέδιο αφορά τη βελτίωση της αποτελεσματικότητας των φορολογικών υπηρεσιών. Κύριοι συνάδελφοι, οι φορολογικές διαδικασίες απλοποιούνται σε μεγάλη έκταση. Αναγνωρίζω και εγώ, το αναγνωρίζουν και όλοι όσοι έχουν θητεύσει στο Υπουργείο Οικονομικών, ότι το φορολογικό μας σύστημα ήταν ένα πολύπλοκο φορολογικό σύστημα. Γι' αυτόν το λόγο κάνουμε μία πολύ σημαντική προσπάθεια για να απλοποιήσουμε τις διαδικασίες σε μεγάλη έκταση για το σύνολο των φορολογουμένων αλλά και για τις δημόσιες οικονομικές υπηρεσίες.
Ειλικρινά, θέλω να συμφωνήσετε ότι πέραν του κόστους που έχουν οι επιχειρήσεις από το φορολογικό σύστημα, υπάρχει ένα πολύ μεγάλο κόστος και στη λειτουργία των ίδιων των δημόσιων οικονομικών υπηρεσιών.
Επομένως όταν κάποιος σχεδιάζει τη φορολογική μεταρρύθμιση, πρέπει να βλέπει και το κόστος λειτουργίας των επιχειρήσεων αλλά και το κόστος λειτουργίας των δημόσιων οικονομικών υπηρεσιών, που είναι διατεταγμένες για την είσπραξη των φόρων.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το κόστος της είσπραξης.
ΓΕΩΡΓΙΟΣ ΔΡΥΣ (Υφυπουργός Οικονομικών): Ακριβώς, κύριε Πρόεδρε, έχετε απολύτως δίκιο.
Η απλοποίηση επιτυγχάνεται με την κατάργηση πολλών δικαιολογητικών και την ενοποίηση διαφόρων φορολογικών εργασιών, ώστε ο φορολογούμενος να δαπανά λιγότερο χρόνο γι' αυτές και να μην είναι υποχρεωμένος να επισκέπτεται συχνά τις Δ.Ο.Υ.
Θα μπορούσα να σας πω ότι η πρότυπη Δ.Ο.Υ., η Δ.Ο.Υ. την οποία πρέπει να σχεδιάσουμε για τα επόμενα χρόνια, είναι μία Δ.Ο.Υ. η οποία δεν θα έχει πελάτες, είναι μία Δ.Ο.Υ. η οποία πρέπει να αλληλεπιδρά ηλεκτρονικώς με τους φορολογούμενους πολίτες.
Δεν χρειάζεται να χάνονται εργατοώρες για να προσέρχεται ο πολίτης στη ΔΟΥ προκειμένου να τακτοποιήσει μια φορολογική του υποχρέωση. Σήμερα, με τα συστήματα που έχουν αναπτυχθεί, μας δίνεται η δυνατότητα στο επίπεδο που βρίσκεται τώρα το Υπουργείο Οικονομικών να προχωρήσουμε γρήγορα προς τέτοιες κατευθύνσεις. Και θα είμαι ευτυχής να μπορέσει να ανακοινώσει η Κυβέρνησή μας τον επόμενο χρόνο τέτοιες πρωτοβουλίες, πρώτη των οποίων θα είναι από 1/1/2000 η ηλεκτρονική υποβολή δηλώσεων ΦΠΑ. Θα ακολουθήσει μια σειρά από τέτοιες εφαρμογές, που θα καταργείται η αυτοπρόσωπη παρουσία των φορολογουμένων στις Δ.Ο.Υ.
Επίσης, θέλω να σας ανακοινώσω ότι στην αρχή του 2000 θα προχωρήσουμε στην ανάπτυξη τόσο του αναγκαίου συστήματος Η/Υ όσο και του αναγκαίου λογισμικού για τη χορήγηση μιας σειράς δικαιολογητικών με ηλεκτρονικό τρόπο. Και μάλιστα, θα μπορεί να το λαμβάνει τα αιτούμενα δικαιολογητικά εφόσον είναι συνδεδεμένος με το INTERNET ή με κάποιο άλλο διαδίκτυο κατευθείαν στο σπίτι του. Προωθούμε δηλαδή σημαντικότατες αλλαγές, που σκοπό έχουν να περιορίσουν τη γραφειοκρατία και να δώσουν τη δυνατότητα στις ΔΟΥ να ασχοληθούν με το πραγματικό τους έργο, το οποίο είναι η συλλογή των φόρων και ο φορολογικός έλεγχος φυσικών και νομικών προσώπων.
Κύριοι συνάδελφοι, στα πλαίσια αυτά, το αποδεικτικό φορολογικής ενημερότητας, το γνωστό ΑΦΕ, καταργείται σε μια σειρά φορολογικών εργασιών, η προσκόμιση του οποίου ήταν απαραίτητη μέχρι σήμερα. Από μελέτη που κάναμε, είδαμε ότι σε πολλές περιπτώσεις δεν χρειάζεται να προσκομίζεται αποδεικτικό φορολογικής ενημερότητας. Για τις άλλες περιπτώσεις θα χορηγείται ηλεκτρονικά, από το λεγόμενο "call center" που θα εγκαταστήσουμε στο Υπουργείο Οικονομικών. Για παράδειγμα, ένας φορολογούμενος πολίτης θέλει να πάρει από μια τράπεζα δάνειο και πρέπει να προσέρχεται στη Δ.Ο.Υ. για να πάρει πιστοποιητικό. Το πιο απλό θα ήταν, η τράπεζα που το θέλει για να διαπιστώσει την οικονομική του κατάσταση, να ζητάει εκείνη με ηλεκτρονικό τρόπο από το Υπουργείο να της χορηγεί πιστοποιητικό φορολογικής ενημερότητος για το συγκεκριμένο πολίτη, με δική του σχετική σύμφωνη γνώμη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πότε θα γίνει αυτό;
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, μετ'ευχαριστήσεως σας ανακοινώνω ότι από την 1/1/2000 θα μπορείτε να λαμβάνετε τέτοιο πιστοποιητικό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να το δω και να μην το πιστέψω. Πήρε ένα ο κύριος Πρωθυπουργός και πίστεψε η Ελλάδα ότι και ο πολίτης μπορεί να το πάρει.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, σας διαβεβαιώ ότι το πρώτο που θα εκδοθεί, θα ζητήσω να είναι το δικό σας.
Βελτιώνεται το σύστημα ενημέρωσης του πολίτη με την οργάνωση ειδικού site στο INTERNET, όπου θα περιλαμβάνονται νέοι νόμοι, εγκύκλιοι, αποφάσεις και άλλες απαραίτητες πληροφορίες για τους φορολογούμενους.
Σας γνωρίζω ότι σήμερα δαπανώνται χιλιάδες εργατοώρες για τη διακίνηση των εγγράφων στο Υπουργείο Οικονομικών. Για φωτοτύπηση, για φακελοποίηση, για αποστολή. Δεκάδες, εκατοντάδες υπαλλήλων του Υπουργείου Οικονομικών ασχολούνται δυστυχώς με αυτά. Τώρα, με τη χρήση των δυνατοτήτων που μας δίνει το INTERNET, αυτά όλα θα μπαίνουν στο δίκτυο και να τα παίρνουν ταυτόχρονα το σύνολο των υπηρεσιών του Υπουργείου Οικονομικών που είναι συνδεδεμένα με το INTERNET, χωρίς να χρειάζεται η παρέμβαση ανθρώπινης χεριός.
Απλοποιείται ο Κώδικας Βιβλίων και Στοιχείων. 'Ηδη γνωρίζετε πολύ καλά ότι παρά τις εισηγήσεις παραγόντων του Υπουργείου Οικονομικών, είχαμε το θάρρος να καταργήσουμε επιτέλους τη θεώρηση βιβλίων και στοιχείων σε μεγάλες επιχειρήσεις.
Προχωρούμε ακόμα περισσότερο στον περιορισμό των περιπτώσεων που απαιτείται η απόκτηση θεώρησης του Κώδικα Βιβλίων και Στοιχείων. Και σας διαβεβαιώ ότι όσο προχωρούμε την οργάνωση του Υπουργείου Οικονομικών και όσο διευρύνεται η φορολογική συνείδηση τόσο περισσότερο γρήγορα θα προχωρεί το Υπουργείο Οικονομικών σ' αυτά τα μέτρα περιορισμού της γραφειοκρατίας ή της αντιπαραγωγικής λειτουργίας.
Σας είπα ότι απλοποιείται ο κώδικας και βεβαίως θέλω να σας πω ότι ένα μεγάλο μέρος, όπου διαπιστώνει κανείς ταλαιπωρία των πολιτών, είναι η μεταβίβαση των Ι.Χ. αυτοκινήτων και μοτοσικλετών, που τώρα θα γίνεται σε οποιαδήποτε υπηρεσία του Υπουργείου Μεταφορών και Επικοινωνιών, ανεξάρτητα από τις Δ.Ο.Υ.
Δεν είναι δουλειά του Υπουργείου Οικονομικών να έχει ένα τεράστιο αρχείο για τις μεταβιβάσεις των Ι.Χ. αυτοκινήτων. Αυτή είναι δουλειά του Υπουργείου Μεταφορών και Επικοινωνιών. Παίρνουν την αρμοδιότητα αυτή οι αρμόδιες υπηρεσίες και βεβαίως, όπου χρειάζεται πιστοποιητικό από τη Δ.Ο.Υ., θα μπορεί χωρίς την προσέλευση του ίδιου του φορολογούμενου να λαμβάνεται από οποιαδήποτε Δ.Ο.Υ. της Ελλάδας ταυτόχρονα το αναγκαίο πιστοποιητικό.
Κύριοι συνάδελφοι, με τα παραπάνω μέτρα περιορίζεται σημαντικά η ταλαιπωρία, το κόστος των φορολογουμένων και σε χρόνο και σε χρήμα. Το είπα και πριν, είναι πολύ μεγάλο το κόστος που έχει ο πολίτης, αλλά πολύ μεγάλο είναι και το διοικητικό κόστος για τη συγκέντρωση των φόρων.
Σας λέω δε ακόμη, για να γνωρίζετε, ότι υπάρχουν περιπτώσεις, κύριοι συνάδελφοι, όπου το κόστος είσπραξης των φόρων είναι μεγαλύτερο από την απόδοση του συγκεκριμένου φόρου.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο φόρος ακίνητης περιουσίας υπάγεται σ' αυτήν την κατηγορία.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, δεν συμφωνώ. Μπορώ να σας δώσω όλα τα στοιχεία. Ο φόρος ακίνητης περιουσίας πράγματι είχε ορισμένες δυσκολίες στον πρώτο χρόνο λειτουργίας του, αλλά αυτό οφείλεται στην ανυπαρξία κτηματολογίου στην Ελλάδα, στην ανυπαρξία περιουσιολογίου. Αποφασίσαμε την επιβολή φόρου στη μεγάλη ακίνητη περιουσία ταυτόχρονα με τη δημιουργία περιουσιολογίου.
Τώρα πλέον, που υπάρχει το περιουσιολόγιο, όπως γνωρίζετε, δεν υποβάλλουν οι πολίτες δήλωση του φόρου μεγάλης ακίνητης περιουσίας παρά μόνο στην περίπτωση που υπάρχει μεταβολή των περιουσιακών τους στοιχείων. Και όσο προχωρούμε, θα μειώνουμε ακόμη περισσότερο τη γραφειοκρατία η οποία υπάρχει στη Δημόσια Διοίκηση.
Η πέμπτη κατηγορία, κύριοι συνάδελφοι, αφορά την ενίσχυση της φορολογικής δικαιοσύνης με την αύξηση της φορολογίας, των χρηματιστηριακών συναλλαγών και, όπως ξέρετε, τη διάταξη αυτή την ψηφίσαμε στο προηγούμενο νομοσχέδιο.
Θέλω να σας πω μόνο ότι ο φόρος αυτός μέχρι σήμερα, μιλάω μέχρι και το Σεπτέμβριο, έχει αποδώσει στο Υπουργείο Οικονομικών εκατόν δέκα δισεκατομμύρια (110.000.000.000) δραχμές, που είναι η είσπραξη που έχει το Υπουργείο Οικονομικών από το φόρο στις χρηματιστηριακές συναλλαγές μέχρι και 30.9.1999. Ελπίζουμε ότι στο τέλος του χρόνου θα έχουμε πλησιάσει τα διακόσια δισεκατομμύρια (200.000.000.000) δραχμές από το χρηματιστήριο.
Η έκτη κατηγορία αφορά την προσαρμογή της ελληνικής φορολογίας στο διεθνές οικονομικό περιβάλλον.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Κύριε Πρόεδρε, σας παρακαλώ, αν θέλετε, να μου δώσετε τρία λεπτά.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ.
ΓΕΩΡΓΙΟΣ ΔΡΥΣ (Υφυπουργός Οικονομικών): Η έκτη κατηγορία αφορά την προσαρμογή της ελληνικής φορολογίας στο διεθνές οικονομικό περιβάλλον και το φορολογικό ανταγωνισμό.
Οι μεταβολές που επιφέρουν στη φορολογία ατόμων και επιχειρήσεων, στη διοικητική και ελεγκτική αποτελεσματικότητα των υπηρεσιών μας και στην απλοποίηση του φορολογικού συστήματος, θα έχουν θετικές επιπτώσεις στα οικονομικά κίνητρα και στην κινητικότητα των συντελεστών παραγωγής μεταξύ διαφόρων τομέων της οικονομίας αλλά και μεταξύ χωρών της ίδιας της Ευρωπαϊκής 'Ενωσης προς όφελος βεβαίως των ελληνικών επιχειρήσεων, γιατί αυτές είναι που πληρώνουν τις αγκυλώσεις του δικού μας συστήματος, αλλά βεβαίως και προς όφελος ολόκληρης της εθνικής μας οικονομίας.
Παραδείγματα προς την κατεύθυνση αυτή αποτελούν τα μέτρα που λαμβάνονται για τη μείωση του κόστους παραγωγής, την ελάφρυνση της φορολογικής επιβάρυνσης των επιχειρήσεων και την αύξηση της απασχόλησης, εξειδικευμένης και μη.
Πολλές από τις διατάξεις που περιέχονται και αφορούν τις επιχειρήσεις αποτελούν το προϊόν του διαλόγου, τον οποίον είχαμε τόσο με το ΕΒΕΑ όσο και με τη ΓΣΕΒΕ, την ΠΑΣΕΓΕΣ και με το Σύνδεσμο Ελληνικών Βιομηχανιών. Και κρίναμε ότι τα επιχείρηματά τους ήταν σοβαρά, τα αιτήματά τους ήταν δίκαια και είχαμε το θάρρος να τα κάνουμε αποδεκτά.
Κυρίες και κύριοι συνάδελφοι, η μετατροπή του φορολογικού μας συστήματος σε εργαλείο συνολικής και πειθαρχημένης ανάπτυξης αποτελεί την πεμπτουσία της επιδιωκόμενης φορολογικής μεταρρύθμισης και θα έλεγα ότι θα πρέπει να αποτελέσει και το βασικό άξονα του διαλόγου, τον οποίον εγκαινιάσαμε.
Με τη φορολογική μεταρρύθμιση το δημοσιονομικό σύστημα της χώρας μετατρέπεται πλέον σε εργαλείο ανάπτυξης και δημιουργεί αφ' ενός σύγχρονο κράτος, στρατηγείο ικανό να λειτουργήσει με ανταποδοτικά κριτήρια προσφέροντας στους 'Ελληνες πολίτες και το παραγωγικό δυναμικό της χώρας υψηλού επιπέδου υπηρεσίες, υπηρεσίες κοινωνικής προστασίας και οικονομικής ανάπτυξης.
Από τη δυνατότητά μας να δώσουμε τις σωστές απαντήσεις, κύριοι συνάδελφοι, στα προβλήματα της μεταρρύθμισης του φορολογικού μας συστήματος εξαρτάται σε μεγάλο βαθμό η ικανότητά μας να δημιουργήσουμε την ισχυρή Ελλάδα του 21ου αιώνα. Η δυνατότητά μας να δώσουμε τις σωστές απαντήσεις εξαρτάται όμως από την ικανότητα όλων -το τονίζω- των πτερύγων να τις προσεγγίσουμε όχι με γνώμονα το βραχυπρόθεσμο κομματικό μας συμφέρον αλλά με γνώμονα τα μακροπρόθεσμα εθνικά μας συμφέροντα.
Κύριοι συνάδελφοι, σας ευχαριστώ πολύ.
ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ.
Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση "Αρχαίο Ελληνικό Θέατρο" του περιστυλίου της Βουλής, τριάντα οκτώ μαθητές και μαθήτριες με δύο συνοδούς-δασκάλους από το Δημοτικό Σχολείο Αυγουλέα-Λιναρδάτου Αθηνών.
Τους καλωσορίζουμε στο Εθνικό Κοινοβούλιο.
(Χειροκροτήματα από όλες τις πτέρυγες) Επίσης, θα ήθελα να κάνω τις παρακάτω ανακοινώσεις:
1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών: "Ρύθμιση συνταξιοδοτικών θεμάτων, σύσταση νομικού προσώπου δημοσίου δικαίου με την επωνυμία "Οργανισμός Περίθαλψης Ασφαλισμένων Δημοσίου (Ο.Π.Α.Δ.)", σύσταση ανώνυμης εταιρείας με την επωνυμία "Ανώνυμη Εταιρεία Διαχείρισης Ειδικού Ενεργητικού ΤΑΠ - ΟΤΕ Α.Ε. (ΑΔΕΝΕΤ ΤΑΠ - ΟΤΕ Α.Ε.) και άλλες διατάξεις".
2. Η Διαρκής Επιτροπή Μορφωτικών Υποθέσεων καταθέτει τις εκθέσεις της στα σχέδια νόμων του Υπουργείου Πολιτισμού:
"α. Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για εκπαιδευτική, επιστημονική και πολιτιστική συνεργασία.
β. Κύρωση της Συμφωνίας οπτικοακουστικών συμπαραγωγών μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά." Ο κ. Κωστόπουλος έχει το λόγο.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριοι συνάδελφοι, βέβαια άλλη ήταν η δομή της ομιλίας μου, αλλά επειδή έχω την τύχη να ακολουθήσω την ομιλία του κυρίου Υφυπουργού, θα προσαρμοσθώ και εγώ σ' αυτά τα οποία είπε.
Από ένα φορολογικό νομοσχέδιο, που καταθέτει μία κυβέρνηση και μάλιστα όταν βρίσκεται στο τέλος της θητείας της, θα περίμενε κανένας τουλάχιστον να διορθώσει τα κακώς κείμενα των προηγούμενων έξι ετών διακυβέρνησης της χώρας από το ΠΑ.ΣΟ.Κ. ή τουλάχιστον τα τελευταία τριάμισι χρόνια της διακυβέρνησης της χώρας από την Κυβέρνηση Σημίτη.
Και θα περίμενε κανένας αυτό το φορολογικό νομοσχέδιο, κύριε Υφυπουργέ, να είναι, πρώτον, από πλευράς ουσίας και περιεχομένου νομοσχέδιο με μειώσεις φόρων και, δεύτερον, από πλευράς τεχνικής να είναι ένα νομοσχέδιο με το οποίο να απλοποιείται πλέον το φορολογικό σύστημα, να σταθεροποιείται για ένα διάστημα ορισμένων ετών με μίνιμουμ την τετραετία και, επιπλέον, να κάνει τους 'Ελληνες περισσότερο προσηνείς στο φορολογικό σύστημα.
'Ακουσα τον κύριο Υφυπουργό να λέει ότι στο Υπουργείο Οικονομικών τα τελευταία χρόνια έγιναν πάρα πολλές προσπάθειες οργάνωσης του Υπουργείου. Πρέπει να πω, μια και παρακολουθώ από κοντά το Υπουργείο Οικονομικών και μια και τελευταία είχα την ευκαιρία να επισκεφθώ κάποιες εφορίες, ότι η κατάσταση, κύριοι συνάδελφοι, είναι ακόμα πρωτόγονη.
Βρήκα προ ημερών στην πατρίδα μου ελεγκτές, δηλαδή τους υψηλοτάτου επιπέδου υπαλλήλους, να ελέγχουν τιμολόγια και βιβλία, όπως τα ήλεγχαν προ τριακονταετίας και πλέον. Συνεπώς αυτό το οποίο ακούσαμε από τον κύριο Υφυπουργό, ότι οργανώθηκαν οι Δ.Ο.Υ., ότι το ΤΑΧΙS λειτουργεί και ότι, εν πάση περιπτώσει, στο τέλος του έτους όλες οι εφορίες θα λειτουργούν με TAXIS, ώστε να επιτευχθεί η καταπολέμηση της φοροδιαφυγής, μπορεί να είναι ένα φιλόδοξο σχέδιο του κυρίου Υφυπουργού. Μπορεί τύποις να εγκατασταθούν τα μηχανήματα, ουσία όμως η κατάσταση των εφοριών θα είναι όπως ήταν και προ πολλών ετών. Καμία διαφοροποίηση δεν υπάρχει.
Μας είπε ότι ίδρυσε πολλά ελεγκτικά κέντρα και ότι λειτουργεί το ΣΔΟΕ. Εγώ, παρακολουθώντας τα στοιχεία και έχοντάς τα στα χέρια μου, βλέπω ότι το 1999 ο στόχος από αυτά τα ελεγκτικά κέντρα είναι να επιτύχουμε την είσπραξη από φοροδιαφυγή εκατόν πενήντα δισεκατομμυρίων (150.000.000.000) δραχμών. Μέχρι τις 30.9.99 ήταν εκατόν δύο δισεκατομμύρια (102.000.000.000) δραχμές. Και όλα αυτά, κύριοι συνάδελφοι, για βεβαιώσεις όχι για εισπράξεις. Πρέπει να λάβει κανένας υπόψη του ότι ο φορολογούμενος έχει το δικαίωμα να προσφύγει στα φορολογικά δικαστήρια ή ακόμα έχει το δικαίωμα μετά το συμβιβασμό να πληρώνει επί δεκαοκτώ μήνες. 'Αρα για τους επόμενους δεκαοκτώ μήνες μόνο τμήμα αυτών των βεβαιωμένων εσόδων θα αποτελέσει έσοδο του κράτους.
Μας είπατε ότι υπάρχουν σχολεία και ότι γίνονται μετεκπαιδεύσεις.
Λυπάμαι πάρα πολύ, αλλά τα σχολεία αυτά και οι μετεκπαιδεύσεις μάλλον υπό μορφή αγγαρείας γίνονται από τους υπαλλήλους. Πηγαίνουν, αλλά επιστρέφουν δυστυχώς χωρίς να αποκομίζουν πολλά οφέλη.
Μας είπε ο κύριος Υφυπουργός ότι υπήρξε εμπιστοσύνη μεταξύ κράτους και πολιτών. Δεν ξέρω αν κανένας από τους παρόντες συναδέλφους πιστεύει ότι υπάρχει 'Ελληνας φορολογούμενος που αυτήν τη στιγμή πράγματι έχει αποκτήσει εμπιστοσύνη προς το κράτος. Νομίζω ότι κανένας 'Ελληνας πολίτης δεν έχει τέτοια σχέση σήμερα.
Ο κύριος Υφυπουργός μίλησε και για φορολογική μεταρρύθμιση. Για ποια φορολογική μεταρρύθμιση; Αν εξαιρέσουμε τα τέσσερα τελευταία χρόνια που ήλθαν δεκαέξι φορολογικά νομοσχέδια και με αυτά επιβαρύνθηκαν όλοι οι 'Ελληνες όλων των εισοδημάτων στη χώρα με ογδόντα δύο φόρους, η Κυβέρνηση αυτή υπήρξε απλώς φορομπηχτική. Τίποτε περισσότερο δεν έχει κάνει από πλευράς φορολογικής μεταρρύθμισης η παρούσα Κυβέρνηση.
Θα θυμίσω δε ότι αυτές οι φορολογικές επιβαρύνσεις των προηγουμένων ετών, αλλά κυρίως και του τελευταίου έτους, είναι εκείνες που έχουν μία καλή πορεία εσόδων. Τα έσοδα όμω προέρχονται από τις τσέπες των φορολογουμένων. Δεν προέρχονται από την καταπολέμηση της φοροδιαφυγής, δεν προέρχονται από την οργάνωση του Υπουργείου Οικονομικών, δεν προέρχονται από την καλή συνεργασία των πολιτών με το κράτος. Είναι σαφώς φορομπηχτική και ήταν σαφώς από τους φορολογικούς νόμους που ψήφισε η παρούσα Βουλή αλλά και η προηγούμενη.
Μας είπε ο κύριος Υφυπουργός ότι επετεύχθη και κάποιο άλλο επίτευγμα. 'Οτι έρχεται το φορολογικό νομοσχέδιο πριν από την ψήφιση του προϋπολογισμού. Μα, το παρόν φορολογικό νομοσχέδιο νομίζω, κύριοι συνάδελφοι, ότι είναι απόρροια πολλών παραγόντων.
Πρώτον, της πίεσης των Ελλήνων πολιτών που δυστυχώς δεν μπορούν να ανεχθούν άλλο τις φορολογικές πιέσεις.
Δεύτερον, προέρχεται από το γεγονός ότι η Νέα Δημοκρατία, με το πρόγραμμά της, με τον Αρχηγό της τον Κώστα Καραμανλή, έδωσε στον ελληνικό λαό το καινούριο φορολογικό νομοσχέδιο, το οποίο θα είναι από τα πρώτα που θα ψηφίσει όταν γίνει κυβέρνηση και με το οποίο όχι μόνο θα οργανώσει το Υπουργείο Οικονομικών, όχι μόνο θα ψηφίσει σταθερό και απλό φορολογικό νομοσχέδιο, αλλά θα είναι και φορολογικό νομοσχέδιο που για πρώτη φορά στην ιστορία του ελληνικού κράτους θα έχει μειωμένους συντελεστές φορολόγησης και στα άτομα και κυρίως στα χαμηλοεισοδηματικά άτομα αλλά και στις επιχειρήσεις, ώστε μέσω αυτών να επιτύχουμε την πολυπόθητη ανάπτυξη με τα γνωστά αποτελέσματα και για τη μείωση της ανεργίας, της μάστιγας που βασανίζει -και από την οποία πάσχει- τη σύχρονη Ελλάδα.
Μας είπε λοιπόν ο κύριος Υπουργός ότι το παρόν φορολογικό νομοσχέδιο έχει έξι στόχους.
Πριν μπω όμως στα επί μέρους θέματα πρέπει να πω ότι για μένα το φορολογικό νομοσχέδιο, εκτός από τους λόγους που είπα προηγουμένως, έχει δύο στόχους.
Ο ένας στόχος είναι να μειώσει τον πληθωρισμό. Το 50% περίπου των φοροαπαλλαγών, κύριοι συνάδελφοι, έχει στόχο τη μείωση του πληθωρισμού. Χωρίς μειωμένο πληθωρισμό δεν μπορούμε να μπούμε στην ΟΝΕ και αυτό θα είναι καταστροφικό για την Ελλάδα. Καθυστερήσαμε ήδη δύο χρόνια. Εάν δεν πετύχουμε και αυτό το κριτήριο, αλίμονο στους νεοέλληνες.
Συνεπώς πληρώνουμε, προαγοράζουμε τη μείωση του πληθωρισμού με τις μειώσεις στα καύσιμα, με τις μειώσεις στον ειδικό φόρο των αυτοκινήτων και κάποιες άλλες. Αυτά περίπου είναι της τάξεως των διακοσίων είκοσι, διακοσίων τριάντα δισεκατομμυρίων.
Θα αναφερθώ τώρα σε ένα άλλο ποσό, το οποίο πράγματι αποτελεί φοροαπαλλαγή. Εδώ η Κυβέρνηση νομίζω ότι κοροϊδεύει και τον ελληνικό λαό και τη Βουλή, διότι, κύριοι συνάδελφοι, τα υπόλοιπα διακόσια πενήντα δισεκατομμύρια, που πράγματι είναι απαλλαγές σε κάποιες τάξεις, δεν είναι για το επόμενο έτος αλλά για τα επόμενα δύο έτη. Συνεπώς η Κυβέρνηση απαλλάσσει τον ελληνικό λαό για τα επόμενα δύο χρόνια, αλλά όταν δεν θα υπάρχει πλέον σαν κυβέρνηση το ΠΑ.ΣΟ.Κ.. Η κυβέρνηση θα είναι άλλη από αυτή που έχουμε σήμερα, θα είναι η κυβέρνηση της Νέας Δημοκρατίας.
ΔΗΜΗΤΡΙΟΣ ΣΙΟΥΦΑΣ: Μόνο που δεν το ακούει ο Υπουργός, διότι είναι εκτός της Αιθούσης όλον το χρόνο της ομιλίας σας.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κύριε Σιούφα, εμένα με ενδιαφέρει να τα ακούνε οι συνάδελφοι και διά των συναδέλφων ο ελληνικός λαός.
Μας είπε επίσης ότι ανακούφισε τις χαμηλοεισοδηματικές τάξεις. Είπε ότι με τρία εκατομμύρια εισόδημα και τρία παιδιά πληρώνει μηδέν φόρο ο 'Ελληνας φορολογούμενος. Αυτό πράγματι είναι αληθές. Ξέρετε πόση είναι η απαλλαγή που δίνει σε αυτόν τον 'Eλληνα που έχει τρία εκατομμύρια εισόδημα και τρία παιδιά; Είκοσι επτά χιλιάδες δραχμές όλον το χρόνο. Δηλαδή περίπου δύο χιλιάδες παρά κάτι το μήνα.
Τον έσωσε, κύριοι συνάδελφοι, αυτόν τον 'Ελληνα με τρία παιδιά, που προσφέρει και στην ελληνική οικονομία, εργαζόμενος, αλλά και στο δημογραφικό πρόβλημα; Αντί να αντιμετωπίσει η Κυβέρνηση με γενναιότητα το θέμα κυρίως των πολυτέκνων, προσπαθεί με ψίχουλα να πει ότι κάτι προσφέρει.
'Οσον αφορά, κύριοι συνάδελφοι, το δεύτερο κομμάτι, για το οποίο μας μίλησε ο κύριος Υπουργός, δηλαδή τη μείωση φορολογίας των προσωπικών εταιρειών, ήθελα να πω τα εξής.
Ο Πρωθυπουργός πριν από ένα μήνα στη Θεσσαλονίκη είπε ότι καταργεί το 35% και αντί καταργήσεως στο φορολογικό νομοσχέδιο φέρνουν σήμερα μείωση και μας λένε ότι του χρόνου θα μειωθεί κατά 5% στη φορολογία και άλλο ένα 5% μετά απο δύο χρόνια.
Ποιον κοροϊδεύει η Κυβέρνηση, κύριοι συνάδελφοι;
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
'Εχω άλλο ένα λεπτό, απ' ό,τι βλέπω, κύριε Πρόεδρε, αλλά θα ήθελα να μου δώσετε άλλο ένα.
ΠΡΟΕΔΡΕΥΩΝ (Λουκάς Αποστολίδης): Θα σας δώσω άλλο ένα λεπτό, γιατί εσείς οι Αρκάδες το ένα λεπτό το παίρνετε από το Ευαγγέλιο!
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Μάλιστα, κολοκοτρωναίικα.
Δεύτερον, μίλησε για τις μικρομεσαίες επιχειρήσεις. 'Εχει "μαλλιάσει" η γλώσσα μας στη Βουλή των Ελλήνων να λέμε ότι οι μικρομεσαίες επιχειρήσεις αποτελούν τη ραχοκοκαλιά της ελληνικής οικονομίας και ότι πάνω σ' αυτές στηρίζουμε το μέλλον της Ελλάδος, την ανάπτυξη της Ελλάδος, την αύξηση του ΑΕΠ, τις επενδύσεις, ώστε μέσω αυτών κυρίως να επιτύχουμε τη μείωση της ανεργίας.
Ξέρετε ποια είναι η απαλλαγή των μικρομεσαίων επιχειρήσεων με αυτά τα αντικειμενικά κριτήρια, κύριοι συνάδελφοι; Θα σας την πω εγώ. "'Αλλαξε ο Μανωλιός και έβαλε τα ρούχα του αλλιώς." Δεν καταργούνται τα αντικειμενικά κριτήρια. Ισχύουν άλλα αντικειμενικά κριτήρια, τα οποία είναι περισσότερο επαχθή και περισσότερο ανήθικα απ' αυτά που ίσχυαν. Γιατί; Διότι καινούριος τρόπος προσδιορισμού του εισοδήματος των μικρομεσαίων επιχειρηματιών και των ελεύθερων επαγγελματιών ισχύει σήμερα.
Ποιος είναι αυτός; Είναι εκείνος ο οποίος πάλι δεν υπολογίζει τα βιβλία εσόδων - εξόδων. Τα αγνοεί. Είναι εκείνος που ίσχυε μέχρι τώρα για τους επιχειρηματίες εκείνους οι οποίοι είχαν κάνει κάποιες παραλείψεις και παραβάσεις και τους εξέπιπταν τα βιβλία. Τώρα θα φορολογούνται αυτές οι επιχειρήσεις με ένα συντελεστή μοναδικότητος -αν δεν απατώμαι έτσι τον λέει το Υπουργείο- ο οποίος είναι αυθαίρετος και θα υπολογίζεται από τον Υπουργό Οικονομικών.
Αυτά όμως που λέγαμε εμείς το 1994, κύριε Υφυπουργέ, δηλαδή ότι τα αντικειμενικά κριτήρια είναι άδικα, είναι ανήθικα, είναι αντισυνταγματικά, είναι παράλογα, έπρεπε να έλθετε εσείς σήμερα, ύστερα από έξι χρόνια -και αφού "ξεζουμίσατε" τις μικρομεσαίες επιχειρήσεις και τους ελεύθερους επαγγελματίες και αφού κλείσατε ογδόντα πέντε χιλιάδες με εκατό χιλιάδες επιχειρήσεις κάθε χρόνο- διά στόματος του Υπουργού Εθνικής Οικονομίας να μας πείτε ότι είναι ανήθικα, αντισυνταγματικά, άδικα κλπ.
Κύριε Υφυπουργέ, αυτό που είπατε ότι απαλλάσσετε κατά 50% τις ασφαλιστικές εισφορές από τους νεοεργαζόμενους, για μένα είναι προς τη σωστή κατεύθυνση. Αποτελεί όμως λύση η ασπιρίνη στον καρκίνο; Είναι αυτή λύση για την ανεργία η οποία μαστίζει με πεντακόσιες πενήντα χιλιάδες και πλέον ανέργους, κυρίως νέους, την Ελλάδα; Δεν θα έπρεπε τουλάχιστον να μη συνδέεται το θέμα αυτό με την ανεργία;
Η Κυβέρνησή σας, κύριε Υφυπουργέ, είναι υπεύθυνη, γιατί κάθε χρόνο, αντί να σταθεροποιήσουμε τουλάχιστον την ανεργία με προγράμματα Ντελόρ, με προγράμματα Σαντέρ, αυτή αυξάνεται συνεχώς. Την ευθύνη την έχετε απόλυτα εσείς. Αυτή η ανεργία δεν αντιμετωπίζεται, όπως προείπα, με ασπιρίνες. Απαιτεί θαρραλέα μέτρα, απαιτεί μεγάλες αποφάσεις, απαιτεί βαθιές τομές, απαιτεί διαρθρωτικές αλλαγές, τις οποίες εσείς δεν μπορέσατε να κάνετε, δεν θέλατε να κάνετε, δεν ξέρω για ποιους λόγους ή είστε ανίκανοι να τις κάνετε.
Επομένως αυτό που έχω να πω -γιατί τελείωσε και ο χρόνος μου- είναι ότι η Ελλάδα χρειάζεται πλέον μία άλλη κυβέρνηση, την κυβέρνηση της Νέας Δημοκρατίας, η οποία θα φέρει φορολογικό σύστημα απλό και σταθερό, και μείωση φόρων θα κάνει, και θα επιτύχει με το οικονομικό περιβάλλον που θα δημιουργήσει -αυτό είναι βέβαιο- την αύξηση των επενδύσεων και μέσω αυτών την ανάπτυξη αυτού του τόπου, τη μείωση της ανεργίας και θα κάνει τον 'Ελληνα να ζει τουλάχιστον εφάμιλλα με τον Ευρωπαίο πολίτη. Γιατί σήμερα, όπως γνωρίζει ολόκληρος ο ελληνικός λαός, δεν έχουμε φθάσει στο επίπεδο των Ευρωπαίων πολιτών, που κατά το 70% ζουν αξιοπρεπώς. Θα πρέπει να λάβουμε υπόψη μας ότι πολλές χώρες στην Ευρώπη έχουν περίπου 170% βιοτικό επίπεδο κι εμείς είμαστε περίπου στο 69% αντίστοιχα, είμαστε, κύριε Υφυπουργέ, οι τελευταίοι της Ευρώπης. Αυτό είναι δικό σας αποτέλεσμα.
Ευχαριστώ πάρα πολύ.
ΠΡΟΕΔΡΕΥΩΝ (Λουκάς Αποστολίδης): Ο κ. Ζαφειρόπουλος έχει το λόγο. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Κύριε Πρόεδρε, κύριοι συνάδελφοι, είμαι δέκατος πέμπτος στη σειρά να μιλήσω, αλλά επειδή άκουσα -δεν ξέρω, αν είναι αληθές-ότι υπάρχει μια απειλή διαγραφής όλων όσοι δεν είναι παρόντες, έχω την άποψη ότι οι συνάδελφοι μπορεί να μην είναι παρόντες, διότι είναι Πέμπτη σήμερα όπως ξέρετε και πάρα πολλοί...
ΠΡΟΕΔΡΕΥΩΝ (Λουκάς Αποστολίδης): Για όλους μας, όμως, είναι Πέμπτη, κύριε συνάδελφε.
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Ο λόγος είναι δικός μου, κύριε Πρόεδρε. Είναι συνάδελφοι από τις επαρχίες, μπορεί για τον άλφα ή το βήτα λόγο να απουσιάζουν, αλλά δεν νομίζω ότι πρέπει να διαγραφούν. 'Εχουμε δύο ημέρες επί της αρχής, την Τρίτη θα είναι εδώ και θα έρθουν να μιλήσουν. 'Αλλωστε ο κύριος Υφυπουργός μίλησε, ο κύριος Υπουργός δεν μίλησε, είναι και οι Κοινοβουλευτικοί Εκπρόσωποι που δεν μίλησαν ακόμη, αλλά θα μιλήσουν την Τρίτη. Επομένως γιατί αυτή η σπουδή να διαγράψουμε και να μη μιλήσουν οι συνάδελφοι; Να γιατί στερείτε το μοναδικό προνόμιο που έχουν οι Βουλευτές, την ελευθερία της άποψης και του λόγου.
ΠΡΟΕΔΡΕΥΩΝ (Λουκάς Αποστολίδης): Στην προκειμένη περίπτωση, κύριε συνάδελφε...
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Να το έλλειμμα της Βουλής, να το έλλειμμα το δημοκρατικό που έχουμε εδώ.
Κύριε Πρόεδρε, άκουσα με μεγάλη προσοχή τον κύριο Υφυπουργό. Παίρνω δύο αποστροφές από την τοποθέτησή του.
Πρώτον, "η Κυβέρνηση έκανε προσπάθεια εξυγίανσης της εθνικής οικονομίας". Η εξυγίανση της εθνικής οικονομίας δεν γίνεται μόνο με την προσπάθεια μείωσης του πληθωρισμού για την ένταξη στην ΟΝΕ και με τη φορομπηχτική πολιτική, κύριε Υφυπουργέ, αλλά γίνεται και με αναπτυξιακή πολιτική, με οικονομικές προϋποθέσεις, ώστε να μειωθεί η ανεργία και να μην έχουμε αυτά τα δυσάρεστα αποτέλεσματα κάθε χρόνο, να αυξάνει η ανεργία κατά ποσοστιαίες μονάδες και να έχουμε φθάσει σήμερα στο 12% Eάν σας εξυπηρετούσαν οι πρόσφυγες οι οποίοι έχουν έρθει εδώ και εργάζονται για να μειώσετε τον πληθωρισμό με αυτόν τον τρόπο, αυτό είναι πρόβλημα δικό σας. 'Ισως τα γνωρίζουν καλύτερα οι κύριοι συνάδελφοι οι ασχολούμενοι με τα οικονομικά, αλλά αυτό διαχέεται, κύριε Υφυπουργέ.
Επομένως δεν κάνατε εξυγίανση της οικονομίας, απλώς θέλατε να μειώσετε τον πληθωρισμό, για να μπείτε στην ΟΝΕ. Πιστεύω ότι είναι άλλο η εξυγίανση και άλλο η μείωση του πληθωρισμού.
Δεύτερο στοιχείο που είπατε. Πήρατε "φορολογικά μέτρα που ήταν αδύνατο να εφαρμοστούν πριν μερικά χρόνια". 'Οταν προσπάθησαν κυβερνήσεις και ιδίως όταν προσπάθησε η ενδιάμεση κυβέρνηση της Νέας Δημοκρατίας να πάρει φορολογικά μέτρα, όχι μόνο για να μειώσει τον πληθωρισμό αλλά για να αναπτύξει την οικονομία και να μειώσει και την ανεργία, φωνάζατε από εκείνα τα έδρανα ότι είναι δυσβάστακτη η φορολογία. Την πρώτη, όμως, ημέρα που ανέβηκε η Κυβέρνηση του ΠΑΣΟΚ -η δική σας του κ. Σημίτη- το πρώτο πράγμα που κάνατε ήταν να επιβάλετε νέες φορολογίες.
Από εκεί και πέρα, το 1996, ενώ είπατε ότι δεν θα επιβληθεί ξανά καμία φορολογία, έχετε επιβάλει ογδόντα πέντε νέες φορολογικές διατάξεις. Πείτε μας, λοιπόν, είναι αυτό ειλικρίνεια και ευθύτητα έναντι του ελληνικού λαού; Παραδείγματος χάρη λέτε ότι κατόπιν διαλόγου ήρθατε σε επαφή με τους φορείς και με τις διάφορες τάξεις, τις οποίες θέλετε δήθεν να φοροαπαλλάξετε.
Εγώ σας ρωτώ: Με τους δικηγόρους ήρθατε ποτέ σε επαφή; 'Οχι.
ΓΕΩΡΓΙΟΣ ΔΡΥΣ (Υφυπουργός Οικονομικών): Τρεις φορές, κύριε συνάδελφε. 
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Θα σας καταθέσω πρόταση των δικηγόρων και ιδίως της ολομέλειας των δικηγορικών συλλόγων, για να γραφεί στα Πρακτικά, διότι ναι μεν τους είδατε και τους είπατε ότι μπορεί να το δείτε, αλλά δεν είδα στην τοποθέτησή σας να πείτε τίποτα, πράγμα που σημαίνει ότι οι δικηγόροι σας είδαν, σας είπαν, αλλά διάλογο δεν κάνατε με τους δικηγόρους, διότι αν κάνατε διάλογο, θα κάνατε επί της αρχής έστω μία μνεία.
Επομένως αρνείσθε το διάλογο, όπως έχετε αρνηθεί το διάλογο με άλλες επαγγελματικές τάξεις, με τους πολύτεκνους και με λοιπούς ανθρώπους, οι οποίοι τρέχουν πάντοτε -τα ιδρύματα κλπ.- και φέρνουν τροπολογίες, για να μπορέσουν να τακτοποιήσουν τα κακώς κείμενα με εσάς.
Το καταθέτω για τα Πρακτικά.
(Στο σημείο αυτό ο Βουλευτής κ. Επαμεινώνδας Ζαφειρόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Αλλο στοιχείο, κύριε Πρόεδρε. Εδώ έχουμε πραγματικά περιστατικά.
Διαλαλείτε ότι το νομοσχέδιό σας φοροαπαλλάσσει και διαρθρώνει τεγνολογικές ελλείψεις, οι οποίες υπήρχαν κατά τη λειτουργία και διεξαγωγή του φορολογικού συστήματος γενικότερα. Ανειλικρινές και αυτό. 'Εχετε μόνο δύο στόχους. Ο πρώτος είναι η μείωση του πληθωρισμού, όπως σας είπε ο κ. Κωστόπουλος. Ο δεύτερος στόχος είναι να πείτε στον ελληνικό λαό τη γνωστή τακτική σας της παροχολογίας. Μειώνετε τον ειδικό φόρο κατανάλωσης και μειώνετε και το φόρο καυσίμου". Αυτό τι είναι; Αυτό είναι δέλεαρ προεκλογικό; Είναι δέλεαρ το οποίο ωφελεί τον 'Ελληνα πολίτη, τη στιγμή κατά την οποία φορολογείτε τον 'Ελληνα πολίτη πάλι με άλλες μεθοδεύσεις και με άλλους τρόπους;
Θα πάρω για παράδειγμα τη φορολόγηση των ελευθέρων επαγγελματιών και συγκεκριμένα των δικηγόρων. Στις επιχειρήσεις υποσχεθήκατε ότι θα καταργήσετε το 35%. Δεν το καταργήσατε. 'Οταν εμείς λέγαμε ότι θα καταργήσουμε το 35%, μας λέγατε ότι δεν μπορούμε να το καταργήσουμε και ότι υπάρχουν άλλοι οικονομικοί επιστημονικοί τρόποι που μπορούμε να καταργήσουμε το 35%. Εσείς τι κάνετε; Ενώ είχατε πολλαπλώς υποσχεθεί ότι θα καταργήσετε στις προσωπικές εταιρείες το 35%, αντίθετα για το 1999 το κάνετε 30% και 25% για το 2000. Δηλαδή τι τους κάνετε; Δεν είναι το ίδιο δυσβάσταχτο βάρος αυτό το οποίο θα ισχύει από το 2000;
Επίσης, αλλάζετε απλώς τον τρόπο υπολογισμού στις επιχειρήσεις, όπως και στους ελεύθερους επαγγελματίες, αφήνετε όμως την ίδια φορολόγηση. Σας φέρνω ένα παράδειγμα και συγκεκριμένα τους δικηγόρους. 'Εστω ότι στο μονομελές υπάρχει η προείσπραξη που είναι είκοσι χιλιάδες (20.000). 'Ερχεστε και με το τεκμαρτό το πάτε στις εξήντα χιλιάδες (60.000). Με το συντελεστή, όμως, του 50% το πάτε στις τριάντα χιλιάδες (30.000) στις οποίες και μας φορολογείτε. 'Εχω είκοσι και με φορολογείτε συν δέκα που δεν έχω πάρει. Και από εκεί με απαλλάσσετε.
Σας έχουμε κάνει ειδική πρόταση. Μάλιστα όταν ήμουν πρόεδρος του Δικηγορικού Συλλόγου Αθηνών, είχα επισκεφθεί τότε, τον κ. Τσοβόλα, Υπουργό Οικνομικών τον αείμνηστο Πρόεδρο Ανδρέα Παπανδρέου και μετά από συζήτηση είπαμε να κάνουμε το περίφημο φορόσημο, να φορολογείται δηλαδή στην πηγή ο ελεύθερος επαγγελματίας. 'Οπως ο γιατρός, εκδίδει απόδειξη, το ίδιο να συμβαίνει και με το δικηγόρο. Να εκδίδει απόδειξη στην πηγή, να παίρνεται εκείνη την ώρα το αναλογούν ποσοστό και από εκεί και πέρα να δούμε πώς θα γίνει σε ολόκληρο το εισόδημα. 'Ετσι θα προστατευθεί και ο δικηγόρος αλλά και το ελληνικό δημόσιο το οποίο πρέπει να παίρνει φόρους. Προπαντός θα προστατεύεται και η αξιοπιστία μιας κυβέρνησης, αλλά και η αξιοπιστία ενός Σώματος, το οποίο δεν πρέπει σε καμιά περίπτωση να εκτίθεται από την κυβέρνηση λέγοντας ότι αυτό το Σώμα φοροκλέβει. Δηλαδή όλοι οι δικηγόροι, όλοι οι γιατροί, όλοι οι μηχανικοί φοροκλέβουν. 'Ομως κάποιοι άλλοι, οι οποίοι αναμεταδίδουν αυτά, δεν φοροκλέβουν; Αυτούς δεν είδα ποτέ να τους ελέγξετε ή να πείτε τίποτα άλλο.
'Ερχομαι τώρα, κύριε Υπουργέ, να σας πω και κάτι άλλο, όπως σας το λέγει και η Επιστημονική Επιτροπή της Βουλής. Σας λέγει στο άρθρο 7 παράγραφος 2. "Επεκτείνεται ο τεκμαρτός προσδιορισμός του εισοδήματος των ελευθέρων επαγγελματιών σε όλες τις περιπτώσεις, ανεξάρτητα από το εάν οι υποκείμενοι σε φόρο ελεύθεροι επαγγελματίες τηρούν ή όχι επαρκή και ακριβή στοιχεία". Εάν δεν τηρούσα επαρκή και ακριβή στοιχεία, με πηγαίνατε στον τεκμαρτό υπολογισμό. Τώρα, ανεξάρτητα εάν τηρώ ή δεν τηρώ, μου λέτε ότι θα έχω τον τεκμαρτό υπολογισμό. "Εισάγεται έτσι" -λέγει"ένα οιονεί τεκμήριο ελαχίστου καθαρού εισοδήματος για όλους τους ελεύθερους επαγγελματίες που παρέχουν τις υπηρεσίες τους". Δηλαδή είτε είμαι ειλικρινής είτε δεν είμαι, το ίδιο θα με φορολογήσετε, όπως με φορολογούσατε όταν δεν ήμουν ειλικρινής στα στοιχεία και τα βιβλία τα οποία είχα.
Πέστε μου, λοιπόν, κύριε Υπουργέ. Αυτό το νομοσχέδιο έχει μία έκφραση δικαιοσύνης, μία έκφραση αντικειμενικότητας ή απλώς και μόνο είναι ένα φορομπηχτικό νομοσχέδιο; Δεν απαλλάσσετε κανέναν της φορολογίας. Απλώς και μόνο θελήσατε να φέρετε ένα νομοσχέδιο, να επιβάλλετε πάλι φόρους με έμμεσο τρόπο, τη στιγμή κατά την οποία εξαγγέλλετε ότι θα θεσπίσετε φοροαπαλλαγές και τη μόνη φοροαπαλλαγή που θεσπίζετε είναι η μείωση του φόρου κατανάλωσης στα καύσιμα, η οποία ωφελεί εσάς, την Κυβέρνηση, για να πείτε ότι μειώσατε τον πληθωρισμό. Δεν ξέρω αν θα ωφελήσει και τον τόπο με το να ενταχθεί η χώρα μας στην Ευρωπαϊκή 'Ενωση. Θα ωφελούσε τον τόπο εάν από παλαιότερα είχατε κάνει αυτές τις προσπάθειες. Απλούστατα σήμερα ισχυρίζεσθε ότι είσαστε εκσυγχρονιστές. Αντίθετα δημιουργήσατε από τη μια μεριά την κατηγορία των νεόπτωχων, που είναι η κύρια κατηγορία του λαού και από την άλλη μία νομενκλατούρα, η οποία ζει σε βάρος αυτού του νεόπτωχου λαού.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Αυτά όλα θα έπρεπε πιο παλιά, σε κάποιες άλλες κυβερνήσεις σας των οποίων συνέχεια είσθε και εσείς σήμερα, να τα είχατε εφαρμόσει, ώστε ο ελληνικός λαός σήμερα να μην έχει πάλι το θλιβερό προνόμιο να έχει μεγάλα φορολογικά βάρη. Και δεν ξέρω εάν μπούμε στην ΟΝΕ με τις προϋποθέσεις που εσείς θέλετε να βάλετε στην ΟΝΕ την Ελλάδα, εάν θα έχει ωφελήματα η Ελλάδα ή δεν θα έχει.
Και ο κύριος Πρωθυπουργός επικαλείται τη θυσία του ελληνικού λαού και λέει, προσέξτε, μη και δεν με ψηφίσετε, γιατί οι θυσίες σας θα πάνε χαμένες. Ποιες θυσίες θα πάνε χαμένες; Οι θυσίες του λαού δεν πάνε ποτέ χαμένες. Μάλλον εσείς θα πάτε χαμένοι, διότι ο ελληνικός λαός κάποτε θα καταλάβει ότι δεν μπορείτε να εκλογολογείτε λόγω της συμφοράς η οποία έχει επέλθει. Και δεν φταίγατε εσείς, δεν έφταιγε κανένας για το θέμα του σεισμού. Για το θέμα όμως των αποτελεσμάτων εκ του σεισμού είσθε καθ' ολοκληρίαν υπεύθυνοι, όπως είσθε καθ' ολοκληρίαν υπεύθυνοι γιατί ο λαός είναι φτωχότερος.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Ζαφειρόπουλε.
Ο κ. Σκρέκας έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να έχω το λόγο για μισό λεπτό;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αλογοσκούφη.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ήθελα εκ μέρους της Αξιωματικής Αντιπολίτευσης να θέσω ένα αίτημα. Νομίζω ότι λόγω του προκεχωρημένου της ώρας και δεδομένου ότι σήμερα το πρωί λειτούργησε η Επιτροπή Οικονομικών Υποθέσεων από τις 9.00'η ώρα, πάρα πολλοί συνάδελφοι που ασχολήθηκαν με αυτήν την επιτροπή -έχουν εγγραφεί είκοσι επτά, είκοσι οκτώ συνάδελφοι- έχουν εκφράσει το ενδιαφέρον τους να μιλήσουν επ'αυτού του νομοσχεδίου. Λόγω όμως του προκεχωρημένου της ώρας, όπως γνωρίζετε, πολλοί έχουν αποχωρήσει αυτήν τη στιγμή από την Αίθουσα. Είναι χαρακτηριστικό ότι είμαστε ελάχιστοι σε αυτήν την Αίθουσα. Πρότεινα, λοιπόν, δεδομένου ότι έχουμε και δεύτερη ημέρα για συζήτηση επί της αρχής, να διακόψουμε αυτήν τη στιγμή.
ΚΥΡΙΑΚΟΣ ΣΠΥΡΙΟΥΝΗΣ: Συμφωνούμε. ΕΥΑΓΓΕΛΟΣ ΑΠΟΣΤΟΛΟΥ: Συμφωνούμε.
ΓΕΩΡΓΙΟΣ ΑΛΟΓΟΣΚΟΥΦΗΣ: 'Αλλωστε και ο ίδιος ο κύριος Υπουργός δήλωσε ότι θα μιλήσει την Τρίτη. 'Αρα, εφόσον δεν μίλησε ο κύριος Υπουργός, δεν μίλησαν και οι Κοινοβουλευτικοί Εκπρόσωποι -βεβαίως μίλησε ο κύριος Υφυπουργός, ο κ. Δρυς, αλλά ο Υπουργός Εθνικής Οικονομίας δήλωσε ότι θα μιλήσει την Τρίτη- κινδυνεύει τώρα με διαγραφή μια σειρά από συναδέλφους οι οποίοι θεώρησαν ότι θα μιλήσουν την Τρίτη. 'Εχουν εγγραφεί, έχουν δηλώσει το ενδιαφέρον τους να μιλήσουν επ' αυτού του νομοσχεδίου, το οποίο είναι ένα σημαντικό νομοσχέδιο. Νομίζω ότι έχουμε χρόνο την Τρίτη να προχωρήσουμε άνετα στη συζήτηση. 'Αλλωστε με συμφωνία νομίζω όλων των πτερύγων η συζήτηση προσδιορίστηκε σε δύο μέρες επί της αρχής και τρεις επί των άρθρων. Γιατί λοιπόν αυτή η σπουδή να συνεχίσουμε; Η ώρα είναι 14.45' και έχουμε ξεκινήσει από νωρίς τη σημερινή μας ημέρα. Νομίζω ότι το Προεδρείο θα πρέπει να δείξει εδώ μια κατανόηση και να προχωρήσουμε τη συζήτηση του νομοσχεδίου την Τρίτη.
ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, πρέπει να ξέρετε ότι το Κοινοβούλιο στο κοινοβουλευτικό του έργο λειτούργησε από τις 11.00' μέχρι τις 14.45'. Νομίζω ότι ο χρόνος αυτός δεν είναι χρόνος που δικαιολογεί ότι υπάρχει κόπωση.
(Θόρυβος στην Αίθουσα)
Το Προεδρείο θεωρεί ότι η συνεδρίαση θα πρέπει να συνεχιστεί και να μιλήσουν οι συνάδελφοι οι οποίοι είναι εγγεγραμμένοι στον κατάλογο. Και όσοι θέλουν να πάρουν το λόγο, θα πρέπει να τον πάρουν για να μιλήσουν.
Ο κ. Σκρέκας έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, αντιλαμβάνεσθε ότι με αυτόν τον τρόπο, εάν προχωρήσουμε και διαγράψουμε τους Βουλευτές που είναι απόντες -που είναι σχεδόν όλοι οι Βουλευτές που είναι στον κατάλογο- είναι σαν να τους αφαιρούμε το λόγο, δεν τους επιτρέπουμε να μιλήσουν επί του νομοσχεδίου. Είναι δεδομένο πως όλοι έκαναν τον υπολογισμό ότι μετά την ομιλία του Υπουργού και των Κοινοβουλευτικών Εκπροσώπων θα έληγε η συνεδρίαση, όπως γίνεται κατά πάγια τακτική. Νομίζω ότι είναι απόλυτα δικαιολογημένοι...
ΠΡΟΕΔΡΕΥΩΝ (Παναγιώτης Σγουρίδης): Κύριε Αλογοσκούφη, ποια πάγια πρακτική; Δεν θα πρέπει οι συνάδελφοι να βρίσκονται εδώ; Δεν θα πρέπει να ακούσουν τον Υπουργό; Οι συνάδελφοι, όταν μιλούσε ο κύριος Υπουργός, ήταν εδώ;
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, εγώ θα ήθελα να πω ότι εμείς διαφωνούμε ριζικά με αυτήν τη διαδικασία που πάτε να εφαρμόσετε και νομίζω ότι θα πρέπει να πάρετε την ευθύνη.
ΠΡΟΕΔΡΕΥΩΝ (Παναγιώτης Σγουρίδης): Καλώς.
Ο κ. Σκρέκας έχει το λόγο. Απών, διαγράφεται.
Ο κ. Παπαδόπουλος έχει το λόγο. Απών, διαγράφεται.
Ο κ. Τζωάννος έχει το λόγο. Απών, διαγράφεται.
Ο κ. Σιούφας έχει το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επιτρέψτε μου να κάνω δύο επισημάνσεις. Απορώ, γιατί η Κυβέρνηση δεν παίρνει το λόγο. Επιθυμείτε να ψηφίσετε το νομοσχέδιο, αν αντιλαμβάνομαι καλά, επί της αρχής σήμερα. 'Ενα τέτοιο νομοσχέδιο για το οποίο δίνει τέτοια βαρύτητα η Κυβέρνηση, θα το περάσετε χωρίς συζήτηση και η ώρα 14.45, είναι νωρίς για να επιτρέψετε τη δυνατότητα στους συναδέλφους που εξεδήλωσαν ενδιαφέρον για να μιλήσουν; Και συνεχίζετε τη συζήτηση και η Κυβέρνηση δεν αντιδρά και υπολογίζει τόσα πράγματα στη συζήτηση αυτού του νομοσχεδίου;
Προχωρήστε στις διαγραφές, δεν επιθυμώ να ομιλήσω, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παρασκευόπουλος. Απών, διαγράφεται.
Ο κ. Καραμάριος. Απών, διαγράφεται. Ο κ. Κεδίκογλου. Απών. διαγράφεται.
Η κ. Κωνσταντοπούλου. Απούσα, διαγράφεται. Ο κ. Παπανικόλας. Απών, διαγράφεται.
Ο κ. Πασσαλίδης. Απών, διαγράφεται.
Ο κ. Αλεξόπουλος. Απών, διαγράφεται.
Ο κ. Γκελεστάθης. Απών, διαγράφεται. Ο κ. Πεπονής. Απών, διαγράφεται.
Ο κ. Κούβελας. Απών, διαγράφεται.
Ο κ. Γιακουμάτος. Απών, διαγράφεται. Ο κ. Σταυρακάκης. Απών, διαγράφεται. Ο κ. Πιπεργιάς. Απών, διαγράφεται.
Ο κ. Παπαφιλίππου. Απών, διαγράφεται. Ο κ. Κατσαρός. Απών, διαγράφεται.
Ο κ. Σπύρου έχει το λόγο.
ΣΠΥΡΙΔΩΝ ΣΠΥΡΟΥ: Το νομοσχέδιο πέρασε από τη Διαρκή Επιτροπή το Σεπτέμβριο που ήταν στα Θερινά Τμήματα. Πολλοί συνάδελφοι ήρθαμε τώρα στο Κοινοβούλιο, είχαμε και άλλες επιτροπές, προφανώς θέλουμε να ενημερωθούμε, να το παρακολουθήσουμε, για να μπορέσουμε να πάρουμε υπεύθυνη θέση. Αν πρόκειται να ανεβούμε εκεί για να διαβάσουμε πέντε σελίδες, δεν νομίζω ότι μας εκφράζει. Και οι αντιρρήσεις αυτόν το σκοπό έχουν με τους συναδέλφους που απουσιάζουν. Δεν νομίζω ότι δεν θέλει κανείς να μιλήσει σε ένα νομοσχέδιο πολύ σοβαρό.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σταύρου. Απών, διαγράφεται.
Ο κ. Κουρουμπλής. Απών, διαγράφεται.
Ποιος εκ των συναδέλφων θέλει να δευτερολογήσει;
Ορίστε, κύριε Ρεγκούζα.
ΑΔΑΜ ΡΕΓΚΟΥΖΑΣ: Kύριε Πρόεδρε, όλοι οι συνάδελφοι, που τώρα μόλις διαγράψατε από τον κατάλογο, είχαν έρθει και είχαν ρωτήσει και είχαν συνεννοηθεί και με τον κύριο Αντιπρόεδρο που καθόταν πριν από εσάς στην 'Εδρα, που είπε ότι στις 14.30' η ώρα θα διακόψουμε τη συνεδρίαση. 'Ολοι αυτοί έφυγαν, λοιπόν, μένοντας ήσυχοι ότι θα πάρουν το λόγο την Τρίτη.
Νομίζω ότι η εμμονή σας στη διαγραφή αυτών των συναδέλφων δεν βοηθά ούτε την καλύτερη επεξεργασία του νομοσχεδίου, αλλά κυρίως πλήττει βαθύτατα την υπόθεση της δημοκρατίας που πρέπει να κυριαρχεί μέσα σ' αυτήν την Αίθουσα.
Σας παρακαλώ, λοιπόν, να μην επιμείνετε στις διαγραφές και να δώσετε τη δυνατότητα στους συναδέλφους την Τρίτη να μιλήσουν.
ΠΡΟΕΔΡΕΥΩΝ (Παναγιώτης Σγουρίδης): Πρέπει να ξέρετε, κύριε Ρεγκούζα, ότι το Προεδρείο κατ' αρχήν έχει συνέχεια. Ο μόλις κατελθών Προεδρεύων κ. Αποστολίδης άλλα πράγματα με πληροφόρησε. Το Προεδρείο έχει μία συνέχεια.
Και, δεύτερον, το κύρος του Κοινοβουλίου δεν πλήττεται με τον τρόπο αυτόν. Πλήττεται όταν πράγματι έχουν γραφεί κάποιοι συνάδελφοι να ομιλήσουν και δεν ομιλούν, γιατί λείπουν από την Αίθουσα.
ΑΔΑΜ ΡΕΓΚΟΥΖΑΣ: Κύριε Πρόεδρε, όταν λέω ότι πλήττεται ο δημοκρατικός διάλογος στο Κοινοβούλιο, εννοώ ότι όταν αφαιρούμε το δικαίωμα... 
ΠΡΟΕΔΡΕΥΩΝ (Παναγιώτης Σγουρίδης): Ποιος τους αφαίρεσε το δικαίωμα; ΑΔΑΜ ΡΕΓΚΟΥΖΑΣ: 'Οταν η Διάσκεψη των Προέδρων αποφασίζει δύο συνεδριάσεις κατ' αρχήν, νομίζω ακυρώνεται αυτή η απόφαση εκ των πραγμάτων.
ΠΡΟΕΔΡΕΥΩΝ (Παναγιώτης Σγουρίδης): Ποιος τους αφαίρεσε το δικαίωμα;
Αν ήταν εδώ, δεν θα ομιλούσαν;
ΔΗΜΗΤΡΙΟΣ ΣΙΟΥΦΑΣ: Μου επιτρέπετε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Δεν νομίζω, έχετε Κοινοβουλευτικό Εκπρόσωπο.
ΔΗΜΗΤΡΙΟΣ ΣΙΟΥΦΑΣ: Δεν είπατε για δευτερολογία;
ΠΡΟΕΔΡΕΥΩΝ (Παναγιώτης Σγουρίδης): Θέλετε να δευτερολογήσετε; Ορίστε. Κατ' αρχήν, εκ των εισηγητών θέλει κάποιος να δευτερολογήσει;
ΑΔΑΜ ΡΕΓΚΟΥΖΑΣ: Τον κύριο Υπουργό Εθνικής Οικονομίας δεν θα τον ακούσουμε;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Αποστόλου.
ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, αν είναι για την αναβάθμιση του Κοινοβουλίου να χάσω τη δευτερολογία μου, να τη χάσω και να πω μια κουβέντα μόνο.
Αν είναι δυνατόν, όταν έχουμε συμφωνήσει δύο μέρες συζήτηση επί της αρχής, να στερούμε σε συναδέλφους τη δυνατότητα να μιλήσουν, όταν ειδικά οι συνάδελφοι της Επιτροπής Οικονομικών Υποθέσεων έχουμε ξεκινήσει από τις 9.00' το πρωί και καταλαβαίνετε ότι υπάρχει μία δικαιολογημένη κόπωση; Και δεν αντιλαμβάνομαι για ποιο λόγο να πάμε να εξαντλήσουμε έναν κατάλογο τη στιγμή που επί της αρχής θα ψηφίσουμε την Τρίτη.
ΠΡΟΕΔΡΕΥΩΝ (Παναγιώτης Σγουρίδης): 'Οπως πρέπει να ξέρετε, στη Διάσκεψη των Προέδρων αυτό που αποφασίζεται είναι το σύνολο του χρόνου. Δεν αποφασίζονται τόσες μέρες από εδώ και τόσες μέρες από εκεί.
ΔΗΜΗΤΡΙΟΣ ΣΙΟΥΦΑΣ: Σοβαρολογείτε, κύριε Πρόεδρε;
ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Στη Βουλή των Εφήβων μιλάτε;
ΔΗΜΗΤΡΙΟΣ ΘΑΝΟΣ: Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΔΗΜΗΤΡΙΟΣ ΘΑΝΟΣ: Κύριε Πρόεδρε, οι συνάδελφοι, οι οποίοι ζήτησαν να μιλήσουν, έμειναν με την εντύπωση -κι αυτή ήταν η εντύπωση όλων μας εδώ-ότι η συζήτηση επί της αρχής δεν θα ολοκληρωθεί σήμερα και θα συνεχιστεί την Τρίτη. Νομίζω γι' αυτόν το λόγο κι επειδή τα χρονικά περιθώρια υπάρχουν, να επανεξετάσετε τη στάση σας και να διακόψουμε εδώ, ώστε να συνεχίσουμε την Τρίτη.
ΠΡΟΕΔΡΕΥΩΝ (Παναγιώτης Σγουρίδης): Κύριε Θάνο, θα πρέπει να ξέρετε ότι το Προεδρείο δεν έχει πρόθεση να φιμώσει τους συναδέλφους.
ΔΗΜΗΤΡΙΟΣ ΘΑΝΟΣ: Δεν μίλησα για προθέσεις εγώ.
ΠΡΟΕΔΡΕΥΩΝ (Παναγιώτης Σγουρίδης): Αυτό το οποίο επιδιώκουμε είναι όσο το δυνατόν να υπάρχει μία μεγαλύτερη συμμετοχή. Αυτό όμως δεν θα γίνεται πάντα εις βάρος κάποιων συναδέλφων που βρίσκονται εδώ. Θα ήθελα να σας πω ότι έχουν δικαίωμα κι αυτοί οι οποίοι διεγράφησαν, να δευτερολογήσουν. 'Εχουν δικαίωμα το πεντάλεπτο.
Θα σας πρότεινα να διακόψουμε εδώ και την Τρίτη να ξεκινήσουμε...
ΔΗΜΗΤΡΙΟΣ ΣΙΟΥΦΑΣ: 'Οχι, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, μπορείτε να δευτερολογήσετε.
ΔΗΜΗΤΡΙΟΣ ΣΙΟΥΦΑΣ: Φοβούμαι ότι έχετε παρασυρθεί σε μία απόφαση και ελπίζω να μην τελεί εν γνώσει του Προέδρου της Βουλής αυτό το πρωτόγνωρο το οποίο γίνεται αυτήν την ώρα εδώ. Απορώ, γιατί ο Υφυπουργός Οικονομικών, που παρίσταται από την πλευρά της Κυβέρνησης, δεν παίρνει μέρος στη διαδικασία.
Σας επεσήμανα ότι οδηγηθήκατε στο να απομειώσετε τη σημασία, που η ίδια η Κυβέρνηση αποδίδει σε ένα νομοσχέδιο, με το να διαγράψετε είκοσι Βουλευτές στις 15.00' η ώρα το μεσημέρι, γιατί ο χρόνος δεν είναι αρκετός.
Εκπροσωπώ τη Νέα Δημοκρατία στη Διάσκεψη των Προέδρων. Στη Διάσκεψη συνεφωνήθη δύο ημέρες επί της αρχής και τρεις ημέρες επί των άρθρων. Και λέτε το εξής παράλογο, ότι στη Διάσκεψη των Προέδρων συμφωνείται ο συνολικός χρόνος;
Κύριε Πρόεδρε, δεν θα ήθελα να ντρέπομαι για τη σημερινή συζήτηση και παρακαλώ πάρα πολύ, να συνεννοηθείτε με τον Πρόεδρο του Σώματος, να θεωρηθεί ως μη γενόμενο ό,τι έγινε από τον τελευταίο ομιλητή, τον κ. Ζαφειρόπουλο, και να διακόψετε για την Τρίτη από του σημείου εκείνου.
Επιτέλους, παρακαλώ τους δύο εκ των παρισταμένων Υπουργών να πάρουν θέση. Θα ψηφίσετε ένα νομοσχέδιο με παρουσία δύο Βουλευτών της Συμπολίτευσης;
ΠΡΟΕΔΡΕΥΩΝ (Παναγιώτης Σγουρίδης): Δεν θα ψηφίσουμε την αρχή του νομοσχεδίου, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ομολογώ ότι εκπλήττομαι και αδυνατώ να πάρω μέρος στη συνεχή διακωμώδηση της συζήτησης και του Κοινοβουλίου. Αδυνατώ να πάρω μέρος.
ΠΡΟΕΔΡΕΥΩΝ (Παναγιώτης Σγουρίδης): Δεν θα ψηφίσουμε το νομοσχέδιο επί της αρχής. 'Ομως, κάποια στιγμή θα πρέπει αυτό το πράγμα να μην ξαναγίνει. Είναι καιρός επιτέλους αυτή η κατάσταση, όπου κάποιοι γράφονται και περιμένουν ότι κάποιοι άλλοι θα μιλήσουν, για να έρθουν αυτοί εκ των υστέρων να μιλήσουν, γιατί θα διακόψουμε στις 14.45' ή στις 12.30', να μην ξαναγίνει.
ΑΝΑΣΤΑΣΙΟΣ ΚΑΡΑΜΑΡΙΟΣ: Μα, είναι Πέμπτη κι έχουν φύγει.
ΠΡΟΕΔΡΕΥΩΝ (Παναγιώτης Σγουρίδης): Αύριο έχουμε προ ημερησίας συζήτηση σε επίπεδο Αρχηγών για τους σεισμούς. Πώς θα φύγουμε στις επαρχίες μας; Αυτό τι σημαίνει;
ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Πρόεδρε, το λόγο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο.
ΚΩΣΤΑΣ ΓΕΙΤΟΝΑΣ (Υπουργός Επικρατείας): Κύριε Πρόεδρε, επανειλημμένα ο κ. Σιούφας απευθύνεται στην Κυβέρνηση ως μη όφειλε. Είναι σαφές ότι η Κυβέρνηση ενδιαφέρεται να γίνει ένας πλούσιος διάλογος στο νομοσχέδιο, να ακουστούν εποικοδομητικές απόψεις. Αυτή είναι πάγια τακτική της Κυβέρνησης.
'Ομως, κύριε Σιούφα, δεν μπορεί να παρέμβει η Κυβέρνηση στην εφαρμογή του Κανονισμού, που είναι ευθύνη, αρμοδιότητα και υπόθεση του Προέδρου της Βουλής.
Παρακαλώ, λοιπόν, επειδή είστε παλιός κοινοβουλευτικός, να μην κάνετε αυτές τις αναφορές για την Κυβέρνηση. Επί της ουσίας του θέματος που ανέκυψε τοποθετήθηκε ήδη ο εισηγητής της Πλειοψηφίας κ. Δημήτριος Θάνος.
ΑΔΑΜ ΡΕΓΚΟΥΖΑΣ: Η διακοπή όμως είναι πολιτικό θέμα. Δεν θα πάρετε θέση;
ΔΗΜΗΤΡΙΟΣ ΘΑΝΟΣ: Κύριε Πρόεδρε, παρακαλώ, το λόγο.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, παρακαλώ, το λόγο.
ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι, τελειώσαμε!
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55', λύεται η συνεδρίαση για αύριο ημέρα Παρασκευή 8 Οκτωβρίου 1999 και ώρα 11.00', με αντικείμενο εργασιών του Σώματος: "Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία της Κυβέρνησης σε επίπεδο Αρχηγών κομμάτων, με θέμα: "Οι πρόσφατοι σεισμοί", σύμφωνα με την ειδική ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

