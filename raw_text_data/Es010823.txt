

ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΚΑ΄
Πέμπτη 23 Αυγούστου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
Απόφαση της Βουλής για μεταφορά της συνεδρίασης της Παρασκευής 31 Αυγούστου τη Δευτέρα 27 Αυγούστου,
Β. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί των άρθρων και των τροπολογιών του σχεδίου νόμου του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις",
2. Κατάθεση σχεδίων νόμων:
Ι) Οι Υπουργοί Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: "Προμήθειες Νοσοκομείων και λοιπών Μονάδων Υγείας των ΠεΣΕ και άλλες διατάξεις",
ΙΙ) Οι Υπουργοί Εσωτερικών, Δημόσιας Διοίκησης και Αποκέντρωσης, Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, Δικαιοσύνης, Πολιτισμού και Δημόσιας Τάξης, κατέθεσαν σχέδιο νόμου: "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις",
3. Κατάθεση εκθέσεων Διαρκών Επιτροπών:
Ι) Η διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στο σχέδιο νόμου του Υπουργείου Δικαιοσύνης: "Έκτιση ποινών εμπόρων ναρκωτικών και άλλες διατάξεις, αρμοδιότητας του Υπουργείου Δικαιοσύνης",
ΙΙ) Η Διαρκής Επιτροπή Μορφωτικών Υποθέσεων καταθέτει την Έκθεσή της στην πρόταση νόμου, αρμοδιότητας του Υπουργείου Πολιτισμού: "Για την προστασία των μνημείων",
ΟΜΙΛΗΤΕΣ
Επί του σχεδίου νόμου του Υπουργείου Ανάπτυξης:
ΑΜΠΑΤΖΟΓΛΟΥ Γ.,
ΚΑΡΑΜΠΙΝΑΣ Κ.,
ΚΟΣΙΩΝΗΣ Π.,
ΚΩΝΣΤΑΝΤΙΝΟΥ Φ.,
ΜΑΓΚΡΙΩΤΗΣ Ι.,
ΜΠΕΝΟΣ Σ.,
ΟΡΦΑΝΟΣ Γ.,
ΠΑΓΚΑΛΟΣ Θ.,
ΠΑΥΛΟΠΟΥΛΟΣ Π.,
ΣΑΛΑΓΚΟΥΔΗΣ Γ.,
ΣΚΥΛΛΑΚΟΣ Π.,
ΧΡΙΣΤΟΔΟΥΛΑΚΗΣ Ν.,

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΣΥΝΕΔΡΙΑΣΗ KA΄
Πέμπτη 23 Αυγούστου 2001
Αθήνα, σήμερα στις 23 Αυγούστου, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Πριν να προχωρήσουμε στο νομοθετικό μας έργο, θέλω να παρακαλέσω το Τμήμα να συμφωνήσει η συνεδρίαση της Παρασκευής 31 Αυγούστου να μεταφερθεί τη Δευτέρα 27 Αυγούστου. Το Τμήμα σας λήγει κανονικά την άλλη Παρασκευή, αλλά μεταφέροντας τη συνεδρίαση τη Δευτέρα θα τελειώσει την Πέμπτη, εκτός αν παραστεί η ανάγκη για να τελειώσουμε το νομοσχέδιο της επόμενης εβδομάδας να συνεδριάσουμε και την Παρασκευή.
Την επόμενη εβδομάδα θα συζητήσουμε τη Δευτέρα το νομοσχέδιο του Υπουργείου Παιδείας σε μια συνεδρίαση και από την επόμενη μέρα το νομοσχέδιο του Υπουργείου Δικαιοσύνης, για το οποίο έχουν οριστεί δύο ημέρες αλλά μπορεί να χρειαστεί και τρίτη.
Το Τμήμα συμφωνεί;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΟΣ (Απόστολος Κακλαμάνης): Το Τμήμα συμφώνησε.
Εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις".
Σήμερα θα συζητηθούν οι τροπολογίες. 'Εχουμε τρεις τροπολογίες Υπουργικές και τέσσερις Βουλευτικές, μια εμπρόθεσμη και τρεις εκπρόθεσμες. 'Εχουμε επίσης να ψηφίσουμε και το ακροτελεύτιο άρθρο. 
Κύριοι συνάδελφοι, εισερχόμαστε στη συζήτηση της τροπολογίας με αριθμό 615/34 του Υπουργείου Περιβάλλοντος που αφορά το Αεροδρόμιο του Ελληνικού.
Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, μια από τις θετικές επιπτώσεις της δημιουργίας του νέου Διεθνούς Αεροδρομίου της Αθήνας "ΕΛΕΥΘΕΡΙΟΣ ΒΕΝΙΖΕΛΟΣ" είναι και η απελευθέρωση ενός σημαντικού χώρου της έκτασης του πρώην αεροδρομίου "ΕΛΛΗΝΙΚΟΥ" της Αθήνας. Η έκταση αυτή είναι σημαντική -αναφέρομαι και ως μέγεθος- αλλά είναι σημαντική και σε ό,τι αφορά τη βελτίωση της ποιότητας ζωής της Αθήνας. Είναι άλλωστε γνωστό ότι η Αθήνα πάσχει από χώρους, πάσχει δηλαδή από εκτάσεις που μπορούν να αξιοποιηθούν κατάλληλα ώστε να μπορεί το επίπεδο ζωής όλων των Αθηναίων να βελτιωθεί. 
Αυτή η έκταση, λοιπόν, η οποία απελευθερώνεται και η οποία είναι αρκετά μεγάλη για τα δεδομένα της Αττικής, είναι τριάντα έξι χιλιάδες πεντακόσια τ.μ. που είναι η υπάρχουσα έκταση αναχωρήσεων, αφίξεων και ναυλωμένων πτήσεων και δέκα χιλιάδες τ.μ. που είναι ο περιβάλλον χώρος του ανωτέρω με τα κτίρια, συν ο χώρος ο οποίος θα τοπογραφηθεί τώρα. Ο περιβάλλον χώρος των δύο προηγούμενων χώρων οριοθετείται από τον Πρόεδρο του Οργανισμού Ρυθμιστικού Σχεδίου και Προστασίας Περιβάλλοντος Αθηνών εντός είκοσι ημερών από την ψήφιση της παρούσης πλέον τροπολογίας, η οποία θα γίνει άρθρο, έτσι ώστε χαρακτηρίζεται τουριστικό δημόσιο κτήμα και με το άρθρο αυτό παραχωρείται για εκμετάλλευση στην Α.Ε ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ. 
Η Κυβέρνηση, επειδή είναι ένα σημαντικό θέμα και έχουν λεχθεί πολλά και έχουν διατυπωθεί διάφορες σκέψεις, έχει καταλήξει στο ότι ο καλύτερος τρόπος αξιοποίησης είναι να υπάρξει εκεί ένας χώρος για να δημιουργηθεί ένα διεθνές εκθεσιακό κέντρο. Νομίζω ότι είναι μία σκέψη σωστή, μία επιλογή καλή. 
Η μόνη, όχι αντίρρηση ή επιφύλαξη, αλλά σκέψη που θέλω να διατυπώσω είναι μήπως τυχόν, κύριε Υπουργέ, η ανώνυμη εταιρεία "ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ", επειδή είναι νέα -και δεν εννοώ ότι είναι ακατάλληλο το συμβούλιό της, εννοώ ότι ίσως δεν έχει απαραίτητες υποδομές- δεν είναι ο καλύτερος φορέας για να το διαχειρισθεί. Αυτό όμως το γνωρίζετε εσείς. Μπορείτε να έχετε μία καλή συνεργασία, ώστε πράγματι αυτός ο χώρος να γίνει ένας χώρος ουσιαστικής προσφοράς και υποδομής για όλη την Αθήνα, για όλη την Αττική, αλλά από τη στιγμή που θα είναι και ένα διεθνές συνεδριακό κέντρο, για όλη τη χώρα.
ΠΡΟΕΔΡΟΣ (Απόστολος Κακλαμάνης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, κυρίες και κύριοι συνάδελφοι, από την πρώτη στιγμή που ήρθε το νομοσχέδιο στην επιτροπή, είχαμε επισημάνει στην Κυβέρνηση την πληθώρα των ασχέτων μεταξύ τους θεμάτων που με τις εισηγούμενες διατάξεις θέλει η Κυβέρνηση να λέει ότι υπηρετούν τους σκοπούς, των οποίων τα θέματα αυτά διατρίβονται. Είχαμε επισημάνει ότι οι διατάξεις είναι πρόχειρες, αποσπασματικές, συγκρούονται μεταξύ τους, δεν δίνουν τη δυνατότητα να παρακολουθήσουμε τη διαμόρφωση του νομοθετικού πλαισίου.
Παρ' όλα αυτά, δεν μας άκουσε, με αποτέλεσμα σήμερα να είναι ολοφάνερο ότι έχει διαμορφωθεί ένα νομοσχέδιο που δεν νομίζω ότι είναι νομοτεχνικά άρτιο και ότι, όπως διαμορφώθηκε, θα υπηρετήσει αυτούς τους στόχους, που εν πάση περιπτώσει θέλουμε να πιστεύουμε ότι η Κυβέρνηση καλοπροαίρετα θέλει να υπηρετήσει. Την γραφειοκρατία ενισχύει επί του προκειμένου και τίποτε άλλο.
Εν πάση περιπτώσει, κύριε Πρόεδρε, εμάς δεν μας άκουσε η Κυβέρνηση ούτε στη διαδικασία αυτής της συζήτησης. Συνεχίζει αυτήν την πρακτική και την τελευταία ημέρα έρχεται και φέρνει άλλες τρεις τροπολογίες και κατά τη διαδικασία των συζητήσεων κάνει προσθέσεις, αφαιρέσεις σε θέματα μείζονος σημασίας, όπως των πετρελαίων και των δύο σημερινών πολύ μεγάλων θεμάτων του πνευματικού κέντρου της Αθήνας και της μείωσης του κόστους...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Συνεδριακό κέντρο είναι, όχι πνευματικό. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Στο συνεδριακό κέντρο πνευματικά θέματα, κύριε Πρόεδρε, θα τίθενται. Δεν θα γίνονται χοροί και δεξιώσεις.
Εν πάση περιπτώσει να ληφθεί υπόψη ότι δεν νομίζουμε ότι τα τουριστικά ακίνητα είναι εκείνος ο φορέας που θα έπρεπε να έχει τη διοίκηση και τη χρήση. Ας το σκεφθεί καλύτερα η Κυβέρνηση και ας δώσει το χρόνο στα κόμματα της Αντιπολίτευσης, στους φορείς, σε όλους εμάς να δούμε την υπόθεση αυτή του Αεροδρομίου του Ελληνικού, του συγκεκριμένου αυτού χώρου πιο ολοκληρωμένα, να διαμορφωθεί μία εικόνα, να γίνει γνωστή στο λαό της Αττικής, τον οποίο φυσικά ενδιαφέρει το θέμα.
Οι ελλείψεις του πράσινου στην Αττική είναι δεδομένες. Με βάση αυτό το σκεπτικό θα λέγαμε στην Κυβέρνηση να μην προχωρήσει με αυτήν τη διαδικασία και σε αυτήν τη σημερινή συζήτηση με την τροπολογία να θέλει να ξεπεράσει και αυτό το κατ' αυτήν πρόβλημα. Για εμάς βέβαια δεν είναι πρόβλημα. Υπάρχει ο χρόνος, υπάρχει η δυνατότητα μελέτης για ένα καλύτερο αποτέλεσμα που θα είναι ωφέλιμο για όλους μας στο συγκεκριμένο χώρο. 
Ένα άλλο θέμα που πρέπει να συζητήσουμε είναι εκείνο της μείωσης του κόστους που εισηγείται η Κυβέρνηση με τη συγκεκριμένη τροπολογία.
ΠΡΟΕΔΡΟΣ (Απόστολος Κακλαμάνης): Κύριε συνάδελφε, θα ακολουθήσει η τροπολογία αυτή. Είναι η επόμενη τροπολογία.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Για μία-μία μιλάμε; Με συγχωρείτε.
Για να ολοκληρώσω, λοιπόν, το θέμα της πρώτης τροπολογίας...
ΠΡΟΕΔΡΟΣ (Απόστολος Κακλαμάνης): Αν κατάλαβα καλά, λέτε να το ξαναδεί η Κυβέρνηση. Δεν είσθε αντίθετος, ούτε υπέρ ούτε κατά, αλλά να το δει.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αφ' ης στιγμής ήρθε η τροπολογία αυτή, ήδη άρχισαν οι διαμαρτυρίες των φορέων της περιοχής. Θα έχουν αιφνιδιασθεί και οι φορείς, αλλά γενικότερα δεν έχει γνώση ούτε ο λαός της Αττικής, που άμεσα τον ενδιαφέρει. Η Κυβέρνηση δεν έχει λόγους γι' αυτό το θέμα να θέλει να το περάσει τόσο βιαστικά με τροπολογία και να μην ενημερώσει για τις προθέσεις της, για τις απόψεις της, για τις θέσεις της, πώς θέλει ο συγκεκριμένος χώρος να διαμορφωθεί. Αυτό θέλουμε να πούμε.
ΠΡΟΕΔΡΟΣ (Απόστολος Κακλαμάνης): Θα εκφωνήσω τώρα τους ομιλητές από τον κατάλογο. Πρέπει όμως, όπως είπα, και να μου ζητάτε το λόγο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, αν θέλετε, ακούστε πρώτα τους ομιλητές και μιλάτε μετά. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Βεβαίως, κύριε Πρόεδρε.
ΠΡΟΚΟΠΗΣ ΠΑΥΛΟΠΟΥΛΟΣ: Ο κ. Κοσιώνης; 
ΠΡΟΕΔΡΟΣ (Απόστολος Κακλαμάνης): Ο κ. Κοσιώνης είχε άλλη εντύπωση. Δεν άκουσε που είπα ότι όλοι -και οι εισηγητές- πρέπει να ζητούν το λόγο, όταν θέλουν να μιλήσουν, γιατί δεν είναι βέβαιο ότι θέλουν να μιλήσουν. Ασφαλώς μετά είσθε εσείς, αλλά να πει και δύο λόγια ο κ. Κοσιώνης.
ΠΑΝΑΓΙΩΤΗΣ ΚΟΣΙΩΝΗΣ (Ε' Αντιπρόεδρος της Βουλής): Ευχαριστώ, κύριε Πρόεδρε.
Κύριοι συνάδελφοι, μετά τη μεταφορά του Αεροδρομίου στο "ΕΛΕΥΘΕΡΙΟΣ ΒΕΝΙΖΕΛΟΣ" δημιουργήθηκαν στους κατοίκους της περιοχής κάποιες ελπίδες, ότι θα έχουν χώρο ελεύθερο αναψυχής. Αυτές οι ελπίδες ενισχύθηκαν και από τη μεγάλη δήλωση του Πρωθυπουργού -θα την θυμούνται όλοι, φαντάζομαι- ότι θα δημιουργηθεί σε εκείνη την περιοχή, σε εκείνον τον χώρο το μεγαλύτερο μητροπολιτικό πάρκο της Ευρώπης. Η δήλωση αυτή ενίσχυσε, όπως είπα, κάποιες ελπίδες, παρά το ότι σε τέτοιες μεγάλες πολιτικές κορώνες κρατάει κανείς κάποιες επιφυλάξεις.
Με την πάροδο του χρόνου, άρχισαν να διαρρέουν ορισμένες πληροφορίες ότι τα πράγματα δεν θα πήγαιναν έτσι. Στις διαμαρτυρίες κατοίκων της περιοχής υπήρξε δέσμευση ή τουλάχιστον ορισμένες ανακοινώσεις από το αρμόδιο υπουργείο ότι ετοιμάζεται μελέτη, η οποία έχει ανατεθεί στο Εθνικό Μετσόβιο Πολυτεχνείο και θα πει πως θα γίνει ο χωροταξικός σχεδιασμός.
Εκδηλώθηκε η πρώτη φάση, η οποία ήταν και λίγο μπερδεμένη, και η δεύτερη φάση δεν έχει εμφανισθεί καθόλου. Και ενώ περίμεναν όλοι οι κάτοικοι της περιοχής για τη δεύτερη φάση της μελέτης, που θα δείχνει πώς θα υπάρξει ένας χωροταξικός σχεδιασμός για το τι σχεδιάζεται να γίνει εκεί, άρχισαν να εντείνονται τα φαινόμενα από διάφορες πληροφορίες που διέρρεαν στον Τύπο, ότι υπάρχουν σχεδιασμοί για εγκατάσταση διαφόρων υπηρεσιών και άλλων παραγόντων της περιοχής αυτής.
Έκανε μία επίκαιρη ερώτηση ο κ. Σκυλλάκος περίπου το Μάϊο-Απρίλιο και είναι χαρακτηριστικές οι ενοχλητικές παρεμβάσεις, όπως φαίνονται στο κείμενο του κ. Σκυλλάκου προς τον κ. Αλευρά, τον οποίο ρωτούσε πού βρίσκεται το δεύτερο στάδιο της μελέτης και αν υπάρχει σχεδιασμός γι' αυτό το συνεδριακό κέντρο. Ακούστε απάντηση. "Το αν θα υλοποιηθεί, είναι κάτι το οποίο θα συναρτηθεί με τη δεύτερη φάση της μελέτης". Δεν γνώριζε ο κύριος Υφυπουργός μέχρι προχθές. Και τώρα έρχεται απόφαση για τη σαλαμοποίηση ολόκληρης της έκτασης, ενώ συγχρόνως υπάρχει ένας γενικότερος σχεδιασμός από το Υπουργείο Δημόσιας Τάξης να δημιουργηθούν οικοδομικά τετράγωνα, ώστε να μπορεί να γίνεται η εκπαίδευση για την αντιτρομοκρατική πάλη ευκολότερα μέσα σε φυσικές συνθήκες. Υπάρχει η ΦΙΦΑ, η οποία θέλει ένα γήπεδο δεκαπέντε χιλιάδων θέσεων μόνιμα για το μπάσκετ, να μη γίνει το γήπεδο του Παναθηναϊκού, που ζητάει ο Παναθηναϊκός, στο Γουδί, να γίνει εκεί ή κάπου αλλού και υπάρχουν διάφοροι παράγοντες και φορείς, οι οποίοι θέλουν να γίνει η εγκατάσταση τέτοιων οικοδομών εκεί, που φυσικά δεν μένει τίποτα . 
Υπάρχει μία συγκεκριμένη διαμαρτυρία κατοίκων, τριάντα οκτώ εκπροσώπων φορέων της περιοχής, οι οποίοι αρνούνται αυτήν τη σαλαμοποίηση και αυτό που σχεδιάζει η Κυβέρνηση και διαμαρτύρονται. 
Θα ήθελα να τελειώσω με κάτι, το οποίο έχει και φιλοσοφική έννοια. Τα τελευταία δέκα χρόνια παρατηρείται μία τάση σε αυτά τα στοιχεία της ανάπτυξης, όπως παρουσιάζονται το τελευταίο χρονικό διάστημα -δεν θα ήθελα να τα χαρακτηρίσω πολιτικά και ιδεολογικά- που στοχεύουν σε δύο παράγοντες, τους οποίους πρέπει να σκεφτούμε πάρα πολύ σοβαρά:
Την κατάργηση του ελεύθερου χώρου.
Την κατάργηση του ελεύθερου χρόνου. 
Αν κοιτάξει κανείς την απόφαση της Μπολόνια για τη δια βίου εκπαίδευση, θα δει τι σημαίνει αυτό που λέω, "κατάργηση του ελεύθερου χρόνου" -αλλά δεν είναι μόνο εκεί- και "κατάργηση του ελεύθερου χρόνου" σε όλες τις μεγάλες πόλεις. Παντού τσιμεντοποίηση των πάντων. Και οι κάτοικοι της περιοχής δείχνουν ότι αυτό δεν θα το ανεχθούν.
Εμείς καταψηφίζουμε την τροπολογία.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, είναι γνωστό -αναφέρθηκε και από προηγούμενο ομιλητή- ότι μετά την απομάκρυνση του Αεροδρομίου του Ελληνικού, έγινε επίσημη εξαγγελία από τον Πρωθυπουργό ότι εκεί θα γίνει το μεγαλύτερο μητροπολιτικό πάρκο της Ευρώπης. Από τότε μέχρι σήμερα με ανησυχία διαπιστώνουμε ότι συνεχώς προστίθενται αλλότριες χρήσεις. Έτσι, λοιπόν, αυτήν τη στιγμή έχουμε την περίπτωση του συνεδριακού εκθεσιακού κέντρου. Με όσα γνωρίζουμε, ένα τμήμα της λεωφόρου ταχείας κυκλοφορίας θα περάσει από την έκταση του Ελληνικού, θα γίνει η κατασκευή αμαξοστασίου του τραμ επίσης στο χώρο του αεροδρομίου, ενώ έχουν ακουστεί από επίσημα χείλη διάφορες σκέψεις για ήπια οικιστική ανάπτυξη, για ξενοδοχειακή μονάδα, για μπίζνες παρκ, χώρο για επαγγελματικές χρήσεις και σωρεία επαγγελματικών εγκαταστάσεων. 
Δυστυχώς, δεν υπάρχει καμιά κρατική δέσμευση, ούτε έχει κατατεθεί κάποιο σχέδιο για τις χρήσεις αυτού του χώρου. Από τις εφημερίδες πληροφορούμαστε τα εναλλακτικά σενάρια που επεξεργάζεται το Πολυτεχνείο. Για τη συγκεκριμένη έκταση που μιλάμε, που αφορά δύο κτίρια εκτάσεως σαρανταεξίμισι στρεμμάτων, στον Τύπο δημοσιεύτηκε την 1η Μαΐου -και δεν διαψεύστηκε- ότι ο ΕΟΤ έχει δημοσιεύσει πρόσκληση για την εκδήλωση επενδυτικού ενδιαφέροντος, για την ανέγερση και εκμετάλλευση του νέου συνεδριακού κέντρου της Αθήνας και κατέθεσε πρόταση κοινοπρακτικό σχήμα, στο οποίο μετέχουν η κατασκευαστική εταιρία "ΑΤΤΙΚΑΤ" με ποσοστό 35%, η Αγροτική Τράπεζα με 20% και τρεις ανώνυμες εταιρίες θυγατρικές του Συνδέσμου Ελλήνων Οργανωτών Εκθέσεων και Συνεδρίων με 20%, διάφορα τουριστικά γραφεία κλπ. 
Θέλουμε να το δώσουμε στην ΕΤΑ, ο κανονισμός της οποίας με απόφαση του Υπουργού Ανάπτυξης -και έχει δημοσιευτεί στο ΦΕΚ 290/20.3.2001- της δίνει τη δυνατότητα να δώσει το ακίνητο σε όποιον της αρέσει και ταυτόχρονα μας ζητείται να εξουσιοδοτήσουμε ή να συνομολογήσουμε κι εμείς, ο περιβάλλων χώρος, αγνώστων διαστάσεων, να καθοριστεί στο μέλλον με τοπογραφικό σχήμα. Πόσο θα είναι αυτός ο περιβάλλων χώρος που θα εξυπηρετεί σαράντα έξι στρέμματα κτιριακού συγκροτήματος; 
Δεν πρόκειται με κανέναν τρόπο να συνηγορήσουμε σε αυτήν την τροπολογία, είμαστε ριζικά αντίθετοι, όπως ριζικά αντίθετοι είμαστε και σε κάθε προσπάθεια περαιτέρω τσιμεντοποίησης των ελαχιστότατων πόρων, που έχουν μείνει στην περιοχή της Πρωτεύουσας.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, πριν δώσω το λόγο στον κ. Παυλόπουλο, θα ήθελα να ανακοινώσω προς το Τμήμα ότι:
Οι Υπουργοί Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: "Προμήθειες Νοσοκομείων και λοιπών Μονάδων Υγείας των ΠεΣΕ και άλλες διατάξεις". 
Παραπέμπεται στην αρμόδια διαρκή επιτροπή.
Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την 'Εκθεσή της στο σχέδιο νόμου του Υπουργείου Δικαιοσύνης "Έκτιση ποινών εμπόρων ναρκωτικών και άλλες διατάξεις, αρμοδιότητας του Υπουργείου Δικαιοσύνης".
Η Διαρκής Επιτροπή Μορφωτικών Υποθέσεων καταθέτει την Έκθεσή της στην πρόταση νόμου, αρμοδιότητας του Υπουργείου Πολιτισμού "Για την προστασία των μνημείων".
Ορίστε, κύριε Παυλόπουλε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, ευχαριστώ.
Η Νέα Δημοκρατία καταψηφίζει την τροπολογία αυτή για τους εξής λόγους: 
Ότι χρειάζεται συνεδριακό κέντρο η Αθήνα, είναι βέβαιο.
Ότι εν όψει των Ολυμπιακών Αγώνων οι εγκαταστάσεις για συνεδριακά κέντρα είναι ελάχιστες, είναι σαφές. 
΄Ότι με πράξη του Οργανισμού Ρυθμιστικού Σχεδίου Αθήνας έχει χωροθετηθεί η δημιουργία συνεδριακού κέντρου στην περιοχή, και αυτό είναι ακριβές.
Όμως τι συμβαίνει με αυτήν την τροπολογία: Ενώ θα έπρεπε να υπάρξει συνολική πρόταση για την αξιοποίηση του χώρου του αεροδρομίου, ενώ έπρεπε δηλαδή η Κυβέρνηση και ο οργανισμός να έχουν φέρει πλήρη πρόταση για το τι σημαίνει πράσινο, ποιες είναι οι κτιριακές εγκαταστάσεις και πώς αυτές θα αξιοποιηθούν, έρχεται η Κυβέρνηση και τα κτίρια που υπάρχουν αυτήν τη στιγμή στον Ανατολικό Αερολιμένα τα θεωρεί ως κατάλληλα, για να γίνουν συνεδριακό κέντρο. Δεν χωροθετείται δηλαδή με βάση τις ανάγκες ενός συνεδριακού κέντρου το όλο ζήτημα, αλλά μιας και είναι δεδομένο το κτίριο, "άντε να το αξιοποιήσουμε να γίνει συνεδριακό κέντρο". Δηλαδή το όλο ζήτημα έρχεται αυτήν τη στιγμή απλώς και μόνο να αντιμετωπιστεί με τη μορφή του "αυτό έχουμε, ας το εκμεταλλευτούμε".
Καταψηφίζουμε την τροπολογία, γιατί εμείς περιμένουμε μία συνολική πρόταση για την αξιοποίηση του αεροδρομίου στο σύνολό του, καθορισμό του ποιες περιοχές θα είναι περιοχές πρασίνου, ποιες είναι οι ανάγκες του συνεδριακού κέντρου. Πώς αυτό το συνεδριακό κέντρο δημιουργείται αρχιτεκτονικά; Με βάση τις ανάγκες του συνεδριακού κέντρου και όχι με βάση του τι κτιριακές ανάγκες έχουμε.
Αυτά όσον αφορά το γενικό μέρος. 
Αλλά δεν είναι μόνο αυτό. Καταψηφίζουμε την τροπολογία αυτήν και για δύο άλλους λόγους:
Η ίδια η αιτιολογική έκθεση αναφέρει το εξής. Με τον τρόπο, λέει, αυτό, επειδή ούτως ή άλλως έχει χωροθετηθεί με πράξη του Οργανισμού Ρυθμιστικού Σχεδίου Αθήνας, επειδή έχει χωροθετηθεί η συγκεκριμένη δραστηριότητα, αυτό έρχεται να διευκρινιστεί από την άποψη αυτή, ότι γίνεται συνεδριακό κέντρο, προκειμένου να αποφευχθεί η έκδοση του ατομικού διατάγματος. Δηλαδή δεν βγαίνει το διάταγμα, το οποίο απαιτείται με την κείμενη νομοθεσία, γίνεται κατευθείαν η χωροθέτηση με το νόμο και φαίνεται να είναι σαν κάτι σημαντικό, διότι με νόμο θα γίνει. Γιατί να περιμένουμε να βγει ένα διάταγμα; Πρώτα-πρώτα το σχετικό διάταγμα δεν είναι ατομικό, είναι μικτού χαρακτήρα. Γιατί τα διατάγματα αυτού του είδους έχουν ένα μέρος, το οποίο είναι κανονιστικό, καθ΄ο μέτρο σημαίνει χωροθέτηση συγκεκριμένης δραστηριότητας και όρους και περιορισμούς δομήσεως και το υπόλοιπο κομμάτι, το οποίο αφορά ρυμοτομία, το οποίο είναι γνωστό πως έχει ατομικό χαρακτήρα. Ως μικτού χαρακτήρα, κατά το κανονιστικό μέρος, θα έπρεπε να περάσει από επεξεργασία από το Σ.τ.Ε. Και είναι γνωστό ότι η επεξεργασία από το Σ.τ.Ε. αποτελεί μία σημαντική εγγύηση, ιδίως σε θέματα περιβάλλοντος. Η Κυβέρνηση, με τη νομοθετική διάταξη, θέλει να αποφύγει την έκδοση διατάγματος, για να μη δημιουργηθούν περιβαλλοντικά θέματα και με τον τρόπο αυτόν αποφεύγεται η ανάμιξη του Σ.τ.Ε. και ό,τι άλλο ενδεχομένως θα συνεπαγόταν. 
Αυτή είναι η δεύτερη αντίρρηση, πέραν της γενικής που είπα προηγουμένως.
Υπάρχει και μία τρίτη. Θεωρούμε ότι η ανώνυμη εταιρία "ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ", η οποία είναι όχι μόνο νεοπαγής, εντελώς στα σκαριά, είναι αδιανόητο να μπορέσει να χειριστεί με αποτελεσματικότητα κάτι τέτοιο.
Και θα συμφωνήσω με τον εισηγητή της Πλειοψηφίας. Τόνισε κομψά τη σχετική επιφύλαξη. Παλιά πήγαινες στον ΕΟΤ και ο ΕΟΤ είτε το χειριζόταν μόνος του, είτε μπορούσε να το παραπέμψει με τη συνήθη διαδικασία στην "ΕΛΛΗΝΙΚΑ ΤΟΥΡΙΣΤΙΚΑ ΑΚΙΝΗΤΑ", αν αυτή ήταν έτοιμη. Είναι παντελώς ανέτοιμη.
Αυτοί είναι οι τρεις βασικοί λόγοι, για τους οποίους καταψηφίζουμε τη σχετική τροπολογία, για το πρόχειρο. Δηλαδή είναι έτοιμο ήδη το κτίριο και "ε, αφού το βρίσκουμε έτοιμο, ας το κάνουμε συνεδριακό κέντρο", πράγμα που σημαίνει πλήρη έλλειψη σχεδιασμού για το σύνολο.
Επίσης για το ότι αποφεύγεται η έκδοση διατάγματος, που είναι μια ασφαλιστική δικλείδα μέσα από την ανάμειξη του Συμβουλίου της Επικρατείας. Στο κάτω κάτω συμβουλευτική είναι η γνώμη του Συμβουλίου της Επικρατείας, δεν δεσμεύει την Κυβέρνηση, αλλά πάντως είναι σημαντικό από πλευράς προστασίας περιβάλλοντος. Και, βεβαίως, υπάρχει και ο τρίτος λόγος, ότι δεν θεωρούμε ότι η "Ελληνικά Τουριστικά Ακίνητα" είναι έτοιμη αυτήν τη στιγμή να χειριστεί το όλο ζήτημα. 
Εμείς θα θέλαμε ν' αποσύρει η Κυβέρνηση τη σχετική τροπολογία, να φέρει πλήρη πρόταση για το αεροδρόμιο. Εκεί να εντάσσεται και το θέμα του συνεδριακού κέντρου και καθ' ο μέτρο στο σύνολο αυτής της πρότασης ανταποκρίνεται ο κτιριακός χώρος του Ανατολικού Αεροδρομίου για το συνεδριακό κέντρο. Τότε να σκεφθούμε και να το αντιμετωπίσουμε μέσα σε μια ευρεία συνολική μελέτη. Δεν δεχόμαστε την αποσπασματική ρύθμιση. 
Ευχαριστώ.
ΠΡΟΕΔΡΟΣ (Απόστολος Κακλαμάνης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, να μιλήσω αφού ακούσουμε και τις θέσεις του κυρίου Υπουργού, επειδή ήδη εξετέθησαν ...
ΠΡΟΕΔΡΟΣ (Απόστολος Κακλαμάνης): Εγώ σας έδωσα το λόγο για να μιλήσετε. Η δική μου η άποψη είναι να ακούνε οι Υπουργοί τους Βουλευτές, ώστε να διαμορφώνουν πληρέστερη εικόνα των απόψεων του Κοινοβουλίου και εν συνεχεία...
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, δεν είναι στις προθέσεις μου να αντιδικήσω με τον κύριο Υπουργό. Απλώς ίσως κάνει κάποιες προτάσεις ή επεξηγήσεις, δεδομένου ότι ο κύριος Υπουργός, πριν φέρει την τροπολογία, είχε περισσότερο χρόνο και από μας ακόμη να το μελετήσει, να το διερευνήσει και ενδεχομένως να μας πει και κάποιες πειστικές εξηγήσεις για την τροπολογία. Απ' αυτή την άποψη, θα ήθελα να μιλήσω μετά τον κύριο Υπουργό. Αν όμως επιμένετε, μπορώ να μιλήσω και τώρα. 
ΠΡΟΕΔΡΟΣ (Απόστολος Κακλαμάνης): Άλλωστε ο κύριος Υπουργός από τον Κανονισμό και το Σύνταγμα δικαιούται, όποτε ζητήσει, να λαμβάνει το λόγο.
Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ευχαριστώ, κύριε Πρόεδρε.
Πιστεύω ότι η σημερινή τροπολογία ανοίγει μια νέα περίοδο για ένα σημαντικό τομέα της τουριστικής δραστηριότητας στην περιοχή της Αττικής, μιας δραστηριότητας η οποία γίνεται ακόμα σημαντικότερη εν όψει της διοργάνωσης της Ολυμπιάδας του 2004. 'Εχουμε πει κατ' επανάληψη ότι η Αθήνα θα πρέπει να αξιοποιήσει αυτήν τη μεγάλη ευκαιρία, έτσι ώστε να αναβαθμιστεί τουριστικά σε σύγχρονες και φιλικές προς το περιβάλλον υποδομές, να μπορέσει να ανατάξει το πρόσωπό της, το πνεύμα της, τα πλεονεκτήματα τα οποία έχει, να μπορέσει έτσι να αξιοποιήσει επίσης την πολιτισμική Ολυμπιάδα και να μεταμορφωθεί έτσι η Αθήνα και η Αττική σε ένα διαρκή πόλο έλξης πολιτισμικών, πνευματικών και επιστημονικών δραστηριοτήτων.
Αυτό όμως για να γίνει, χρειάζονται ορισμένες σύγχρονες υποδομές, οι οποίες, παρά τη βελτίωση που γίνεται τα τελευταία χρόνια, είναι ακόμα ελλιπείς και αριθμητικά και ποιοτικά. Μια απ' αυτές τις καίριες ελλείψεις είναι η έλλειψη συνεδριακών υποδομών στην ευρύτερη περιοχή της Αττικής. Υπάρχει το Στάδιο Ειρήνης και Φιλίας, υπάρχει το Ολυμπιακό Στάδιο το οποίο με κατάλληλες προσαρμογές μπορεί να χρησιμοποιείται, γίνεται το συνεδριακό κέντρο στο Πάρκο Ελευθερίας. Υπάρχουν ορισμένα άλλα συνεδριακά κέντρα. Δεν υπάρχει όμως ακόμη ένα συγκροτημένο, ένα πλαίσιο συνεδριακού κέντρου το οποίο έχει όλες τις σύγχρονες λειτουργίες σε επαρκή έκταση, ικανό να φιλοξενήσει επαρκή αριθμό συνέδρων. 
(Στο σημείο αυτό την Προεδρική Έδρα καταλαμβάνει ο Α' Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η Αθήνα είναι ίσως η μόνη Πρωτεύουσα ευρωπαϊκής χώρας, θα έλεγα όχι μόνο ευρωπαϊκής, αλλά ακόμη και σε άλλες κατηγορίες οικονομικής ανάπτυξης, η οποία δεν έχει ένα εκτεταμένο συνεδριακό κέντρο, προκειμένου να φιλοξενεί μεγάλες διοργανώσεις με σύγχρονες οπτικοακουστικές εγκαταστάσεις και μια σειρά από άλλα απαραίτητα χαρακτηριστικά. 
Αυτή η έλλειψη υπάρχει ούτως ή άλλως, αλλά γίνεται ακόμα εντονότερη, ακόμα πιο ανάγλυφη και πιο επιτακτική ανάγκη λόγω της διοργάνωσης των Ολυμπιακών Αγώνων με όλη αυτήν τη δυνατότητα συγκρότησης νέων πλεονεκτημάτων προσέλκυσης επιστημονικού, πνευματικού, καλλιτεχνικού, πολιτισμικού τουρισμού στη χώρα μας, ιδιαίτερα στην περιοχή της Αττικής, της Αθήνας, όπως γίνεται άλλωστε με όλες τις πρωτεύουσες.
Γι' αυτό το λόγο πιστεύω ότι η σημερινή τροπολογία μπορεί να δώσει μια άμεση λύση σ' αυτό το θέμα, μια λύση η οποία θα οδηγήσει σε μια εγκαίρως πραγματοποιούμενη λύση πριν τους Ολυμπιακούς Αγώνες.
Πρέπει εδώ να πω και να καθησυχάσω κάποια επιφύλαξη η οποία ακούστηκε, ότι δεν πρόκειται να γίνει καμία επιπλέον κτιριακή παρέμβαση των υφισταμένων. 'Αλλωστε αυτή είναι και η οικονομία της λύσης αυτής, ότι υπάρχει το κτιριακό συγκρότημα, το κτίριο αφίξεων του Ελληνικού και ότι με αυτό το υφιστάμενο κτιριακό συγκρότημα θα προχωρήσουμε στη λύση του συνεδριακού κέντρου. Ο περιβάλλον χώρος θα είναι χώρος πάρκου, χώρος πάρκιγκ, έτσι ώστε να εξυπηρετηθούν λειτουργίες, οι οποίες συνάδουν με τον προορισμό του συνεδριακού κέντρου χωρίς καμία περαιτέρω κτιριακή επιβάρυνση. Η λύση η οποία προτείνεται, είναι η πιο οικονομική από άποψη κτιριακής επιβάρυνσης, διότι δεν επέρχεται απολύτως καμία νέα κτιριακή επιβάρυνση. 
Ανησυχούν ορισμένοι Βουλευτές για το ότι αυτό καταστρατηγεί την άποψη περί μητροπολιτικού πάρκου. Ελπίζω να γνωρίζετε την έκταση του Ελληνικού, η οποία ξεπερνά τις επτάμισι χιλιάδες στρέμματα και είναι πολλαπλάσια από την έκταση που έχει το Central Park της Νέας Υόρκης, το μεγαλύτερο πάρκο στο κόσμο. Είναι πολλές φορές μεγαλύτερο. Θέλω να πω ότι το ένα δεν αναιρεί καθόλου το άλλο. Η λειτουργία των υφισταμένων κτιρίων ως συνεδριακού κέντρου είναι καθ' όλα συμβατή με τη λειτουργία και την ανάπλαση του μητροπολιτικού πάρκου. 
Θέλω επίσης με την ευκαιρία αυτή να κάνω και ορισμένες διευκρινίσεις, διότι έχουν προκληθεί συζητήσεις σχετικά με το τι σχέση θα είχε αυτό το συνεδριακό κέντρο με τη διεθνή 'Εκθεση Θεσσαλονίκης. Το συνεδριακό κέντρο Αθηνών δεν έχει κανένα απολύτως εκθεσιακό χαρακτήρα και ούτε πρόκειται να υποκαταστήσει, να απειλήσει, να αμφισβητήσει ή να θέσει σε οποιαδήποτε αβεβαιότητα τον εθνικό εκθεσιακό χαρακτήρα τον οποίο έχει η ΔΕΘ. Ο εθνικός εκθεσιακός φορέας είναι η Διεθνής 'Εκθεση Θεσσαλονίκης και η HELLEXPO. Και αυτό δεν τίθεται σε καμία πολύ απολύτως αμφισβήτηση με την υφιστάμενη διάταξη, διότι η υφιστάμενη διάταξη θέλει να φτιάξει συνεδριακό κέντρο στην Αθήνα.
Δεύτερον, αναφέρθηκαν διάφορα για το κατά πόσο η ΕΤΑ είναι ικανή να προωθήσει ένα τέτοιο ζήτημα. Κατ' αρχήν, πρέπει να σας πω ότι η διαδικασία βρίσκεται ήδη σε εξέλιξη, διότι η ιδέα του συνεδριακού κέντρου στο Ανατολικό Αεροδρόμιο είναι παλιά, είναι μελετημένη δε από το Πολυτεχνείο, από τον ΟΡΣΑ και ούτως ή άλλως βρίσκεται σε μια εξέλιξη, χωρίς -το ξαναλέω με απόλυτα κατηγορηματικό τρόπο- να προσβάλει, να αμφισβητεί ή οτιδήποτε άλλο καθ' οιονδήποτε τρόπο τη διαμόρφωσή του ως μητροπολιτικού πάρκου. Κάθε άλλο μάλιστα. Είναι απολύτως συμβατή δραστηριότητα.
Ήδη, λοιπόν, ο ΕΟΤ έχει ξεκινήσει μια διεθνή εκδήλωση ενδιαφέροντος στην οποία ανταποκρίθηκαν δεκαοκτώ σχήματα διεθνών συνεδριακών ομίλων μεταξύ των οποίων και εγχώριοι όμιλοι, προκειμένου να αναλάβουν την εκχώρηση του κτιρίου και να το λειτουργήσουν ως συνεδριακό κέντρο με εσωτερικές μόνο κατασκευές και χωρίς καμία απολύτως πρόσθετη κτιριακή επέμβαση. 
Αυτό πολύ απλά σημαίνει ότι όλη η τεχνογνωσία του ΕΟΤ αξιοποιείται προς την κατεύθυνση αυτή και ήδη αν ψηφιστεί η υφιστάμενη τροπολογία, μπορεί να ξεκινήσει η υλοποίηση του έργου πάρα πολύ γρήγορα, έτσι ώστε να είναι εγκαίρως έτοιμο το συνεδριακό κέντρο Αθηνών.
Με τον τρόπο αυτό πιστεύω ότι η Αθήνα, η τουριστική κίνηση της Αθήνας, όλες οι πολιτισμικές εκδηλώσεις, οι επιστημονικές εκδηλώσεις, θα λάβουν μια νέα μορφή πολύ πιο σύγχρονη, πολύ πιο εκτεταμένη, πράγμα το οποίο θα αναδείξει όλα τα πολιτισμικά, επιστημονικά πλεονεκτήματα, τα οποία έχει η Πρωτεύουσα της χώρας χωρίς κανένα απολύτως ανταγωνισμό και αντιπαλότητα με την HELLEXPO-ΔΕΘ και φυσικά αυτό θα οδηγήσει σε μια ποιοτικά ανώτερη τουριστική κίνηση, την οποία τόσο πολύ έχει ανάγκη ο Νομός Αττικής.
'Ακουσα με μεγάλη έκπληξη την αντίδραση της Νέας Δημοκρατίας. Η μόνιμη αντίδραση της Νέας Δημοκρατίας εσχάτως είναι "ό,τι πει η Κυβέρνηση, να το αποσύρετε". Μα, έτσι όπως πάτε αγαπητοί συνάδελφοι της Νέας Δημοκρατίας, το μόνο που θα αποσυρθεί, είναι η απόσυρση της δικής σας πολιτικής. Αυτό θα γίνει στο τέλος. Δεν μπορεί να είσθε αρνητικοί. Βεβαίως μετά ο κύριος Κοινοβουλευτικός Εκπρόσωπος προσπάθησε να τα ανασκευάσει και πάλι. Είπε ότι "εμείς δεν συμφωνούμε. Βεβαίως επί της ουσίας θέλουμε το συνεδριακό κέντρο, αλλά πρέπει να έρθει ένα ολοκληρωμένο σχέδιο".Μα το ολοκληρωμένο σχέδιο ούτως ή άλλως γίνεται και εκτυλίσσεται.
Και σας λέω ότι το συνεδριακό κέντρο δεν επιφέρει την παραμικρή κτιριακή μεταβολή από την υφιστάμενη διάταξη. Λοιπόν, αποφασίστε. Θέλετε να αποσυρθεί; Θέλετε να γίνει; Πάλι με δύο και τρεις και τέσσερις γραμμές έρχεστε; Αποκτήστε μια σταθερή άποψη να μας πείτε και μας, να λαμβάνουμε υπόψη τη θέση την οποία εκφράζετε. Δεν μπορείτε σε ό,τι φέρνει η Κυβέρνηση είτε να λέτε απόσυρση είτε να συμφωνείτε επί της ουσίας αλλά να μην ψηφίζετε κλπ. Πρέπει κάποτε να ακούσουμε και εμείς, να ακούσει και ο ελληνικός λαός τις προτάσεις που έχετε. Αλλά δεν έχετε βεβαίως. Δεν έχετε και με την τακτική την οποία ακολουθείτε δεν θα αποκτήσετε κιόλας.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, πραγματικά είναι πολύ δύσκολο να συνεννοηθούμε με την Κυβέρνηση η οποία βρίσκεται και σε ιδεολογική σύγχυση εκτός των άλλων. Βεβαίως δεν θα ήθελα να σχολιάσω περισσότερο την ιδεολογική της σύγχυση. Φαίνεται ολοκάθαρα και φυσικά είναι και ομολογημένη από τους ίδιους και από το Συνέδριο που το επέσπευσαν μπας και μπορέσουν να αποκτήσουν κάποια ιδεολογική καθαρότητα. 'Όμως είναι γεγονός ότι εμείς επανειλημμένα και είμαστε η πρώτη και μοναδική Αντιπολίτευση αν θυμηθούμε όλη τη Μεταπολίτευση που έχουμε για όλα τα θέματα συγκεκριμένες θέσεις. Τις καταθέτουμε, αλλά δυστυχώς η Κυβέρνηση δεν μπορεί να τις αντιληφθεί. Δεν φταίμε εμείς γι' αυτό. Ας αναζητήσει τις αιτίες στο εσωτερικό της. 
Είπαμε, λοιπόν, και αυτή είναι η θέση μας, η θέση την οποία δεν είπαμε πρώτοι εμείς. Πρώτα ο Πρωθυπουργός σας είπε ότι αυτό το εγκαταλελειμμένο πλέον Αεροδρόμιο του Ελληνικού θα γίνει μητροπολιτικό πάρκο για χώρους πρασίνου και ήπιες αθλητικές και πολιτισμικές πράξεις, εγκαταστάσεις. 
Σήμερα βλέπουμε ότι έρχεται για να βολέψει μια κατάσταση. Κάποτε, κάποια εποχή -και έχουν ακουστεί από τα έδρανα της σημερινής Πλειοψηφίας όταν ήταν μειοψηφία- η άναρχη ανάπτυξη της Αθήνας που ακολουθήθηκε τις προηγούμενες δεκαετίες και πράγματι είναι ομολογημένο. 
ΙΩΑΝΝΗΣ ΜΑΓΚΡΙΩΤΗΣ: Ποια δεκαετία ήταν αυτό;
ΓΕΩΡΓΙΟΣ ΣΑΛΑΓΚΟΥΔΗΣ: Τις προηγούμενες δεκαετίες είπα, όταν ήσασταν αντιπολίτευση.
ΠΡΟΚΟΠΗΣ ΠΑΥΛΟΠΟΥΛΟΣ: Τη δεκαετία του '80.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Μαγκριώτη, μην πάμε στο παρελθόν τώρα. 
Κύριε Σαλαγκούδη, γυρίζετε στο παρελθόν και μετά κατηγορείτε...
ΓΕΩΡΓΙΟΣ ΣΑΛΑΓΚΟΥΔΗΣ: Μα, στο παρελθόν γυρίζοντας τον εαυτό μας...
ΠΡΟΕΔΡΕΥΩΝ (Κωνσταντίνος Γείτονας): Στην τροπολογία τώρα, στο παρόν.
ΓΕΩΡΓΙΟΣ ΣΑΛΑΓΚΟΥΔΗΣ: Δεν αντιλαμβάνονται. Γι' αυτό σας είπα ότι βρίσκονται εν συγχύσει ούτε ακόμη αυτό που τους ευνοεί. Εγώ λοιπόν, αποδέχομαι ότι στις προηγούμενες δεκαετίες οι κυβερνήσεις της δικής μας παράταξης είχαν την ευθύνη ...
ΙΩΑΝΝΗΣ ΜΑΓΚΡΙΩΤΗΣ: 'Όταν ήσασταν εσείς στην εξουσία.
ΓΕΩΡΓΙΟΣ ΣΑΛΑΓΚΟΥΔΗΣ: Αυτό θέλω να σας πω, αλλά δεν το αντιλαμβάνεστε. Είχαν την ευθύνη και δεν έπαιρναν τέτοια μέτρα. Δεν σημαίνει ότι πρέπει να κάνετε το ίδιο. 'Ο,τι λάθη κάναμε εμείς, να τα επαναλαμβάνετε εσείς σήμερα. Σήμερα έχετε και μεγαλύτερες ευχέρειες και μεγαλύτερη δυνατότητα έχει η χώρα μας να προχωρεί με πράξεις επιστημονικά μελετημένες. Αυτήν τη στιγμή εσείς έχετε τις τύχες της χώρας. Εμείς σας κάνουμε υποδείξεις αυτήν τη στιγμή. Κριτική και υποδείξεις.΄Έρχεστε όμως να κάνετε το ίδιο πράγμα.
Προσέξτε τι συμβαίνει στο αεροδρόμιο. Πίστευα ότι ο κύριος Υπουργός θα μας έλεγε ότι είναι ενταγμένο αυτό μέσα σ' ένα σχέδιο που ήδη υλοποιείται και εν πάση περιπτώσει βρίσκεται προς το τέλος, αλλά επειγόμαστε εξ αιτίας των Ολυμπιακών Αγώνων να έχουμε επιτέλους το συνεδριακό κέντρο και πολύ πιο νωρίς. Δεν είναι μόνο οι Ολυμπιακοί, το χρειαζόμαστε το συνεδριακό κέντρο από χθες, όχι από σήμερα ούτε από αύριο. Από χθες το χρειαζόμασταν το συνεδριακό κέντρο στην Αθήνα, γιατί όπως σωστά ελέχθη, είμαστε η μόνη Ευρωπαϊκή χώρα που δεν έχουμε συνεδριακό κέντρο στην Πρωτεύουσά μας. Όμως εκεί στο αεροδρόμιο, εκτός απ' αυτήν την παρέμβαση που γίνεται, κείθε κακείθεν, και δεν είναι μόνο τα δέκα χιλιάδες ήδη υπάρχουν, γιατί άμα χρειαστεί γκρεμίζαμε και κάτι απ' αυτά, κύριε Υπουργέ και να το κάναμε κάπου αλλού, αν ήταν μέσα σ' ένα συγκροτημένο σχεδιασμό.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Υπάρχει συγκροτημένος σχεδιασμός.
ΓΕΩΡΓΙΟΣ ΣΑΛΑΓΚΟΥΔΗΣ: Δεν είναι μόνο τα δέκα χιλιάδες, είναι τριάντα έξι και μισό και τα υπόλοιπα είναι πάρκινγκ, όχι εκεί που θα το θέλαμε, όχι εκεί ενδεχομένως που δεν θα χαλούσε την όλη εικόνα του μητροπολιτικού πάρκου, αλλά εκεί τώρα που θα εξυπηρετεί την επιμέρους ανάγκη που είναι το συνεδριακό κέντρο. 
Νομίζω ότι η θέση μας είναι σαφής. Έπρεπε πρώτα να γίνει συγκροτημένη μελέτη για όλες τις δράσεις και από κει και πέρα πλέον να μπορέσουμε να εγκαταστήσουμε ενδεχομένως και εκεί, εφόσον η μελέτη έβλεπε τη σκοπιμότητα, συνεδριακό κέντρο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είστε υπέρ του συνεδριακού κέντρου;
ΓΕΩΡΓΙΟΣ ΣΑΛΑΓΚΟΥΔΗΣ: Υπέρ του Συνεδριακού Κέντρου στην περιοχή της Αττικής. Δεν ξέρουμε αν η μελέτη θα έβλεπε ότι μέσα σ' αυτό το μητροπολιτικό πάρκο έπρεπε να γίνει ή αν θα έπρεπε να γίνει στο Δέλτα, όπως και ο κύριος Πρόεδρος της Βουλής είπε ή σε κάποιο άλλο σημείο της Αττικής. Αυτό θα μας το έβγαζε η μελέτη, εάν έδενε μέσα σ' όλο το χώρο του μητροπολιτικού πάρκου που εσείς διακηρύξατε ότι θα φέρετε ολοκληρωμένη μελέτη για να το κάνετε. 
Εδώ όμως τι βλέπουμε εκτός απ' αυτό; Βλέπουμε ότι θα περάσει και περίμενα, κύριε Υπουργέ, να μου δείξετε αυτούς τους χάρτες, να μου δείξετε και ολοκληρωμένη μελέτη και ενδεχομένως τότε να συμφωνούσαμε. Εκτός όμως απ' αυτό, πρώτον θα μείνει ένας αεροδιάδρομος για τα τσάρτερς εκεί τουλάχιστον απ' ό,τι ξέρω μέχρι στιγμής, γιατί ολοκληρωμένο σχέδιο δεν υπάρχει. Θα περάσει η προέκταση της Αττικής οδού, σήραγγα Υμηττού και επιπλέον προδιαγράφεται ότι θα γίνει και σταθμός του τραμ εκεί. Αν όλα αυτά, κύριε Υπουργέ, γίνουν όπως σήμερα κάνετε το συνεδριακό κέντρο, με τροπολογίες που θα έρχονται την τελευταία στιγμή αποσπασματικά, κύριοι Βουλευτές της Συμπολίτευσης, φαντασθείτε τι έκτρωμα θα έχουμε στο αεροδρόμιο, αντί για το μητροπολιτικό πάρκο. Θα κάνουμε κάτι ανάλογο όπως τα σφάλματα που έγιναν τις προηγούμενες δεκαετίες και μετά θα κλαίμε για το περιβάλλον στο οποίο ζήσαμε.
Και δυο λόγια για τη Διεθνή 'Εκθεση Θεσσαλονίκης. 'Ηδη στο κτίριο που είναι εγκατεστημένη τώρα, δημιουργούνται προβλήματα. Σε λίγο θα φύγουν από κει, δίπλα γίνεται ένα άλλο κτίριο. Η Διεθνής 'Εκθεση Θεσσαλονίκης δεν θα έχει εκθεσιακό κέντρο στην Αθήνα. Αν με αυτό τον τρόπο συρρικνώνουμε τη δραστηριότητά της στην Πρωτεύουσα με μόνο λόγο να αναδείξουμε ένα άλλο εκθεσιακό κέντρο εδώ, τότε αυτή θα είναι μια ολέθρια για τη Διεθνή Έκθεση Θεσσαλονίκης συμπεριφορά από μέρους της Κυβέρνησης. Για όλα αυτά είμαστε αντίθετοι και το καταψηφίζουμε και πιστεύω, κύριε Υπουργέ, να αντιληφθήκατε αυτήν τη φορά τη θέση της Νέας Δημοκρατίας.
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, δεν δεχόμαστε τις διαβεβαιώσεις του κυρίου Υπουργού ότι αυτό θα είναι το μόνο που θα γίνει στο μητροπολιτικό μελλοντικό πάρκο, το συνεδριακό κέντρο. Εμείς, δεν είμαστε αντίθετοι να υπάρξει συνεδριακό κέντρο στην Αττική, υπάρχουν ανάγκες. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κάπου πρέπει να γίνει.
ΑΝΤΩΝΗΣ ΣΚΥΛΛΑΚΟΣ: Εδώ όμως ερχόσαστε και μας δίνετε ορισμένες διαβεβαιώσεις. Τέτοιου είδους διαβεβαιώσεις έχουμε ακούσει και εμείς και οι κάτοικοι και οι δήμοι όχι μόνο στην περιοχή του Ελληνικού, σε όλη την Αττική και για πολλά χρόνια. Υπάρχει αρνητική πείρα. Εν όψει της Ολυμπιάδας του 2004 δεν θα μείνει τίποτα, κανένας ελεύθερος χώρος. Εκεί πάει η υπόθεση και υπάρχουν έντονες διαμαρτυρίες από πάρα πολλούς χώρους και μέρη της Αττικής.
Υπάρχει όμως και ένα άλλο ζήτημα. Ο κ. Αλευράς πριν από δυο τρεις μήνες που έκανα επίκαιρη ερώτηση προσωπικά μας διαβεβαίωσε ότι θα δοθεί στους δήμους της περιοχής, στους κατοίκους της περιοχής η δεύτερη φάση της μελέτης του Πολυτεχνείου και ότι δεν θα προχωρούσε σε καμία ρύθμιση ούτε για συνεδριακό κέντρο. 'Αλλα μας είπε ο κ. Αλευράς, άλλα κάνει η Κυβέρνηση, άλλα υποστηρίζετε εσείς σήμερα. Και δεν είναι μόνο ζήτημα δημοκρατικής συμπεριφοράς μέσα στη Βουλή -έχουμε συνηθίσει- είναι και ζήτημα συμπεριφοράς "δημοκρατικής", κάθε άλλο παρά δημοκρατικής, απέναντι στους φορείς, στους δήμους, στους κατοίκους της περιοχής, οι οποίοι έχουν κάνει συγκεντρώσεις διαμαρτυρίας, συμβούλια, ημερίδες γι' αυτό το θέμα και ζητούν συνολική μελέτη.
Διότι εδώ πέρα ακούγονται πάρα πολλά και με βάση αυτά που είπατε στη δευτερολογία σας να μας πείτε απ' αυτά τα έργα που φημολογούνται και υπάρχουν βάσιμες πληροφορίες ότι πρόκειται να γίνουν, διαβεβαιώνετε ότι δεν θα γίνει τίποτα; Διότι έτσι όπως το είπατε, αφήσατε ανοικτό το θέμα ότι θα γίνουν και πάρα πολλά άλλα. Ποια είναι αυτά; 'Ένα συνεδριακό κέντρο θα έχει μόνο πάρκινγκ; Δεν υπάρχουν και αυτοί που λένε ότι χρειάζεται να γίνει και ξενοδοχείο;
Δεν υπάρχουν αυτοί που ενδιαφέρονται να κάνουν εμπορικό κέντρο; Όπου υπάρχουν συνεδριακά κέντρα υπάρχουν και τέτοιες λειτουργίες δίπλα τους σε άλλες χώρες. Το αποκλείετε αυτό; 
Δεύτερο θέμα. Υπάρχουν κάποιες ολυμπιακές εγκαταστάσεις για τις οποίες υπάρχουν κάποιες διαβεβαιώσεις ότι δεν θα έχουν μόνιμο χαρακτήρα. Πράγματι δε θα έχουν μόνιμο χαρακτήρα;
Τρίτον, το γήπεδο χιλιάδων θέσεων για το μπάσκετ που ζητά η ΦΙΜΠΑ να μας πείτε αν απορρίπτεται. Το ρωτάω αυτό για να δούμε αν θέλει η Κυβέρνηση να ξεφύγει από την πρόταση του Παναθηναϊκού για το Γουδί, και γ' αυτό υπάρχει η σκέψη να πάει ...
ΦΛΩΡΟΣ ΚΩΝΣΤΑΝΤΙΝΟΥ: Έτσι που είπατε για το Γουδί πήγε αλλού το μυαλό μας.
ΟΡΕΣΤΗΣ ΚΟΛΟΖΩΦ: Έτσι όπως πάτε να μην το αποκλείεται και αυτό.
ΑΝΤΩΝΗΣ ΣΚΥΛΛΑΚΟΣ: Ρωτάω λοιπόν: Αποκλείεται να γίνει το γήπεδο του Παναθηναϊκού στο Ελληνικό; Απαντήστε σ' αυτά τα συγκεκριμένα. Αυτά που ζητάει το Υπουργείο Δημόσιας Τάξης, τα κτίρια εκπαίδευσης κλπ. τα αποκλείετε; Βεβαίως θα μου πείτε πάλι ότι υπάρχει το σχέδιο, το οποίο μας το κουνάτε, το έχετε και δίπλα σας και δεν το δίνετε ούτε στους φορείς ούτε στους δήμους ούτε στα κόμματα της Αντιπολίτευσης. Πιστεύω ότι ίσως είναι η μελέτη η δεύτερη φάση ή πήρατε και τη δεύτερη φάση, τη γράψατε στα παλιά σας τα παπούτσια και έχετε φτιάξει εν κρυπτώ κάποιο σχέδιο. Μόλις σας είπα για το αν θα γίνει το ένα ή το άλλο κοιτούσατε στο σχέδιο. Πληροφορείστε μας τέλος πάντων και δώστε μας όλα τα στοιχεία, δώστε όλες τις μελέτες. Αλλιώς είναι εκ του πονηρού. Πάτε με τη μέθοδο της σαλαμοποίησης να τσιμεντοποιήσετε το δήθεν μητροπολιτικό πάρκο αναψυχής, το μεγαλύτερο στον κόσμο. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαγκριώτης έχει το λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, το ευμετάβλητο των θέσεων της Νέας Δημοκρατίας είναι εμφανές. Δεν χρειάζεται νομίζω να πούμε περισσότερα γι' αυτό. 
Προσπαθούν οι συνάδελφοι της Νέας Δημοκρατίας να αντλήσουν επιχειρήματα από συνθήματα ή θέσεις του ΠΑΣΟΚ το '74 και μιλούν συνεχώς για ιδεολογική σύγχυση. Ανακατεύουν και το συνέδριο. Φαίνεται ότι όλων των αντιπολιτευόμενων πλευρών της Κυβέρνησης αυτήν την εποχή, είναι προσφιλές το θέμα του συνεδρίου. Αυτό μας ικανοποιεί γιατί σημαίνει ότι το συνέδριο είναι κάτι σημαντικό και απασχολεί την ελληνική κοινωνία. Γιατί διαφορετικά δεν θα απασχολούσε και όλους αυτούς που αντιπολιτεύονται την Κυβέρνηση και το ΠΑΣΟΚ., είτε είναι κόμματα είτε είναι άλλοι φορείς της κοινωνίας. Τώρα γιατί και πάλι επαναφέρουν και στη συζητούμενη τροπολογία και τι σχέση έχει το συνεδριακό κέντρο και το μητροπολιτικό πάρκο με την ιδεολογία και το συνέδριο, δεν το γνωρίζω, εκτός και αν ...
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Έχει μεγάλη σχέση γιατί το επόμενο συνέδριο του ΠΑΣΟΚ θα γίνει στο συνεδριακό κέντρο.
ΙΩΑΝΝΗΣ ΜΑΓΚΡΙΩΤΗΣ: Είμαι βέβαιος πως θα είμαστε περισσότεροι ...
ΠΡΟΚΟΠΗΣ ΠΑΥΛΟΠΟΥΛΟΣ: Μα, κύριε Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριοι συνάδελφοι! Από τον κύριο Υπουργό μέχρι όλους σας. Υπάρχει Κανονισμός. Σας παρακαλώ. 
ΠΡΟΚΟΠΗΣ ΠΑΥΛΟΠΟΥΛΟΣ: Τώρα το είπατε πολύ καλά, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Μα συνάδελφος είναι και ο κύριος Υπουργός.
Συνεχίστε, κύριε Μαγκριώτη. 
ΙΩΑΝΝΗΣ ΜΑΓΚΡΙΩΤΗΣ: Μόλις χθες ζήσαμε πρωτοφανείς παλινωδίες ιδεολογικές και προγραμματικές της Νέας Δημοκρατίας στη συζητούμενη τροπολογία, στο νομοσχέδιο, στη διάταξη για τα Ελληνικά Πετρέλαια και τον πανικό της βεβαίως χθες το μεσημέρι, όταν η προαναγγελθείσα ονομαστική ψηφοφορία, κάτω από την πιεστική παρουσία της Κοινοβουλευτικής Ομάδας του ΠΑΣΟΚ τους έτρεψε σε φυγή. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, αυτό είναι εκτός θέματος. Θα το συζητήσουμε. 
ΠΡΟΕΔΡΕΥΩΝ (Κωνσταντίνος Γείτονας): Με συγχωρείτε, κύριε Μαγκριώτη.
Κύριε Παυλόπουλε, και προχθές είχατε με τον Πρόεδρο της Βουλής σχετική συζήτηση και έκανε έκκληση να μην αντιδικείτε συνεχώς με το Προεδρείο. Παρακολουθεί το Προεδρείο, αλλά δεν μπορεί σε κάθε λέξη του κάθε συναδέλφου να παρεμβαίνει, ούτε να κάνει λογοκρισία. Σας πληροφορώ ότι αν συνεχίσει ο κύριος συνάδελφος θα του πω ότι είναι εκτός θέματος, αλλά δεν μπορείτε να αντιδικείτε συνέχεια εσείς με το Προεδρείο. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν αντιδικώ, αλλά το Προεδρείο...
ΠΡΟΕΔΡΕΥΩΝ (Κωνσταντίνος Γείτονας): Επί της τροπολογίας, κύριε Μαγκριώτη. Σας παρακαλώ. 
ΙΩΑΝΝΗΣ ΜΑΓΚΡΙΩΤΗΣ: Δέχομαι την παρατήρησή σας και την προαναγγελία παρατήρησης, απλώς όμως εγώ απαντώ σε θέματα που έθιξαν αγορητές της Νέας Δημοκρατίας στη συζητούμενη τροπολογία. Συνεπώς αυτή η προαναγγελία θα έπρεπε να γίνει και προς τους συναδέλφους της Νέας Δημοκρατίας, για να υπάρχει μια ισότιμη μεταχείριση.
ΠΡΟΕΔΡΕΥΩΝ (Κωνσταντίνος Γείτονας): Ελάτε τώρα, λοιπόν, επί της ουσίας και αφήστε και σεις τις παρατηρήσεις και τα σχόλια.
ΙΩΑΝΝΗΣ ΜΑΓΚΡΙΩΤΗΣ: Έχω όμως το δικαίωμα να σχολιάζω ότι σχολιάζετε...
ΠΡΟΕΔΡΕΥΩΝ (Κωνσταντίνος Γείτονας): Κακή τακτική. Ο κ. Παυλόπουλος την πέρασε και σε εσάς να αντιδικείτε με το Προεδρείο. 
ΙΩΑΝΝΗΣ ΜΑΓΚΡΙΩΤΗΣ: Δεν αντιδίκησα. Σχολίασα την προαναγγελία σας και είπα ότι θα έπρεπε να είχε γίνει, για λόγους ισοτιμίας και στους συναδέλφους της Νέας Δημοκρατίας οι οποίοι και φεύγουν από την ημερήσια διάταξη και διαμαρτύρονται όταν παίρνουν απαντήσεις. Θέλουν να έχουν προνομιούχα μεταχείριση. Ε, δεν μπορεί να γίνει αυτό. 
Η Αθήνα, λοιπόν, καταστράφηκε και όχι μόνο η Αθήνα αλλά και η Θεσσαλονίκη εκείνη τη χρυσή δεκαετία του '60 με την άναρχη δόμηση και ανάπτυξή της. Και ο χρόνος αγαπητοί συνάδελφοι της Νέας Δημοκρατίας δεν είναι ουδέτερος. Αυτό θέλω μόνο να σας πω. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα ήθελα τριάντα δευτερόλεπτα για το χρόνο των διακοπών.
ΠΡΟΕΔΡΕΥΩΝ (Κωνσταντίνος Γείτονας): Μόνο τριάντα δευτερόλεπτα. 
ΙΩΑΝΝΗΣ ΜΑΓΚΡΙΩΤΗΣ: Σωστή η αξιοποίηση ως μητροπολιτικού πάρκου του γηπέδου του πρώην αεροδρομίου και σωστή επίσης και η συνδυαστική αξιοποίησή του, μαζί με τους χώρους αναψυχής, πολιτισμού και όποιους άλλους προβλέπονται από τα σχέδια που διαμορφώνονται για την ανάπτυξη δραστηριοτήτων ήπιας μορφής. Έχει ανάγκη απ' αυτούς τους χώρους η Αθήνα και μάλιστα περιφερειακά και αποκεντρωμένα. 
Είμαι βέβαιος πως πολύ γρήγορα θα χαίρονται οι περίοικοι και θα έλεγα ότι είναι ιδιαίτερα προνομιούχοι οι κάτοικοι της περιοχής, ζουν σε μια προνομιούχα ούτως ή άλλως περιοχή, με την απομάκρυνση του αεροδρομίου γίνεται ακόμη πιο προνομιούχα και με το μητροπολιτικό πάρκο ακόμη πιο προνομιούχα. Θα έλεγα ότι ίσως θα είναι το καλύτερο κομμάτι του Λεκανοπεδίου.
Θέλω να προσθέσω και να κλείσω σ' αυτό που είπε και ο κύριος Υπουργός, ότι στις αρχές του 2002 το εκθεσιακό κέντρο της ΗELEXPO στην οδό Κηφισίας κλείνει γιατί ξεκινούν οι εργασίες που ήδη έχουν δημοπρατηθεί για την κατασκευή του κέντρου τύπου του "ΑΘΗΝΑ 2004", όπως είναι γνωστό από το φάκελο διεκδίκησης. Δεν είναι σημερινό θέμα αυτό. Αυτό σημαίνει ότι για μια τριετία περίπου η ΗELEXPO ο εθνικός εκθεσιακός φορέας δεν θα διαθέτει συνεδριακό και εκθεσιακό κέντρο στην Αθήνα. Νομίζω ότι το κενό αυτό θα είναι καταστροφικό για τη ΗELEXPO, για τη μεγάλη αγορά της Αθήνας και ιδιαίτερα μπροστά στο "ΑΘΗΝΑ 2004". Γι' αυτό, λοιπόν, ορθότατα χωροθετούνται με τη διάταξη που συζητούμε ως συνεδριακό κέντρο οι εγκαταστάσεις του ανατολικού αεροδρομίου. 
Θα ήθελα όμως να πω ότι στην προκήρυξη του Υπουργείου Ανάπτυξης και της Τουριστικής Α.Ε. Ακινήτων θα πρέπει να ληφθεί πάρα πολύ σοβαρά υπόψη η πρόταση της HELEXPO για να αναλάβει αυτήν την κατασκευή αυτού του συνεδριακού κέντρου, στο βαθμό που δεν θα της βρεθεί άλλος χώρος και ένας από τους χώρους που έχουν υποδειχθεί είναι οι ανοικτοί χώροι του ΕΛΕΥΘΕΡΙΟΣ ΒΕΝΙΖΕΛΟΣ, όπου εγώ θα προτιμούσα να κατασκευαστούν οι εκθεσιακοί χώροι της HELEXPO και βεβαίως με μόνιμο χαρακτήρα και όχι με προσωρινό για την τριετία. 
Αυτό το επισημαίνω αλλά βεβαίως δεν αφορά τη διάταξη αυτή αλλά τη συνέχεια και την προέκτασή της. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, γινόμαστε μάρτυρες σε αυτήν την Αίθουσα μιας προσπάθειας από την πλευρά της Κυβέρνησης να αποδείξει ότι παράγει έργο και μας φέρνει ένα νομοσχέδιο το οποίο έχει μέσα τριάντα διατάξεις που δεν έχουν καμία σχέση η μια με την άλλη. Και βέβαια τώρα προσθέτει και ένα νέο άρθρο το οποίο έχει ως στόχο να δείξει στην κοινωνία ότι "εμείς δεν ασχολούμαστε με το συνέδριό μας, αλλά ασχολούμαστε με τα δικά σας προβλήματα". Θα ήταν φανερό ότι ασχολείστε με τα προβλήματα αν φέρνατε μια μελέτη η οποία θα δικαιολογούσε γιατί πρέπει να εγκατασταθεί σε εκείνο το σημείο το συνεδριακό κέντρο και γιατί να μην είναι δίπλα στο καινούριο αεροδρόμιο, αφού θα έρχονται πάρα πολλοί επισκέπτες και σύνεδροι και θα πρέπει να μην έχουμε πολλές μετακινήσεις; Έχετε δει τις κυκλοφοριακές επιπτώσεις; Έχετε δει τις περιβαλλοντικές επιπτώσεις; Συζητήσατε με τους κατοίκους της περιοχής; Αυτό δεν λέει η βασική αρχή της δημοκρατικής λειτουργίας του πολιτεύματός μας; 
Είναι, λοιπόν, φανερό σε μας ότι η Κυβέρνηση κάνει άναρχες κινήσεις και αυτές οι άναρχες κινήσεις βγάζουν άναρχα αποτελέσματα, παρ' όλες τις προσπάθειες που γίνονται στην Αίθουσα να μετατεθούν αλλού αυτά τα άναρχα αποτελέσματα. 
Θα ήθελα, λοιπόν, να πω ότι μ' αυτόν τον τρόπο η Αθήνα δεν θα γίνει πόλος έλξης αλλά ουσιαστικά θα φέρει αποτελέσματα τα οποία ενδεχομένως σήμερα κανείς δεν μπορεί να τα εκτιμήσει γιατί δεν υπάρχει ανάλογη μελέτη. Εγώ δεν θέλω να τοποθετηθώ στο αρνητικό ή στο θετικό, αλλά στη διαδικασία και στον τρόπο με τον οποίο προσεγγίζετε την επίλυση των προβλημάτων των Αθηνών και γενικότερα των ελλείψεων που υπάρχουν. Είμαστε εντελώς αντίθετοι και έχουμε μια εντελώς διαφορετική νοοτροπία και αυτή η νοοτροπία είναι αρχή της Νέας Δημοκρατίας, κύριε Υπουργέ.
Εσείς δεν βαδίζετε σε συγκεκριμένες κατευθύνσεις, εσείς δεν έχετε συγκεκριμένους κανόνες και αυτό αποδεικνύεται με τον τρόπο που νομοθετείτε. Έχουμε, λοιπόν, ένα σαφέστατο στοιχείο αρνητικό που αφορά τον πρόχειρο και αποσπασματικό τρόπο με τον οποίο αντιμετωπίζετε τα θέματα άρα και το συγκεκριμένο, την έλλειψη των επιμέρους μελετών, οι οποίες θα έπειθαν ενδεχομένως και το σωστό της δικής σας προτάσεως και από την άλλη πλευρά θα προσθέσω και εγώ τη φωνή μου σε αυτό που είπε ο κ. Μαγκριώτης όσον αφορά τη Διεθνή Έκθεση Θεσσαλονίκης, ο κίνδυνος είναι ορατός να μην υπάρχει εκθεσιακό κέντρο, η διαδικασία αυτή του να δημιουργήσουμε ένα συνεδριακό κέντρο την ώρα που αφήνουμε χωρίς όπλα τη Διεθνή Έκθεση Θεσσαλονίκης, μας πάει σε πολλές σκέψεις, δημιουργεί πάρα πολλές αμφιβολίες για τους στόχους που εξυπηρετούνται μέσα απ' αυτό το συνεδριακό κέντρο και βέβαια είναι μία ακόμη πάρα πάνω αιτία για να μην ψηφίσουμε τη συγκεκριμένη διάταξη.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάγκαλος έχει το λόγο.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, δεν μίλησα επί του νομοσχεδίου για έναν απλό λόγο, διότι συμφωνώ με όλες τις διατάξεις και είμαι ιδιαίτερα ευχαριστημένος με τον τρόπο με τον οποίον ο κύριος Υπουργός και ο εισηγητής του κόμματός μας παρουσίασαν το θέμα. 
Υφιστάμεθα, όμως, μία πρωτοφανή και πρωτότυπη ψυχολογική πίεση. Εκφράζεται από την Αξιωματική Αντιπολίτευση η άποψη ότι οι μη ομιλούντες διαφωνούν. Εγώ εγνώριζα ότι οι μη ομιλούντες στο Κοινοβούλιο -σε όλα τα κοινοβούλια του κόσμου και σε όλες τις οργανωμένες συζητήσεις- συμφωνούν. Αν συμφωνείς δεν έχεις τίποτε να πεις. Αν διαφωνείς εκφράζεις τη διαφωνία σου. Πρέπει κατά την άποψη αυτή, οι Βουλευτές της κυβερνητικής πλειοψηφίας να κάνουν μία δήλωση "κυβερνητικών φρονημάτων" ομιλούντες για να μην κρίνει ο εκπρόσωπος της Αξιωματικής Αντιπολίτευσης ή οποιοσδήποτε άλλος ότι είναι ενδεχόμενο να διαφωνούν.
Επί της ουσίας τώρα. Είναι δυνατόν να προταθεί σοβαρά εν ονόματι του πρασίνου -και δεν θα εξετάσω τις ιστορικές σχέσεις της Αξιωματικής Αντιπολίτευσης με τα τσιμέντα και το πράσινο, είναι γνωστή η ιστορία της χώρας και η ιστορία της Πρωτεύουσας- να καταστραφεί το κτίριο του Ανατολικού Αερολιμένα, να ισοπεδωθεί, να αφαιρεθούν τα θεμέλια, να αντικατασταθεί το χώμα από κοκκινόχωμα και κοπριά και να φυτέψουμε δέντρα; Συν τοις άλλοις, το κτίριο αυτό είναι και αρχιτεκτονικό μνημείο. Έχει κατασκευαστεί από διάσημο αρχιτέκτονα, αποτελεί κατάκτηση στην αρχιτεκτονική ιστορία της Πρωτευούσης και θα μου επιτρέψετε να σας πω, είναι κάτι που μας βάζει σε πολύ δυσάρεστη σκέψη για το σημερινό αεροδρόμιο, το οποίο είναι παντελώς αδιάφορο αρχιτεκτονικά και θα μπορούσε να είχε γίνει μία προσπάθεια να έχει και αυτό κάποιο αρχιτεκτονικό ενδιαφέρον. Είναι προφανές ότι κάποιοι πρέπει να το κάνουν. Και η χρησιμοποίηση για συνεδριακό κέντρο νομίζω ότι είναι μία εύλογος χρήση. 
Υπάρχουν και άλλα που ακούσαμε εδώ. Να καταστραφεί, λέει, ο διάδρομος. Μα, δεν πρέπει πρώτα πριν αποεπενδύσουμε σε ένα τόσο σημαντικό τομέα να δούμε πού θα πάει η ιδιωτική αεροπορία, (συνεχώς πολλαπλασιάζονται τα ιδιωτικά τα μικρά αεροπλάνα) να δούμε αν υπάρχει διάδρομος για μία ενδεχόμενη καταστροφή. Ας πούμε, ο μη γένοιτο, ότι συμβαίνει μία καταστροφή στα Σπάτα, κάποιο ατύχημα και κλείνει ο διάδρομος. Δεν θα πρέπει να έχουμε έναν εφεδρικό διάδρομο; Αυτά τα θέματα πρέπει να τα δούμε με σοβαρότητα και όχι ελαφρότητα. 
Σπεύδω δε να πω, ότι πέραν αυτών των αναγκαίων χρήσεων και εγώ εύχομαι ο αεροδιάδρομος να είναι προσωρινά αναγκαίος και να αντικατασταθεί με άλλο αεροδρόμιο, Τανάγρα ενδεχομένως, Ελευσίνα, αν υπάρχει λιγότερο ενδιαφέρον των Ενόπλων Δυνάμεων γι' αυτούς τους δύο διαδρόμους. Σπεύδω να πω ότι είμαι υπέρ της χρησιμοποιήσεως ως χώρου πρασίνου και για κοινωνικούς σκοπούς αποκλειστικά του όλου χώρου και θα δώσω μάχη για να εξασφαλίσω αυτό το οποίο λέγω τώρα. Θα μου επιτρέψετε να σας πω ότι είμαστε πολύ περισσότεροι οι ενδιαφερόμενοι Βουλευτές της Αττικής και της Αθήνας από ό,τι είναι οι της Θεσσαλονίκης συμπαθείς συνάδελφοι, οι οποίοι μόνο ένα ενδιαφέρον μπορεί να έχουν. Και αν είναι αυτό το ενδιαφέρον τους να το πουν και να το κατανοήσουμε: να υπάρχει μονοπώλιο της Διεθνούς Έκθεσης Θεσσαλονίκης. Ε, δεν πιστεύω στα μονοπώλια. Και θα έπρεπε και η Νέα Δημοκρατία να μην πιστεύει στα μονοπώλια. Διότι η Διεθνής Έκθεση Θεσσαλονίκης πρέπει να είναι καλύτερη από τις συνεδριακές δραστηριότητες της Αθήνας και ο κόσμος να πηγαίνει στη Θεσσαλονίκη γιατί την προτιμάει και να κάνουμε καθετί προς αυτήν την κατεύθυνση. Όχι όμως να εξασφαλίζουμε μονοπώλια για να μην υπάρχει άλλη δυνατότητα και να πηγαίνουν όλοι στη Θεσσαλονίκη, είτε τους αρέσει είτε όχι.
(Θόρυβος από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Παρακαλώ μη διακόπτετε τον ομιλητή. Ο κ. Πάγκαλος δεν διέκοψε κανέναν.
ΘΕΟΔΩΡΟΣ ΠΑΓΚΑΛΟΣ: Επειδή γίνεται συνεχής δίκη προθέσεων εδώ πέρα, άκουσα να λέγεται ότι εμείς, λέει, το φέραμε αυτό το θέμα για να δείξουμε ότι κάτι κάνουμε, γιατί δεν πρέπει να ασχολούνται συνεχώς με το Συνέδριό μας. Έχω και εγώ το δικαίωμα να συμπεράνω ότι οι εκ Θεσσαλονίκης συνάδελφοι θέλουν το μονοπώλιο της Δ.Ε.Θ. Εγώ είμαι υπέρ της Δ.Ε.Θ., είμαι υπέρ του να μείνει εκεί η πρώτη και κυρίαρχη εκθεσιακή και συνεδριακή δραστηριότητα στην Ελλάδα. Είναι μεγάλο γεγονός για τη Θεσσαλονίκη και για τα Βαλκάνια, αλλά να είναι πρώτη γιατί το αξίζει, όχι γιατί στερούμε κάθε άλλη δυνατότητα από τον ιδιωτικό τομέα. Μόνο ένα λάθος έκανε ο κύριος Υπουργός. Δεν χρειάζεται για το επόμενο συνέδριο του ΠΑΣΟΚ αυτό το κέντρο, νομίζω ότι πρέπει να γίνει μία προσπάθεια να τελειώσει νωρίτερα, ώστε να μπορέσει αμέσως μετά τις εκλογές η Νέα Δημοκρατία να κάνει το Συνέδριο στο οποίο θα αλλάξει και ηγεσία, με δεδομένη την εκλογική ήττα της σε αυτές τις εκλογές η οποία προδιαγράφεται.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θέλω να πω ότι τα πυροτεχνήματα τα οποία κατά καιρούς εκτοξεύει η Νέα Δημοκρατία είναι πάρα πολύ εύκολο να τα αντιμετωπίσει κανείς. Και λυπάμαι που το λέω, διότι το γνωρίζει και η ίδια, ότι πρόκειται περί πυροτεχνικών επιχειρημάτων. Διότι γνωρίζει, όπως γνωρίζουν όλοι οι έχοντες έστω και μικρή σχέση με το ζήτημα, ότι υπάρχει μελέτη, η οποία εμφανίζει και προτείνει και μάλιστα μελέτη η οποία έχει γίνει από εξέχοντες αρχιτέκτονες, την υπογράφει ο κ. Βάσεν Χόφεν που όλοι γνωρίζετε τη σχέση που έχει και με τον Οργανισμό Ρυθμιστικού Σχεδίου Αθήνας και είναι μία σειρά από προτάσεις, όπως προσδιορίζει τη χρήση του κτιρίου του Ανατολικού Αερολιμένα ως συνεδριακού κέντρου σε απόλυτη αρμονία και συμβατότητα με την υπόλοιπη χρήση του αεροδρομίου, ως μητροπολιτικού πάρκου. 
Το συνεδριακό κέντρο το οποίο προτείνεται με τη διάταξη αυτή είναι η πιο οικολογική και περιβαλλοντική λύση για συνεδριακό κέντρο, επειδή πετυχαίνει δύο πράγματα. Δεν προσθέτει καμία νέα τσιμεντοποίηση για να γίνει το συνεδριακό κέντρο και δεύτερον, αξιοποιεί όπως προσφυώς ανέφερε προηγουμένως ο κ. Πάγκαλος ένα κτίριο το οποίο είναι ιδιαιτέρου αρχιτεκτονικού ενδιαφέροντος. Πληροφορώ το Σώμα ότι ο αρχιτέκτονας είναι ο Σερίνελ, ο οποίος είναι ο ίδιος που έχει κάνει και το αεροδρόμιο J.F.K. της Νέας Υόρκης. Είναι ιδιαίτερα σημαντικό κτίριο. Και από αυτήν την άποψη θα αποτελούσε καταστροφή αρχιτεκτονικού πλούτου η κατεδάφισή του όπως υπαινίσσεστε.
Κατά συνέπεια, πιστεύω ότι αυτή η λύση την οποία προτείνει η Κυβέρνηση όχι μόνον ανταποκρίνεται σε μία επιτακτική ανάγκη της Πρωτεύουσας, όχι μόνο δεν θίγει άμεσα σχέδια και προοπτικές του Εθνικού Εκθεσιακού Φορέα της HELEXPO, αλλά αποτελεί και την καλύτερη κατ' οικονομία λύση συνδυάζοντας ένα εξέχον από αρχιτεκτονικής πλευράς κτίριο με την ανάγκη κάλυψης των αναγκών της Αθήνας και της Αττικής σε συνεδριακές υποδομές. Έτσι θα έχουμε ένα αρχιτεκτονικώς ενδιαφέρον μνημείο, καμία νέα τσιμεντοποίηση και πιστεύω ότι έτσι εξυπηρετούνται όλοι. 
Όσον δε αφορά το θέμα της HELEXPO, θέλω να πω ότι εγώ κατανοώ τις ανησυχίες των συναδέλφων της βορείου Ελλάδος αλλά όπως είπε ορθά και ο προηγούμενος ομιλητής, δεν θα απειληθεί ο Εθνικός Εκθεσιακός Φορέας. Απλώς, θα δημιουργηθεί και μία αναγκαία συνεδριακή υποδομή που έχει ανάγκη η Αθήνα και η Αττική. Σας πληροφορώ δε, ότι μεταξύ των δεκαοκτώ προτάσεων που έχουν εκδηλώσει ενδιαφέρον για να αναλάβουν την αξιοποίηση, είναι και ένας όμιλος στον οποίον συμμετέχει η HELEXPO και εφόσον πληροί τα ανταγωνιστικά κριτήρια αυτού του διεθνούς διαγωνισμού δεν αποκλείεται να αναδειχθεί σε έναν απ' αυτούς τους ομίλους οι οποίοι θα αξιοποιήσουν το Συνεδριακό Κέντρο Αθηνών.
Πιστεύω, λοιπόν, ότι η πρόταση της Κυβέρνησης αποτελεί την πιο άρτια, άμεση καλά μελετημένη, αρχιτεκτονικά εξασφαλισμένης αισθητικής λύση, η οποία είναι μία λύση οικολογική και περιβαλλοντική, αφού δεν τσιμεντοποιεί περαιτέρω και δίνει άμεση απάντηση σε ένα επιτακτικό ζήτημα, που γίνεται ακόμη επιτακτικότερο εν όψει των Ολυμπιακών Αγώνων του 2004.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Θα δώσω το λόγο στον κ. Μπένο για ένα λεπτό για προτασσόμενη δευτερολογία και στη συνέχεια θα δώσω το λόγο στους εισηγητές και στους Κοινοβουλευτικούς Εκπροσώπους.
Ορίστε, κύριε Μπένο, έχετε το λόγο.
ΣΤΑΥΡΟΣ ΜΠΕΝΟΣ: Θέλω να καταθέσω μία προσωπική μου εμπειρία στο Σώμα από την περίοδο που ήμουν δήμαρχος, όπου παρακολουθούσα τα διεθνή ρεύματα της πολεοδομίας σε σχέση με τη χρήση του πρασίνου.
Και μάλιστα όταν αναφερόμαστε σε πράσινο, όχι μόνο για εκτάσεις αυτού του μεγέθους, τριών - τεσσάρων χιλιάδων στρεμμάτων, αλλά ακόμα και για περιπτώσεις εντελώς αστικού πρασίνου ακόμα και σε μικρές πόλεις της κατηγορίας εκατό, διακοσίων, τριακοσίων στρεμμάτων.
Γιατί είχε γίνει αυτή η συζήτηση; Υπήρχαν δύο ρεύματα. Το ένα που ήθελα μόνο το πράσινο, οικολογική προσέγγιση και το άλλο ρεύμα των αρχιτεκτόνων πολεοδόμων που έλεγαν ότι αυτό είναι μέγα λάθος εν όψει και των εξελίξεων παγκοσμίως και ότι πρέπει να εμφυτεύουμε χρήσεις συμβατές με το πράσινο για να δίνουμε ζωή στο δάσος και στο πράσινο.
Συνεπώς, κύριοι συνάδελφοι, αν μπορείτε να φαντασθείτε μια έκταση τεράστια τριών-τεσσάρων χιλιάδων στρεμμάτων μόνο με πράσινο, αυτό το πράγμα θα εξελιχθεί σε μία απίστευτη καταστροφή. Όπου δεν υπάρχει η ανθρώπινη δραστηριότητα για να δίνει υπόσταση στο πράσινο, είμαστε καταδικασμένοι. 
Επομένως, όχι μόνο αυτή η χρήση είναι συμβατή, αλλά και άλλες χρήσεις πρέπει να επινοήσουμε και να διαπαιδαγωγήσουμε την κοινή γνώμη, η οποία δήθεν πιστεύει ότι το πράσινο είναι αυτό που σώζει. Δεν είναι αυτό που σώζει. Ο ανθρώπινος παράγοντας είναι αυτός που πρέπει να μπει μέσα, αλλά με συμβατές δραστηριότητες και αυτή είναι μία έξοχη δραστηριότητα, όπως είπε και ο κ. Πάγκαλος και ο κύριος Υπουργός απολύτως συμβατή με αυτόν το στόχο που θέλουμε να κάνουμε το οικολογικό κέντρο εκεί. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κωνσταντίνου έχει το λόγο.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, αυτή η ένδεια διαθέσεων της Νέας Δημοκρατίας είναι ορατή εδώ και ημέρες πλέον και δεν νομίζω ότι πρέπει η Κυβέρνηση και εμείς να παραμένουμε σε αυτό το θέμα. Δεν νομίζω ότι προσθέτει κάτι για τη συζήτηση μας, αλλά και για την αποτελεσματικότητα της δράσης της Κυβέρνησης. Παρ' όλο που έχετε καλή διάθεση δεν νομίζω ότι οι σκέψεις και οι προτάσεις της Νέας Δημοκρατίας θα συμβάλουν στο να γίνεται κάτι καλύτερο και σωστότερο. 
Άρα το θέμα έρχεται αποκλειστικά στην Κυβέρνηση, αυτή δηλαδή η τροπολογία και αυτό το άρθρο. 
Οι προφάσεις που ψάχνει να βρει η Αντιπολίτευση δεν πρέπει να δίνονται από την Κυβέρνηση, λοιπόν. Ψάχνει για πρόφαση να καταψηφίσει και βρίσκει ότι δεν υπάρχει μια συνολική μελέτη. Και επί αυτού η παρατήρηση που έχω να κάνω είναι η εξής:
Η Κυβέρνηση μεν λειτουργεί, δουλεύει, ετοιμάζει και ήδη δείξατε μία μελέτη ή ένα τμήμα της συνολικής μελέτης αξιοποίησης αυτού του χώρου, αλλά θα ήταν χρήσιμο αντί τα κόμματα να παρουσιάζουν τέτοιου είδους προτάσεις να παρουσιάζατε εσείς αυτές τις μελέτες σε αυτούς που ενδιαφέρονται πραγματικά. Και αυτοί που ενδιαφέρονται πραγματικά πρώτα είναι οι κάτοικοι αυτών των περιοχών.
Καλά θα κάνετε, λοιπόν, να συζητήσετε με αυτούς και όσοι θέλουν να προβάλλουν προφάσεις στη Βουλή ας μείνουν να το κάνουν. Απομονώνονται απλώς κάθε ημέρα.
Το δεύτερο που θα ήθελα να πω, κύριε Υπουργέ, είναι το εξής: Θέλω να σας ευχαριστήσω, γιατί υπενθυμίσατε και στον κ. Πάγκαλο ότι η Έκθεση της Θεσσαλονίκης δεν είναι μία έκθεση που το πρόβλημα είναι να λειτουργεί ανταγωνιστικά, αλλά είναι ο εθνικός εκθεσιακός φορέας. Και εκεί δεν είναι θέμα ανταγωνισμού ή μη ανταγωνισμού, όπως υπονοούν κάποιοι. Άρα δεν πρέπει να αποδυναμωθεί -και έχει δίκιο ο κ. Μαγκριώτης- με κανένα τρόπο ο εθνικός εκθεσιακός φορέας. Αυτό που επίκειται να γίνει εννοώ από τις αρχές του 2002.
Τέλος θα ήθελα να πω, ότι και τα άρθρα του νομοσχεδίου ήταν επιτυχή, αλλά και οι τροπολογίες και ιδιαίτερα αυτή που συζητούμε τώρα είναι επιτυχείς. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, είναι να θαυμάζει κανείς τις μεταλλάξεις των στελεχών του ΠΑΣΟΚ τις οποίες θα ζήλευε και ο κ. Μάνος, τον έχουν υπερκεράσει. Άκουσα προηγουμένως συνάδελφο να λέει ότι δεν μπορούμε να στερήσουμε από τον ιδιωτικό τομέα δυνατότητες. 
Εμείς πιστεύουμε ότι πολύ αργά έχετε ανακαλύψει τον ιδιωτικό τομέα, κύριοι συνάδελφοι του ΠΑΣΟΚ, ο οποίος και σας έχει εγκαταλείψει φυσικά, εκτός και εάν με την τοποθέτησή σας εννοείτε τους ολίγους του συγκεκριμένου τομέα, που εσείς υπηρετείτε συχνά με την πολιτική σας. 
Κύριε Υπουργέ, σήμερα συνεχίζετε το ίδιο βιολί για να αποπροσανατολίσετε το λαό από την ουσία των προτάσεών σας, βιαστικά να κλείσετε τα όποια θέματα, να μην αντιληφθεί ο λαός πόσο πρόχειροι είστε και πόσο η πολιτική σας υπηρετεί όχι τα γενικότερα συμφέροντά του, αλλά τις μικροσκοπιμότητες και τα συμφέροντα του κόμματός σας. Θα είμαι, λοιπόν, πολύ συγκεκριμένος στο εξής:
Πού είδατε τη διαφοροποίηση μεταξύ των τοποθετήσεων των στελεχών της Νέας Δημοκρατίας σήμερα; Σε ποιο σημείο; Μήπως αυτό που σας είπα εγώ ότι είναι ένα ζήτημα που θα έπρεπε να αντιμετωπισθεί με σοβαρότητα και οι όποιες παρεμβάσεις να είναι ολοκληρωμένες, ούτως ώστε να υπάρχει η εικόνα για το τι τελικώς θα διαμορφωθεί;
Τι διαφορετικό σας είπαν ακόμα και οι συνάδελφοι του κόμματός σας που μίλησαν; Ποια είναι η τελική εικόνα; Ξέρει ο λαός της Αττικής τι τελικώς θα διαμορφωθεί; Είστε σε θέση αυτήν τη στιγμή να το πείτε; Εμείς αυτό σας ζητάμε και επειδή δεν υπάρχει αυτή η εικόνα σας λέμε ότι είναι ένα σοβαρό θέμα και σοβαρά ελάτε να το αντιμετωπίσετε μια άλλη στιγμή. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ο κ. Παυλόπουλος συμφώνησε για το συνεδριακό κέντρο. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Αυτά είχα να πω, κύριε Πρόεδρε, και σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Κύριε Πρόεδρε, όσο προχωράει η συζήτηση τόσο εντείνονται και οι ανησυχίες. Δεν είναι μόνο οι δικές μας, αλλά πιθανόν και αυτών που έχουν τη δυνατότητα να το ακούν ή που θα το μάθουν. 
Η μνήμη και κυρίως η μνήμη πολιτικών προσώπων είναι ένα ιδιάζον χαρακτηριστικό. Όποιος θέλει να τη χρησιμοποιεί για το μέλον, τη χρησιμοποιεί. Είναι μερικοί, όμως, που θέλουν να τη ξεχνούν. 
Στη δεκαετία του '50 κάτι τέτοια ακουγόταν. Ήταν η λεγόμενη ανοικοδόμηση. Υπήρχαν διανοούμενοι, υπήρχαν μελετητές, υπήρχαν επιστήμονες που έλεγαν όχι αυτού του τύπου την ανοικοδόμηση. Πενήντα χρόνια μετά έρχονται και λένε κάποιοι ότι είχαμε κάνει λάθος τότε. Τώρα αυτοί που θα έλθουν μετά από μας μετά από είκοσι πέντε έως τριάντα χρόνια, θα έχουν δει και τις υπογραφές και θα πουν ότι έχουμε συμβάλλει στην καταστροφή της περιοχής εκείνης.
Θα ήθελα να πω και κάτι άλλο για τις μελέτες. Πώς γίνεται η ανάθεση των μελετών. Έχουμε εμπειρία τεράστια. Υπάρχουν δύο τρόποι ανάθεσης. Η μία είναι "πες μου τι μπορούμε να κάνουμε γι' αυτήν την περιοχή" και η άλλη "πες πώς θα κάνουμε το συνεδριακό κέντρο, τη ΦΙΦΑ κλπ. στην αντίστοιχη περιοχή της Πάτρας". Δεν λένε "πες μας πώς θα γίνει η μελέτη για το βιολογικό καθαρισμό, αλλά πες μας πώς θα γίνει η μελέτη για το βιολογικό καθαρισμό στην υποβαθμισμένη περιοχή που υποφέρει ακόμα περισσότερο". Τώρα πού βρίσκουμε ολόκληρο χώρο; Γίνεται ανάθεση μελέτης -το υποπτεύομαι δεν ξέρω, με αυτό που δεν κοινοποιείται, γιατί πιθανόν να μην άρεσε αυτό που βγαίνει σε δεύτερη φάση- και τους λένε τώρα πώς πρέπει να γίνει. Αυτό βέβαια θα το κρίνουν και οι ίδιοι οι κάτοικοι της περιοχής και θα δούμε τι θα πούνε και οι δήμαρχοι, οι οποίοι υποτίθεται ότι ήθελαν μιαν άλλη πρόταση για εκείνη την περιοχή και δεν το βλέπουν.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αμπατζόγλου έχει το λόγο.
ΓΕΩΡΓΙΟΣ ΑΜΠΑΤΖΟΓΛΟΥ: Ακούσαμε από τον κύριο Υπουργό κάποια επιχειρήματα, τι να κάνουμε το κτίριο. Παραγνωρίστηκε η επιχειρηματολογία όσων διαφωνούν, τουλάχιστον από την πλευρά της Αριστεράς, σχετικά με το μέλλον του χώρου. Διότι το ερώτημα είναι μετά από όλα όσα έχουν εξεγγελθεί αμέσως ή εμμέσως, τι θα απομείνει εκεί; Κανείς δεν ζητά να γκρεμιστεί το συγκεκριμένο κτίριο και να γίνει πράσινο. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Πείτε το αυτό στους συναδέλφους σας.
ΓΕΩΡΓΙΟΣ ΑΜΠΑΤΖΟΓΛΟΥ: Εγώ τα λέω στη Βουλή, κύριε Υπουργέ.
Το θέμα είναι ότι όταν λέμε ότι αυτό το θέλουμε για συνεδριακό κέντρο σημαίνει σαρανταεξήμισι στρέμματα καλυμμένη επιφάνεια και επειδή είναι διώροφα και τριώροφα κτίρια περίπου εκατό στρέμματα ενεργή επιφάνεια και με πέντε τετραγωνικά μέτρα ανά άτομο μέτρο κάνει είκοσι χιλιάδες άτομα εκεί.
Τι ευκολίες θα κάνετε; Στάθμευσης, υποδοχής, διαμονής ενδεχομένως. Αν όλα αυτά τα προσθέσουμε, το μέγα ερώτημα είναι τι θα απομείνει απ' αυτήν την τεράστια έκταση για να θεωρείται ως πάρκο. Και σε αυτό το σημείο δεν υπάρχει απάντηση από την πλευρά της Κυβέρνησης.
Γνωρίσαμε και εμείς τη μελέτη του κ. Βάνσεν Χόφεν, αξιολογότατος, ο οποίος όμως εξέφρασε τα παράπονά του ότι κάνει μια ενδιάμεση μελέτη και δεν έρχεται κανείς να τον βοηθήσει να προχωρήσει στη δεύτερη φάση, να του δώσει κατευθύνσεις. Αυτά πληροφορηθήκαμε από τις εφημερίδες. Έχετε ένα κείμενο το οποίο δεν είναι οριστικό. 
Εγώ σας προκαλώ να δεσμευθείτε εκ μέρους της Κυβέρνησης σήμερα τι θα γίνει σ' αυτόν το χώρο. Και πόσος θα παραμείνει ως χώρος πρασίνου. 
Ήθελα, λοιπόν, να πω ότι εκτός των όσων ανέφερα, δεν είμαστε διατεθειμένοι με κανένα τρόπο να εξουσιοδοτήσουμε τον Υπουργό να οριοθετήσει μόνος του τον περιβάλλοντα χώρο που είναι αναγκαίος για την εξυπηρέτηση αυτού του πάρκου. Τουλάχιστον αυτή η φράση δημιουργεί βάσιμες υπόνοιες για το τι μπορεί να γίνει. Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχουν ζητήσει το λόγο ο κ. Σκυλλάκος και ο κ. Παυλόπουλος. Έχει ζητήσει άλλος το λόγο; 
Βλέπω τον κ. Μαγκριώτη και τον κ. Σαλαγκούδη. Θα πρέπει όμως κάποτε να τελειώνουμε. Θα αρχίσουμε με τον κ. Παυλόπουλο και τον κ. Μαγκριώτη και να μείνουν στο τέλος οι Κοινοβουλευτικοί Εκπρόσωποι.
ΑΝΤΩΝΗΣ ΣΚΥΛΛΑΚΟΣ: Ο κ. Μαγκριώτης είναι Κοινοβουλευτικός Εκπρόσωπος. 
ΠΡΟΕΔΡΕΥΩΝ (Κωνσταντίνος Γείτονας): Δεν τοποθετείται σήμερα ως Κοινοβουλευτικός Εκπρόσωπος. 
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, η τροπολογία η οποία συζητείται και επί της οποίας δευτερολογούμε είναι χαρακτηριστικό δείγμα αυτού για το οποίο θέλησε ο κύριος Υπουργός και ορισμένοι από το ΠΑΣΟΚ να κατηγορήσουν την Αξιωματική Αντιπολίτευση. Χαρακτηριστικό, δηλαδή, δείγμα αποσπασματικότητας. 
Όπως σωστά ελέχθη προηγουμένως η μελέτη δεν είναι ολοκληρωμένη. Αν ο κύριος Υπουργός, ερχόταν και μας έλεγε ότι η μελέτη Βάνσεν Χόφεν έρχεται θεσμικά και να συζητήσουμε επ' αυτής, δεν θα είχαμε αντίρρηση να κάνουμε οποιαδήποτε διεξοδική συζήτηση πάνω σε αυτή. Απλώς αποσπασματικά παίρνει κάτι και το φέρνει. Δεν λέγει κανείς να μη γίνει συνεδριακό κέντρο. Αλλά ο τρόπος με τον οποίο έρχεται να γίνει το συνεδριακό κέντρο δείχνει ότι η Κυβέρνηση δεν γνωρίζει συνολικά τι θέλει να κάνει με το αεροδρόμιο. Και αυτό δείχνει αποσπασματικότητα, προχειρότητα, έλλειψη θέσεων, όπως το ίδιο συμβαίνει και μ' ολόκληρο το νομοσχέδιο που συζητήσαμε το οποίο ήταν μια διαρκής παλινωδία του κυρίου Υπουργού για το τι σημαίνουν ανανεώσιμες πηγές ενέργειας, ένα ξεπούλημα των Ναυπηγείων Σκαραμαγκά και στην κυριολεξία...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ επί της τροπολογίας. Όχι πάλι από την αρχή.
ΠΡΟΚΟΠΗΣ ΠΑΥΛΟΠΟΥΛΟΣ: Σταθείτε, κύριε Πρόεδρε. Ακούστηκαν διάφορα και δεν διακόψατε κανένα. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ συνεχίστε. Δεν θα σας κάνω τη χάρη να σας διακόπτω, για να μου επιτίθεσθε . Δεν σας την κάνω αυτήν τη χάρη.
ΠΡΟΚΟΠΗΣ ΠΑΥΛΟΠΟΥΛΟΣ: Όπως το νομοσχέδιο αυτό ήταν ένα συνονθύλευμα διατάξεων και αλλαγής απόψεων και είτε ξεπουλήματος είτε ενίσχυσης επιχειρήσεων που έπαιξαν το ρόλο μετοχών φούσκας στο χρηματιστήριο, αυτό ακριβώς κάνει και η τροπολογία. Αν αυτό λέγεται πολιτική κυβέρνησης!
Επειδή κατηγορήθηκε δε για διαφοροποίηση πολιτικής η Νέα Δημοκρατία από τον κύριο Υπουργό, του θυμίζω ένα πράγμα. Αν πάτε, κύριε Υπουργέ, σε συνέδριο αυτήν τη στιγμή, πάτε επειδή ο Πρωθυπουργός δεν μπορεί να κυβερνήσει. Και γι' αυτόν το λόγο δεν έχει την εμπιστοσύνη του κόμματός σας. Γι' αυτόν το λόγο γίνεται εκτάκτως το συνέδριό σας. Ποιοι δεν έχουν θέσεις, ποιοι στερούνται και πού ζητάνε την εμπιστοσύνη, εσείς το ξέρετε. Είστε μια Κυβέρνηση που όχι μόνο δεν έχει θέσεις, αλλά αντιδικεί επί θέσεων και δεν γνωρίζει από πού να ζητήσει την εμπιστοσύνη. Από τη Βουλή ή από το Συνέδριο; Κατά τα λοιπά η κριτική που ασκήθηκε επί του Υπουργού ΠΕΧΩΔΕ για το αεροδρόμιο δεν μας αφορά. Να έλθει ο κ. Σημίτης, τα περί ΔΕΘ που ακούστηκαν από στέλεχος του ΠΑΣΟΚ και της Κυβέρνησης εδώ, να μας τα πει στη Θεσσαλονίκη. Και σε ό,τι αφορά τα ζητήματα τα οποία σχετίζονται με το συνέδριο και ενδεχόμενη αλλαγή μετά το συνέδριο , ακούγονται από ανθρώπους οι οποίοι για τον πρωθυπουργό τους έχουν πει ότι έπρεπε να αλλάξει. Έχουν πει μάλιστα και πόσοι είναι και οι αντικαταστάτες που περιμένουν. Και μάλιστα από έναν άνθρωπο που πρέπει να μας ξεκαθαρίσει πότε τον στηρίζει και πότε δεν τον στηρίζει, δεδομένου ότι τουλάχιστον δις έχει αποπεμφθεί από την Κυβέρνηση, διότι ακριβώς έχει κριτικάρει τον Πρωθυπουργό για την ανικανότητά του. Σας ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Παυλόπουλε, δεν σας διέκοψα. Πάντως οφείλω ως Προεδρεύων του Σώματος να κάνω το σχόλιο. Στα δυόμισι λεπτά δεν μιλήσατε ούτε δύο δευτερόλεπτα για την ουσία της τροπολογίας.
ΠΡΟΚΟΠΗΣ ΠΑΥΛΟΠΟΥΛΟΣ: Και πόσοι από τους προηγούμενους.
ΠΡΟΕΔΡΕΥΩΝ (Κωνσταντίνος Γείτονας): Όχι. Για να αποδίδουμε τα του Καίσαρος τω Καίσαρι.
Ο κ. Μαγκριώτης έχει το λόγο. Κύριε Μαγκριώτη, παρακαλώ επί της τροπολογίας. Σας προειδοποιώ και εσάς.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν θα καλύψω όλο το χρόνο. Εγώ απλώς θέλω να πω ότι η Αξιωματική Αντιπολίτευση το μόνο που επιδιώκει είναι να καθυστερεί το κυβερνητικό έργο. Τίποτε άλλο και γι' αυτό αναζητεί επιχειρήματα. Η ουσία της τοποθέτησής της και για την τροπολογία αυτή αποκαλύπτει του λόγου το αληθές.
Όσον αφορά τώρα το συνεδριακό κέντρο. Εγώ είπα ευθέως ότι είναι ορθότατη η χωροθέτηση των κτιριακών εγκαταστάσεων ως συνεδριακού κέντρου διότι χρειάζεται η Αττική συνεδριακό κέντρο.
Το δεύτερο που τόνισα είναι ότι για τις ανάγκες του "ΑΘΗΝΑ 2004" στις αρχές του 2002, θα σταματήσει τη λειτουργία του στην οδό Κηφισίας το εκθεσιακό κέντρο της HELEXPO και η πολιτεία οφείλει σε αυτό το χρονικό κενό της τριετίας ή τετραετίας να βρει μια εναλλακτική λύση για το εκθεσιακό και συνεδριακό κέντρο της HELEXPO στο λεκανοπέδιο της Αττικής. Και μ' αυτήν την έννοια κάνω τη διευκρίνιση και προς το συνάδελφο κ. Πάγκαλο, ότι η HELEXPO δεν είναι υπέρ της μονοπωλιακής θέσης της στην εκθεσιακή και συνεδριακή αγορά. Άλλωστε αυτή είναι αδύνατη. Το 1992 με κοινοτική οδηγία έχει καταργηθεί το εκθεσιακό και συνεδριακό μονοπώλιο της ΔΕΘ. Όμως η HELEXPO έχει συνεδριακό κέντρο στην Αθήνα. Κάθε δε άλλος φορέας έχει τη δυνατότητα να ιδρύσει το δικό του εκθεσιακό και συνεδριακό κέντρο στην Αθήνα. Η πολιτεία όμως, επειδή η HELEXPO είναι εθνικός εκθεσιακός φορέας, οφείλει να της βρει εναλλακτική λύση. Και με αυτήν την έννοια ορθότατα σήμερα αποφασίζουμε να μετατραπεί σε συνεδριακό κέντρο. Απλώς επισημαίνω την προοπτική η HELEXPO να αναλάβει αυτήν την ανακατασκευή και λειτουργία αυτού του εκθεσιακού κέντρου ή να της παραχωρηθεί ένας αντίστοιχος χώρος στο "ΕΛΕΥΘΕΡΙΟΣ ΒΕΝΙΖΕΛΟΣ".
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Και εσείς και η Κυβέρνηση, κύριε Υπουργέ κρατάτε κλειστά τα χαρτιά σας. Έχετε κατ' αρχήν μια μελέτη στα χέρια σας. Θα μας τη μοιράσετε; 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αν θέλετε μπορείτε να την πάρετε.
ΑΝΤΩΝΗΣ ΣΚΥΛΛΑΚΟΣ : Θα παρακαλέσουμε να δοθεί στις υπηρεσίες και να μοιραστεί.
Δεύτερον. Δεν ξέρω αν αυτή η μελέτη είναι τμήμα κάποιας άλλης γενικότερης. Ξέρω ότι έπρεπε να ολοκληρωθεί η δεύτερη φάση της συνολικής μελέτης που έγινε με επικεφαλής της ομάδας εργασίας του Πολυτεχνείου τον Βάνσεν Χόφεν. 
Τι θα γίνει με τη συνολικότερη μελέτη της δεύτερης φάσης. Θα δοθεί στα κόμματα, στους αρμόδιους φορείς της περιοχής και στους κατοίκους; 
Τρίτον, σας λέμε ότι υπάρχουν φήμες, πληροφορίες, δημοσιεύματα ότι θα τσιμεντοποιηθεί η περιοχή με συγκεκριμένα έργα. Δεν δηλώνετε ότι δεν θα γίνουν αυτά τα έργα, ότι δεν θα γίνει, δηλαδή, εκεί το γήπεδο του Παναθηναϊκού ή της ΦΙΜΠΑ. Δηλώστε εδώ ότι δεν πρόκειται να γίνουν άλλες κατασκευές ή εν πάση περιπτώσει πέστε μας ότι στα σχέδια είναι να γίνουν τα άλφα, τα βήτα και τα γάμα.
Το θέμα δεν είναι αν είναι καλό και όμορφο το συνεδριακό κέντρο. Μακάρι το όποιο συνεδριακό κέντρο, όπου γίνει τελικά, να είναι σωστό και να καλύπτει τις ανάγκες. Αλλά αυτό συζητάμε τώρα;
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Αυτό συζητάμε.
ΑΝΤΩΝΙΟΣ ΣΚΥΛΛΑΚΟΣ: Δεν συζητάμε αυτό. Συζητάμε ότι έχετε λυμένα τα χέρια και έχετε προθέσεις να μη γίνει μητροπολιτικό πάρκο. Γι' αυτό και κρύβετε τα χαρτιά σας. Έχετε ευθύνη. Δεν είναι αυτή στάση Κυβέρνησης. Μας γράφετε στα παλαιά σας τα παπούτσια.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, αποδεικνύεται ότι η αντιληπτική ικανότητα της κυβερνητικής πλειοψηφίας είναι μειωμένη. Θα πρέπει γι' αυτό να βρούμε τον τρόπο να επικοινωνούμε επιτέλους και να συνεννοούμαστε, τον τρόπο να λέμε με πόιντς και να δίνουμε γραπτά τις θέσεις μας, γιατί αλλιώς η Κυβέρνηση θα συνεχίσει να πιπιλίζει την ίδια καραμέλα ότι δεν έχουμε θέσεις, ότι δεν έχουμε πρόγραμμα και από την άλλη μεριά να έρχεται να εφαρμόζει το δικό μας πρόγραμμα, τις δικές μας ιδέες, τις δικές μας προτάσεις, κακέκτυπα βέβαια και γι' αυτόν ακριβώς το λόγο δεν πάει μπροστά ο τόπος.
Πρώτο λοιπόν σημείο: Είμαστε υπέρ του να γίνει συνεδριακό κέντρο στην Αττική. Το πού θα γίνει όμως, αν πρέπει δηλαδή να γίνει στο αεροδρόμιο, πρέπει να μας το δείξει η ολοκληρωμένη μελέτη του αεροδρομίου. Αν αυτή υπάρχει, κάντε τήν μας γνωστή. Μην την κρατάτε μυστικό στα συρτάρια. Δείξτε την, όπως πολύ σωστά είπε ο εισηγητής της Πλειοψηφίας, στους κατοίκους της περιοχής. Μας έχουν στείλει σε όλους, σε όλα τα κόμματα, προς την Κυβέρνηση, σε όλους τους Βουλευτές, τη διαμαρτυρία τους, την κάθετη αντίθεσή τους και τους φόβους τους. 
Θα γίνει εκεί αμαξοστάσιο τραμ; Έτσι λένε οι κάτοικοι που ενδιαφέρονται για την περιοχή. Πληροφορίες ενδεχομένως ακούνε ή κάποιες δηλώσεις. Θα περάσει η επέκταση της σήραγγας Υμηττού, η Αττική Οδός από κει; Θα παραμείνει ο αεροδιάδρομος ή δεν θα παραμείνει και θα χρησιμοποιηθεί η Τανάγρα, όπως ανεφέρθη, ή οτιδήποτε άλλο; Θα γίνει νέος; Θα χαλάσει ο παλιός; Τι ακριβώς θα γίνει; 
Μια ολοκληρωμένη μελέτη. Αυτό ζητούσαμε και μετά πάρτε την οποιαδήποτε απόφαση. Μαζί σας να είμαστε, να συμφωνήσουμε, γιατί το συνεδριακό κέντρο είναι μια ανάγκη που, όπως σας είπα δεν είναι ανάγκη σημερινή, είναι χθεσινή, που έπρεπε ήδη να υπάρχει. Και κακώς καθυστερήσαμε. Αλλά, επιτέλους, να γίνει με μια ολοκληρωμένη μελέτη.
Εγώ, κύριοι συνάδελφοι, έκανα την κριτική, την αυτοκριτική, για τη δική μας παράταξη, που δεν την καταλάβατε και είπα να μην επαναλάβουμε τα λάθη αυτά που έγιναν πριν από δεκαετίες. Τα αναγνωρίζουμε όλοι. Αλίμονο. Δεν θέλουμε να κρυβόμαστε πίσω από το δάχτυλό μας. Αλλά, προς Θεού! Μην επαναλαμβάνετε ό,τι λάθη κάναμε. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Σαλαγκούδη. 
ΓΕΩΡΓΙΟΣ ΣΑΛΑΓΚΟΥΔΗΣ: Τώρα τελευταία επιδίδεστε στο να μας μιμείστε, έστω κακέκτυπα, αλλά μη μιμείστε τα λάθη μας. Μιμηθείτε ό,τι σωστό κάνουμε. Και φυσικά ακολουθήστε αυτά τα σωστά που σας προτείνουμε.
Δυο λόγια μόνο θα ήθελα να πω για τη Διεθνή Έκθεση Θεσσαλονίκης. Είναι ο εθνικός εκθεσιακός φορέας. Όπως ελέχθη, δεν θα έχει αυτήν τη στιγμή κτίριο, εκθεσιακό κέντρο στην πρωτεύουσα. Αυτό το διάστημα πρέπει να το φροντίσουμε και να το δει η Κυβέρνηση διότι εν όψει και της μετοχοποίησής της πώς θα την πάτε και πώς θα γίνει ελκυστική η μετοχή της όταν μια μεγάλη, σπουδαία και σημαντική δραστηριότητά της που ήταν η εκθεσιακή δραστηριότητα στην πρωτεύουσα δεν θα υπάρχει γι' αυτό το χρονικό διάστημα; Γι αυτό φροντίστε το σε συνδυασμό ενδεχομένως με ό,τι σκέπτεστε να κάνετε άμεσα για το εκθεσιακό κέντρο.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Πάγκαλος για ένα λεπτό και κλείνουμε.
ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, απορώ κατ' αρχήν γι' αυτήν την επιμονή στην κριτική περί αποσπασματικού. Εδώ μας εδηλώθη και μας εμφανίστηκε από τον κύριο Υπουργό μελέτη, την οποίαν κι εγώ γνώριζα, κορυφαίου Έλληνα επιστήμονα, του καθηγητή του Πολυτεχνείου κ. Λουδοβίκου Βασενχόφεν, ο οποίος έχει κάνει και το ρυθμιστικό της Αθήνας. 
Κατά τη διαδικασία της σύνταξης της μελέτης αυτής συμμετείχαν -και το γνωρίζω ως Βουλευτής της περιοχής- όλοι οι φορείς της περιοχής: οι δήμαρχοι, οι Βουλευτές, σύλλογοι και άλλοι φορείς και έδωσαν την άποψή τους για το έργο αυτό. Είναι λοιπόν τοποθετημένο το έργο αυτό μέσα σε μια μελέτη. Και επιπλέον τι θα πει αποσπασματικό; Δηλαδή τι θα κάνουμε; Πρόκειται για ένα υπάρχον κτίριο σε σχετικά καλή κατάσταση. Εσωτερικές διαρρυθμίσεις θα κάνουμε. Ούτε νέο μπετόν θα μπει ούτε νέο πάρκινγκ θα υπάρξει, ούτε νέοι δρόμοι. Αυτά όλα υπάρχουν. Για ποιο λόγο δηλαδή χρειάζεται περαιτέρω μελέτη; Για να μη γίνει ποτέ; Για να το αναβάλουμε και να διαιωνίζονται τα προβλήματα και να μπορούμε να γκρινιάζουμε.
Σε ό,τι αφορά δε τη Θεσσαλονίκη εγώ δηλώνω απερίφραστα: Ο εθνικός εκθεσιακός φορέας είναι η HELEXPO. Η εθνική εκθεσιακή εκδήλωση είναι στη Θεσσαλονίκη. Έχω εκδηλώσει τη φροντίδα μου για τη Θεσσαλονίκη συγκεκριμένα στο παρελθόν και δεν δέχομαι μαθήματα, αν θέλετε, για το πώς πρέπει κανείς να ενδιαφέρεται για τη Θεσσαλονίκη. Τρεις διεθνείς οργανισμοί υπάρχουν στην Ελλάδα και οι τρεις έχουν έδρα τη Θεσσαλονίκη με βάση αποφάσεις που εγώ πήρα και εισηγήθηκα στις τότε κυβερνήσεις. Δεν πρέπει όμως να έχει συνεδριακό κέντρο η Αθήνα;
Θα σας ρωτήσω και κάτι άλλο. Δεν πρέπει να έχει συνεδριακό κέντρο η Πάτρα, το Ηράκλειο, η Λάρισα; 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Πάγκαλε.
ΘΕΟΔΩΡΟΣ ΠΑΓΚΑΛΟΣ: Είναι δυνατόν να ζούμε δηλαδή επ' άπειρον εις την υπανάπτυξη και την καθυστέρηση και να μην υπάρχει κανείς ανταγωνισμός μεταξύ διαφόρων εκδηλώσεων; Και τι θα κάνει κάποια ομάδα, η οποία θέλει να συνεδριάσει για δεύτερη φορά στη χώρα μας όπως συμβαίνει πάρα πολύ συχνά; Συνεδριάζουν μία φορά στη Θεσσαλονίκη και θέλουν να πάνε κάπου αλλού τη δεύτερη φορά. Υπάρχουν συνέδρια επαγγελματικών κατηγοριών, τα οποία είναι στην Ελλάδα για έβδομη ή για δέκατη φορά. Ας έχουν τη δυνατότητα να επιλέξουν. Αυτό προτείνω. Και είμαι και αναφανδόν υπέρ της ιδέας η HELEXPO να έχει μια ιδιαίτερη μεταχείριση στη διάρκεια αυτού του διαγωνισμού, τον οποίον κάνετε, τηρουμένων βεβαίως των νόμων και των κανονισμών. 
ΠΡΟΕΔΡΕΥΩΝ (Κωνσταντίνος Γείτονας): Αυτό δεν μπορεί να γίνει με βάση τους νόμους.
ΘΕΟΔΩΡΟΣ ΠΑΓΚΑΛΟΣ: Ας υπάρχει η φροντίδα, η οποία θα μας λέει ότι πέραν των άλλων χαρακτηριστικών των διαφόρων προσφορών η HELEXPO έχει και τεχνογνωσία, παρουσία και μία δυνατότητα να εξισορροπήσει τα πράγματα σε πανελλήνιο επίπεδο.
ΠΡΟΕΔΡΕΥΩΝ (Κωνσταντίνος Γείτονας): Κηρύσσεται περαιωμένη η συζήτηση επί της τροπολογίας με γενικό αριθμό 615 και ειδικό 34.
Ερωτάται το Τμήμα: Γίνεται δεκτή η τροπολογία με γενικό αριθμό 615 και ειδικό 34; 
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η τροπολογία με γενικό αριθμό 615 και ειδικό 34 έγινε δεκτή κατά πλειοψηφία και θα ενταχθεί ως ίδιον άρθρο στο νομοσχέδιο. 
Εισερχόμαστε στη συζήτηση της τροπολογίας με γενικό αριθμό 616 και ειδικό 35 περί πωλήσεων κάτω του κόστους και υπογράφεται από τους κυρίους Παπαντωνίου και Χριστοδουλάκη.
Το λόγο έχει ο εισηγητής της Πλειοψηφίας κ. Κωνσταντίνου.
ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, κατά τη διάρκεια του καλοκαιριού του 1992 συζητήσαμε σ' αυτήν την Αίθουσα και κυρώσαμε τη Συμφωνία του Μάαστριχτ. Είχα πει τότε στη συζήτηση εδώ στη Βουλή και έγραψα στη συνέχεια ότι εάν η Συμφωνία του Μάαστριχτ δεν υπήρχε, η Ελλάδα έπρεπε να την έχει εφεύρει θέλοντας να πω, όπως εξήγησα, ότι οι ανάγκες προσαρμογής, που κατά τα άλλα μπορεί να φαίνονται απλώς λογικά επακόλουθα για να εφαρμοστούν για τα δικά μας δεδομένα πολλές φορές, για τα δεδομένα της χώρας μας, είναι επαναστατικές. Λύσεις ή προτάσεις που σε άλλες χώρες έχουν υλοποιηθεί ακόμη και από συντηρητικές κυβερνήσεις για τη χώρα μας εμφανίζονται να έχουν ιδιαίτερη σημασία, ιδιαίτερη αξία, αλλά και τεράστια δυσκολία στην εφαρμογή τους.
Τέτοιου είδους φαίνεται να είναι και μια λογική τροπολογία που θα γίνει άρθρο αυτού του νομοσχεδίου που εισηγείται το Υπουργείο Ανάπτυξης, δηλαδή η απαγόρευση λιανικών πωλήσεων κάτω του κόστους. Τι πιο λογικό, τι πιο σωστό. Και όμως μέχρι τώρα δεν υπήρχε τρόπος ελέγχου και χρειάστηκε μετά από τόσα χρόνια να εφαρμοστεί αυτό που σε άλλες χώρες εφαρμόζεται επί σειρά ετών.
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Για να γίνει αυτό πράξη λοιπόν η Κυβέρνηση νομοθετεί με ένα άρθρο που σήμερα συζητούμε ως τροπολογία, αναγκάζεται να καθορίσει τι είναι πώληση εμπορευμάτων κάτω του κόστους και να λέει δηλαδή ότι θεωρείται κόστος αγοράς η τιμή μονάδας του προϊόντος που αναγράφεται στο τιμολόγιο αφαιρουμένων των εκπτώσεων. Συνυπολογίζεται βεβαίως ο ΦΠΑ και οι υπόλοιποι δασμοί ή φόροι, αν υπάρχουν, καθώς και τα μεταφορικά και κάτω αυτής της τιμής απαγορεύεται η πώληση των προϊόντων. 
Υπάρχουν βεβαίως στη συνέχεια εξαιρέσεις σε ό,τι αφορά στην πώληση κάτω του κόστους αγοράς, εξαιρέσεις που αναφέρονται και σε πακέτα που έχουν τιμολογηθεί σε ειδική τιμή, εξαιρέσεις που αφορούν σε πώληση κάτω της τιμής μονάδας όταν στο τιμολόγιο υπάρχουν άλλες τιμές. Εφόσον δηλαδή ένα προϊόν αγοράζεται από μια επιχείρηση από διαφορετικούς προμηθευτές σε διαφορετικές τιμές την ίδια χρονική περίοδο, υπάρχει η δυνατότητα να έχει έκπτωση σε ό,τι αφορά στην τελική τιμή όταν υπάρχουν εκπτώσεις επί του τιμολογίου που παρέχονται στο λιανοπωλητή και αφορούν συνολικά σε περισσότερα προϊόντα. Τότε όμως επιμερίζονται αναλογικά κατά αξία σε όλα τα προϊόντα του τιμολογίου. Επίσης υπάρχει η δυνατότητα να υπάρχει τιμή μικρότερη όταν υπάρχουν εκπτώσεις οποιασδήποτε μορφής που παρέχονται στον καταναλωτή επί του συνόλου του λογαριασμού. Τότε επιμερίζονται αναλογικά σε όλα τα προϊόντα του λογαριασμού.
Κατά παρέκκλιση αυτών των ανωτέρω υπάρχει η δυνατότητα να πωλούνται κάτω του κόστους αγοράς στις εξής περιπτώσεις: Όταν πρόκειται για αναλώσιμα προϊόντα σε περίοδο κοντά στην ημερομηνία λήξης τους, όταν πρόκειται για πώληση ολόκληρων αποθεμάτων σε νέο κόστος αγοράς όταν ο τιμοκατάλογος του προμηθευτή μεταβάλλεται, αλλά τότε μιλάμε για ολόκληρα αποθέματα, όταν έχουμε εκπτωτικά κουπόνια επί συσκευασίας προϊόντος από τον προμηθευτή, πρέπει όμως να αναγράφεται στο τιμολόγιο ή σε άλλο έγγραφο και τέλος όταν έχουμε περίπτωση διάλυσης επιχείρησης ή ορισμένου κλάδου αυτής της επιχείρησης.
Αυτές οι εξαιρέσεις ισχύουν με την επιφύλαξη των διατάξεων για πωλήσεις σε μειωμένες τιμές λόγω τέλους εποχής, είναι οι τακτικές εκπτώσεις, καθώς και οι ειδικές προσφορές. 
Ο έλεγχος της τήρησης των παραπάνω διατάξεων ανατίθεται στο Υπουργείο Ανάπτυξης και στις αρμόδιες υπηρεσίες, που υπάρχουν στις εποπτείες εμπορίου, ενώ σε περίπτωση παράβασης έχουμε πρόστιμο που ανέρχεται το ανώτερο στο 0,5% επί των ακαθάριστων ετήσιων εσόδων του προηγούμενου έτους, ενώ σε περίπτωση υποτροπής το πρόστιμο μπορεί να φτάνει μέχρι το 3% επί των ακαθάριστων ετήσιων εσόδων. Η ισχύς της συγκεκριμένης τροπολογίας, που ελπίζουμε ότι θα γίνει άρθρο του νόμου, αρχίζει τρεις μήνες μετά από τη δημοσίευσή του σε ΦΕΚ, ώστε να υπάρχει ο χρόνος για τη δυνατότητα προσαρμογής των επιχειρήσεων σ' αυτήν τη φιλοσοφία.
Για όλα αυτά που τα θεωρούμε όλοι, πιστεύω, απολύτως λογικά, εισηγούμαι την επιψήφιση της τροπολογίας, που ανέπτυξα μόλις πριν.
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, θέλω να κάνω μία παρατήρηση σε μία αναφορά του συναδέλφου κ. Σκυλλάκου.
Κύριε συνάδελφε, αν ήμασταν γραμμένοι στα παλιά παπούτσια καλά θα ήταν, γιατί κάπου είμαστε γραμμένοι. Το θέμα είναι ότι μας αγνοούν πλήρως η Κυβέρνηση, ο κύριος Υπουργός και δεν ξεκαθαρίζουν στην Εθνική Αντιπροσωπία και στον ελληνικό λαό τις προθέσεις της Κυβέρνησης σχετικά με τα θέματα, που εδώ εισηγούνται. Ξέρετε γιατί γίνεται αυτό; Γιατί δεν έχουν πολιτική για το συγκεκριμένο θέμα, γιατί η πολιτική τους είναι ένα μπάλωμα, είναι το αποσπασματικό, δεν είναι το ολοκληρωμένο, γιατί μια ολοκληρωμένη πολιτική μπορεί να συγκρούεται με συμφέροντα και η συγκεκριμένη Κυβέρνηση δεν έχει την πολιτική τόλμη να συγκρούεται και να δίνει λύσεις στα προβλήματα, με όλες τις επιπτώσεις. Γι' αυτό δεν σας απαντάει, κύριε Σκυλλάκο, ο κύριος Υπουργός.
Αυτό δε επιβεβαιώνεται και από το γεγονός που αντιμετωπίζει η δεύτερη τροπολογία, από τα θέματα, από τη θεματολογία. Έχουν οκτώ χρόνια, από το 1993, με αντιλήψεις εκσυγχρονιστικές, εννοείται οι Κυβερνήσεις του κ. Σημίτη, και ανακάλυψαν τώρα το 2001 τα προβλήματα της αγοράς, για να υπάρξουν ρυθμίσεις, ούτως ώστε να υπάρχει λειτουργία στην αγορά. 
Για μας το θέμα που πραγματεύεται η συγκεκριμένη τροπολογία της τελευταίας στιγμής είναι ένα πολύ σοβαρό θέμα, ένα τεράστιο θέμα, ένα σύγχρονο πολύπλευρο θέμα. Έχουν διαμορφωθεί με την παγκοσμιοποίηση νέες συνθήκες στην αγορά και φυσικά χρειάζονται κάποιες ρυθμίσεις, όχι όμως σαν κι αυτές, οι οποίες δεν νομίζω ότι δίνουν και μεγάλες διεξόδους και θέτουν σοβαρούς κανόνες για ομαλή λειτουργία και για ίσες συνθήκες ανταγωνισμού. Η Κυβέρνηση, λοιπόν, βλέπουμε να εμμένει με την ίδια πρακτική, με τις ίδιες μεθοδεύσεις να μπαλώσει κάποιες καταστάσεις με γνώμονα και σε αυτήν την τροπολογία το κομματικό συμφέρον και την εξυπηρέτησή τους. Συγκεκριμένα αν δείτε τις δυνατότητες που θέλει να έχει ο Υπουργός μέσα από αυτήν την τροπολογία όσον αφορά τα πρόστιμα, αυτό και μόνο κάνει αντιληπτό τι θέλει να εξυπηρετήσει. Βλέπετε, εκλογές θα έχουμε πολύ γρήγορα και σου λέει, περάστε τα γρήγορα, μήπως και από εκεί πάρουμε κάτι,
Κύριε Υπουργέ, κυρίες και κύριοι συνάδελφοι, αυτήν την υπόθεση που λέγεται αγορά και ανταγωνισμός, που εντάσσεται στα πλαίσια της δικής μας φιλοσοφίας εσείς δεν μπορείτε να καταλάβετε, γι' αυτό δεν μπορείτε να φέρετε ολοκληρωμένες προτάσεις, δεν έχετε πολιτική, θα θέλαμε μια άλλη αντιμετώπιση. Δεν αντιλέγουμε στις μικρορυθμίσεις που κάνετε. Δυστυχώς λυπούμεθα, που και αυτήν την τροπολογία θα την καταψηφίσουμε. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
Διαβάζοντας την τροπολογία, με τη δεύτερη ματιά λες ότι δεν είναι τόσο αθώα, γιατί στην πραγματικότητα διατηρεί και νομιμοποιεί το καθεστώς λιανικής πώλησης κάτω του κόστους ή νομιμοποιεί αυτό που λέγεται διαδικασία πώλησης με εκπτωτικά κουπόνια, που ο απλός μπακάλης δεν θα έχει τη δυνατότητα να το κάνει αυτό. Ουσιαστικά διατηρεί την απελευθέρωση των ειδικών προσφορών για μεγάλο χρονικό διάστημα, αφού προβλέπεται ότι δεν θα ισχύει μόνο σαράντα μέρες πριν τις εκπτώσεις.
Τρίτον, εξουσιοδοτεί τον Υπουργό να κανονίζει εκείνος πότε θα είναι οι εκπτώσεις και τι είδους εκπτώσεις θα είναι. Αυτό ευνοεί φυσικά τα πολυκαταστήματα και όχι τις μικρές επιχειρήσεις. Τα πρόστιμα που βάζουν σε αυτές τις περιπτώσεις είναι γελοία, ακριβώς επειδή ξέρει ποιος θα κάνει την καταστρατήγηση, για να τους διευκολύνει περισσότερο. Εμείς βέβαια έχουμε συγκεκριμένες προτάσεις, παραδείγματος χάρη πρέπει να νομοθετηθεί πότε θα είναι οι εκπτώσεις, 1 έως 10 Φεβρουαρίου, και 1 έως 20 Αυγούστου, που αλλάζουν οι εποχές. Να διατηρηθεί η δυνατότητα των ειδικών εκπτώσεων για ένα δεκαήμερο μετά από κάθε συγκεκριμένη περίπτωση και το κυριότερο να υπάρχουν πρόστιμα, που θα βάζουν σε σκέψη αυτόν που θα κάνει την παρανομία, 2% σε αρχική φάση, 10% αργότερα. Το μόνο στο οποίο συμφωνούμε είναι αυτό που προβλέπεται στην παράγραφο 2, στις περιπτώσεις α΄, β΄ και δ΄, όπου για ειδικές περιπτώσεις πρέπει να δίνεται η δυνατότητα λιανικής πώλησης με κατώτερες τιμές, επειδή υπάρχει λήξη προθεσμίας κλπ. 
Για τους λόγους που ανέφερα πιο πάνω, και όχι για τον τελευταίο, θα καταψηφίσουμε αυτήν την τροπολογία.
ΠΡΟΕΔΡΕΥΩΝ (Παναγιώτης Σγουρίδης): Δεν υπάρχει άλλος εγγεγραμμένος να μιλήσει επί της τροπολογίας αυτής.
Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Ένα μικρό σχόλιο και μία μικρή τροποποίηση. Θα πω πρώτα την τροποποίηση. Ο εισηγητής του ΠΑΣΟΚ ανέφερε πολύ σωστά ότι η εφαρμογή αυτής της ρύθμισης θέλει ένα χρονικό ορίζοντα και η τροπολογία προβλέπει τρεις μήνες. Αν εκτιμήσω πότε θα δημοσιευτεί στο ΦΕΚ -ίσως τέλος Σεπτέμβρη- πρακτικά οι τρεις μήνες μπορεί να είναι αρχές Δεκέμβρη. Οπότε θα προτείνω να ξεκινήσει από 1.1.2002, ώστε να μη συμπέσει με μεταβολές που θα γίνονται και προπαρασκευές για το ευρώ. 
Θα προτείνω στην πέμπτη παράγραφο να μπει ότι "η ισχύς των διατάξεων του άρθρου αυτού αρχίζει από 1.1.2002". Διαγράφεται η υπόλοιπη φράση.
Όσον αφορά την ουσία, γιατί προωθείται αυτή η τροπολογία; Διότι βλέπουμε στη χώρα μας ορισμένες φορές να γίνεται μία εκτός θεμιτού ανταγωνισμού προσπάθεια να εξουθενωθούν μικροί πωλητές, να εξουθενωθούν μικρές επιχειρήσεις, να πιεστούν αφόρητα μικρές παραγωγικές επιχειρήσεις, οι οποίες δεν συμφωνούν με αυτήν την πρακτική και να βγουν εκτός αγοράς. Έχουμε παρατηρήσει πολλά τέτοια φαινόμενα και πιστεύω ότι η πολιτεία παράλληλα με την προώθηση του ανταγωνισμού πρέπει να λαμβάνει υπόψη της, να καταπολεμά και να περιορίζει τις πρακτικές αθέμιτου ανταγωνισμού, διότι αν συνεχίζονται χωρίς έλεγχο και κανόνες, αυτές οι πρακτικές της συστηματικής και μαζικής πώλησης προϊόντων κατά του κόστους, εξουθενώνονται όλα τα άλλα δίκτυα πωλήσεων και οι τροφοδοσίες που υπάρχουν.
Όταν βρεθεί μόνος του ένας μεγάλος, ο οποίος σε μια φάση πουλά συστηματικά κάτω του κόστους και φαίνεται ότι είναι υπέρ του καταναλωτή, τότε μπορεί να αλλάξει τη στρατηγική, αφού έχει εξουθενώσει όλους τους ανταγωνιστές και να γυρίσει και να πουλά σε υψηλότερες τιμές απ' αυτές που θα ήταν σε διαφορετική περίπτωση. 
Εμείς, λοιπόν, κάνουμε μια ισορροπημένη και μετριοπαθή ρύθμιση και λέμε ότι θα υπάρχουν κανόνες σ' αυτό το σύστημα πωλήσεων κάτω του κόστους. Βεβαίως δεν μπορούμε να το αποκλείσουμε εξολοκλήρου, διότι υπάρχουν περιπτώσεις που επιβάλλεται αυτό και περιγράφονται αναλυτικά στη διάταξη, όπως είναι όταν το stock βγαίνει εκτός εποχής ή όταν αλλάζει ή όταν αλλάζουν οι τιμές για γενικότερους λόγους κλπ. Σε αυτές τις περιπτώσεις επιτρέπεται, αλλά αυτό το οποίο πρέπει να περιοριστεί είναι η μαζική και συστηματική τιμολόγηση κάτω του κόστους, προκειμένου να εξουθενωθούν άλλες εφοδιαστικές αλυσίδες, άλλες εφοδιαστικές δραστηριότητες και δραστηριότητες πωλήσεων, οι οποίες εν τέλει είναι ανταγωνιστικές και συμφέρουν και τον καταναλωτή. 
Θέλω να υπογραμμίσω ότι δεν είναι καθόλου τυχαίο ότι η παρούσα νομοθετική ρύθμιση έχει προκαλέσει την απόλυτη συμφωνία, τόσο μεταξύ της Ένωσης Σούπερ Μάρκετ, όσο και της Ένωσης Παραγωγών σε μια σειρά από χρήσιμους τομείς και φυσικά και της Ένωσης Μικρομεσαίων Επιχειρήσεων και μιας σειράς από άλλες οργανώσεις. Είναι σπάνια η φορά που η παραγωγική εκπροσώπηση συμπίπτει σ' αυτό το θέμα με τον κλάδο πωλήσεων, διότι έχουν αντιληφθεί και οι δύο ότι τα συμφέροντά τους δεν είναι αντιτιθέμενα και ούτε είναι αντιτιθέμενα με τον καταναλωτή. 
Η πολιτεία από την πλευρά της προωθεί αυτήν τη ρύθμιση, επειδή πιστεύει ότι είναι και υπέρ της ελληνικής παραγωγής και υπέρ του θεμιτού ανταγωνισμού στο εμπόριο και τελικά υπέρ του καταναλωτή. 
Εύχομαι, λοιπόν, σ' αυτήν τη νέα περίοδο που μας εισάγει η ρύθμιση αυτή, σε συμβατότητα με τις ρυθμίσεις που υπάρχουν και σε άλλες ευρωπαϊκές χώρες, όλοι να δώσουμε τη μάχη του θεμιτού ανταγωνισμού, έτσι ώστε να ωφελήσουμε τελικά τον Έλληνα καταναλωτή διατηρώντας και αυξάνοντας τον ανταγωνισμό και σε καταστήματα και όχι μόνο με αθέμιτες πρακτικές, που αρκετές φορές γίνονται στη χώρα μας. 
Σας ευχαριστώ πολύ.
ΑΝΤΩΝΗΣ ΣΚΥΛΛΑΚΟΣ: Για τα εκπτωτικά κουπόνια δεν μας είπατε τίποτα.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, η Κυβέρνηση δεν θέλει να βοηθήσει την πρόθεσή μας να συμφωνήσουμε και να νομοθετήσουμε με τρόπο που πραγματικά θα υπηρετεί καλύτερα και τον τρόπο λειτουργίας της αγοράς και φυσικά το συμφέρον του καταναλωτή και του Έλληνα πολίτη γενικότερα.
Είναι γεγονός ότι αυτό που πάει να ρυθμίσει αυτή η τροπολογία, είναι κάτι που εμείς το ζητάμε εδώ και πάρα πολύ καιρό. Έχω κάνει ερωτήσεις πολύ πριν αναλάβετε το Υπουργείο για αυτό το θέμα του αθέμιτου ανταγωνισμού με τις πωλήσεις κάτω του κόστους. 
Όμως έτσι όπως το φέρνετε τώρα, με κάποιες περιπτώσεις τις οποίες αναφέρετε -δεν είναι μόνο αυτές, είναι και άλλες πολλές- εγώ θα έλεγα ότι η σωστότερη νομοθετική πρωτοβουλία που θα μπορούσατε να πάρετε γι' αυτό το θέμα, θα ήταν να πείτε μόνο ότι απαγορεύονται οι τιμές πώλησης κάτω του κόστους και να είχατε τις ποινές, στις οποίες ποινές να απαλλαγείτε από το να συναλλάσσεσθε εσείς, ο Υπουργός -σήμερα εσείς, αύριο οποιοσδήποτε άλλος- απευθείας με τον παραβάτη. Βάλτε την Επιτροπή Ανταγωνισμού να σας κάνει εισήγηση μετά την πιστοποίηση από τις υπηρεσίες σας, ούτως ώστε και αυτοί να ξέρουν ότι θα έχουν κάποιο έλεγχο από την Επιτροπή Ανταγωνισμού και η Επιτροπή Ανταγωνισμού να σας εισηγείται το πρόστιμο, διότι διαφορετικά θα γίνεσθε αντικείμενο πιέσεων, συναλλαγών και δεν θα έπρεπε η πολιτική ηγεσία να το έχει αυτό. Θα πρέπει να το αποφεύγει. 
Από κει και πέρα, τις υπόλοιπες περιπτώσεις που αναφέρατε, κύριε Υπουργέ, και είναι ελάχιστες, ενώ είναι πάρα πολλές -εάν θέλετε θα σας πω πρόχειρες μερικές ακόμη- θα μπορούσατε να τις ρυθμίσετε με ένα προεδρικό διάταγμα, που θα μπορούσε να είναι αναλυτικό και θα μπορούσε να καλύπτει όλες τις περιπτώσεις που δεν καλύπτονται. 
Επίσης, είναι η ΚΟΜΕΡΣΤ, που θα πρέπει και εκεί να κάνετε κάποιες ρυθμίσεις, τις οποίες νομίζω ότι θα μπορούσατε ολοκληρωμένα να τις κάνετε και τότε εμείς θα συμφωνούσαμε να κάνετε ένα αναλυτικό προεδρικό διάταγμα, όπου θα συμπεριλαμβάνονται όλες οι περιπτώσεις του αθέμιτου ανταγωνισμού.
Έτσι θα συμφωνούσαμε απόλυτα, κύριε Υπουργέ, και νομίζω ότι θα ήταν η σωστότερη νομοθετική πρωτοβουλία. Τώρα αυτή η τροπολογία -με συγχωρείτε που θα επαναληφθώ- είναι όντως αποσπασματική.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Χριστοδουλάκη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Θα ήθελα να σας πληροφορήσω, επειδή λέω και ξαναλέω ότι έχει δύο απόψεις η Νέα Δημοκρατία: Από εκεί που δεν συζητούσε καθόλου το θέμα, τώρα είναι έτοιμη να συμφωνήσει. Εγώ θα σας δώσω αυτήν τη δυνατότητα να αλλάξετε την αρχική θέση του κόμματός σας προς τη σωστή κατεύθυνση. 
Εγώ δέχομαι αυτό που λέτε και θα προτείνω να προστεθεί στην παράγραφο 4: "Με απόφαση του Υπουργού Ανάπτυξης κατόπιν εισήγησης της Επιτροπής Ανταγωνισμού". Όπου βλέπουμε αλλαγή επί τα βελτίω της Νέας Δημοκρατίας θα τη βοηθήσουμε, διότι και αυτή πρέπει να κατανοήσει πώς λειτουργεί σωστά η αγορά.
ΠΡΟΚΟΠΗΣ ΠΑΥΛΟΠΟΥΛΟΣ: Αλλαγή είναι ή δική σας, όπως χθες με τις ανανεώσιμες πηγές ενέργειας; Μαθαίνετε σιγά-σιγά.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Μη βιάζεσθε.
Όσον αφορά δε στο θέμα ότι υπάρχουν και άλλες περιπτώσεις, αυτό είναι προφανές, πιστεύω όμως ότι επί της ουσίας περιλαμβάνεται αυτό στην πρώτη παράγραφο, διότι λέμε πότε απαγορεύεται η πώληση: 'Οταν τίθεται σε διακινδύνευση ορισμένη αγορά ή θίγει κατά τρόπο ουσιώδη τις αρχές του ανταγωνισμού, πράγμα το οποίο σημαίνει ότι όταν δεν γίνεται αυτό το πράγμα, μπορούν να επιτρέπονται.
Άρα νομίζω ότι ουσιαστικά καλύπτεται και το δεύτερο μέρος το οποίο θέλετε, ενώ το πρώτο το έκανα δεκτό.
Σας ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Χαίρομαι που αποδέχεται ο Υπουργός κάτι που πραγματικά προστατεύει τον ίδιο και γενικότερα την πολιτική ηγεσία, όμως αυτό που θα ήθελα να σας πω είναι ότι εάν αποφασίζατε αυτές τις επί μέρους ρυθμίσεις να τις κάνετε, αυτή η συζήτηση εάν γινόταν στη Διαρκή Επιτροπή θα γινόταν με πολύ μεγαλύτερη άνεση, γι' αυτό είπαμε να μην έρχονται τέτοιες ρυθμίσεις με τη μορφή τροπολογίας. Εκεί θα μπορούσαμε ενδεχομένως να τις διορθώσουμε πολύ καλύτερα. 
Ένα μεγάλο πρόβλημα της αγοράς είναι η προστασία των μικρών επιχειρήσεων - βιοτεχνιών, οι οποίες υποχρεώνονται και πιέζονται από τα μεγάλα καταστήματα και πουλάνε με τεράστιες εκπτώσεις. Δεν υπάρχει καμία μέριμνα γι' αυτό. 
Θέλω, όμως, να σας πω ότι αυτήν την πρότασή μου να κάνετε ένα προεδρικό διάταγμα, προχωρήστε τη. Θα τη δεχόμασταν ενδεχομένως, γιατί είναι πολύ σημαντικό να λειτουργεί η αγορά με σωστούς κανόνες ανταγωνισμού. Προχωρήστε να δείτε και άλλες περιπτώσεις. Ελάτε εμβαλωματικά πάλι με προσθήκη και άλλων περιπτώσεων σε αυτή, όμως σας ανέφερα το σωστότερο τρόπο. Η ελληνική αρχή απαγορεύει τις τιμές πωλήσεως κάτω του κόστους. Προεδρικό διάταγμα με όλες τις περιπτώσεις ακριβώς, ώστε να έχουμε πλήρη εφαρμογή των κανόνων του θεμιτού ανταγωνισμού της αγοράς.
ΠΡΟΕΔΡΕΥΩΝ (Παναγιώτης Σγουρίδης): Καλώς. Είναι μια άποψη. 
Κηρύσσεται περαιωμένη η συζήτηση επί της τροπολογίας με γενικό αριθμό 616 και ειδικό 35.
Ερωτάται το Τμήμα: Γίνεται δεκτή η τροπολογία, όπως τροποποιήθηκε από τον κύριο Υπουργό.
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΑΝΤΩΝΗΣ ΣΚΥΛΛΑΚΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 616 και ειδικό 35 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιο άρθρο.
Έχω την τιμή να ανακοινώσω στο Τμήμα ότι οι Υπουργοί Εσωτερικών, Δημόσιας Διοίκησης και Αποκέντρωσης, Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, Δικαιοσύνης, Πολιτισμού και Δημόσιας Τάξης, κατέθεσαν σχέδιο νόμου "Υπαίθρια Διαφήμιση, Συμπολιτείες Δήμων και Κοινοτήτων και άλλες διατάξεις".
Παραπέμπεται στην αρμόδια Διαρκή Επιτροπή.
Εισερχόμαστε στην τρίτη και τελευταία υπουργική τροπολογία με γενικό αριθμό 617 και γενικό 36 των Υπουργών κας Βάσω Παπανδρέου, κ. Γιάννου Παπαντωνίου και κ. Νίκου Χριστοδουλάκη για την εφαρμογή της κείμενης νομοθεσίας για τη στελέχωση του γραφείου του Προέδρου του ΕΟΤ.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, παρακαλώ, το λόγο. 
ΠΡΟΕΔΡΕΥΩΝ (Παναγιώτης Σγουρίδης): Καλά, κύριε Παυλόπουλε, εσείς είπατε ότι θα φύγετε. Μου θυμίζετε αυτόν που ξαναγυρνά στον τόπο του εγκλήματος.
Ορίστε, έχετε το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Δεν ξέρω αν κατά τη γνώμη σας η Βουλή είναι τόπος του εγκλήματος, αλλά για μένα είναι τόπος άσκησης κοινοβουλευτικού έργου. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά είπατε ότι φεύγετε και μου ζητήσατε την άδεια κλπ.
ΠΡΟΚΟΠΗΣ ΠΑΥΛΟΠΟΥΛΟΣ: Επειδή ακριβώς θέλω να ασκήσω καλά τα καθήκοντά μου, τελείωσα εκείνο που είχα να κάνω και επέστρεψα.
ΠΡΟΕΔΡΕΥΩΝ (Παναγιώτης Σγουρίδης): Χαίρομαι που είστε κοντά μας.
ΠΡΟΚΟΠΗΣ ΠΑΥΛΟΠΟΥΛΟΣ: Θέλω λοιπόν να πω στον κύριο Υπουργό ότι αν ψάχνει για παλινωδίες και προχειρότητες, έχει το παράδειγμα μπροστά του. Είναι αυτή η τροπολογία. Είναι μικρή μεν, αλλά είναι αυτό που λέμε "εξ όνυχος τον λέοντα". Απ' αυτήν μπορεί να καταλάβει κανείς πώς νομοθετεί η Κυβέρνηση Σημίτη.
Πρότινος λοιπόν είχε έλθει μια πρωτοφανής διάταξη στη Βουλή που δεν αφορούσε μόνο τον ΕΟΤ. Ο πρόεδρος του διοικητικού συμβουλίου, δηλαδή πρόεδρος συλλογικού οργάνου και ο γενικός γραμματέας του ΕΟΤ συνεπτύσσοντο σε ένα και το αυτό πρόσωπο. Τότε είχαμε πει ότι η Κυβέρνηση, αγνοώντας βασικές αρχές διοικητικής οργάνωσης και λειτουργίας, λησμονούσε ότι σε καίριας σημασίας νομικά πρόσωπα απαιτείται να υπάρχουν δύο διαφορετικοί ρόλοι. Ένα μονοπρόσωπο όργανο, το οποίο πρέπει να ασκεί για λόγους ενότητας συγκεκριμένη πολιτική, αλλά και ένα συλλογικό όργανο που θα έχει πρόεδρο, το διοικητικό συμβούλιο, όπου υπάρχει η δυνατότητα ελέγχου και η συλλογική ευθύνη. 
Η Κυβέρνηση προχώρησε και ταύτισε τους δύο ρόλους. Ενός ανδρός αρχή για τα πάντα. Ξέχασε όμως -γιατί όλα τα κάνει πρόχειρα και αποσπασματικά- ότι αυτό έχει και ορισμένες παρενέργειες. Ποιες ρυθμίσεις ισχύουν για τον πρόεδρο και ποιες για το γενικό γραμματέα; Έρχεται τώρα η Κυβέρνηση τα μπαλώματα εκείνης της εποχής να τα ρυθμίσει με αυτήν την τροπολογία. 
Όλα αυτά προς δόξαν του τρόπου που νομοθετείτε και του τρόπου με τον οποίο αντιλαμβάνεσθε "ορθολογικά" τη νομοθεσία. Πρώτα πυροβολείτε και ύστερα σκοπεύετε, κύριε Υπουργέ και στο νομοθετικό σας έργο. Η νοοτροπία σας, ακόμη και σ' αυτό το μικρό θέμα, δείχνει πως ούτε εσείς ούτε οι υπηρεσίες σας γνωρίζετε τι κάνετε κάθε φορά. Φέρνετε αποσπασματικά ρυθμίσεις όπως κάνετε σήμερα με το θέμα του αεροδρομίου που θα το ξαναφέρετε. Το κάνετε αυτό γιατί δεν έχετε τίποτα στο νου σας και προσπαθείτε κάθε μέρα να αντιμετωπίζετε τα προβλήματα που προκύπτουν. Η έλλειψη ορθολογικής αντιμετώπισης των πραγμάτων σας οδηγεί εδώ που σας οδήγησε.
Καταψηφίζουμε την τροπολογία διότι όπως καταψηφίσαμε εκείνη την εποχή την ταύτιση των δύο ρόλων, που ήταν απαράδεκτη για λόγους δημοκρατικής νομιμοποίησης αλλά και για λόγους διοικητικής οργάνωσης, έτσι και τώρα καταψηφίζουμε την επέκταση ορισμένων ρυθμίσεων, που μπορεί στο δικό σας σχέδιο, να έχει κάποια λογική, αλλά δεν έχει γενικότερα λογική, διότι η ταύτιση των δύο ρόλων είναι θεσμικά και πολιτικά απαράδεκτη. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Καραμπίνας έχει το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Ειλικρινά αυτή η τροπολογία δικαιώνει τα όσα από την πρώτη στιγμή σχετικά με αυτό το ψευδεπίγραφο νομοσχέδιο καταγγείλαμε. Προτάσεις αλληλοσυγκρουόμενες, βιαστικές, αντισυνταγματικές, παράνομες, πρόχειρες. Αδυναμία να παρακολουθήσει κανείς τι υπηρετούν όλα αυτά και ποια πολιτική εκφράζουν. 
Αυτή η τροπολογία είναι μια σκέτη παλινωδία και δείχνει το πώς αντιλαμβάνεται η Κυβέρνηση το έργο που επιτελεί η Βουλή. Πριν από τρεις μήνες ψηφίστηκε κάτι και τώρα έρχεστε να ψηφίσετε κάτι άλλο. Πάντως αυτό που θα μείνει απ' αυτό το νομοσχέδιο θα είναι ο ευτελισμός του νομοθετικού έργου της Βουλής. Ο τίτλος αυτού του νομοσχεδίου θα πρέπει να μείνει με τον ηπιότερο χαρακτηρισμό ως νομοσχέδιο μωσαϊκό. 
Πιστεύω ότι η όλη διαδικασία δεν τιμά το Κοινοβούλιο και καλό θα είναι να μην επαναληφθεί. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Νομίζω ότι η διάθεση υπερβολής της Αντιπολίτευσης είναι εξαιρετικά μεγάλη. Το μόνο πράγμα που κάνει η τροπολογία είναι να δίνει τη δυνατότητα στον πρόεδρο του ΕΟΤ να έχει ορισμένους συμβούλους, όπως είχε παλαιότερα ο γενικός γραμματέας. Θέλω να πληροφορήσω δε την μονίμως ανησυχούσα Αντιπολίτευση ότι το σχήμα που ήδη έχει τεθεί σε εφαρμογή λειτουργεί αποτελεσματικά. Υπάρχει και ο θεσμός της πολιτικής παρουσίας και εξουσίας σχετικά με τα τουριστικά πράγματα της χώρας. Υπάρχει και ο συλλογικός θεσμός έκφρασης της τουριστικής αγοράς μέσα από ένα διευρυμένο, αναβαθμισμένο και αρκετά αποτελεσματικό Εθνικό Συμβούλιο Τουρισμού το οποίο συμπυκνώνει όλο το συλλογικό έργο και τη συλλογική προσέγγιση των προβλημάτων στον τομέα του τουρισμού σε αγαστή συνεργασία με την πολιτεία.
ΠΡΟΕΔΡΕΥΩΝ (Παναγιώτης Σγουρίδης): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Η Κυβέρνηση, φέρνει αυτή την τροπολογία, δημιουργώντας μια πολυπλοκότητα στη δράση και στη λειτουργία, όσον αφορά παρεμβάσεις σ' ένα σωρό άλλα νομοσχέδια. Ενδεχομένως θα δημιουργήσει και γραφειοκρατικές δυσκολίες. 'Ομως, θα μπορούσε να πει κακώς ονομάσαμε τότε το γενικό γραμματέα πρόεδρο. Τον ξαναονομάζουμε γενικό γραμματέα και επανερχόμαστε στο παλιό καθεστώς και προχωράμε. Αυτό θα ήταν πολύ απλούστερο και δεν θα χρειαζόταν να διορθωθεί η παρούσα νομοθεσία και όπου γράφουμε γενικός γραμματεύς, να γράψουμε πρόεδρος. Επειδή όμως η Κυβέρνηση δεν θέλει να πει ότι οι προηγούμενες ρυθμίσεις ήταν λάθος, επανέρχεται και δημιουργεί προβλήματα εσωτερικά στις υπηρεσίες που θα τα βρει μπροστά της και δυστυχώς θα τα κληρονομήσει και σε μας. 
ΠΡΟΕΔΡΕΥΩΝ (Παναγιώτης Σγουρίδης): Το Κοινοβούλιο βρίσκεται εδώ για να τροποποιεί τις ψηφισμένες διατάξεις. Αν ίσχυαν αυτά τα επιχειρήματα, τότε δεν θα είχαμε δουλειά. 
ΓΕΩΡΓΙΟΣ ΣΑΛΑΓΚΟΥΔΗΣ: Ναι, κύριε Πρόεδρε, αλλά δεν μπορούμε να επανερχόμαστε και να δημιουργούμε προβλήματα με τις παρεμβάσεις μας.
ΠΡΟΕΔΡΕΥΩΝ (Παναγιώτης Σγουρίδης): Θα υπήρχαν νόμοι θέσφατα. Θα κατέβαιναν από το Θεό και δεν θα υπήρχε καμία περίπτωση να αλλάξουμε κανένα. 
ΓΕΩΡΓΙΟΣ ΣΑΛΑΓΚΟΥΔΗΣ: Θα μπορούσαν να διορθώσουν τα προβλήματα άμεσα με απλούστερο τρόπο. 
Κύριε Πρόεδρε, είπα και στην πρωτολογία μου ότι είναι απαραίτητο για την ανάπτυξη της χώρας η όσο το δυνατόν μεγαλύτερη απλοποίηση του νομοθετικού μας πλαισίου. Έτσι όπως νομοθετούμε, δημιουργούμε ένα σύνθετο νομοθετικό πλαίσιο που δεν μπορούν να το αντιληφθούν όλοι όσοι θέλουν να επενδύσουν είτε προέρχονται από το εσωτερικό, είτε κυρίως προέρχονται από το εξωτερικό. Είναι αποτρεπτικό και δημιουργεί προϋποθέσεις για μειωμένη ανάπτυξη. Δεν μπορούμε σαν χώρα να απογειώσουμε τους ρυθμούς που χρειαζόμαστε ώστε να αποκτήσουμε πόρους με τους οποίους θα ασκήσουμε μια πραγματική κοινωνική πολιτική και όχι μια κοινωνική πολιτική με λόγια, όπως κάνει μέχρι στιγμής η Κυβέρνηση.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, πρέπει να πω ότι εδώ γίνεται αναφορά στο κείμενο και έχει διορθωθεί ορθώς. Είναι ο ν.2919/2001.
Κατά συνέπεια και στην εισηγητική έκθεση περί το μέσον, εκεί που λέει το άρθρο 24 του ν. 2919. Εντάξει;
ΠΡΟΕΔΡΕΥΩΝ (Παναγιώτης Σγουρίδης): Μάλιστα. Δεν θεωρώ ότι είναι τροποποίηση αυτή, αλλά είναι απλώς μια διόρθωση.
Κηρύσσεται περαιωμένη η συζήτηση επί της τροπολογίας με γενικό αριθμό 617 και ειδικό 36. 
Ερωτάται το Τμήμα: Γίνεται δεκτή η τροπολογία με γενικό αριθμό 617 και ειδικό 36 ως έχει;
ΠΟΛΛΟΙ ΒΟΥΛΕΥΤΕΣ: Δεκτή, δεκτή. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η 
τροπολογία με γενικό αριθμό 617 και ειδικό 36 έγινε δεκτή κατά πλειοψηφία και εντάσσεται στο νομοσχέδιο ως ίδιον άρθρο.
Κύριε Υπουργέ, υπάρχει μια εμπρόθεσμη τροπολογία και τρεις εκπρόθεσμες τροπολογίες Βουλευτών. Πείτε μας αν θα κάνετε κάποια από αυτές δεκτή. 
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Είναι προφανές ότι τις εκπρόθεσμες δεν μπορούμε να τις κάνουμε δεκτές. Από εκεί και πέρα την εμπρόθεσμη μπορώ να τη σχολιάσω. 
ΦΛΩΡΟΣ ΚΩΝΣΤΑΝΤΙΝΟΥ: Τη μια για την Καστοριά την ικανοποιήσατε ήδη.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Από εκεί και πέρα εάν υπάρχει καμία άλλη, θα μπορούσα να κάνω ορισμένα σχόλια. 
ΠΡΟΕΔΡΕΥΩΝ (Παναγιώτης Σγουρίδης): Για να οργανώσουμε τη συζήτηση. Από τη στιγμή που δεν γίνεται καμία από τις εκπρόθεσμες δεκτή, δεν συζητείται. 
Όσον αφορά την εμπρόθεσμη τροπολογία των Βουλευτών -να τους ονομάσω κιόλας για να μην υπάρξει παρεξήγηση: Παναγιώτη Κρητικό, Ευάγγελο Βλασσόπουλο και Ιωάννη Βαϊνά- υπάρχει κανείς να πει κάτι; Αν δεν έχουμε να πούμε κάτι, δεν συζητείται και αυτή η εμπρόθεσμη τροπολογία. 
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σαλαγκούδη.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Προέδρε, δεν μου δόθηκε η δυνατότητα στη διάρκεια της επεξεργασίας του νομοσχεδίου να μιλήσω ιδιαίτερα για εκείνα τα κεφάλαια που αφορούν τις τουριστικές ρυθμίσεις. Υπήρχαν τόσα πολλά θέματα. Είχα διάφορες προτάσεις. 
ΠΡΟΕΔΡΕΥΩΝ (Παναγιώτης Σγουρίδης): Ναι, αλλά τώρα βρισκόμαστε σε μία διαδικασία.
ΓΕΩΡΓΙΟΣ ΣΑΛΑΓΚΟΥΔΗΣ: Θα ήθελα να παρακαλέσω τον κύριο Υπουργό, επειδή υπάρχουν διάφορες προτάσεις τις οποίες και του επέδειξα σε κάποια φάση των συζητήσεων να κάνει μία δήλωση ότι πολύ σύντομα αυτές τις προτάσεις θα τις φέρουμε υπό μορφή τροπολογίας σε επόμενο νομοσχέδιο και θα είναι διατεθειμένος να τις δεχθεί και να τις συζητήσουμε. 
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε να πάρετε το λόγο. Δεν έχετε το δικαίωμα. Δεν υπάρχει διαδικασία για να πάρετε το λόγο.
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Κύριε Πρόεδρε, χθες κατά τη συζήτηση έγινε αναφορά από εμένα στην εισήγησή μου σχετικά με τη συγκεκριμένη τροπολογία με αριθμό 623. 
ΠΡΟΕΔΡΕΥΩΝ (Παναγιώτης Σγουρίδης): Δεν μπαίνω σ' αυτήν τη διαδικασία. Είναι αρχή του Προεδρείου...
ΚΩΝΣΤΑΝΤΙΝΟΣ ΚΑΡΑΜΠΙΝΑΣ: Θέλω να ρωτήσω αν ο κύριος Υπουργός αυτά που χθες εισηγήθηκα και ήταν σχετικά με αυτήν την τροπολογία ...
ΠΡΟΕΔΡΕΥΩΝ (Παναγιώτης Σγουρίδης): Ό,τι ήταν να πει ο κύριος Υπουργός το είπε.
Ορίστε, κύριε Υπουργέ, έχετε το λόγο.
ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υπουργός Ανάπτυξης): Κύριε Πρόεδρε, όντως κατά τη διάρκεια των συζητήσεων είχαν τεθεί ορισμένα θέματα. Αυτό που έχω να δηλώσω είναι ότι η Κυβέρνηση θα το εξετάσει το θέμα και θα έχει την ευχέρεια πολύ σύντομα σε επόμενο νομοσχέδιο να επανέλθει επί του θέματος δίνοντας μία λύση στο ζήτημα το οποίο έχει τεθεί. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Ανάπτυξης "Απλοποίηση διαδικασιών ίδρυσης εταιρειών, αδειοδότησης Ανανεώσιμων Πηγών Ενέργειας, ρύθμιση θεμάτων της Α.Ε. ΕΛΛΗΝΙΚΑ ΝΑΥΠΗΓΕΙΑ και άλλες διατάξεις", έγινε δεκτό επί της αρχής και επί των άρθρων.
Η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 13.00΄, λύεται η συνεδρίαση για τις 27 Αυγούστου 2001, ημέρα Δευτέρα και ώρα 18.30΄, με αντικείμενο εργασιών του Τμήματος: νομοθετική εργασία, σύμφωνα με την ημερήσια διάταξη που θα διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



