

Πέμπτη 27 Σεπτεμβρίου 2001
ΣΥΝΕΔΡΙΑΣΗ Μ΄
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α΄ ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Γ. Αμπατζόγλου, Γ. Καρατζαφέρη και Α. Λαΐου, σελ.
3. Ανακοινώνεται ότι τη συνεδρίαση παρακολουθούν αλλοδαποί καθηγητές της Νομικής, σελ.
Β΄ ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Εξωτερικών "Προξενική διατίμηση και άλλες διατάξεις", σελ.
2. Κατάθεση σχεδίου νόμου: Οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου:"Κύρωση της συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος σχετικά με τη διαστημική συνεργασία για ειρηνικούς σκοπούς"
3. Κατάθεση Έκθεσης Διαρκούς Επιτροπής: Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Φορολογικές ρυθμίσεις, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις", σελ.
ΟΜΙΛΗΤΕΣ
Α. Επί του σχεδίου νόμου του Υπουργείου Εξωτερικών
ΒΑΪΝΑΣ Ι., σελ.
ΒΑΡΒΙΤΣΙΩΤΗΣ Ι., σελ.
ΚΑΝΕΛΛΗ Λ., σελ.
ΚΕΦΑΛΟΓΙΑΝΝΗΣ Ι., σελ.
ΜΗΤΣΟΤΑΚΗΣ Κ., σελ.
ΝΙΩΤΗΣ Γ., σελ.
ΠΑΥΛΟΠΟΥΛΟΣ Π., σελ.
ΣΤΥΛΙΑΝΙΔΗΣ Ε., σελ.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ
ΘΕΡΟΥΣ 2001
ΣΥΝΕΔΡΙΑΣΗ Μ΄
Πέμπτη 27 Σεπτεμβρίου 2001

Αθήνα, σήμερα στις 27 Σεπτεμβρίου 2001, ημέρα Πέμπτη και ώρα 10.54' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 26/9/2001 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΛΘ΄ συνεδριάσεώς του, της 26ης Σεπτεμβρίου 2001 σε ό,τι αφορά στην ψήφιση στο σύνολο του σχεδίου νόμου: "Κυκλοφορία τραπεζογραμματίων και κερμάτων ευρώ και φορολογικές ρυθμίσεις για την εισαγωγή του ευρώ." 
Κύριοι συνάδελφοι, εισερχόμαστε στην ημερήσια διάταξη της 
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου αρμοδιότητας Υπουργείου Εξωτερικών: "Προξενική διατίμηση και άλλες διατάξεις".
Ψηφίστηκε χθες επί της αρχής και θα συζητήσουμε σήμερα τα άρθρα και τις τροπολογίες. Κάποιες βελτιώσεις στο κείμενο τις έχετε μοιράσει, κύριε Υπουργέ;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τις έχω δώσει από χθες στους εισηγητές και στους Κοινοβουλευτικούς Εκπροσώπους.
ΠΡΟΕΔΡΟΣ (Απόστολος Κακλαμάνης): Δώστε τα και για τα Πρακτικά.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τα καταθέτω και για τα Πρακτικά.
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
"Σχέδιο Νόμου Προξενική Διατίμηση και άλλες διατάξεις
Τελικές τροποποιήσεις στο κείμενο του σχεδίου νόμου
Στο κείμενο του Σχεδίου Νόμου, όπως διαμορφώθηκε κατά τη συζήτηση της 30.8.2001 στη Διαρκή Επιτροπή Εθνικής Άμυνας και Εξωτερικών Υποθέσεων του Τμήματος Διακοπών των Εργασιών της Βουλής, θα πρέπει να γίνουν οι εξής τροποποιήσεις:
1. Το στοιχείο γ' της παραγράφου 6 του άρθρου 1 του Σχεδίου Νόμου διαμορφώνεται, μετά τη νέα παραγραφοποίηση του άρθρου 1, ως εξής:
"γ) τα τέλη και τα δικαιώματα επί των πράξεων και ενεργειών που προβλέπονται στην παράγραφο 3 του παρόντος άρθρου."
2. Στο τέλος του άρθρου 6 του σχεδίου προστίθεται παράγραφος 3 ως εξής:
"3. Από της δημοσιεύσεως του παρόντος νόμου δεν απαιτείται πλέον η έκδοση του πιστοποιητικού ιθαγενείας."
3. Η παράγραφος 3 του άρθρου 8 διορθώνεται ως εξής:
"3. Το στοιχείο δ' της παραγράφου 1 του άρθρου 79 του Οργανισμού του Υπουργείου Εξωτερικών διαμορφώνεται ως εξής:
"δ) από το βαθμό του γραμματέα πρεσβείας Α΄ στο βαθμό του συμβούλου πρεσβείας Β' τριετής υπηρεσία στον κατεχόμενο βαθμό καθώς και συμμετοχή σε εσωτερική δοκιμασία, όπως αυτή προβλέπεται στο άρθρο 14 του παρόντος νόμου."
4. Σύμφωνα με την παρατήρηση που διατυπώθηκε στη Διαρκή Επιτροπή της Βουλής κατά τη συζήτηση της 30.8.2001 ως προς το άρθρο 12 παράγραφος 1 του Σχεδίου Νόμου και η οποία έγινε αποδεκτή από τον Υπουργό Εξωτερικών, διαγράφεται το τέταρτο εδάφιο της παραγράφου 3 του άρθρου 12 του Οργανισμού του Υπουργείου Εξωτερικών (ν. 2594/1998), όπως αυτή η παράγραφος διαμορφώθηκε με το άρθρο 12 παράγραφος 1 του Σχεδίου νόμου και η διάταξη της παρ. 3 του άρθρου 12 του Οργανισμού του Υπουργείου Εξωτερικών διαμορφώνεται ως εξής:
"3. Ως προϊστάμενος του Κέντρου Ανάλυσης και Σχεδιασμού ορίζεται με απόφαση του Υπουργού Εξωτερικών υπάλληλος του Διπλωματικού Κλάδου με πρεσβευτικό βαθμό ή μετακλητός υπάλληλος. Σε περίπτωση που Προϊστάμενος ορίζεται μετακλητός υπάλληλος, αυτός εξομοιώνεται βαθμολογικά και μισθολογικά με Διευθυντή πρεσβευτικού βαθμού Διευθύνσεως της Κεντρικής Υπηρεσίας του Υπουργείου Εξωτερικών. Εάν αυτός είναι υπάλληλος ή λειτουργός του δημόσιου τομέα, ο χρόνος υπηρεσίας στη θέση του Προϊσταμένου του Κέντρου Ανάλυσης λογίζεται για όλες τις συνέπειες ως πραγματική υπηρεσία στην οργανική του θέση. Με όμοια απόφαση ορίζεται ο Αναπληρωτής Προϊστάμενος, ο οποίος είναι υπάλληλος του Διπλωματικού Κλάδου με βαθμό τουλάχιστον Συμβούλου Πρεσβείας Α'.
Ο Προϊστάμενος καθορίζει τη γενική κατεύθυνση των εργασιών του Κέντρου Ανάλυσης και Σχεδιασμού, υποβάλλει στον Υπουργό Εξωτερικών μελέτες σχεδιασμού πολιτικής ή τα πορίσματα ερευνών του Κέντρου, που μπορεί να συνοδεύονται από προσωπικά εισηγητικά υπομνήματα.
Ο Προϊστάμενος του Κέντρου συμμετέχει στη σύνθεση της Μόνιμης Μικτής Μονάδας Διαχείρισης Κρίσεων.
Τα καθήκοντα του Αναπληρωτή Προϊσταμένου καθορίζονται με την απόφαση διορισμού του. Τον Προϊστάμενο του Κέντρου Ανάλυσης και Σχεδιασμού σε περίπτωση απουσίας, κωλύματος ή έλλειψης αναπληρώνει σε όλες τις αρμοδιότητες του ο Αναπληρωτής Προϊστάμενος.
Στο Κέντρο Ανάλυσης και Σχεδιασμού τοποθετούνται μόνιμοι διπλωματικοί υπάλληλοι, υπάλληλοι του κλάδου εμπειρογνωμόνων, καθώς και ειδικοί επιστημονικοί συνεργάτες του άρθρου 130. Χρέη διοικητικού προσωπικού εκτελούν υπάλληλοι του κλάδου Διοικητικής, Λογιστικής και Γραμματειακής Υποστήριξης και του κλάδου Διοικητικών Γραμματέων σε προσωποπαγείς θέσεις".
5. Ελήφθη υπόψη η από 12.9.2001 Έκθεση στο εν λόγω Σχέδιο Νόμου της Διεύθυνσης Επιστημονικών Μελετών της Βουλής -Τμήμα Νομοτεχνικής Επεξεργασίας σχεδίων και προτάσεων νόμων, προκειμένου να μη δημιουργηθεί εσφαλμένη ερμηνεία ότι μέλη Δ.Ε.Π. μερικής απασχόλησης αποκλείονται από τον ορισμό τους ως μελών του Διοικητικού Συμβουλίου του Ελληνικού Ιδρύματος Πολιτισμού, δεδομένου ότι η ρύθμιση στόχο έχει να μπορούν να διορισθούν ως μέλη στο Διοικητικό Συμβούλιο του Ιδρύματος και μέλη Δ.Ε.Π. πλήρους απασχόλησης.
Κατόπιν αυτού, η διάταξη του άρθρου 14 του σχεδίου νόμου, η οποία αφορά στη δυνατότητα μελών Δ.Ε.Π. πλήρους απασχόλησης να μετέχουν ως μέλη του Διοικητικού Συμβουλίου του Ελληνικού Ιδρύματος Πολιτισμού, διαμορφώνεται ως ακολούθως:
Άρθρο 14
Ζητήματα Ελληνικού Ιδρύματος Πολιτισμού
Η παράγραφος 2 του άρθρου 2 του ν. 2524/1997 (ΦΕΚ Α' 183) αντικαθίσταται ως εξής:
"2. Το Δ.Σ. είναι δεκατριμελές και αποτελείται από τον Πρόεδρο, τον Αντιπρόεδρο, τον Ταμία καθώς και από δέκα (10) μέλη. Η συμμετοχή μέλους ΔΕΠ ΑΕΙ στο Διοικητικό Συμβούλιο του Ελληνικού Ιδρύματος Πολιτισμού δεν συνεπάγεται την υποχρεωτική μετατροπή της ιδιότητάς του σε μέλος Δ.Ε.Π. μερικής απασχόλησης. Ένα μέλος προτείνεται από τον Υπουργό Εθνικής Παιδείας και Θρησκευμάτων και ένα μέλος από τον Υπουργό Πολιτισμού. Οι προτάσεις των Υπουργών Εθνικής Παιδείας και Θρησκευμάτων και Πολιτισμού κοινοποιούνται στον Υπουργό Εξωτερικών εντός δεκαπέντε (15) ημερών από τη γνωστοποίηση σε αυτούς του σχετικού ερωτήματος, άλλως το Δ.Σ. διορίζεται νόμιμα χωρίς να περιλαμβάνει μέλη που να έχουν προταθεί από αυτούς τους Υπουργούς. Ο Πρόεδρος, ο Αντιπρόεδρος, ο Ταμίας και τα μέλη του Δ.Σ. διορίζονται με απόφαση του Υπουργού Εξωτερικών και η θητεία τους είναι τετραετής. Η απόφαση διορισμού του Προέδρου του Δ.Σ. δημοσιεύεται στην Εφημερίδα της Κυβερνήσεως, μετά την έγκρισή της από τη Διαρκή Επιτροπή Εθνικής Άμυνας και Εξωτερικών Υποθέσεων της Βουλής των Ελλήνων, σύμφωνα με τα προβλεπόμενα στον Κανονισμό της Βουλής. Σε περίπτωση που δεν υπάρξει απάντηση της Επιτροπής εντός τριάντα (30) ημερών από την κοινοποίηση στον Πρόεδρο της Βουλής της απόφασης διορισμού του Προέδρου, η απόφαση διορισμού θεωρείται ότι εγκρίθηκε και δημοσιεύεται στην Εφημερίδα της Κυβερνήσεως."
6. Στο τέλος του άρθρου 15 προστίθεται παράγραφος 6 ως εξής:
"6. Με απόφαση του Υπουργού Εξωτερικών μπορεί να ορίζονται η διαδικασία και οι ειδικότερες λεπτομέρειες της εφαρμογής του παρόντος άρθρου."
Ο Υπουργός Εξωτερικών Ο Υφυπουργός Εξωτερικών
Γ. Παπανδρέου Γ. Νιώτης").
ΠΡΟΕΔΡΟΣ (Απόστολος Κακλαμάνης): Αυτά είναι αλλαγές μέσα στο πλαίσιο του νομοσχεδίου;
ΠΡΟΚΟΠΗΣ ΠΑΥΛΟΠΟΥΛΟΣ: Ναι, κύριε Πρόεδρε.
ΙΩΑΝΝΗΣ ΒΑΙΝΑΣ: Τις αλλαγές αυτές δεν τις πήραμε.
ΠΡΟΕΔΡΟΣ (Απόστολος Κακλαμάνης): Κύριε Υπουργέ, να δοθούν σε όλους.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τις έχω δώσει από χθες.
ΠΡΟΕΔΡΟΣ (Απόστολος Κακλαμάνης): Καλώς, θα μοιραστούν.
Ας προχωρήσουμε τώρα. Οι τροπολογίες είναι δύο και θα τις συζητήσουμε μετά τα άρθρα. Σήμερα πρέπει να τελειώσουμε, γιατί τελειώνει και το Τμήμα.
ΠΡΟΚΟΠΗΣ ΠΑΥΛΟΠΟΥΛΟΣ: Πώς θα οργανώσουμε τη συζήτηση, κύριε Πρόεδρε; 
ΠΡΟΕΔΡΟΣ (Απόστολος Κακλαμάνης): Οι τροπολογίες είναι χωριστά από τα θέματα; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι δύο υπουργικές τροπολογίες ...
ΠΡΟΕΔΡΟΣ (Απόστολος Κακλαμάνης): Καλώς, χωριστά, λοιπόν.
ΠΡΟΚΟΠΗΣ ΠΑΥΛΟΠΟΥΛΟΣ: Πρώτα το κείμενο και οι τροπολογίες χωριστά.
ΠΡΟΕΔΡΟΣ (Απόστολος Κακλαμάνης): Μάλιστα.
Ο κ. Βαϊνάς έχει το λόγο.
ΙΩΑΝΝΗΣ ΒΑΙΝΑΣ: Με το άρθρο 1 του συζητούμενου νομοσχεδίου και ειδικότερα με την παράγραφο 1 επιχειρείται μία τομή όσον αφορά την είσπραξη των προξενικών τελών και τούτο γιατί αποδεσμεύονται τα προξενικά τέλη από τη σύνδεσή τους με τη φορολογία χαρτοσήμου και περνάνε έτσι σε μία μορφή ανταποδοτικού χαρακτήρα. Η σύνδεση της προξενικής διατίμησης με τη φορολογία χαρτοσήμου ξέρουμε ότι δημιουργεί πολλά προβλήματα, τόσο στους υπαλλήλους των προξενικών αρχών, όσο και στους συναλλασσομένους με τις προξενικές αυτές αρχές. Και τούτο γιατί η φορολογία χαρτοσήμου είναι αρκετά πολύπλοκη και απαιτεί εξαιρετικά εξειδικευμένους υπαλλήλους, όπως είναι οι υπάλληλοι του Υπουργείου Οικονομικών και οι συμβολαιογράφοι, τους οποίους δεν διαθέτει όμως το Υπουργείο Εξωτερικών στα προξενεία.
( Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Με την παράγραφο 2 προβλέπονται πράξεις και ενέργειες επί των οποίων μπορούν να επιβληθούν προξενικά τέλη και τις καταγράφει στη συνέχεια τις πράξεις αυτές. Δεν νομίζω ότι είναι σκόπιμο να τις αναφέρω.
Με την παράγραφο 3 γίνεται πάλι μία τομή, πιστεύω, για κάθε πράξη και ενέργεια που κάνει εκτός υπηρεσίας ένας υπάλληλος της προξενικής αρχής, εφόσον δεν είναι αρμόδια η προξενική αρχή ή δεν προβλέπεται από νόμο ή η προξενική αρχή αυτεπάγγελτα ενεργεί για την πράξη αυτή, αλλά γίνεται για ωφέλεια κάποιου ιδιώτη ή ιδιωτικού συμφέροντος. Τότε τα τέλη αυτά θα καταβάλλονται για λογαριασμό του δημοσίου.
Μέχρι σήμερα αυτό γινόταν με την καταβολή απευθείας στους εκτελούντες αυτήν την πράξη προξενικούς υπαλλήλους.
Με την παράγραφο 4 προβλέπονται μειωμένα προξενικά τέλη ή ακόμα και απαλλαγές όπως είναι οι περιπτώσεις δωρεών προς το δημόσιο, προς δήμους, προς κοινότητες, Νομαρχιακές Αυτοδιοικήσεις, ΑΕΙ, ΤΕΙ, και σε κάθε νομικό πρόσωπο δημοσίου δικαίου, όπως επίσης και σε ελληνικά φιλανθρωπικά ιδρύματα.
Με την παράγραφο 5 επίσης προβλέπονται κάποιες απαλλαγές για την έκδοση διαβατηρίων σε αδύνατους οικονομικά Έλληνες ύστερα από έγκριση της αρμόδιας πολιτικής διεύθυνσης. Με την παράγραφο 6 προσδιορίζονται τέλη που είναι πάγια ή αναλογικά. Τα πάγια είναι για ανανέωση, έκδοση ελληνικών διαβατηρίων ή θεώρηση διαβατηρίων αλλοδαπών, ή έκδοση πιστοποιητικών, ή επικυρώσεις και θεωρήσεις εγγράφων, ή σύνταξη πρακτικών ορκωμοσίας κλπ. Επίσης πάγια τέλη είναι εκείνα τα δικαιώματα που αναφέρονται στη διενέργεια συμβολαιογραφικών και δικαστικών πράξεων, για είσπραξη χρημάτων ύστερα από έγκριση του δημοσίου και κάθε άλλη πράξη, η οποία εντός της ελληνικής επικράτειας θα υπέκειτο σε τέλος χαρτοσήμου και εφόσον αυτές οι πράξεις εντός της ελληνικής επικράτειας υπόκεινται σε πάγιο τέλος. Επίσης πάγια τέλη είναι για πράξεις των οποίων η αξία δεν είναι δυνατόν να υπολογιστεί σε χρήμα. 
Αναλογικά τέλη είναι τα αναφερόμενα στη διενέργεια δικαστικών και συμβολαιογραφικών πράξεων, στην κάθε είσπραξη χρημάτων ύστερα από αίτηση ιδιώτη και σε κάθε άλλη πράξη η οποία εντός της ελληνικής επικράτειας θα υπέκειτο σε τέλος χαρτοσήμου και εφόσον αυτές οι πράξεις εντός της ελληνικής επικράτειας υποβάλλονται σε αναλογικά τέλη. Στα αναλογικά τέλη οι συντελεστές κυμαίνονται από 1 έως 9%.
Εδώ θέλω να τονίσω ότι η διαδικασία της συμβολαιογραφικής πράξης ήταν μέχρι τώρα διαφορετική εντός της χώρας μας και διαφορετική στα προξενεία. Αυτό επέτρεπε πολλές φορές σημαντικά έσοδα για τους συμβολαιογράφους, αλλά και για το δημόσιο να διαφεύγουν. Τώρα μπαίνει μία τάξη σε αυτές τις διαδικασίες και τις καθιστά περισσότερο διαφανείς. 
Με την παράγραφο 7 προβλέπεται με προεδρικό διάταγμα να ορίζονται προξενικά τέλη και δικαιώματα, το ύψος τους και το κατά περίπτωσιν ποσοστό των εισπράξεων των αμίσθων προξενικών αρχών, το οποίο αποδίδεται στο δημόσιο. Ομοίως με προεδρικό διάταγμα είναι δυνατόν να διαφοροποιούνται τα τέλη ανάλογα με τα κράτη στα οποία εδρεύουν οι προξενικές αρχές. Με αυτόν τον τρόπο αντιμετωπίζεται ένα μεγάλο πρόβλημα που έχουν οι φτωχοί Έλληνες που ζουν σε χώρες, για παράδειγμα της Ανατολικής Ευρώπης, διότι αυτοί δεν μπορούν να πληρώνουν τα ίδια προξενικά τέλη με τους ομογενείς που ζουν στις Ηνωμένες Πολιτείες ή στον Καναδά.
Στην παράγραφο 8 ορίζεται ως μονάδα υπολογισμού των προξενικών τελών να αποτελεί πλέον το ευρώ. Επίσης προβλέπεται τα προξενικά τέλη να καταβάλλονται στο νόμισμα της χώρας όπου εδρεύει η προξενική αρχή, με βάση την ισοτιμία προς το ευρώ. Με κοινή υπουργική απόφαση επιτρέπεται η είσπραξη από τις προξενικές αρχές να γίνεται, εφόσον οι τοπικές συνθήκες το επιβάλουν σε εφαρμογή της αρχής της αμοιβαιότητας και σε νόμισμα διαφορετικό του επιτοπίου.
Στην παράγραφο 8 προβλέπεται τα προξενικά τέλη να προκαταβάλλονται και επίσης ορίζονται τα υποκείμενα της προξενικής επιβάρυνσης. 
Η παράγραφος 9 είναι στην ουσία η ίδια με τον ισχύοντα νόμο. Διατηρούνται τα ισχύοντα για τους προξενικούς λιμενάρχες. 
Στο άρθρο 2 παρέχεται η δυνατότητα είσπραξης προξενικής διατίμησης και με πλέον πιο αποτελεσματικά συστήματα πέρα από τα ένσημα τα οποία χρησιμοποιούν σήμερα, όπως είναι η έκδοση γραμματίων είσπραξης, η ταμειακή μηχανή, η μηχανογραφημένη έκδοση τριπλοτύπων ή με άλλο πρόσφορο τρόπο. Αυτό σημαίνει απαλλαγή των προξενικών μας αρχών από σημαντικό όγκο δουλειάς, που απαιτούσε είσπραξη της προξενικής διατίμησης με ένσημα. Τα προξενικά ένσημα όμως θα διατηρηθούν για τις έμμισθες προξενικές αρχές μόνο στην περίπτωση βλάβης του μηχανογραφικού συστήματος, ενώ για τις άμισθες θα διατηρηθούν για λόγους αποτελεσματικότητας του δημοσιολογιστικού ελέγχου.
Στο άρθρο 3 γίνεται ο προσδιορισμός της ισοτιμίας του τοπικού νομίσματος με το ευρώ. Και αυτό θα γίνεται σύμφωνα με το δελτίο της Κεντρικής Τράπεζας της χώρας που εδρεύει η προξενική αρχή κατά την τελευταία εργάσιμη μέρα του μήνα και θα ισχύει για το μήνα που έπεται.
Αν κατά τη διάρκεια του μήνα υποτιμηθεί το τοπικό νόμισμα πέρα από το 10%, η προξενική αρχή ενημερώνει το Υπουργείο Εξωτερικών, η οποία αποφασίζει την αναπροσαρμογή για το υπόλοιπο του μήνα. 
Στο άρθρο 4 ρυθμίζονται θέματα υπολόγων των προξενικών αρχών, ούτως ώστε να γίνει πιο διαφανής η οικονομική διαχείριση όλων των εισπράξεων από τους υπόλογους των προξενείων μας ή ακόμα και από τους προξενικούς λιμενάρχες, να υποβάλουν μέσα στο πρώτο δεκαπενθήμερο κάθε μήνα στο Λογιστήριο του Κράτους τους λογαριασμούς. Όπως επίσης οι άμισθες προξενικές αρχές υποχρεούνται να υποβάλουν εντός μηνός από τη λήξη του εξαμήνου μέχρι την 31η Ιουλίου και την 31η Ιανουαρίου αντιστοίχως μέσω της Γενικής Επιθεώρησης του Υπουργείου Εξωτερικών στο Γενικό Λογιστήριο τους εξαμηνιαίους λογαριασμούς. Επίσης να στέλνονται στο Ελεγκτικό Συνέδριο τόσο από τις έμμισθες όσο και από τις άμισθες προξενικές αρχές όλα τα σχετικά δικαιολογητικά, για να γίνεται ο έλεγχος των εισπράξεων των προξενικών τελών. 
Στο άρθρο 5 ορίζεται οι προξενικές αρχές και τα προξενικά γραφεία να εισπράττουν εκτός από τα προξενικά τέλη και κάθε φόρο, τέλος και εισφορά υπέρ τρίτων που έχει θεσπιστεί με νόμο, καθώς και ο τρόπος με τον οποίο θα εισπραχθούν οι φόροι και τα τέλη αυτά. 
Επίσης στο ίδιο άρθρο δίνεται η δυνατότητα εγγραφής στα ληξιαρχικά βιβλία μιας προξενικής αρχής κι ενός ληξιαρχικού γεγονότος, δηλαδή μία γέννηση, ένας γάμος, ένας θάνατος, ο οποίος συνέβη εκτός της περιοχής δικαιοδοσίας της ανωτέρω προξενικής αρχής, εφόσον οι εκ του νόμου υπόχρεοι για τη δήλωση διαμένουν στην προξενική της περιφέρεια, με την προϋπόθεση όμως ότι στην περιοχή που συνέβη το ληξιαρχικό γεγονός δεν υπάρχει προξενική αρχή ή προξενικό γραφείο. Έτσι αποφεύγεται στις περιπτώσεις αυτές να γίνουν οι εγγραφές, οι δηλώσεις των ληξιαρχικών αυτών γεγονότων, στο ειδικό Ληξιαρχείο Αθηνών. 
Αντίθετα, εκεί όπου δεν υπάρχουν προβλήματα σε άπορους απόδημους όπως είναι οι Ηνωμένες Πολιτείες, η Αυστραλία και ο Καναδάς, εκεί έχουμε έσοδα από το 2% και δεν μπορούμε να τα διαθέσουμε. Γι' αυτό το λόγο τροποποιείται η διάταξη αυτή και θεσπίζεται στον προϋπολογισμό του Υπουργείου Εξωτερικών ένας ειδικός κωδικός για το σκοπό αυτό και ανάλογα με τις ανάγκες οι πιστώσεις του κωδικού αυτού διατίθενται στις προξενικές ή πρεσβευτικές αρχές.
Η δεύτερη μεταβατική διάταξη αφορά την παροχή εξουσιοδοτήσεων με απόφαση του Υπουργού Εξωτερικών και των κατά περίπτωση αρμόδιων υπουργών ούτως ώστε να αντιμετωπισθούν τα όποια προβλήματα προκύψουν από την εισαγωγή του νέου συστήματος αξιών, με βάση το ευρώ. 
Στο άρθρο 7 προβλέπονται οι καταργούμενες διατάξεις οι οποίες τροποποιούνται ή ενσωματώνονται ή κωδικοποιούνται. 
Κύριε Πρόεδρε, να προχωρήσω και στα επόμενα θέματα ή θα μείνουμε στο πρώτο κεφάλαιο; 
ΠΡΟΕΔΡΕΥΩΝ (Κωνσταντίνος Γείτονας): Συζητούμε όλα τα άρθρα και τα 15 του νομοσχεδίου πριν του ακροτελευτίου που είναι το 16ο. Μετά θα συζητήσουμε τις τροπολογίες. 
ΙΩΑΝΝΗΣ ΒΑΙΝΑΣ: Στο άρθρο 14 και ειδικότερα στην παράγραφο 8 του Οργανισμού του Υπουργείου Εξωτερικών προστίθεται εδάφιο που αντιμετωπίζει και ρυθμίζει την κατάσταση των σπουδαστών της Διπλωματικής Ακαδημίας. Τους παρέχεται ιατροφαρμακευτική περίθαλψη η οποία δεν προβλέπεται από το ισχύον καθεστώς και ρυθμίζονται θέματα της υπηρεσιακής τους κατάστασης με πρότυπο τα ισχύοντα για τους σπουδαστές της Εθνικής Σχολής Δημόσιας Διοίκησης. 
Στην παράγραφο 2 αναφέρονται θέματα που έχουν να κάνουν με το ισχύον σύστημα δοκιμασίας για την προαγωγή γραμματέων πρεσβείας Α' ώστε να αρθεί η αντισυνταγματικότητα της ισχύουσας διάταξης ύστερα από απόφαση του Συμβουλίου Επικρατείας. 
Στο άρθρο 8 έχει κάνει μία διόρθωση ο κύριος Υπουργός στην παράγραφο 3 συγκεκριμένα, όπου αναφέρει: "Το στοιχείο δ' της παραγράφου 1 του άρθρου 79 του Οργανισμού του Υπουργείου Εξωτερικών διαμορφώνεται ως εξής: Από το βαθμό του γραμματέα πρεσβείας Α' στο βαθμό του συμβούλου πρεσβείας Β' τριετής υπηρεσία στον κατεχόμενο βαθμό καθώς και συμμετοχή σε εσωτερική δοκιμασία όπως αυτή προβλέπεται στο άρθρο 14 του παρόντος νόμου". 
Αυτό, πιστεύω, δημιουργεί ένα πρόβλημα με την παράγραφο 4 του άρθρου 80 του Οργανισμού του Υπουργείου Εξωτερικών γιατί εδώ αναφέρει, ότι συνεκτιμάται από το υπηρεσιακό συμβούλιο η επιτυχία του κρινομένου σε υποχρεωτική δοκιμασία η οποία διενεργείται από τη Διπλωματική Ακαδημία σύμφωνα με το άρθρο 14 του παρόντος νόμου. 
Νομίζω ότι εφόσον έγινε αυτή η τροποποίηση, θα πρέπει να τροποποιηθεί και η παράγραφος 4 του άρθρου 80 έτσι, ούτως ώστε στο τέλος της παραγράφου 3 του άρθρου 80 και χωρίς αλλαγή παραγράφου, στην ίδια παράγραφο, να προστεθεί νέο εδάφιο ως εξής: "Η παράγραφος 4 του άρθρου 80 του Οργανισμού του Υπουργείου Εξωτερικών αντικαθίσταται ως εξής: Για την προαγωγή από το βαθμό του γραμματέα πρεσβείας Α' στο βαθμό του συμβούλου πρεσβείας Β' συνεκτιμάται από το Υπηρεσιακό Συμβούλιο η επίδοση του κρινομένου σε εσωτερική δοκιμασία κατά τα προβλεπόμενα στο άρθρο 14 του παρόντος νόμου.
Δεν ξέρω, κύριε Υπουργέ, αν σας έδωσα να καταλάβετε τι προτείνω. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, έκανε συγκεκριμένη πρόταση ο κύριος συνάδελφος. Αν δεν έγινε κατανοητή, να σας την δώσει γραπτά να την μελετήσετε. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα τη μελετήσω και θα απαντήσω μετά. 
ΙΩΑΝΝΗΣ ΒΑΙΝΑΣ: Στο άρθρο 9 συμπληρώνεται η ονομασία της υπηρεσίας ιστορικού αρχείου με τον όρο "διπλωματικό" για να διασαφηνίζεται πληρέστερα η λειτουργία της εν λόγω υπηρεσίας και να τονισθεί ιδιαίτερα η φύση των εγγράφων που ταξινομεί, συντηρεί και φυλάσσει. 
Με το άρθρο 10 ενοποιούνται οι θέσεις των Πληρεξουσίων Υπουργών Α και Β, ώστε να μην εμποδίζεται η βαθμολογική εξέλιξη στους διπλωματικούς υπαλλήλους με πρεσβευτικό βαθμό. Υπάρχει μια στόμωση της επετηρίδας και νομίζω ότι θα πρέπει να αντιμετωπισθεί και σωστά αντιμετωπίζεται. Παράλληλα προσδιορίζεται και ο τρόπος προαγωγής από το βαθμό του Πληρεξουσίου Υπουργού Β στο βαθμό του Πληρεξουσίου Υπουργού Α, καθώς και από το βαθμό του Πληρεξουσίου Υπουργού Α στο βαθμό του Πρέσβη. 
Με το άρθρο 11 τροποποιείται η παράγραφος 3 του άρθρου 31 του Οργανισμού του Υπουργείου Εξωτερικών ούτως ώστε να έχουμε μία προσαρμογή με το Σύνταγμα, (την παράγραφο 3 του άρθρου 89 του Συντάγματος) με βάση το οποίο δεν μπορεί να χρησιμοποιούνται δικαστικοί σε διοικητικές θέσεις, επιτροπές κλπ. και παράλληλα με τις επόμενες παραγράφους δίνεται η δυνατότητα στον Υπουργό των Εξωτερικών να συγκροτούνται, πέρα από ομάδες εργασίας, και επιτροπές οι οποίες θα διευκολύνουν το έργο του Υπουργείου Εξωτερικών, κατά την κατάρτιση μελετών και τη διεξαγωγή ερευνών. 
Με την παράγραφο 2 διευρύνεται επίσης η δυνατότητα του Υπουργείου Εξωτερικών να συγκροτεί και μη αμειβόμενες επιτροπές και ομάδες εργασίας σε θέματα που άπτονται της αρμοδιότητας του Υπουργείου Εξωτερικών. Άλλωστε έχει δείξει η εμπειρία ότι τέτοιες ομάδες εργασίας και επιτροπές μπορούν να βοηθήσουν σημαντικά το έργο του Υπουργείου στην έρευνα επιμέρους θεμάτων λόγω της εμπειρίας, αλλά και της εξειδικευμένης γνώσης των μελών τους. 
Με το άρθρο 12 αντιμετωπίζονται θέματα του Κέντρου Ανάλυσης και Σχεδιασμού. Βασικά προβλέπεται ότι προϊστάμενος του ως άνω Κέντρου μπορεί να είναι είτε υπάλληλος του διπλωματικού κλάδου με πρεσβευτικό βαθμό είτε μετακλητός υπάλληλος που μπορεί να είναι και μέλος ΔΕΠ των Ανώτατων Εκπαιδευτικών Ιδρυμάτων, ενώ ως αναπληρωτής προϊστάμενος προβλέπεται διπλωματικός υπάλληλος με πρεσβευτικό βαθμό.
Με άλλες διατάξεις, επίσης στο ίδιο άρθρο, παρέχεται η δυνατότητα τοποθέτησης στο Κέντρο Ανάλυσης και Σχεδιασμού και Εμπειρογνωμόνων, καθώς και υπηρετούντων ειδικών επιστημονικών συνεργατών, προκειμένου να καταστεί πλέον αποτελεσματικό το έργο του Κέντρου Ανάλυσης και Σχεδιασμού, που οι εξελίξεις κάθε φορά επιβάλλουν, σε σύνθετες λειτουργίες του Υπουργείου Εξωτερικών. 
Με το άρθρο 13 επιδιώκεται η απόσπαση υπαλλήλων του διπλωματικού κλάδου του Υπουργείου Εξωτερικών σε άλλα Υπουργεία και νομικά πρόσωπα του δημοσίου ως διπλωματικών συμβούλων, με σκοπό να εξυπηρετήσουν τους νέους αυτούς φορείς στους οποίους θα αποσπαστούν για να αντιμετωπίσουν θέματα που άπτονται πραγματικά διπλωματικών δραστηριοτήτων. Και νομίζω ότι στην περίοδο ιδιαίτερα της Προεδρίας της Ευρωπαϊκής Ένωσης σε κάθε Υπουργείο, με τα τόσα σοβαρά θέματα που έχει να αντιμετωπίσει, στα πλαίσια των συζητήσεων στα Συμβούλια Υπουργών κλπ., χρειάζονται κάποιοι έμπειροι διπλωματικοί υπάλληλοι, ούτως ώστε να βοηθήσουν στο χειρισμό των θεμάτων αυτών.
Με το άρθρο 14 προτείνεται η συμμετοχή στο διοικητικό συμβούλιο και μελών ΔΕΠ των Ανώτατων Εκπαιδευτικών Ιδρυμάτων πλήρους απασχόλησης. Είπαμε και χθες ότι κρίνεται αναγκαία η συμμετοχή τέτοιων στελεχών στο Κέντρο Ελληνικού Πολιτισμού, γιατί αυτοί έχουν κατ' εξοχήν την ιδιότητα, ούτως ώστε να καλλιεργήσουν την ευρύτερη γνώση και την ελληνική συμβολή στα γράμματα, τις επιστήμες και τις τέχνες και να ενισχύσουν στην πολιτιστική, μορφωτική και επιστημονική συνεργασία με τις άλλες χώρες.
Τέλος, το άρθρο 15 αφορά τη μονιμοποίηση υπαλλήλων που υπηρετούν με συμβάσεις αορίστου χρόνου σε υπηρεσίες του εξωτερικού. Είπαμε και χθες ότι οι υπάλληλοι αυτοί μπορούν να βοηθήσουν ουσιαστικά τις υπηρεσίες του Υπουργείου Εξωτερικών και να καλύψουν πολλά κενά που παρουσιάζει, λόγω της μακρόχρονης θητείας τους στις υπηρεσίες του εξωτερικού.
Θα ήθελα όμως εδώ να κάνω μία παρατήρηση: Να συμπεριλάβει η διάταξη αυτή όλους όσους εργάζονται με το καθεστώς αυτό στις υπηρεσίες του εξωτερικού. Αναφέρομαι στον κλάδο του βοηθητικού προσωπικού. Θα ήθελα να προστεθεί στο εδάφιο β' της παραγράφου 1 η φράση ειδικά για τον κλάδο του βοηθητικού προσωπικού "να μην απαιτείται η προϋπόθεση της παραγράφου 1 του άρθρου 123 του Οργανισμού του Υπουργείου Εξωτερικών". Είναι μερικοί άνθρωποι που είναι απόφοιτοι δημοτικού και οι οποίοι θα πρέπει να καλυφθούν. Θα είναι εντελώς άδικο να μείνουν εκτός της ρύθμισης αυτής. Άλλωστε, όταν οι άνθρωποι αυτοί εκλήθησαν να προσφέρουν τις υπηρεσίες τους, δεν ήταν απαραίτητο στοιχείο το απολυτήριο του γυμνασίου.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώσατε, κύριε συνάδελφε;
ΙΩΑΝΝΗΣ ΒΑΙΝΑΣ: Ολοκλήρωσα, κύριε Πρόεδρε. Τις τροπολογίες θα τις συζητήσουμε μετά;
ΠΡΟΕΔΡΕΥΩΝ (Κωνσταντίνος Γείτονας): Για τις τροπολογίες θα κάνουμε ξεχωριστή συζήτηση. Για τα άρθρα έχετε και τη δευτερολογία σας. Την τελευταία επισήμανσή σας, που ήταν συγκεκριμένα για κάποιους εργαζόμενους, πιστεύω ότι την άκουσε ο κύριος Υπουργός.
Κυρίες και κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Ανάπτυξης, Εξωτερικών, Εθνικής Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και Δικαιοσύνης κατέθεσαν σχέδιο νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Ευρωπαϊκής Υπηρεσίας Διαστήματος σχετικά με τη διαστημική συνεργασία για ειρηνικούς σκοπούς".
Το νομοσχέδιο παραπέμπεται στην αρμόδια Διαρκή Επιτροπή της Ολομέλειας.
Επίσης, έχω την τιμή να ανακοινώσω στο Τμήμα ότι οι Βουλευτές Αττικής κ. Γεώργιος Αμπατζόγλου του Συνασπισμού, κ. Γεώργιος Καρατζαφέρης Ανεξάρτητος Βουλευτής και η Βουλευτής Επικρατείας του ΠΑ.ΣΟ.Κ. κα Αγγελική Λαΐου ζητούν ολιγοήμερη άδεια απουσίας στο εξωτερικό.
Εγκρίνει το Τμήμα;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Το Τμήμα ενέκρινε. 
Το λόγο έχει ο εισηγητής της Νέας Δημοκρατίας κ. Στυλιανίδης.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, θεωρούμε ότι όλες οι διατάξεις του πρώτου κεφαλαίου είναι αποτέλεσμα μακροχρόνιων παρατηρήσεων και επισημάνσεων ουσιαστικά προβλημάτων που είχαν εμφανιστεί στη διοίκηση ή υπήρχαν λόγω του ξεπερασμένου θεσμικού πλαισίου ή λόγω διαφόρων πρακτικών προβλημάτων που προέκυψαν στην πορεία. Είναι προς θετική κατεύθυνση οι μεταβολές οι οποίες γίνονται, διότι οπωσδήποτε διευκολύνουν τη διοίκηση να είναι πιο αποτελεσματική στην εξυπηρέτηση των ομογενών, αλλά και στη σωστή διαχείριση των προξενικών εσόδων.
Είναι μεν προς τη σωστή κατεύθυνση, όπως είπα και χθες επί της αρχής, αλλά είναι ανεπαρκείς γιατί δεν συνοδεύονται με τολμηρές τομές που θα μπορούσαν στην πράξη να βελτιώσουν τις συνθήκες στα προξενικά μας καταστήματα, με κριτήριο πάντοτε και το καλύτερο συντονισμό της διοικήσεως, τον πληρέστερο έλεγχο όλων αυτών που συμβαίνουν εκεί, την καλύτερη διαχείριση των χρημάτων που εισπράττονται, αλλά και την καλύτερη και ποιοτικότερη εξυπηρέτηση των ομογενών, οι οποίοι προσφεύγουν στις διπλωματικές μας αντιπροσωπείες για να εξυπηρετηθούν ακόμα και για καθημερινά τους προβλήματα, όπως είναι η έκδοση διαβατηρίου, η τακτοποίηση των στρατολογικών ζητημάτων ή άλλες ληξιαρχικές πράξεις που πρέπει να κάνουν στο εξωτερικό.
Δεν θα μπω σε ανάλυση κάθε άρθρου χωριστά, διότι ουσιαστικά παρουσιάστηκε και περιγράφτηκε από τον εισηγητή της Πλειοψηφίας τι αναφέρεται ακριβώς στο κάθε άρθρο. Θα ήθελα μόνο να περιοριστώ κατ' αρχήν σε αυτήν τη γενική επισήμανση, η οποία αφορά όλα τα άρθρα του πρώτου κεφαλαίου.
Αντιμετωπίζουμε επίσης θετικά την κατάργηση ορισμένων ξεπερασμένων διατάξεων, οι οποίες ούτως ή άλλως ήταν ανενεργές ή δεν ήταν σήμερα αποτελεσματικές.
Θεωρούμε επίσης θετική την προσαρμογή που γίνεται στο ευρώ και αναγκαία, καθώς και την προσαρμογή στο Ευρωπαϊκό Δίκαιο το οποίο είναι ένα νέο δεδομένο, που θα πρέπει όχι μόνο ο οργανισμός του Υπουργείου Εξωτερικών, αλλά και όλα τα νομοσχέδια που ψηφίζονται να λαμβάνουν υπόψη από εδώ και πέρα.
Ποια είναι όμως η συνοδευτική πολιτική που θα έπρεπε, κατά τη γνώμη μας, να ακολουθεί αυτά τα άρθρα, να εξαγγέλλεται μέσα από αυτά και να συμπληρώνει αυτές τις διορθώσεις ούτως ώστε να πετύχουμε και το καλύτερο αποτέλεσμα. 
Είπα και χθες ότι δεν επιτρέπεται τη μοναδική αναφορά που γίνεται στις νέες τεχνολογίες να είναι σ' ένα άρθρο, στο άρθρο 5, αν θυμάμαι καλά, το οποίο μας λέει μάλιστα ότι μπορούν να κρατούνται βιβλία όπου είναι δυνατόν και μέσω ηλεκτρονικών υπολογιστών. Είναι μια έμμεση παραδοχή ότι μπορούμε να κάνουμε εξαγγελίες στην Ελλάδα περί μηχανοργανώσεων και νέων τεχνολογιών και κοινωνία της πληροφορίας, στην πράξη όμως η πιο κρίσιμη υπηρεσία, αυτή που ουσιαστικά υπηρετεί και εκτελεί την εξωτερική μας πολιτική, αυτή η οποία εξυπηρετεί τον Ελληνισμό της διασποράς, δεν έχει μηχανοργανωθεί επαρκώς, θα έλεγα καθόλου. Σε πολλά καταστήματα δεν υπάρχει στοιχειώδης υποδομή και αυτό είναι βλαπτικό από κάθε άποψη. 
Είναι βλαπτικό πρώτα-πρώτα, διότι δεν επιτρέπει το σωστό έλεγχο. Και όλα αυτά τα φαινόμενα που αναφέραμε χθες είναι αποτέλεσμα της έλλειψης του ελέγχου και σωστού συντονισμού της διοικήσεως. ΄Ενας που θέλει να μπει στη χώρα δηλαδή δεν υπάρχει δυνατότητα να ελεγχθεί το ποιόν του ώστε να μην ανοίγουμε τις πόρτες στο οργανωμένο έγκλημα. 
Δεύτερον, το γεγονός ότι δεν υπάρχει η μηχανοργάνωση, δημιουργεί φοβερή ταλαιπωρία στους ομογενείς. Κάποιος που θα χρειαστεί ένα πιστοποιητικό οικογενειακής κατάστασης για να εκδώσει ένα διαβατήριο ή για να κάνει μια πράξη, θα πρέπει να περιμένει με τους μήνες να έρθει αυτό το πιστοποιητικό από την Ελλάδα για να μπορέσει να πάει στο προξενικό κατάστημα να εξυπηρετηθεί, ενώ θα μπορούσε να αντιμετωπιστεί ευκολότερα αυτό το πρόβλημα αν υπήρχε σχετική μηχανοργάνωση ή εν πάση περιπτώσει αν εξαγγέλλετο μέσα από αυτό το νομοσχέδιο. 
Παράλληλα, όλα αυτά δημιουργούν, σε πολλές περιπτώσεις, τις προϋποθέσεις για να δημιουργηθούν κυκλώματα γύρω από τα προξενικά καταστήματα, δικηγορικά ή άλλα κυκλώματα, τα οποία πολλές φορές έχουν αγγίξει και τη διοίκηση του Υπουργείου Εξωτερικών, τα οποία εκμεταλλεύονται τους ομογενείς, τα οποία δημιουργούν πρόβλημα στις σχέσεις των ομογενών με τις προξενικές μας αντιπροσωπείες και αυτό είναι καταστροφικό. Διότι όταν η δεύτερη ή η τρίτη γενιά μεταναστών αντιμετωπίζεται κατ' αυτόν τον τρόπο πολλές φορές από την ελληνική διοίκηση, ουσιαστικά γκρεμίζονται οι τελευταίες γέφυρες που έχει με τη μητέρα Ελλάδα και χάνεται κάθε επαφή. Και αυτό, όπως καταλαβαίνετε, έχει συνέπεια και στην εξωτερική μας πολιτική και στην προσπάθεια που όλες οι κυβερνήσεις θα ήθελαν να κάνουν για να στηρίξουν και να βοηθήσουν τον Ελληνισμό της διασποράς να κρατήσει επαφές με τη Μητρόπολη. 
Έθεσα θέμα χθες και το ξαναθέτω και σήμερα για τη σωστή διαχείριση των προξενικών εισπράξεων. Χθες ανέφερα μερικά παραδείγματα κακοδιαχείρισης τα οποία στοιχειοθέτησα και από πορίσματα των επιθεωρητών Δημόσιας Διοίκησης, τα οποία κατέθεσα στα Πρακτικά. 
Επανέρχομαι σήμερα βάζοντας ένα άλλο ζήτημα. ΄Ισως θα ήταν σκόπιμο το Υπουργείο Εξωτερικών να κοιτάξει και τους όρους με τους οποίους διαπραγματεύεται με τις κατά τόπου τράπεζες, οι οποίες εξυπηρετούν τις προξενικές μας αντιπροσωπείες. Πολλές φορές οι επιμέρους συμφωνίες που γίνονται δεν είναι συμφέρουσες για το ελληνικό δημόσιο. Κινούνται μέσα από τις τράπεζες των ξένων κρατών, στις οποίες απευθυνόμαστε, μεγάλα ποσά και θα μπορούσαμε ίσως, αν δίναμε έμφαση στη διαπραγμάτευση που θα κάναμε με αυτές, να πετύχουμε καλύτερους όρους για το δημόσιο συμφέρον.
Αυτό που μας ενδιαφέρει σαν Νέα Δημοκρατία είναι ο σωστός έλεγχος και συντονισμός της διοικητικής μηχανής και παράλληλα μας ενδιαφέρει η ταχεία και ποιοτική εξυπηρέτηση των Ελλήνων ομογενών του εξωτερικού. Αυτό μπορεί να γίνει μόνο αν μέσα στις εξαγγελίες της Κυβέρνησης συμπεριληφθεί και η δημιουργία του θεσμού του ONE STOP SHOP στο εξωτερικό. Όπως δηλαδή εξαγγέλλεται για το εσωτερικό, έτσι και τα προξενικά μας καταστήματα να μπορέσουν να λειτουργήσουν ένα νέο μοντέλο διοίκησης, διότι εκεί θα μπορεί ο ομογενής να εξυπηρετείται ταχύτατα, όσον αφορά τη χορήγηση πιστοποιητικών που αφορούν τις προξενικές πράξεις, τις συνηθισμένες, αλλά και όσον αφορά άλλα θέματά του. Θα μπορούσε με μια απλή αίτηση, εφόσον υπήρχε η μηχανοργάνωση και η υποδομή στα προξενικά καταστήματα, να εξυπηρετείται σε χίλια δυο πράγματα και να μην προσφεύγει σε πληρεξούσιους δικηγόρους ή άλλους συγγενείς οι οποίοι στην Ελλάδα μπλέκουν με τη γραφειοκρατία και στις περισσότερες φορές αγανακτούν τον ομογενή και δεν θέλει να έχει καμία σχέση με τη μητρόπολη.
Θα ήταν πολύ σημαντική η εξαγγελία από την πλευρά της Κυβέρνησης. Εμείς στηρίζουμε και προτείνουμε μια τέτοια θέση, τη δημιουργία τέτοιων καταστημάτων εξυπηρέτησης πολιτών του εξωτερικού. Είναι ένα αναγκαίο στοιχείο για την εποχή, η οποία έρχεται.
Μπαίνω στο δεύτερο κεφάλαιο, που το θεωρώ πολιτικά το πιο σημαντικό, για να πω το εξής: Το δεύτερο κεφάλαιο αφορά κυρίως ζητήματα που έχουν να κάνουν με τον ανθρώπινο παράγοντα. 
Στο άρθρο 8, ρυθμίζονται θέματα της Διπλωματικής Ακαδημίας και νομίζουμε ότι σωστά εξασφαλίζεται για τους σπουδαστές η ιατροφαρμακευτική περίθαλψη. Ήταν ένα κενό που δεν το προέβλεψε ο παλιός οργανισμός και καλώς το συμπληρώνει και το διορθώνει το νομοσχέδιο. Υπήρξε βέβαια μία διαφωνία στο κυβερνητικό στρατόπεδο από τον κ. Πάγκαλο για το συγκεκριμένο θέμα, όταν συζητούσαμε το θέμα στην επιτροπή. Θεωρώ όμως ότι δεν είναι βάσιμη αυτή η διαφωνία. 
Πιστεύω ότι είναι σωστή η ρύθμιση, γιατί ούτως ή άλλως κρίνονται αυτοί οι σπουδαστές αν θα συνεχίσουν ή όχι. Δεν αναιρείται δηλαδή το δικαίωμα να κριθούν. Βέβαια κατά κανόνα εγκρίνονται, διότι δεν έχουμε -απ΄ ό,τι ξέρω- προηγούμενο απόρριψής τους μετά από τις σπουδές στη Διπλωματική Ακαδημία. 
Επίσης, οι παράγραφοι 2 και 3 του συγκεκριμένου άρθρου επιβεβαιώνουν την καταγγελία που κάναμε χθες, ότι σε πολλά του σημεία ο παλιός οργανισμός ήταν και αντισυνταγματικός, διότι για τις συγκεκριμένες διατάξεις είχαμε σχετική απόφαση του Συμβουλίου της Επικρατείας, με την οποία συμμορφώνεται τώρα η Κυβέρνηση και διορθώνει αυτήν την αδυναμία του παλιού οργανισμού και ορθώς το κάνει. 
Δεν απάντησε ο κύριος Υφυπουργός στην απορία που διατυπώσαμε χθες και η οποία αφορά το άρθρο 9, δηλαδή για τη μετονομασία της "Υπηρεσίας Ιστορικού Αρχείου σε "Υπηρεσία Διπλωματικού και Ιστορικού Αρχείου". Η ερώτησή μας ήταν -και την επαναλαμβάνω- αν η νέα ονομασία σχετίζεται με τη δυνατότητα του αρχείου να διαβαθμίζει τα έγγραφα και να προστατεύει διπλωματικά ή ιστορικά έγγραφα, τα οποία μπορεί να έχουν επίκαιρο χαρακτήρα. 
Εκ των προτέρων διατυπώνω την άποψη, ότι εμείς δεν είμαστε αντίθετοι σε κάτι τέτοιο. Δηλαδή δεν θα θέλαμε να βλέπει το φως της δημοσιότητας ένα έγγραφο, το οποίο θα μπορούσε να βλάψει τη διεθνή θέση της χώρας σήμερα. Αντιθέτως, θα θέλαμε στα χέρια του ιστορικού να μπορεί να έλθει ένα έγγραφο, το οποίο μπορεί να τον βοηθήσει να κάνει την επιστημονική του δουλειά. Θέλουμε όμως να μας απαντήσει ο κύριος Υφυπουργός αν σχετίζεται αυτή η αλλαγή του ονόματος με αυτό το οποίο θέτω.
Στο άρθρο 10 η Κυβέρνηση επαναφέρει μία διάταξη, την οποία η Νέα Δημοκρατία είχε αποδεχτεί και ψηφίσει στο παρελθόν και την οποία ο οργανισμός του 1998 αναίρεσε. Δηλαδή ενιαιοποιεί τον Πληρεξούσιο Υπουργό Α΄ με τον Πληρεξούσιο Υπουργό Β΄ και αυτό το αντιμετωπίζουμε θετικά, διότι ούτως ή άλλως το πιστεύαμε. 
Πάλι διατυπώθηκαν από το χώρο της Κυβέρνησης διαφωνίες για το συγκεκριμένο θέμα στην επιτροπή. Εμείς συμφωνούμε με το πνεύμα της νέας διάταξης, διότι πιστεύουμε ότι διασφαλίζει την ισότητα στο δικαίωμα να κριθούν οι διπλωμάτες για τον ανώτατο βαθμό, χωρίς να περιμένουν τη συνταξιοδότηση των παλαιοτέρων.
Παράλληλα δίδεται μ' αυτόν τον τρόπο η δυνατότητα ικανοποίησης και οικονομικών αιτημάτων της Διπλωματικής Υπηρεσίας, αλλά βεβαίως δίνεται και η δυνατότητα στην πολιτική ηγεσία να έχει μεγαλύτερη ευχέρεια επιλογής προσώπων από τον Α' βαθμό, δηλαδή προσοντούχων, πράγμα που θα ήταν καλό για την άσκηση της εξωτερικής μας πολιτικής. 
Θετικά αντιμετωπίζουμε τις επιτροπές και τις ομάδες εργασίας. Νομίζουμε ότι θα πρέπει να υπάρχει αυτό το δικαίωμα. Αυτό με το οποίο διαφωνήσαμε χθες και το λέμε ξανά και σήμερα, είναι ότι οποιοιδήποτε εξωτερικοί σύμβουλοι έρχονται στο Υπουργείο Εξωτερικών να βοηθήσουν με τις ειδικές τους γνώσεις, δεν πρέπει ούτε να υποβαθμίζουν ούτε να εκτοπίζουν το ρόλο της Διπλωματικής Υπηρεσίας. 
Θα πρέπει να υπάρχει σεβασμός προς τους διπλωμάτες, αλλά και τους διοικητικούς, δηλαδή αυτούς που έχουν εκπαιδευτεί και έχουν υπηρετήσει με συνέπεια αυτό το Υπουργείο, θέλοντας να το κάνουν πρωταγωνιστή των εξελίξεων και θέλοντας να το κάνουν χρήσιμο στην εκάστοτε κυβέρνηση, ώστε να ασκεί εξωτερική πολιτική αποτελεσματική.
Τα κεντρικά βέλη της κριτικής μας εντοπίστηκαν στο άρθρο 12. Τα επαναφέρω εδώ και τα καταθέτω ενώπιον του Τμήματος. Η κριτική μας ασκήθηκε για τη δυνατότητα που δίνει το άρθρο 12, ώστε και μέλος ΔΕΠ να προϊσταται του Κέντρου Ανάλυσης και Σχεδιασμού.
Θεωρούμε ότι αυτό είναι προσβλητικό για το διπλωματικό σώμα. Η χθεσινή τοποθέτηση του Υπουργού δεν μας έχει πείσει. Πιστεύουμε ότι υποτιμάται για μία ακόμη φορά η διπλωματική υπηρεσία. 
Νομίζουμε ότι είναι μία παραδοχή -την οποία έκανε και ο Υπουργός Εξωτερικών στην επιτροπή- απαράδεκτη. Μας είπε ο Υπουργός των Εξωτερικών στην επιτροπή ότι οι καθηγητές πανεπιστημίου είναι προοδευτικά στοιχεία, ενώ οι διπλωμάτες είναι κατά κύριο λόγο συντηρητικοί, διότι απλώς εκτελούν εντολές.
Διαφωνούμε μ' αυτόν τον ιδιότυπο ρατσισμό, γιατί πιστεύουμε ότι ο καθένας πρέπει να κρίνεται με βάση την προσωπικότητά του και τη νοοτροπία του πάνω στη δουλειά και πιστεύουμε ότι μέσα στη διπλωματική υπηρεσία υπάρχουν αξιολογότατα προοδευτικά και ανοιχτά μυαλά, τα οποία δεν καταλαβαίνουμε γιατί η πολιτική ηγεσία κάνει την παραδοχή, ότι είναι κατώτερα από έναν καθηγητή πανεπιστημίου που μπορεί να βρει και να τον φέρει "καπέλο" στην διπλωματική υπηρεσία. Άλλωστε δεν πρέπει να ξεχνάμε ότι και στην Επιτροπή Διαχείρισης Κρίσεων συμμετέχει ο επικεφαλής και αυτό είναι το πιο σημαντικό. Και δεν καλύπτεται αυτό το κενό βάζοντας τον αναπληρωτή, οπωσδήποτε, διπλωμάτη. Γιατί να μην είναι ο επικεφαλής διπλωμάτης; Παραδέχεται, δηλαδή, η Κυβέρνηση ότι οι διπλωμάτες μας είναι ακατάλληλοι να ηγηθούν ενός τέτοιου κέντρου και καταλληλότεροι είναι κάποιοι καθηγητές, που ξέρουμε τι γίνεται στο πανεπιστήμιο και πολλές φορές τυχαίνει πολλοί που έχουν αυτούς τους τίτλους, να μην έχουν περάσει από τις αξιολογήσεις που περνούν οι διπλωμάτες για να φθάσουν εκεί που έφθασαν;
Στο άρθρο 13 ρωτήσαμε τον Υπουργό και περιμένουμε απάντηση για το θέμα των αποσπάσεων. Κατ' αρχήν, πόσοι είναι αυτοί οι οποίοι εκτιμάται από την Κυβέρνηση ότι θα χρειαστεί να αποσπαστούν, όπως λέει εδώ, σε ανεξάρτητες γενικές γραμματείες, Υπουργεία, Τράπεζα της Ελλάδος, νομικά πρόσωπα δημοσίου δικαίου, νομικά πρόσωπα ιδιωτικού δικαίου κλπ.; 
Μία ερώτηση που υποβάλλω, κατ' αρχήν, είναι η εξής: Το αρχικό σχέδιο μήπως προέβλεπε και άλλες δυνατότητες, τις οποίες αρνήθηκε να δώσει το Υπουργείο Εσωτερικών; Η πρώτη μου ερώτηση είναι αυτή. 
Η δεύτερη ερώτηση είναι η εξής: Καταλαβαίνουμε ότι θα πρέπει να υπάρχει ένας συντονισμός όλων αυτών στα πλαίσια μιας εξωτερικής πολιτικής. Αυτό μου μοιάζει λίγο όμως και με ανθρωποδίκτυο ανθρώπου που θέλει να διεκδικήσει εξουσία. Και το θέτω το ζήτημα ηθικά. Άλλωστε, έτσι εξηγείται και η αντίδραση του Υπουργείου Εσωτερικών, που πιθανόν η επικεφαλής του να έχει τις αντίστοιχες φιλοδοξίες. Αυτό, λοιπόν, το οποίο ζητούμε να μας πουν είναι το πρακτικό.
ΠΡΟΕΔΡΕΥΩΝ (Κωνσταντίνος Γείτονας): Μακριά το πάτε, κύριε συνάδελφε. 
ΕΥΡΙΠΙΔΗΣ ΣΤΥΛΙΑΝΙΔΗΣ: Συνήθως ο χρόνος μας δικαιώνει. 
ΠΡΟΚΟΠΗΣ ΠΑΥΛΟΠΟΥΛΟΣ: Πάει μόνο του, κύριε Πρόεδρε. 
ΕΥΡΙΠΙΔΗΣ ΣΤΥΛΙΑΝΙΔΗΣ: Λοιπόν, εκείνο το οποίο εμάς μας ενδιαφέρει είναι το εξής: Βεβαίως, συμφωνούμε να υπάρχει ένας συντονισμός και αν κρίνεται πολιτικά ότι ο συντονισμός διασφαλίζεται με τη διασπορά κάποιων διπλωματών σε άλλους κρίσιμους χώρους, βεβαίως να γίνει. Αλλά πώς θα καλυφθεί το κενό που θα αφήσουν πίσω τους οι αποσπασμένοι διπλωμάτες; Διότι εδώ απλώνεται σε πολλές υπηρεσίες και νομίζουμε ότι θα χρειαστούν περισσότερα του ενός ή δύο ατόμων που είπε χθες ο κύριος Υφυπουργός. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θα φύγουν οι διπλωμάτες και θα αντικατασταθούν από συμβούλους και θα ολοκληρωθεί το κακό. 
ΕΥΡΙΠΙΔΗΣ ΣΤΥΛΙΑΝΙΔΗΣ: Έθεσα ένα ζήτημα για το Ίδρυμα Ελληνικού Πολιτισμού, το ζήτημα της προώθησης και διδασκαλίας της ελληνικής γλώσσας και ζήτησα από το Υπουργείο να κινητροδοτήσει κάτι τέτοιο, γιατί ακριβώς έχουμε επίγνωση ότι η γλώσσα μας δεν έχει ζήτηση στη διεθνή αγορά . 
Η κινητροδότηση ενός τέτοιου εγχειρήματος όμως -με πολλούς τρόπους μπορεί να γίνει- θα συνέβαλε σημαντικά και στην αποτελεσματική άσκηση εξωτερικής πολιτικής. Υπάρχει ομογένεια η οποία δυστυχώς δεν διδάσκεται σωστά την ελληνική γλώσσα από τα σχολεία, τα οποία υπάρχουν στο εξωτερικό, υπάρχουν διακεκριμένοι επιστήμονες, φιλέλληνες ή μελετητές του αρχαίου πολιτισμού ή του σύγχρονου ελληνικού πολιτισμού, οι οποίοι θα ήθελαν να έχουν σε υψηλό επίπεδο τη διδασκαλία της ελληνικής γλώσσας και θα μπορούσε να υπάρξει και ένα εκτεταμένο, στο κάτω-κάτω, σύστημα υποτροφιών που μέσα από το Ίδρυμα Ελληνικού Πολιτισμού θα κινητροδοτούνταν η διδασκαλία της ελληνικής γλώσσας. Μήπως έχουμε και πολλά όπλα, πλην του πολιτισμού μας, για να ενισχύσουμε την διεθνή μας θέση; Θα έπρεπε εδώ πάνω να πέσει το βάρος της Κυβέρνησης διότι, ναι, σε ένα επίπεδο θέλουμε να συνομιλούμε και να συνεργαζόμαστε με τις κυβερνήσεις για να πετυχαίνουμε το καλύτερο αποτέλεσμα, αλλά το σημαντικότερο είναι να μπορούμε να κερδίζουμε φίλους τους λαούς και τις κοινωνίες, διότι τότε μόνο οι κυβερνήσεις θα κληθούν να ακολουθήσουν τα βήματά μας και να βοηθήσουν στη στήριξη των εθνικών μας δικαίων.
Μπαίνω στο τελευταίο άρθρο, στο άρθρο 15 που αφορά τη μονιμοποίηση του τοπικού προσωπικού. Θυμίζω στο Τμήμα ότι ο προηγούμενος Υπουργός ήταν αυτός, ο οποίος μίλησε περιφρονητικά σε μία τέτοια ρύθμιση στο παρελθόν, όταν ετέθη από την παράταξή μας το ζήτημα.
Μάλιστα είχε πει χαρακτηριστικά, έτσι για να θυμόμαστε τι λέμε, ότι εγώ τους κηπουρούς δεν θα τους κάνω υπαλλήλους στο Υπουργείο Εξωτερικών.
Εμείς τοποθετούμεθα θετικά και θεωρούμε ότι η κίνηση αυτή είναι προς τη σωστή κατεύθυνση. Διότι, από όσο τουλάχιστον μπόρεσα να μάθω, αφορά διακόσια εξήντα άτομα, δικαιούχοι είναι μόλις εκατόν ογδόντα. Από αυτούς όμως πτυχιούχοι και μάλιστα προσοντούχοι υψηλών προσόντων είναι οι εξήντα, οι οποίοι είναι και απόφοιτοι πανεπιστημίων με μεταπτυχιακά, διδακτορικά κλπ. Υπάρχει ο κορμός που είναι οι απόφοιτοι λυκείου, αλλά είναι καλοί γνώστες ξένων γλωσσών και αποδεδειγμένα καλοί γνώστες της διοίκησης μιας προξενικής αρχής. Είναι ουσιαστικά τα εκτελεστικά όργανα της πολιτικής μας μέσα στη διοίκηση των προξενικών μας καταστημάτων, άρα είναι πολύ χρήσιμοι. Κοντά σε αυτούς βέβαια και οι δύο τρεις που υπάρχουν απόφοιτοι δημοτικού, νομίζω ότι πρέπει να τύχουν αυτού του προνομίου και πριν μπούμε στο νέο πλαίσιο που ορίζει το Σύνταγμά μας καλό θα ήταν αυτό το ζήτημα να το λήξουμε, διότι εκκρεμεί εδώ και πάρα πολλά χρόνια και με ευθύνη της ίδιας της Κυβέρνησης και της ηγεσίας του ΥΠΕΞ στο παρελθόν δεν αντιμετωπίστηκε. Αυτά κάνοντας και μια τελευταία επισήμανση. Είπα χθες και επαναλαμβάνω και σήμερα ότι αυτό το νομοσχέδιο αποτελεί έμπρακτη ομολογία της αποτυχίας του οργανισμού του 1998. Και είναι πολλά τα παραδείγματα τα οποία ενισχύουν αυτήν τη διατύπωση. Είναι τα παραδείγματα τα οποία επισημαίνουν και οι διπλωμάτες μας αλλά και το προσωπικό αλλά είναι και τα παραδείγματα τα οποία προκύπτουν από την πράξη. Εγώ θα σας πω ότι καταργήθηκαν πάρα πολλοί κλάδοι ή διευθύνσεις, δημιουργήθηκαν νέοι κλάδοι, αυξήθηκαν οι διευθύνσεις παράλογα πέρα από τις δυνατότητες τις πραγματικές που υπήρχαν στο Υπουργείο έχουμε το εξής αστείο φαινόμενο. Ποια είναι τα δύο ζητήματα που σήμερα αποτελούν τη διεθνή πολιτική κατά κόρον; Είναι τα ανθρώπινα δικαιώματα και το περιβάλλον. Εκεί επάνω εστιάζει και η ευρωατλαντική συνεργασία, εκεί επάνω γίνονται και όλες οι διαπραγματεύσεις, εκεί επάνω γίνονται και όλες οι συζητήσεις. Σας ενημερώνω, λοιπόν, ότι με τον οργανισμό του 1998 οι δύο σχετικές διευθύνσεις, η Α4, που αφορά τα ανθρώπινα δικαιώματα και η αντίστοιχη διεύθυνση του περιβάλλοντος στελεχώνεται από ένα διπλωμάτη και μόνο, χωρίς ούτε ένα γραμματέα. Όταν δηλαδή ο διπλωμάτης αναγκάζεται να φύγει για να πάει σε μια αποστολή στο εξωτερικό, η υπηρεσία κλείνει. Αναγκάζεται να δουλεύει στο σπίτι του.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και δεν έχει και γραφείο.
ΕΥΡΙΠΙΔΗΣ ΣΤΥΛΙΑΝΙΔΗΣ: Και δεν έχει και γραφείο. Δεν είναι, λοιπόν, κατάσταση αυτή. Σκεφτείτε ότι καλούμεθα καθημερινά να πάρουμε θέση πάνω σε αυτά τα θέματα και η πραγματικότητα αποδυναμώνει την αποτελεσματικότητα της εθνικής μας πολιτικής. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Η ειδική αγορήτρια του Κομμουνιστικού Κόμματος κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Δεν θα σταθώ σε όλα τα άρθρα. Άλλωστε επί της αρχής έχουμε τοποθετηθεί για τη φιλοσοφία και το πνεύμα του νομοσχεδίου. Θα μείνω μόνο σε μια -δύο πολύ συγκεκριμένες παρατηρήσεις και θα παρακαλούσα να έχω την προσοχή του κυρίου Υπουργού. 
Ίσως να είναι και βοηθητική η τοποθέτηση για να διορθωθούν πράγματα που κατά την άποψή μας βέβαια, πολιτικά, είναι σε μια γραμμή που είναι πάρα πολύ δύσκολο να διορθωθεί και χωρίς ακριβό τίμημα. 
Στο άρθρο 1 στο εδάφιο ζ΄ έχουμε μια απόφαση η οποία θεωρητικά δεν προκαλεί έκπληξη σε κανέναν. Είναι λογική στα πλαίσια της θεμελιώδους πολιτικής επιλογής της Κυβέρνησης. Θα θέτουμε έμμισθους προξενικούς υπαλλήλους ή διερμηνείς σε απασχόληση υπέρ ιδιώτη ή χάρην ιδιωτικού συμφέροντος. Λογικό είναι στο εξωτερικό, κινούνται και πολίτες ως ιδιώτες, μπορεί να καταφύγουν στο προξενείο και να χρειάζονται τις υπηρεσίες ενός υπαλλήλου για τα ιδιωτικά απολύτως συμφέροντα. Αν προχωρήσουμε λίγο παρακάτω θα δούμε ότι τα έξοδα τα οποία πρέπει να κατατεθούν θα είναι υπέρ του δημοσίου, ακόμα και αν ο υπάλληλος εργάζεται υπερωριακά ή εκτός του προξενείου. Και εδώ έρχομαι και αναρωτιέμαι, σε συνδυασμό όμως, κύριε Υπουργέ, με την παρ. 9 του ιδίου άρθρου για τις διατάξεις που ισχύουν παρομοίως, για τους αξιωματικούς του Λιμενικού Σώματος τους προξενικούς λιμενάρχες, που τοποθετούνται σε αρχές εξωτερικής υπηρεσίας του Υπουργείου Εξωτερικών.
Στ' αλήθεια, πιστεύετε ότι θα πάει αύριο το πρωί ένας ναύτης ή ένας ναυτεργάτης που θα έχει ενδεχομένως πρόβλημα σε καμιά προξενική αρχή και θα έχει τα χρήματα να πληρώσει τα τέλη για εκτός προξενείου ιδιωτική του εργασία; 
Μήπως το εφοπλιστικό κεφάλαιο δεν θα έχει επαρκή χρήματα περίπου να προσλάβει τους υπαλλήλους των προξενείων; Και με το νόμο. Αυτοί που έχουν. Αυτοί που μπορούν να πληρώνουν χρήματα για υπηρεσία και εργασία εκτός της τυπικής και προβλεπόμενης. Και είναι θεμιτό επί της ουσίας. Το είδος της ρύθμισης είναι που εξοργίζει. Πάλι μπαίνει ένα οικονομικό, ο κατά την τσέπη ικανότερος και ισχυρότερος θα χρησιμοποιεί τις κρατικές, προξενικές και λιμενικές αρχές στο εξωτερικό. 
Θα μου πείτε, όσο λιγότερο κράτος -αυτή είναι η πολιτική σας- όσο περισσότερο ιδιωτικά συμφέροντα, όσο περισσότερο μη κυβερνητικές οργανώσεις, όσο περισσότερο ιδρύματα, όσο περισσότερο μη ελεγκτέα πολιτικώς όργανα. Πώς θα ελέγξουμε εμείς την τσέπη κάποιου; Θα πρέπει να πανηγυρίζουμε αύριο το πρωί για τα έσοδα που απέκτησε η τάδε ή η δείνα προξενική αρχή, επειδή εξυπηρέτησαν οι υπάλληλοί της, οι διερμηνείς της για συμβολαιογραφικές πράξεις, για οτιδήποτε άλλο, ιδιώτες. Δεν μπορούν να βγουν τα λεφτά αυτά από το λαό ο οποίος μπορεί να έχει προβλήματα. Να πάει στην προξενική αρχή στο Καράτσι ή δεν ξέρω εγώ πού αλλού. Τυχαία το είπα το Καράτσι τώρα, αλλά μέρες που είναι βλέπετε ότι η γλώσσα μας γυρίζει μονίμως ξαφνικά σε μια ασιατική περιοχή για την οποία μέχρι πρότινος δεν ελέγοντο πράγματα.
Ας πάμε τώρα στο άρθρο 7, που είναι επίσης από τα βασικά, θεμελιώδη προβλήματα. Αναφέρομαι στο εδάφιο β΄ της παραγράφου 2, όπως το αντικαθιστάτε: "Η δοκιμασία αυτή οργανώνεται στο πλαίσιο" -είναι για τη ρύθμιση των θεμάτων της Διπλωματικής Ακαδημίας- "δεκαπενθήμερου επιμορφωτικού σεμιναρίου". Τα είπαμε και στην επιτροπή. Δεκαπέντε μέρες επιμορφωτικό σεμινάριο. Με τι περιεχόμενο; Ποιος καθορίζει το περιεχόμενο; Έτσι όπως καθορίζεται από τον οργανισμό. 
Είδαμε πολύ πρόσφατα ή απηχεί κάποιος μέσα από το σεμινάριο απόψεις τις οποίες θεωρούν κυρίαρχες αυτοί που έχουν τη δυνατότητα να τις επιβάλλουν, κατά την άποψή μας -μπορεί να συμπίπτουν ή να μη συμπίπτουν με του Υπουργού Εξωτερικών, προσφάτως δεν έχουμε δει κάτι τέτοιο- ή δεν θα περνάνε. 
Ξέρετε ποιο είναι το παράξενο; Ότι στην παράγραφο 4 του ιδίου άρθρου λέτε πολύ συγκεκριμένα, ότι θα λαμβάνονται υπόψη αποκλειστικά και μόνο κατά την κρίση για την παραπάνω προαγωγή και σε καμία άλλη περίπτωση για μεταγενέστερη κρίση και προαγωγή υπαλλήλων. Δεκαπέντε ημέρες σεμινάριο.
Εσείς λέτε, η Κυβέρνησή σας λέει συνεχώς, ο κόσμος γίνεται ολοένα και πιο περίπλοκος. Εσείς αφαιρείτε διπλωμάτες και προσθέτετε ομάδες εργασίας. Έχετε αφαιρέσει εμπειρογνώμονες και τους επαναφέρετε τώρα εν λευκώ. 
Θα σας διαβάσω, όταν θα έρθει η ώρα, να μιλήσουμε για την τροπολογία σας, μία αποστροφή του κ. Πάγκαλου, όπου απορούσε τότε για τους εμπειρογνώμονες. Και εδώ πηγαίνετε με δεκαπενθήμερα σεμινάρια να φτιάξετε ανθρώπους ικανούς και ειδικούς. Τότε που μιλούσατε για τους εμπειρογνώμονες, πριν από δύο χρόνια, για τον κανονισμό του Υπουργείου Εξωτερικών, αναρωτιόταν ο άνθρωπος πώς ένας διπλωμάτης πού έχει πάει στην Άγκυρα, που έχει υπηρετήσει, που έχει γυρίσει από εδώ, έχει πάει εκεί, έχει πάει στην Κωνσταντινούπολη και έχει κάνει αυτήν τη δουλειά τέσσερα χρόνια δεν μπορεί να θεωρείται εμπειρογνώμονας; Δεν είναι δικά μας τα σχόλια. Δικά του ήταν. Τα δικά μας, εμείς όπως τα είπαμε τα ξαναβρήκαμε μπροστά μας, διότι η πολιτική σας βεβαίως δεν έχει αλλάξει. Θα έλεγε κανείς ότι έχει έως και αλλοιωθεί επί τω αρνητικότερω σε αυτόν τον τομέα. 
Πάμε στο άρθρο 11. Στο άρθρο 11 έχετε μία κοινή απόφαση των Υπουργών Εξωτερικών και Οικονομικών με την οποία συγκροτούνται επιτροπές και ομάδες εργασίας. Δεν πήραμε απάντηση από τον κύριο Υπουργό. Μήπως μπορούμε να πάρουμε σήμερα μία απάντηση; 
Ο Υπουργός Οικονομικών και ο Υπουργός Εξωτερικών, όταν θα προσλάβουν ανθρώπους για να συγκροτήσουν αυτές τις ομάδες εργασίας, ή θα τους αμείψουν ή θα πληρωθούν κατ' αποκοπή, αυτοί οι άνθρωποι για παράδειγμα θα μπορεί να είναι από την RAND CORPORATION; Θα ελέγξουμε εμείς ποτέ τα χρήματα; Θα είναι από το WESTERN POLICY CENTER; Και κυκλοφορούσε εδώ την ώρα που γινόντουσαν οι διαδηλώσεις για το ασφαλιστικό και έβλεπε τον Υπουργό, των Πρωθυπουργό, τους πάντες επ' αμοιβή; Τους πληρώνουμε για να βλέπουν την ηγεσία μας; Γιατί εδώ ήταν ο κ. Σιτιλίδης. Αυτές είναι οι ομάδες; Και πώς θα ελέγξει το Κοινοβούλιο και ο ελληνικός λαός τι μας κοστίζουν αυτές οι ομάδες; Μήπως για λόγους ασφαλείας θα μπούνε στο διαβόητο, στον περιβόητο κατάλογο των μυστικών κονδυλίων του Υπουργείου Εξωτερικών; Και μη μου πείτε ότι έχω άδικο που επιμένω, διότι τρεισήμισι (3.500.000.000.) δισεκατομμύρια δώσατε σε μη κυβερνητικές οργανώσεις και άλλα πόσα δεν ξέρω είναι στα μυστικά κονδύλια. 
Και δεν μου λέτε, σε αυτές τις ομάδες εργασίας θα είναι στα αλήθεια ειδικοί άνθρωποι ή θα είναι δημοσιογράφοι σαν και αυτούς που έφτιαξαν την ιστοσελίδα του ΥΠΕΞ, που μπορεί να βοηθήσουν και τις προσωπικές δημόσιες σχέσεις του νυν του παρόντος ή του μέλλοντος Υπουργού; Ποιοι θα είναι σ΄ αυτές τις ομάδες; Δεν μπορούσατε να καθορίσετε και ένα είδος; Τα αφήνουμε όλα στον Υπουργό εν λευκώ. Ο Υπουργός θα αποφασίσει ποιες θα είναι αυτές οι ομάδες, τι θα κάνουν, όπως κάνει και στο Κέντρο Ανάλυσης και Σχεδιασμού στο επόμενο άρθρο. Είναι ένας άνθρωπος μόνος του, ο Υπουργός. 
Ακόμα και στην τροπολογία που έχετε φέρει και θα τη συζητήσουμε προσθέσατε στα καινούρια που μας δώσατε προχθές μια παράγραφο που λέει ότι ο Υπουργός αποφασίζει τα πάντα. Μα τι είναι αυτά τα πράγματα; Σε τι έλεγχο θα υποβληθεί; Ο μόνος έλεγχος τον οποίο με αυτό το νομοσχέδιο μας φέρνετε για τον Υπουργό, που σας έλεγα χθες ότι μάλλον πάμε για ένα υπερstate department, πάνω και από τον Πρωθυπουργό σε τελευταία ανάλυση, το πιστοποιείτε με κάθε παραλλαγή που κάνετε εδώ και τη βάζετε. Είπαμε να αντιγράψετε πρότυπα αλλά όχι και έτσι πια. Ακόμα και στην Αμερική το πρότυπό σας, πάει στο Κογκρέσο. Έχει και διαφωνίες εκεί. Εδώ το μόνο που αφήνετε κατά τον Κανονισμό και το Σύνταγμα της Βουλής είναι να εγκρίνουμε ή να μην εγκρίνουμε τα μέλη που θα έχει προτείνει για το Συμβούλιο, για το Κέντρο Ελληνισμού. Μόνο αυτό μας μένει αφού θα τα διορίσει όλα. Και μεταξύ μας τώρα και πολύ μας είναι. Μας αφήνετε και τριάντα μέρες ως Βουλευτές στην αρμόδια επιτροπή και αν δεν απαντήσουμε στις τριάντα μέρες προχωράει ο διορισμός. 
Μα δεν είναι φιλοσοφία αυτή. Δεν μπορεί ο ελληνικός λαός να ελέγξει επιτροπές επί επιτροπών και αρμοδίων. Σας το ξαναείπα και χθες, επιμένω και θα επιμένω μέχρι να κατανοήσετε τους κινδύνους που εμφιλοχωρούν στην πολιτική δημιουργίας μη κοινοβουλευτικώς ελεγκτέου παράλληλου κέντρου εξουσίας. Και δεν χρειάζεται γενική πολιτική τοποθέτηση. Για όλα είναι υπεύθυνος ο Πρωθυπουργός. Και επειδή για όλα είναι υπεύθυνος ο Πρωθυπουργός, αυτός χαράσσει την πολιτική, ο Πρωθυπουργός καλύπτει δια της κοινοβουλευτικής και συνταγματικής ύπαρξής του τα έργα των Υπουργών του. Διότι μπορεί να στραβώσει το πράγμα αύριο το πρωί. Και δεν μας εξηγείτε και ποιοι είναι αυτοί, δεν ξέρουμε, θα είναι από χώρες μέλη του ΝΑΤΟ, θα είναι και από χώρες μη μέλη του ΝΑΤΟ, μπορεί να είναι και αλλοδαποί. 
Έχουμε την παρουσία της νουρμπα τουρ στην ιστοσελίδα του Υπουργείου Εξωτερικών. Γιατί υπάρχει και μια πολύ μεγάλη αγάπη του Υπουργείου Εξωτερικών να βαφτίζει ειδικούς και εμπειρογνώμονες, διπλωματικούς αναλυτές και εκθέσεις μόνο δημοσιογραφικών συμφερόντων και γκρουπ ανά τη γη. 
Δεν είναι δυνατόν οι δημοσιογράφοι, και σας το λέει δημοσιογράφος στο επάγγελμα, να αναγορεύονται σε πάσης φύσεως, εάν εξυπηρετούν συγκεκριμένα προσωπικά, καριερίστικα, κομματικά ή άλλα συμφέροντα, σε ειδικούς περί παντός επιστητού. Δεν επιτρέπεται. Αυτές είναι οι ομάδες εργασίας που μπαινοβγαίνουν. Με τι βαθμό πρόσβασης; Σε ποια τμήματα των υπηρεσιών; Με τι βαθμό και με τι κανόνες συνεργασίας με διπλωμάτες; Τι είδους -για να σας το πω σε μια γλώσσα που μάλλον είναι πολύ πιο κατανοητή- clearance πρόσβαση θα έχουν και σε ποια στοιχεία του ελληνικού Υπουργείου Εξωτερικών; 
Το άρθρο 15 είναι το μόνο άρθρο που θα ψηφίσουμε. Και θα το ψηφίσουμε μετά λύπης μας, γιατί υπήρχε η ευκαιρία, σας έχουμε δώσει τροπολογία, την καταθέσαμε και την κουβεντιάσαμε και θα μπορούσατε να την έχετε συμπεριλάβει.
Χάρηκα πάρα πολύ που άκουσα το συνάδελφο του ΠΑΣΟΚ να επισημαίνει ότι ο τρόπος με τον οποίο διατυπώθηκε και ενσωματώθηκε μέσα στο άρθρο η διόρθωση μιας αδικίας -και καλό είναι που μπήκε και έγινε άρθρο αυτό μέσα στο νόμο- πάλι αφήνει ανθρώπους έξω, ακριβώς γιατί είναι γενικευμένη η φιλοσοφία να αφήσουμε τον Υπουργό να κοιτάξει τα δικά του.
Να σας πω και κάτι άλλο; Ξέρουμε ότι έχετε συνέδριο, συσχετισμός δύναμης χρειάζεται. Δεν υπάρχει καμία αμφιβολία περί αυτού. Ξέρετε τι είναι να υπάρξει -και το είπα στον κύριο Υπουργό και δεν μου απάντησε, δεν το διέψευσε- ένας αριθμός χωρίς όριο, δεν ξέρουμε πόσοι είναι οι σύμβουλοι, ο οποίος αύριο το πρωί θα βγαίνει και θα λέει στο βιογραφικό του "συνεργάτης του Υπουργείου Εξωτερικών ειδικός σε θέματα πυρηνικού πολέμου"; Βγαίνει στην αγορά εργασίας μετά και είναι σαν να δίνετε ένα είδος κρατικού μεταπτυχιακού ατύπου σ' αυτούς τους ανθρώπους τους οποίους δεν θα ελέγξουμε ποτέ.
Έρχεστε, λοιπόν, εδώ να διορθώσετε μια αδικία που δεν εμπίπτει σ' αυτήν τη φιλοσοφία και πάλι το αφήνετε στη διακριτική ευχέρεια του Υπουργού Εξωτερικών πλήρως. Γιατί το Υπουργού; Στην τροπολογία σας είπαμε να μπουν όλοι μέσα, γιατί είναι ελάχιστοι οι άνθρωποι. 
Έτσι όπως είναι διατυπωμένο και τους τρεις αποφοίτους δημοτικού, που όταν μπήκαν σε αυτήν την υπηρεσία δεν υπήρχε τίποτα από τους κανονισμούς που να ισχύει, τους αφήνετε έξω. Θα μου πείτε "τρεις άνθρωποι"; Ναι, τρεις άνθρωποι. Τόσα χρόνια δούλεψαν υπέρ του ελληνικού δημοσίου. Αυτοί θα μείνουν έξω. Έχει δίκιο ο συνάδελφος. Και θα μείνουν μόνο αυτοί ή θα γίνει και διύλισμα; Μπορούσατε να έχετε κάνει μια μικρή παραλλαγή, αφού αυτούς τους ανθρώπους θέλετε να τους βάλετε μέσα και κατά τα προσόντα τους και κατά τη δουλειά τους και κατά τους κανονισμούς πείτε "όλοι, πλην αυτών που δεν θα κάνουν αίτηση". Δεν τους ξέρετε τόσα χρόνια; Δεν τους εμπιστεύεστε; Γιατί να μείνει κάποιος έξω; Ή θα ήταν τόσο πολιτικώς ελεγκτέο και δραματικό να συγκλίνετε και να ενσωματώσετε κάτι από τη φιλοσοφία της τροπολογίας του Κ.Κ.Ε., η οποία δεν έκανε τίποτα άλλο από το να καλύπτει. Σας το είπαμε από την αρχή ότι θα ψηφίσουμε την τροπολογία, είτε ως τροπολογία είτε ως άρθρο, αν το ενσωματώσετε, ακόμα κι αν κάνετε δεκτή τροπολογία δική σας ή του Υπουργού. Και επιμείναμε να καταθέσουμε τη δική μας για να βοηθήσουμε να μην υπάρξει πρόβλημα, έστω και με έναν άνθρωπο. Θελήσατε την επιλεκτική συμμετοχή. 
Για όλους αυτούς τους λόγους, κύριε Πρόεδρε και για να μην εξαντλήσω το χρόνο μου, καταψηφίζουμε όλα τα άρθρα, πλην του 15.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, επί των άρθρων δεν θα κάνω ειδικότερες παρατηρήσεις. 
Θα σταθώ μόνο στο άρθρο 13 "αποσπάσεις διπλωματικών υπαλλήλων του Υπουργείου Εξωτερικών". Και χθες μιλώντας στην Αίθουσα, είχα επισημάνει δύο βασικά θέματα του Υπουργείου Εξωτερικών. Το ένα θέμα είναι ότι το Υπουργείο Εξωτερικών διαρκώς και περισσότερο επί των ημερών του σημερινού Υπουργού παραμερίζει τη Διπλωματική Υπηρεσία και αντικαθιστά τους μόνιμους πεπειραμένους διπλωματικούς υπαλλήλους με συμβούλους, τους οποίους επιλέγει χωρίς κανένα κριτήριο, παρά μόνο με το προσωπικό του κριτήριο ικανότητας ή τους ανθρώπους που τον βολεύουν. 
Υπάρχει μια δυσπιστία, μια δυσμένεια και μια εχθρική πολιτική προς τη Διπλωματική Υπηρεσία, την οποία δεν θα πάψω να καυτηριάζω -ας είναι φωνή μου φωνή βοώντος εν τη ερήμω- ενίοτε, αυτά τα οποία λέμε, τελικά, φτάνουν στον αποδέκτη τους. Υπάρχει δυσμένεια η οποία είναι απαράδεκτη και δεν θα έπρεπε να υπάρχει σήμερα πλέον, ύστερα από τόσα χρόνια. Το καταλάβαινα στην αρχή -το είπα εχθές, θα το επαναλάβω και σήμερα- ότι όταν το ΠΑΣΟΚ ήρθε στην εξουσία αισθανόταν κόμπλεξ έναντι των διπλωματών, αλλά σήμερα δεν έχει λόγο να αισθάνεται, ιδίως το συγχρονιστικό ΠΑΣΟΚ, εχθρότητα και κόμπλεξ έναντι των διπλωματών. 
Έμεινε μια εκκρεμότητα, κύριε Υφυπουργέ. Ο κ. Μολυβιάτης, με το κύρος που έχει και με τη σοβαρότητα που τον διακρίνει, σας είπε πόσοι είναι οι σύμβουλοι που τους μετράμε εμείς. Εσείς απαντήσατε αόριστα. Και όσο ηδυνάμην να πληροφορηθώ κι εγώ, ο κ. Μολυβιάτης έχει δίκιο, γιατί υπάρχουν άπειροι τρόποι να έρχονται οι σύμβουλοι. Αλλά και αν ακόμα οι σύμβουλοι είναι αυτοί και μόνοι που αναφέρατε -που δεν είναι- πάλι είναι πολλοί. Και πάλι εκφράζεται η δυσπιστία προς τη Διπλωματική Υπηρεσία. Αυτό είναι το πρόβλημά μου σήμερα. Δεν είναι το πρόβλημα πέντε ή δέκα άνθρωποι παραπάνω ή παρακάτω. 
Μέσα στα πλαίσια αυτής της δυσπιστίας, βλέπω το άρθρο 13 "αποσπάσεις διπλωματικών υπαλλήλων του Υπουργείου Εξωτερικών". Το επεσήμανε και ο κ. Στυλιανίδης προηγουμένως. Εγώ που είμαι παλαιότερος, θα ήθελα να θυμίσω στο Τμήμα ότι υπάλληλο του Υπουργείου Εξωτερικών δεν τον αποσπούσες ποτέ και για τίποτα. Ήταν πάρα πολύ δύσκολο. Βεβαίως, ο Πρωθυπουργός μπορούσε να αποσπάσει, αλλά από εκεί και πέρα, δεν ξέρω ποιος είχε δικαίωμα να αποσπάσει, διότι διπλωμάτες δεν περισσεύουν και διότι είναι κατ' εξοχήν υπάλληλοι χρήσιμοι, μέχρι σήμερα τουλάχιστον, που πάμε να απαλλαγούμε προφανώς.
Μόνο με την έννοια να απαλλαγούμε από τους διπλωμάτες, να αδειάσει ή δυνατόν το Υπουργείο για να το γεμίσουμε από συμβούλους, μπορώ να φανταστώ εγώ ότι θα μπορεί ο Υπουργός των Εξωτερικών μόνος με τον κατά περίπτωση αρμόδιο Υπουργό -ο δεύτερος φυσικά θα υπογράψει δεν υπάρχει πρόβλημα- να αποσπά σε άλλα Υπουργεία. Τι τους θέλουν τους διπλωμάτες όλα τα Υπουργεία; Τι τους θέλει τους διπλωμάτες το ΥΠΕΧΩΔΕ ή οποιοδήποτε άλλο Υπουργείο; Μπορεί σε Ανεξάρτητες Γενικές Γραμματείες, στην Τράπεζα της Ελλάδος, σε νομικά πρόσωπα δημοσίου δικαίου -τα οποία είναι άπειρα στην Ελλάδα- και το άκρον άωτον, σε νομικά πρόσωπα ιδιωτικού δικαίου του δημόσιου τομέα. Είναι ντροπή αυτή η διάταξη, κύριε Υπουργέ. Και θα σας παρακαλέσω να την ανακαλέσετε. Δεν λέει τίποτα και μπορεί και να μην της κάνετε χρήση. Σας περισσεύουν διπλωμάτες; Ξέρουμε ότι δεν έχουμε διπλωμάτες, κύριε Πρόεδρε, και ότι ο διαγωνισμός για τους διπλωμάτες είναι για δεκαοκτώ, είκοσι, τριάντα ανθρώπους. Δεν βρίσκαμε. Τώρα ελπίζω ότι θα υπάρχει περισσότερη προσφορά. Και σεις έρχεστε και βάζετε τέτοια διάταξη για να διώχνετε τους διπλωμάτες από το Υπουργείο Εξωτερικών; Δεν είναι μόνο εσφαλμένη διάταξη, δείχνει και μια νοοτροπία απαράδεκτη.
Το δεύτερο που θέλω να πω, κύριε Πρόεδρε, να επανέλθω για να ολοκληρώσω, είναι αυτά που είπαμε χθες για το μισθολόγιο των διπλωματικών υπαλλήλων οι οποίοι απεργούν σήμερα και είναι ένα μεγάλο επίκαιρο πρόβλημα το οποίο δεν μπορεί παρά πρέπει να συγκινεί και την Κυβέρνηση και ιδιαίτερα τον Υπουργό των Εξωτερικών, το Υπουργείο των Εξωτερικών.
Έχουν δίκιο οι διπλωματικοί υπάλληλοι 100%, κύριε Πρόεδρε. Το κουβεντιάσαμε και χθες. Θα προσθέσω, γιατί δεν μου αρέσει να επαναλαμβάνομαι, μερικά πιο συγκεκριμένα θέματα. 
Ειδικά μισθολόγια στην Ελλάδα υπάρχουν. Χθες ανέφερα τρία. Εκτός από τους διπλωματικούς υπαλλήλους είναι οι δικαστικοί και οι στρατιωτικοί. Μπορώ να προσθέσω τους ιατρούς του ΕΣΥ και του ανωτάτους εκπαιδευτικούς. Των υπολοίπων τεσσάρων κατηγοριών το μισθολόγιο το ρύθμισε το ελληνικό κράτος και η παρούσα Κυβέρνηση τα τελευταία χρόνια. Και ήταν τα δύσκολα, διότι ήταν πολλοί και διότι υπήρχε όντως και θέμα οικονομικό. Οι διπλωμάτες είναι λιγότεροι. Αυτά που ζητούν είναι ουσιαστικά απόλυτα δίκαια. Είναι τρία τα αιτήματά τους και, κύριε Υπουργέ, προφανώς τα ξέρετε. Το πρώτο είναι ο βασικός μισθός ο οποίος θα ληφθεί ως αφετηρία. Εκεί στο Υπουργείο Εξωτερικών παρουσιάζεται το απαράδεκτο φαινόμενο να ξεκινά ο υπολογισμός του μισθού από το βαθμό δοκίμου υπαλλήλου ακολούθου πρεσβείας, ενώ στις άλλες περιπτώσεις και στον πρωτοδίκη και στο λέκτορα ξεκινά από τον πρώτο μόνιμο βαθμό. Αυτό πρέπει να διορθωθεί και να κανονιστεί ένα ανάλογο ποσό αφετηρίας, το οποίο θα επιβαρύνει με εννιακόσια δέκα (910.000.000) εκατομμύρια συνολικά. Και αν δώσετε και το επίδομα διοίκησης που πρέπει να το πάρουν περιορισμένο - πενήντα χιλιάδες (50.000) το μάξιμουμ στον πρέσβη- και τη μισθολογική προαγωγή των διπλωματικών που παραμένουν στην ίδια θέση -που την δώσατε παντού με πολύ απλοχεριά, την πήραν οι στρατιωτικοί, την πήραν οι δικαστικοί- θα έχετε συνολική επιβάρυνση 1.235.000.000. 
Επειδή αυτό το θέμα με απασχολεί πολύ, κύριε Πρόεδρε, σήμερα το πρωί ζήτησα να επικοινωνήσω και με τον Υπουργό Οικονομικών. Τον πήρα στο τηλέφωνο και του είπα: "Σε παρακαλώ πολύ, γιατί δεν το εγκρίνετε απ' ότι ακούω; Το Υπουργείο των Εξωτερικών το προτείνει". Κάτι μου μασούσε εκεί: "Ξέρετε, τι θα γίνει με άλλες κατηγορίες;". Ποιες άλλες κατηγορίες, κύριε Πρόεδρε, εδώ είπαμε ότι εξαντλείτε τις ειδικές κατηγορίες. Είναι η τελευταία ειδική κατηγορία.
Στο τέλος-τέλος, καλό είναι και πέρα των "φέουδων" που έχει ο κάθε Υπουργός και της αποφασιστικής γνώμης του Υπουργού των Οικονομικών, ο οποίος βέβαια κατ' ανάγκη είναι γενικός "δερβέναγας" -το ξέρουμε όλοι μας- να πάρετε επιτέλους και μία απόφαση. Η Ελλάς σήμερα διασύρεται διεθνώς από το γεγονός ότι απεργούν οι διπλωματικοί υπάλληλοι. Αυτό είναι ντροπή για τη χώρα. Δεν σας συγκινεί εσάς; Εμένα ως απλό Βουλευτή, ως παλαιό Βουλευτή, με συγκινεί. Δεν μου αρέσει. Ακούω παντού από εδώ και από εκεί, στους ξένους διπλωμάτες της Αθήνας, ότι απεργούν οι Έλληνες διπλωμάτες, οι οποίοι απεργούν με κρύα καρδιά.
Κύριε Πρόεδρε, μίλησα για την προϊστορία. Οι αποδοχές του εξωτερικού σήμερα υποτίθεται ότι είναι ικανοποιητικές.
Κύριοι συνάδελφοι, είναι το 60% των αποδοχών των Πορτογάλων διπλωματών, που είναι οι λιγότερο αμειβόμενοι διπλωμάτες της Ενωμένης Ευρώπης. Από αυτές τις αποδοχές δίνουν και ένα ποσοστό για να τσοντάρουν στους φουκαράδες στους συναδέλφους τους, οι οποίοι κινδυνεύουν να μην μπορούν να ζήσουν μετατιθέμενοι στην Αθήνα. Και θα μετατίθενται, όπως γνωρίζετε, με αναλογία, 2 εξωτερικού προς 1 εσωτερικού, του χρόνου.
Τα λέω αυτά, κύριε Πρόεδρε, διότι...
ΠΡΟΕΔΡΕΥΩΝ (Κωνσταντίνος Γείτονας): Διευκολύνετε και εμένα λίγο, κύριε Πρόεδρε. Συζητούμε επί των άρθρων ενός νομοσχεδίου που δεν αναφέρεται στο μισθολόγιο των διιπλωματών.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Εμένα μη μου τα λέτε αυτά. Συζητούμε επί ενός νομοσχεδίου που αναφέρεται στον Οργανισμό και σε προσωπικά θέματα του Υπουργείου των Εξωτερικών. Έχουμε κάθε λόγο σε αυτά τα οποία παραλείπει να προσθέσουμε αυτό το οποίο κατά τη γνώμη μας έπρεπε να είναι το κύριο αντικείμενο του νομοσχεδίου. Επιτέλους, Κοινοβούλιο είναι και εσείς ξέρετε από Κοινοβούλιο, οπότε μη δοκιμάζετε να με παρεμποδίσετε σε αυτό.
ΠΡΟΕΔΡΕΥΩΝ (Κωνσταντίνος Γείτονας): Δεν σας παρεμποδίζω, κύριε Πρόεδρε. Οφείλω, όμως, να σας το επισημάνω.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Λέω, λοιπόν, ότι το πρόβλημα είναι μέγα. Δεν μπορεί να το λύσει ο παριστάμενος κύριος Υφυπουργός, ο οποίος μπορεί και να ευχαριστιέται με αυτά που λέω. Ελπίζω ότι ευχαριστιέται, διότι πρέπει να εκφράζει το πνεύμα και το αίτημα του Υπουργείου του. Το λέω για να το ακούσει ο Πρωθυπουργός. Ο Πρωθυπουργός ασχολείται και με τη Βουλή; Δεν ξέρω, δεν είμαι βέβαιος ότι πέραν του κόμματος και του Συνεδρίου τον απασχολούν και αυτά τα οποία εμείς οι Βουλευτές λέμε σ' αυτήν την Αίθουσα. Εάν, όμως, τον απασχολούν, να τα ακούσει και να μάθει ότι πρέπει επιτέλους να πάρει μία πρωτοβουλία για να δώσει ένα τέλος σε ένα θέμα, το οποίο είναι ανάγκη να λυθεί.
ΠΡΟΕΔΡΕΥΩΝ (Κωνσταντίνος Γείτονας): Ευχαριστώ.
Ο κύριος Υφυπουργός έχει το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κυρίες και κύριοι συνάδελφοι, νομίζω ότι τα περισσότερα απ' όλα όσα ετέθησαν από τους κυρίους συναδέλφους και τους κυρίους εισηγητές έχουν ήδη συμπεριληφθεί στην επιχειρηματολογία της χθεσινής συνεδρίασης επί της αρχής του νομοσχεδίου. Θα ήθελα να προσθέσω επιμέρους σχολιασμούς και απαντήσεις μου.
Σε ό,τι αφορά στο πρώτο κεφάλαιο του σχεδίου νόμου, νομίζω ότι δεν προκύπτουν ιδιαίτερες διαφωνίες ή ανάγκες σχολιασμών, καθώς διαπιστώνουμε, ανεξαρτήτως της στάσης που δήλωσε το Κομμουνιστικό Κόμμα Ελλάδος, ότι δεν υπάρχουν ουσιαστικές αντιρρήσεις.
Για τα όσα είπε η κ. Κανέλλη για το άρθρο 1 και την ανάγκη οι καλούντες τους προξενικούς υπαλλήλους εκτός προξενείου για διάφορες προξενικές πράξεις να πληρώνουν τα τέλη, δεν υπάρχει -διαβεβαιώ την κυρία συνάδελφο- καμία πρόθεση να "χαρατσώνεται" ο Απόδημος Ελληνισμός, γι' αυτό και υπάρχει η διακύμανση της επιβάρυνσης από το 1% έως το 9%.
Η παράγραφος 5 προβλέπει και την ατελή έκδοση πιστοποιητικών μετά από απόφαση του Γενικού Πρόξενου, όταν κρίνει ότι δεν υπάρχουν πόροι, υπάρχει ένδεια και αδυναμία του ομογενούς, πέραν του γεγονότος ότι έχουμε και τη διάταξη της συγκεντρώσεως σε ένα λογαριασμό του ποσοστού επί το 2%, το οποίο ο κύριος Υπουργός των Εξωτερικών μπορεί να διανέμει προς αναξιοπαθούντες ομογενείς, ανάλογα βεβαίως με την αξιολόγηση και τα προβλήματα που παρουσιάζουν ορισμένες ευπαθείς περιφέρειες της ομογένειας, όπως είναι η τέως Σοβιετική Ένωση, τα Βαλκάνια κλπ.
Έτσι λοιπόν, δεν κατανοώ την κριτική που ήσκησε για τους προξενικούς λιμενάρχες, οι οποίοι υπάρχουν εκεί για να εξυπηρετούν κυρίως τους ναυτεργάτες, ενώ το σύνολο των πράξεων το πληρώνουν οι εφοπλιστές. Νομίζω, λοιπόν, ότι εδώ υπάρχει μία σύγχυση και όχι αυτό που φοβάται η συνάδελφος.
Επί της διατάξεως του άρθρου 5. Θεσπίζονται εδώ ορισμένες διευκολύνσεις για τους ομογενείς, καθώς η παράγραφος 2 ορίζει ότι οι προϊστάμενοι των προξενικών αρχών κατά την άσκηση των ληξιαρχικών τους καθηκόντων οφείλουν εάν τούτο ζητηθεί να καταχωρούν στα βιβλία γάμων και θανάτων και γεννήσεων ληξιαρχικά γεγονότα που συνέβησαν και εκτός της περιοχής δικαιοδοσίας της προξενικής αρχής, εφόσον οι εκ του νόμου υπόχρεοι για τη δήλωση διαμένουν μονίμως στην προξενική τους περιφέρεια και είναι γραμμένοι στα προξενικά μητρώα. Αυτή η ρύθμιση βοηθά πάρα πολύ τους Έλληνες και ιδίως της Αφρικής, της Λατινικής Αμερικής και της Κεντρικής Ασίας, όπου δεν υπάρχουν προξενικά γραφεία.
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Στην παρατήρηση του κ. Στυλιανίδη επί του άρθρου 1 ότι ζητήματα εμφάνισης πλαστών εγγράφων ή ζητήματα που αφορούν ταλαιπωρία ομογενών από τη γραφειοκρατία θα μπορούσαν να είχαν επιλυθεί με πλήρη μηχανοργάνωση του απαντώ ότι πρώτον, όσον αφορά τις θεωρήσεις όλες περνούν μέσα από τη διαδικασία Σένγκεν ιδιαιτέρως για τους αλλοδαπούς. Υπάρχει αυτό το σύστημα το ευρωπαϊκό που με απόλυτη αυστηρότητα διενεργεί τους ελέγχους.
Όσον αφορά το one stop shop που είπατε, η Κυβέρνηση έχει εφαρμόσει για κάθε Έλληνα πολίτη είτε είναι εδώ είτε είναι στο εξωτερικό, τη δυνατότητα να παραγγέλνει πιστοποιητικά. Για την ώρα υπάρχουν σαράντα ένα πιστοποιητικά τα οποία εκδίδονται μέσω του Κέντρου Εξυπηρέτησης Πολιτών που λειτουργεί με το σύστημα one stop shop. Ο αριθμός αυτών των πιστοποιητικών θα διευρύνεται καθώς θα ρυθμίζουμε τις λεπτομέρειες που απαιτούνται για την έκδοση και άλλων πιστοποιητικών. Οι ομογενείς μπορούν να παραγγείλουν και τα σαράντα ένα πιστοποιητικά. Τα πιστοποιητικά αυτά θα περιλάβουν στη συνέχεια και άλλα ειδικά πιστοποιητικά που τώρα εκδίδονται μόνο από τα προξενεία.
Κάνατε την πρόταση να υπάρχουν σε βάση δεδομένων τα στοιχεία των ομογενών. Εδώ πρέπει να σας ανακοινώσω για πρώτη φορά ότι η Κυβέρνηση στα πλαίσια του προγράμματος "Κοινωνία της πληροφορίας" έχει εντάξει ένα πρόγραμμα με αρχικό προϋπολογισμό δύο δισεκατομμυρίων. Το Υπουργείο Εθνικής Οικονομίας σε συνεργασία με το Υπουργείο Οικονομικών και με τη Γενική Γραμματεία Στατιστικής θα συνεργαστούν για τη λεγόμενη απογραφή του απόδημου Ελληνισμού. Παράλληλα το Συμβούλιο του Απόδημου Ελληνισμού, οι φορείς της ομογένειας προχωρούν σε ένα δικό τους πρόγραμμα για να δημιουργήσουν ένα ληξιαρχείο του Απόδημου Ελληνισμού, το οποίο και θα χρησιμεύσει και στο Υπουργείο Εθνικής Οικονομίας και στο Υπουργείο Εξωτερικών. Το πρόγραμμα αυτό ξεκινά από το 2002. Βλέπετε, λοιπόν, ότι οι πολύ σωστές προτάσεις σας για την αξιοποίηση των νέων τεχνολογιών είναι μέσα στη φιλοσοφία της Κυβέρνησης. Δεν είναι δυνατόν στον 21ο αιώνα να κινούμε διαδικασίες οι οποίες δεν λαμβάνουν υπόψη τις νέες δυνατότητες που παρέχει η ηλεκτρονική. 
Τώρα για τα θέματα της Διπλωματικής Ακαδημίας, που έκανε μία αναφορά η κ. Κανέλλη, θέλω να πω ότι η ρύθμιση του άρθρου 8 επιβάλλει ένα ειδικό σεμινάριο δεκαπέντε ημερών για τα στελέχη αυτά του Υπουργείου Εξωτερικών τα οποία καλούνται να συμπληρώσουν τις γνώσεις τους και να αξιοποιήσουν αυτό το σεμινάριο για την περαιτέρω εξέλιξή τους. Περί αυτού πρόκειται. Με τις προηγούμενες διατάξεις είχαμε μία διαδικασία κρίσεως, ενώ τώρα είναι πιο ευπρεπές, πιο ουσιαστικό το ότι οργανώνεται ένα ειδικό σεμινάριο και αφορά τους διπλωματικούς υπαλλήλους που βρίσκονται στη φάση του Γραμματέα Πρεσβείας Α΄ προς το βαθμό του Συμβούλου Πρεσβείας Β΄.
Τώρα για τη μετονομασία της Υπηρεσίας του Διπλωματικού και Ιστορικού Αρχείου νομίζω πως αποδίδεται πιο ουσιαστικά ο ρόλος και το έργο που παράγει και ασφαλώς δεν κρύβει τίποτα περισσότερο. Η υπηρεσία μέχρι σήμερα έχει παράξει ένα εξαιρετικό έργο, εθνικού επιπέδου και πάρα πολύ σημαντικό.
Έγινε πολύς λόγος στο άρθρο 11 για τις επιτροπές και τις ομάδες εργασίας. Οι επιτροπές αυτές δεν καθιερώνονται για πρώτη φορά. Υπήρχαν και μάλιστα νομοθετημένες. Το γεγονός ότι επαναφέρονται στην παράγραφο 3 οι αμειβόμενες επιτροπές, γίνεται ακριβώς για να φύγουν, κατ' εφαρμογή του νέου Συντάγματος, οι εκπρόσωποι οι προερχόμενοι από το δικαστικό κλάδο, αφού αυτό δεν επιτρέπεται πλέον. Μας κατηγορήσατε ότι συστήνουμε επιτροπές περίεργες και μυστηριώδεις, που θα έλθουν να ανατρέψουν την εξωτερική πολιτική της χώρας. 
Αυτό που κάνει το Υπουργείο είναι να θεσμοθετεί τις μη αμειβόμενες επιτροπές, τις οποίες βγάζουμε στην επιφάνεια. Είναι καλό να ξέρουμε όλοι ποιοι είναι αυτοί που καλούνται κάθε φορά σε μη αμειβόμενες επιτροπές για ένα συγκεκριμένο έργο. Είχαμε πάντα άτυπες επιτροπές, μη αμειβόμενες και θα έχουμε. Δεν μπορεί να κάνει τη δουλειά του ένας Υπουργός και να μην προσφύγει στην εξειδικευμένη γνώση κάποιων που εθελοντικά θέλουν να προσφέρουν τις υπηρεσίες τους. Απευθυνόμαστε σε πανεπιστήμια και εξειδικευμένους φορείς. Πρέπει να ξέρουμε ποιοι μετέχουν και να ξέρουμε και τα πορίσματα αυτών των επιτροπών.
Επ' αυτού και μέσα σε αυτό το πλαίσιο μπορεί κανείς να δει και τις διαφωνίες σας τις εντονότατες από την πλευρά της Νέας Δημοκρατίας για το ΚΑΣ, το Κέντρο Ανάλυσης και Σχεδιασμού. 
Υπάρχει μια κεκτημένη ταχύτητα από πλευράς των συναδέλφων της Νέας Δημοκρατίας. Το αντιλαμβάνομαι. Άλλωστε είναι και δικαίωμά τους να υιοθετείται κάθε περίπτωση που μπορεί να ενοχλήσει κάποιον διπλωματικό. Εμείς κι εσείς φαντάζομαι σεβόμαστε τους διπλωματικούς, αναγνωρίζουμε τον κυρίαρχο και τον κεντρικό τους ρόλο και αυτό αποτυπώνεται στον τρόπο και τη μεθοδολογία με την οποία εργαζόμαστε και τη θεσμική συγκρότηση του σχεδιασμού και της λήψης αποφάσεων στο Υπουργείο Εξωτερικών. Εδώ δεν πρόκειται περί αυτού. Μιλάμε για ένα κέντρο ανάλυσης και σχεδιασμού, ένα κέντρο στο οποίο θα αποτυπώνεται καθημερινά η διεθνής κινητικότητα, οι εξελίξεις και δεν αποτελούν ακριβώς μια υπηρεσιακή δραστηριότητα. Οι υπηρεσιακοί είναι αυτοί που θα πάρουν αυτές τις αναλύσεις και μαζί με τις δικές τους εκτιμήσεις θα κάνουν την εισήγησή στον Υπουργό. 
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Υπουργέ...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κοιτάξτε, δεν είναι ελληνικό πρότυπο. Όλες οι κυβερνήσεις, όλα τα Υπουργεία Εξωτερικών έχουν τέτοια κέντρα ανάλυσης σχεδιασμού. Μερικοί μάλιστα έχουν την πολυτέλεια να έχουν και δύο και τρία και τέσσερα. 
Δεν θα πάει η ανάλυση του ΚΑΣ απευθείας στον Υπουργό κι εκείνος με βάση την εισήγηση ή την ανάλυση αυτή θα αποφασίσει.
Το ΚΑΣ, λοιπόν, είναι μια μονάδα πέραν ή παραλλήλως με τη διπλωματική δομή. Και δεν νομίζω ότι θα πρέπει κανείς να το θεωρεί αιρετικό αν κριθεί κάποια στιγμή ένας μη διπλωματικός. Ο αναπληρωτής θα είναι πάντα διπλωματικός, για να διασφαλίζει τη συνέχεια. Άλλωστε αυτοί που συμμετέχουν δεν είναι διπλωματικοί. Επομένως είναι λάθος να έχει ένα κλειστό κύκλο ιδεών. Αυτές τις γνώσεις και τις ιδέες τις διαθέτουμε μέσα στο Υπουργείο Εξωτερικών, το ζήτημα είναι να διευρύνουμε, να έχουμε έναν μαγνητισμό όλων των εκτιμήσεων και των αναλύσεων. 
Μετά είναι η υπηρεσιακή δομή. Θα έλθει η αρμόδια διεύθυνση να εισηγηθεί στον Υπουργό. 
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Υπουργέ, μου επιτρέπετε;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ναι, κύριε Στυλιανίδη.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Στυλιανίδη. 
ΕΥΡΙΠΙΔΗΣ ΣΤΥΛΙΑΝΙΔΗΣ: Ο προϊστάμενος του κέντρου συμμετέχει στη σύνθεση της μόνιμης μεικτής μονάδας διαχείρισης κρίσεων. Είναι σημαντικότατη αυτή η θέση!
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Γιατί να μη συμμετέχει; Για να του αναθέσει ένας Υπουργός αυτόν το ρόλο, φυσικά θα είναι σημαντική προσωπικότητα. Τι πρόβλημα υπάρχει;
ΕΥΡΙΠΙΔΗΣ ΣΤΥΛΙΑΝΙΔΗΣ: Ναι, αλλά είναι σαν να λέτε ότι κανείς στη Διπλωματική Υπηρεσία δεν είναι κατάλληλος...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Υπάρχει μια αντίληψη ότι τα ζητήματα αυτά των αναλύσεων ή της εκτάκτου διαχείρισης ορισμένων θεμάτων θα πρέπει να τα διαχειριστούμε μόνο στο απολύτως γραφειοκρατικό επίπεδο και δεν πρέπει να βάλουμε ορισμένους μετακλητούς. Αυτό δεν είναι αληθές. Διότι το Υπουργείο Εξωτερικών, παρά τα όσα ήσκησε ως κριτική και ο κ. Μητσοτάκης, ως Πρωθυπουργός γνωρίζει ότι είχε αρκετούς μετακλητούς και ο ίδιος και ξέρει μάλιστα και μερικούς πάρα πολύ χρήσιμους! Τι θεωρεία θα αναπτύξουμε εδώ, ότι πας μετακλητός είναι αποβλητέος; Το ζητούμενο είναι να μη δούμε με μία τέτοια ευαισθησία την παρουσία ορισμένων μετακλητών σε ειδικούς ρόλους, ως δηλαδή μια κατάργηση του ρόλου των διπλωματικών μας. Άλλωστε πώς μπορεί να το πει κανείς, όταν -τονίζω και πάλι- τα πάντα προκύπτουν διά της διπλωματικής διαδικασίας και ο Γενικός Γραμματέας Πολιτικών Υποθέσεων είναι από το μόνιμο διπλωματικό προσωπικό; Πώς μπορεί κανείς να δεχθεί ότι έχουν βάση όλοι αυτοί οι φόβοι ή η κριτική την οποία ασκείτε;
Εγώ πιστεύω ότι πρέπει να είμαστε πολύ πιο ανοιχτοί για την επιτυχία του ΚΑΣ. Το Υπουργείο Εξωτερικών έχει έλλειμμα σε ένα τέτοιο συγκροτημένο κέντρο αναλύσεων και είναι πάρα πολύ σημαντικό ότι και το Υπουργείο Εθνικής Αμύνης τα τελευταία δύο χρόνια έχει συγκροτήσει ένα τέτοιο ινστιτούτο αμυντικών αναλύσεων και το οποίο μάλιστα παράγει εξαιρετικό έργο. θα έπρεπε ίσως αυτό το έργο να φθάνει μέχρι το Κοινοβούλιο. Πιστεύω, ότι αρκετοί από εσάς πρέπει να λαμβάνετε αυτές τις αναλύσεις. Το ίδιο πρέπει να λαμβάνουμε κι εμείς οι κοινοβουλευτικοί τις αναλύσεις του ΚΑΣ. Το ΚΑΣ δεν είναι ένα κέντρο το οποίο θα συνδέει τις αναλύσεις του μόνο με το Διευθυντή της Α7 υπηρεσίας.
Θα πρέπει τις αναλύσεις να τις θέτει στο ευρύτερο θεσμικό περιβάλλον και να βοηθάει τη έγκαιρη συναντίληψη των ρευμάτων και των τάσεων που κινούνται διεθνώς και των όποιων επιμέρους θέσεων θα προκύπτουν.
Για τις αποσπάσεις των διπλωματικών υπαλλήλων άκουσα με ιδιαίτερη προσοχή και τη θέση που ανέπτυξε ο κ. Μητσοτάκης.
Κύριε Πρόεδρε, εδώ υπάρχουν ορισμένες έκτακτες αλλά και τακτικές ανάγκες μέσα από την εξέλιξη πλέον των πραγμάτων. Το Υπουργείο Εθνικής Αμύνης δεν είναι δυνατόν να μην έχει ένα διπλωματικό και μάλιστα ως σύνδεσμο με το Υπουργείο Εξωτερικών. Και δεν μπορούμε να τον έχουμε εκεί και να μην είναι τακτοποιημένος σωστά, οργανικά κλπ. Διότι προκύπτουν υπηρεσιακά προβλήματα ή αν θέλετε προκύπτουν και προβλήματα διαχειρίσεως ορισμένων απορρήτων του Υπουργείου Εθνικής Αμύνης. Δεν μπορεί να μην είναι οργανικά ενταγμένος γιατί τότε δεν μπορεί να λειτουργεί ως σύνδεσμος. 
Σήμερα, το Υπουργείο Δημοσίας Τάξεως και μετά μάλιστα από το τρομοκρατικό κτύπημα στη Νέα Υόρκη, είναι στο κέντρο μιας από τις πιο σημαντικές πολιτικές που είναι η αντιμετώπιση της τρομοκρατίας. Είναι δυνατόν να πούμε ότι δεν χρειάζεται ο κ. Χρυσοχοϊδης έναν διπλωματικό δίπλα του; Θα του το αρνηθούμε αυτό; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Από κει και πέρα στα νομικά πρόσωπα ιδιωτικού δικαίου, δημοσίου δικαίου;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ίσως έχετε δίκιο, κύριε Πρόεδρε, να πούμε για το 2004. Όταν λέμε ιδιωτικού δικαίου, είναι για να καλύψουμε το 2004. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να πείτε τότε τρεις διπλωμάτες. Έναν για τον Υπουργό Εθνικής Αμύνης, έναν για τον Υπουργό Δημοσίας Τάξεως και έναν για το 2004. Δεν πρέπει να αφήσετε ανοικτή μια τέτοια διάταξη. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η περίπτωση τώρα των ανεξαρτήτων γενικών γραμματέων αφορά μόνο τη Γενική Γραμματεία Απόδημου Ελληνισμού, η οποία χρειάζεται έναν διπλωματικό ο Γενικός Γραμματέας. Είναι αυτοτελής Γενική Γραμματεία, κύριε Πρόεδρε. Δεν μπορούμε χωρίς νόμο να αποσπάσουμε προσωπικό ούτε καν απλό υπάλληλο. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Στενέψτε τη διάταξη. Κάντε την συγκεκριμένη. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εκείνο που δηλώνω πάντως επισήμως, βεβαίως αυτό το κάνω μέσα στη Βουλή, είναι ότι η ανάλυση αυτών των επιμέρους εξουσιοδοτήσεων για αποσπάσεις διπλωματικών, αφορά αυτόν τον περιορισμένο κύκλο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Η δήλωση δεν ωφελεί σε τίποτα. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Και σε καμία περίπτωση και σύμφωνούμε μαζί σας, δεν μας περισσεύει διπλωματικό προσωπικό. Είναι δυνατόν να ανοίξουμε μια διαδικασία ακρίτων αποσπάσεων και διαθέσεων των διπλωματικών μας; 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δείχνει τη νοοτροπία σας. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Η νοοτροπία μας είναι σύμφωνη με αυτό που λέτε ότι χρειαζόμαστε διπλωματικούς στο Υπουργείο Εξωτερικών. Αλλά όταν μεγέθη σημαντικά της εξωτερικής πολιτικής διακτινώνονται με πολιτικές που ασκούν άλλα Υπουργεία, είναι καλύτερα το Υπουργείο Εξωτερικών να έχει εκεί έναν εκπρόσωπό του γιατί αυτό καλύπτει ακόμη περισσότερο τους χειρισμούς. 
Για τα ζητήματα του Ελληνικού Ιδρύματος Πολιτισμού, δεν θα ήθελα να πω περισσότερα. Όπως επίσης αφού συμφωνούμε όλοι με τις ρυθμίσεις του άρθρου 15 υπάρχει νομίζω και μία φραστική τροποποίηση-διόρθωση που έχει προτείνει ο κ. Βαϊνάς και την οποία θα αποδεχθούμε.
Για το μισθολόγιο δεν μπορώ να μη μιλήσω παρ' ότι είναι εκτός του πλαισίου της σημερινής συζητήσεως, έγινε τόσο εκτεταμένη αναφορά που θέλω να επαναλάβω ότι το Υπουργείο Εξωτερικών ασφαλώς παρακολουθεί με ιδιαίτερη ευαισθησία τα προβλήματα και τα αιτήματα των διπλωματικών μας. Υπάρχει όμως ενιαία κυβερνητική πολιτική για το μισθολόγιο, ανεξαρτήτως αν είναι ειδικό μισθολόγιο. Και πρέπει να πω και το επανέλαβα και χθες ότι σ' αυτή τη φάση το Υπουργείο Εξωτερικών είναι σε μια φάση διερευνήσεως και συζητήσεως με βάση το νέο προϋπολογισμό με το Υπουργείο Οικονομικών. Εάν σ' αυτήν τη φάση επέλεξαν καθ' ο έχουν δικαίωμα οι διπλωματικοί να ασκήσουν το απεργιακό τους δικαίωμα, αυτό δεν μπορεί να πιέσει την Κυβέρνηση ώστε να επιταχύνει τόσο πολύ τις αποφάσεις της. 
Πρέπει να ολοκληρωθεί ο κύκλος διαβουλεύσεων με το Υπουργείο Οικονομικών. Είπα και χθες ότι λόγω των εκτάκτων εν πάση περιπτώσει συνθηκών που επικρατούν...
ΠΡΟΕΔΡΕΥΩΝ (Παναγιώτης Σγουρίδης): Εξάλλου, δεν μπορεί να συζητηθεί στο Τμήμα. Είναι μισθολογικό θέμα, δεν συζητείται στο Τμήμα. Πρέπει να συζητηθεί στην Ολομέλεια.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Συζητήθηκε, όμως, εχθές, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εντάξει, κύριε Υπουργέ, εχθές όμως δώσατε και την εξήγηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν μπορεί να προταθεί τροπολογία, αλλά συζήτηση μπορεί να γίνει.
ΠΡΟΕΔΡΕΥΩΝ (Παναγιώτης Σγουρίδης): Επί της αρχής, όχι επί των άρθρων.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα έλεγα, λοιπόν, ότι εν όψει αυτής της συζητήσεως -και τελειώνω, κύριε Πρόεδρε...
ΙΩΑΝΝΗΣ ΚΕΦΑΛΟΓΙΑΝΝΗΣ: Λογοκρισία θα κάνετε, κύριε Πρόεδρε;
ΠΡΟΕΔΡΕΥΩΝ (Παναγιώτης Σγουρίδης): Σαφώς. Πρέπει να εφαρμόζουμε τον Κανονισμό.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τα αφήνετε αυτά;
ΠΡΟΕΔΡΕΥΩΝ (Παναγιώτης Σγουρίδης): Έτσι είναι, κύριε Κεφαλογιάννη, έχουμε και εμείς έναν Κανονισμό που πρέπει να τον εφαρμόζουμε. Τι να κάνουμε;
ΙΩΑΝΝΗΣ ΚΕΦΑΛΟΓΙΑΝΝΗΣ: Κάνετε, λοιπόν, λογοκρισία!
ΠΡΟΕΔΡΕΥΩΝ (Παναγιώτης Σγουρίδης): Δεν είναι λογοκρισία. Είναι μία υπενθύμιση κάποιων άρθρων του Κανονισμού.
ΙΩΑΝΝΗΣ ΚΕΦΑΛΟΓΙΑΝΝΗΣ: Ξεφεύγετε από το γράμμα του κανονισμού.
ΠΡΟΕΔΡΕΥΩΝ (Παναγιώτης Σγουρίδης): Εσείς τα έχετε ψηφίσει.
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν τα έχουμε ψηφίσει εμείς ούτε και τα δεχόμαστε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τελειώνω, κύριε Πρόεδρε, με το σχολιασμό επί του μισθολογίου λέγοντας ότι, αφού βρισκόμαστε σε μία τέτοια φάση διαλόγου και λόγω των συνθηκών που επικρατούν αυτήν την ώρα και τις ανάγκες που έχει η χώρα, οι ικανότατες και αξιότατες υπηρεσίες των διπλωματών μας θα είναι καλύτερα να διακόψουν την απεργία τους. Αυτή είναι η ευχή μας. Και θα έχουν εντός του αμέσως επομένου χρονικού διαστήματος απάντηση της Κυβερνήσεως, η οποία απάντηση θα είναι ενιαία. Δεν μπορεί να υπάρχουν διαφορετικές απαντήσεις από κάθε Υπουργό. Υποτίθεται ότι πρέπει να υπάρχει μία ενιαία αντιμετώπιση. Και μέσα σε αυτό το νέο σύστημα ασφαλώς θα δοθεί η απάντηση.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πότε περίπου θα δοθεί;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν μπορώ να το προσδιορίσω, αλλά νομίζω ότι μέσα στις επόμενες εβδομάδες θα μπορεί να δοθεί το αποτέλεσμα αυτής της συνεργασίας μας.
Κύριε Πρόεδρε, έχω δύο περιπτώσεις προτάσεων από τον κ. Βαϊνά που τις αποδεχόμεθα και θα ήθελα τώρα να τις ανακοινώσω.
Αποδέχομαι την τροποποίηση της παραγράφου 3 του άρθρου 8 του σχεδίου νόμου, όπως προτάθηκε από τον κ. Βαϊνά. Κατόπιν τούτου η παράγραφος 3 του άρθρου 8 του σχεδίου νόμου διατυπώνεται ως εξής:
"Το στοιχείο δ΄της παραγράφου 1 του άρθρου 79 του Οργανισμού του Υπουργείου Εξωτερικών αντικαθίσταται ως εξής: "δ) από το βαθμό του γραμματέα πρεσβείας Α΄στο βαθμό του συμβούλου πρεσβείας Β΄τριετής υπηρεσία στον κατεχόμενο βαθμό καθώς και συμμετοχή σε εσωτερική δοκιμασία, όπως αυτή προβλέπεται στο άρθρο 14 του παρόντος νόμου"."
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δηλαδή τι αλλάζει;
ΠΡΟΚΟΠΗΣ ΠΑΥΛΟΠΟΥΛΟΣ: Λαμβάνεται υπόψη η διπλωματική προϋπηρεσία. Τα είπε ο κ. Βαϊνάς.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μάλιστα, κύριε συνάδελφε. Νομίζω ότι αυτό είναι η συμμετοχή στην εσωτερική δοκιμασία.
Επίσης, "Η παράγραφος 4 του άρθρου 80 του Οργανισμού του Υπουργείου Εξωτερικών αντικαθίσταται ως εξής: "για την προαγωγή από το βαθμό του γραμματέα πρεσβείας Α΄στο βαθμό του συμβούλου πρεσβείας Β΄συνεκτιμάται από το Υπηρεσιακό Συμβούλιο η επίδοση του κρινομένου σε εσωτερική δοκιμασία, όπως αυτή προβλέπεται στο άρθρο 14 του παρόντος νόμου"."
Αποδέχομαι επίσης την τροποποίηση του άρθρου 15, την οποία επίσης πρότεινε ο κ. Βαϊνάς. Κατόπιν τούτου η περίπτωση β) της παραγράφου 1 του άρθρου 15 του σχεδίου νόμου διαμορφώνεται ως εξής:
"β) Τα προβλεπόμενα από την παράγραφο 1 του άρθρου 53 του Οργανισμού του Υπουργείου Εξωτερικών γενικά προσόντα διορισμού, εκτός από το ανώτατο όριο ηλικίας, καθώς και τα ειδικά προσόντα του κλάδου στον οποίο εντάσσονται, ειδικά για τον κλάδο βοηθητικού προσωπικού δεν απαιτείται η προϋπόθεση της παραγράφου 1 του άρθρου 123 του Οργανισμού του Υπουργείου Εξωτερικών".
Θα διανείμουμε τις αλλαγές αυτές και μπορούμε να το σχολιάσουμε αργότερα.
ΠΡΟΕΔΡΕΥΩΝ (Παναγιώτης Σγουρίδης): Να κατατεθεί και για τα Πρακτικά, κύριε Υπουργέ.
(Στο σημείο αυτό ο Υφυπουργός Εξωτερικών κ. Γρηγόριος Νιώτης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:



"Αποδέχομαι την τροποποίηση της παραγράφου 3 του άρθρου 8 του Σχεδίου Νόμου, που πρότεινε ο κ. Βαϊνάς.
Κατόπιν τούτου η παράγραφος 3 του άρθρου 8 του Σχεδίου Νόμου διατυπώνεται ως εξής:
"Το στοιχείο δ΄της παραγράφου 1 του άρθρου 79 του Οργανισμού του Υπουργείου Εξωτερικών αντικαθίσταται ως εξής: "δ) από το βαθμό του γραμματέα πρεσβείας Α΄στο βαθμό του συμβούλου πρεσβείας Β΄τριετής υπηρεσία στον κατεχόμενο βαθμό καθώς και συμμετοχή σε εσωτερική δοκιμασία όπως αυτή προβλέπεται στο άρθρο 14 του παρόντος νόμου".
Η παράγραφος 4 του άρθρου 80 του Οργανισμού του Υπουργείου Εξωτερικών αντικαθίσταται ως εξής:
"Για την προαγωγή από το βαθμό του γραμματέα πρεσβείας Α΄στο βαθμό του συμβούλου πρεσβείας Β΄συνεκτιμάται από το Υπηρεσιακό Συμβούλιο η επίδοση του κρινομένου σε εσωτερική δοκιμασία, όπως αυτή προβλέπεται στο άρθρο 14 του παρόντος νόμου".
Αποδέχομαι την τροποποίηση στο άρθρο 15 πρότεινε ο κ. Βαϊνάς. Κατόπιν τούτου η περίπτωση β) της παραγράφου 1 του άρθρου 15 του Σχεδίου Νόμου διαμορφώνεται ως εξής:
Β) Τα προβλεπόμενα από την παράγραφο 1 του άρθρου 53 του Οργανισμού του Υπουργείου Εξωτερικών γενικά προσόντα διορισμού, εκτός από το ανώτατο όριο ηλικίας, καθώς και τα ειδικά προσόντα του κλάδου στον οποίο εντάσσονται. Ειδικά για τον κλάδο στον οποίο εντάσσονται. Ειδικά για τον κλάδο βοηθητικού προσωπικού δεν απαιτείται η προϋπόθεση της παρ. 1 του άρθρου 123 του Οργανισμού του Υπουργείου Εξωτερικών"")
ΠΡΟΚΟΠΗΣ ΠΑΥΛΟΠΟΥΛΟΣ: Με συγχωρείτε, κύριε Πρόεδρε.
Κύριε Υπουργέ, επαναλαμβάνετε, αν έχετε την καλοσύνη, τη διατύπωση που αφορά τα θέματα του άρθρου 8 παράγραφος 3;
ΠΡΟΕΔΡΕΥΩΝ (Παναγιώτης Σγουρίδης): Όχι του άρθρου 8, του άρθρου 15.
ΠΡΟΚΟΠΗΣ ΠΑΥΛΟΠΟΥΛΟΣ: Του άρθρου 8, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Του άρθρου 8, γιατί έτσι όπως το διάβασε φαίνεται να έχει κάπου ένα λάθος.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το πρώτο μέρος που σας διάβασα είναι και στις διορθώσεις που έχουμε διανείμει.
ΠΡΟΚΟΠΗΣ ΠΑΥΛΟΠΟΥΛΟΣ: Ερωτώ το εξής, κύριε Υφυπουργέ: Αποδέχεστε το ότι συνυπολογίζεται στο χρόνο προαγωγής ο χρόνος παραμονής στην Διπλωματική Ακαδημία με τη ρύθμιση αυτή, ναι, ή όχι; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν συνυπάρχει και δεν μπορούμε να βγάλουμε ένα τέτοιο αποτέλεσμα απ' αυτήν τη διατύπωση. Θα απαιτήσει ειδική ρύθμιση. 
ΠΡΟΚΟΠΗΣ ΠΑΥΛΟΠΟΥΛΟΣ: Ποια είναι η διαφορά; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι φραστική η επαναδιατύπωση και δεν συνδέεται με αυτό που προτείνετε.
ΠΡΟΕΔΡΕΥΩΝ (Παναγιώτης Σγουρίδης): Εσείς, κύριε Παυλόπουλε, προτείνετε η Διπλωματική Ακαδημία να προσμετράται ως χρόνος υπηρεσίας. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, το έχω προτείνει από χθές. Θα το πω και στη συνέχεια. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό χρειάζεται ρύθμιση. 
ΙΩΑΝΝΗΣ ΒΑΡΒΙΤΣΙΩΤΗΣ: Το δέχεστε αυτό;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν το δεχόμαστε να το φέρουμε. 
ΠΡΟΕΔΡΕΥΩΝ (Παναγιώτης Σγουρίδης): Αυτό έπρεπε να πείτε, ότι δεν το δέχεστε. 
Ο κ. Βαρβιτσιώτης έχει το λόγο. 
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ολόκληρο το νομοσχέδιο αποτυπώνει τη νοοτροπία που διαπερνά την Κυβέρνηση. Η νοοτροπία είναι μία και μόνο: Η αλαζονεία. Διότι αλαζονεία είναι ότι όταν ψηφιζόταν το 1998 ο νέος Οργανισμός του Υπουργείου Εξωτερικών είχαμε όλοι οι ομιλητές της Νέας Δημοκρατίας επισημάνει τις αδυναμίες του νέου Οργανισμού. Όλες τις επισημάνσεις μας τότε η Κυβέρνηση τις είχε απορρίψει ως αστήρικτες. Σήμερα, τρία χρόνια αργότερα, οι περισσότερες από εκείνες τις παρατηρήσεις μας εντάσσονται στο νομοσχέδιο. 
Αλαζονεία είναι, κύριε Πρόεδρε, το ότι η Κυβέρνηση δεν σέβεται τη διάταξη του Συντάγματος που ψηφίσαμε πριν από λίγους μήνες, που καθορίζει τον τρόπο υποβολής των τροπολογιών. Και έτσι, κατά τη γνώμη μου, οι δύο τροπολογίες που εισάγονται, εισάγονται παρά το Σύνταγμα. 
Αλαζονεία, κύριε Πρόεδρε, είναι η πληθώρα των ρουσφετολογικών διατάξεων που περιέχει το νομοσχέδιο. Ρουσφετολογική είναι η διάταξη που δεν καθορίζει τον αριθμό των εμπειρογνωμόνων. Ρουσφετολογική είναι η διάταξη που δεν προσδιορίζει καν τα προσόντα. Διότι θέλει ασφαλώς η πολιτική ηγεσία του Υπουργείου Εξωτερικών να κάνει τις δικές της επιλογές. 
Αλαζονεία είναι, κύριε Πρόεδρε, ότι έχει παραμεριστεί πλήρως η διπλωματική υπηρεσία και αυτή ασκείται από συμβούλους τύπου Ράντου, που δεν γνωρίζουν καλά ελληνικά, κατά τη δήλωση του κ. Πάγκαλου. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Εσείς άπταιστα μιλάτε τα ελληνικά. Είναι Ρόντου. 
ΙΩΑΝΝΗΣ ΒΑΡΒΙΤΣΙΩΤΗΣ: Ρόντος, όπως λέγεται. Αυτά να τα πείτε στον κ. Πάγκαλο. Ο κ. Πάγκαλος τα είπε, δεν τα λέω εγώ. Εγώ μεταφέρω δήλωση του πρώην Υπουργού των Εξωτερικών ότι οι σύμβουλοι του νυν Υπουργού Εξωτερικών δεν ξέρουν καλά ελληνικά. Εγώ δεν έχω ευθύνη για την ακρίβεια. Αν έχετε αντιρρήσεις, να τα πείτε στον κ. Πάγκαλο παρόντος του κ. Πάγκαλου και θα πάρετε την απάντηση, κύριε Νιώτη. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μπορεί να το είπε προ τριετίας ο κ. Πάγκαλος. Εγώ συνομιλώ εις άπταιστα ελληνικά με τον...
ΙΩΑΝΝΗΣ ΒΑΡΒΙΤΣΙΩΤΗΣ: Αλαζονεία είναι, κύριε Πρόεδρε, η έλλειψη πολιτικής ευαισθησίας της Υπουργού Αναπληρωτού Εξωτερικών, η οποία, μετά την έκθεση καταπέλτη του Συνηγόρου του Πολίτη εξακολουθεί, να παραμένει στη θέση της. 
Αλαζονεία, κύριε Πρόεδρε, είναι το ότι δεν παραδέχεσθε το τραγικό λάθος που διαπράξατε είκοσι χρόνια πριν, τότε που λυσσαλέα πολεμούσατε την ένταξη της Ελλάδος στην Ευρωπαϊκή Ένωση. Εάν δεν υπήρχε το πείσμα, θα έλεγα και το πάθος του Κωνσταντίνου Καραμανλή, σήμερα θα ήμασταν στην ουρά με τις άλλες χώρες, περιμένοντας την ένταξή μας. 
Τέλος, αλαζονεία είναι, κύριε Πρόεδρε, ο τρόπος που συμπεριφέρεται η Κυβέρνηση στο Κοινοβούλιο. Δεν είναι δυνατόν να δεχθεί κανείς αυτό το φαινόμενο. Το φαινόμενο της αλαζονείας είναι κατακριτέο. Και γι' αυτό το λόγο, θα χάσει τις επόμενες εκλογές. Δεν πρόκειται όμως να το αποβάλει. Ευτυχώς. Διότι έτσι θα απαλλαγεί ο τόπος από την παρουσία σας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης, έχει το λόγο, έχει προτασσόμενη δευτερολογία. 
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, δεν θα έπαιρνα το λόγο εαν ο Υπουργός έδινε μία πειστική απάντηση στα ερωτήματα που του έχουν τεθεί από τους ομιλητές της παράταξής μας, σχετικά με τους διπλωματικούς υπαλλήλους, με το μισθολόγιο των διπλωματικών υπαλλήλων και με τις παρατηρήσεις που έκανε για τις αποσπάσεις του Υπουργείου των Εξωτερικών. 
Είπε ο κύριος Υφυπουργός επί λέξει ότι "παρακολουθούμε με ευαισθησία την απεργία των διπλωματικών υπαλλήλων" και ότι βρίσκεται το Υπουργείο στη φάση της διερεύνησης για να βρει 1.200.000.000 δραχμές που ζητούν οι διπλωματικοί υπάλληλοι. 
Αδυνατώ να δεχθώ ότι δεν μπορούν να βρεθούν ένα δισεκατομμύριο διακόσια εκατομμύρια (1.200.000.000) κύριε Υφυπουργέ, όταν υπάρχει το όργιο της σπατάλης και της διασπάθισης του δημόσιου χρήματος προς οποιεσδήποτε άλλες κατευθύνσεις και ιδίως για τη συντήρηση του κομματικού σας κράτους. 
Είναι ντροπή για το Ελληνικό Κοινοβούλιο, ειλικρινά σας το λέω, να έρχεσθε και να υποστηρίζετε ένα νομοσχέδιο στη Βουλή και να μην έχετε την εξουσιοδότηση, τη δυνατότητα σαν Υφυπουργός που θα εκφράσει την πολιτική της Κυβέρνησης να πείτε ότι "βεβαίως και θα ικανοποιήσουμε αυτά τα δίκαια αιτήματα". Διότι αν έχετε ευαισθησία όπως λέτε και αν τα παρακολουθείτε και αν τα έχετε θέσει σε μια διαδικασία διερεύνησης, σημαίνει ότι όντως αντιλαμβάνεσθε ότι είναι πολύ σοβαρά και δίκαια και λογικά τα αιτήματα των διπλωματικών υπαλλήλων. 
Η Βουλή -και να το πείτε αυτό, κύριε Υφυπουργέ και στους προϊσταμένους σας- απαιτεί να δοθεί λύση και μάλιστα άμεση στα προβλήματα των διπλωματών, διότι εκτιθέμεθα διεθνώς. Όταν η χώρα μας έχει τόσες ανάγκες σε διπλωματικό επίπεδο, δεν πρέπει να γίνεται γνωστό στην υφήλιο ότι οι διπλωματικοί υπάλληλοι της Ελλάδας απεργούν.
Έρχομαι στο άλλο θέμα, στο θέμα των αποσπάσεων. Όσα υποστηρίχθηκαν, κύριε Υφυπουργέ, είναι πάρα πολύ σοβαρά Εντάξει, συμφωνούμε να γίνει μια απόσπαση διπλωματικού υπαλλήλου στο Υπουργείο Εθνικής Αμύνης, στη Γενική Γραμματεία Αποδήμου Ελληνισμού. Δεν μπόρεσα όμως ποτέ να καταλάβω, αν για τα νομικά πρόσωπα δημοσίου δικαίου γιατί και στα νομικά πρόσωπα ιδιωτικού δικαίου πρέπει να αποσπώνται διπλωματικοί υπάλληλοι και να εξυπηρετήσουν ποιες ανάγκες; Δηλαδή ποια είναι αυτά τα νομικά πρόσωπα δημοσίου και ιδιωτικού δικαίου, που θα μπορούν να αποσπάσουν διπλωματικούς υπαλλήλους;
Βεβαίως, οι διπλωματικοί υπάλληλοι για σας είναι οι υπάλληλοι που από την πρώτη στιγμή της ανάληψης της εξουσίας από το ΠΑΣΟΚ είναι εξοβελιστέοι. Πράγματι έχετε ένα κόμπλεξ απέναντι των υπαλλήλων αυτών, γιατί απλούστατα κάνουν σωστά τη δουλειά τους και δεν είναι κομματικά υποτεταγμένοι. Και η επιβεβαίωση είναι ο οργανισμός του Υπουργείου Εξωτερικών του 1998, όπου σύμφωνα με τον οργανισμό αυτόν και με το νόμο περί Υπουργικού Συμβουλίου είναι δυνατόν να αποσπαστούν εκατόν σαράντα έξη (146) σύμβουλοι στο Υπουργείο των Εξωτερικών;
Ξέρετε τι σημαίνει αυτό, κύριε Υπουργέ; Σημαίνει ουσιαστικά κατάργηση των διπλωματών, κατάργηση της διπλωματικής υπηρεσίας, διότι θα μπορεί ο κύριος Υπουργός με εκατόν σαράντα έξη (146) αποσπασμένους συμβούλους να κατευθύνει το Υπουργείο Εξωτερικών, όπως θέλει και αυτό κάνει σήμερα. Αλλά βέβαια ο κύριος Υπουργός των Εξωτερικών τι γνωρίζει περί πραγματικής εξωτερικής πολιτικής όταν έχει επιβεβαιωθεί ότι ασκεί προσωπική εξωτερική πολιτική; Διότι σέρνει, λες και είναι προσωπική του υπόθεση, το κάρο της Τουρκίας προς την Ευρώπη και ασκεί προσωπική πολιτική δημοσίων σχέσεων, η οποία πιστεύω ότι έχει προκαλέσει σημαντική βλάβη στα εθνικά θέματα και κυρίως στις ελληνοτουρκικές σχέσεις.
Και έτσι επιβεβαιώνεται ότι δεν εμπιστεύεται παρά μόνο τους συμβούλους που προσωπικά έχει διορίσει στο Υπουργείο και μέσω των οποίων ασκεί την εξωτερική πολιτική της χώρας. Αυτό είναι απαράδεκτο, είναι λάθος και θα πρέπει να επιστρέψει στον ορθό δρόμο διά του Υπουργείου των Εξωτερικών γίνεται η άσκηση της εξωτερικής πολιτικής για την προάσπιση των εθνικών μας θεμάτων όπως παραδοσιακά δια των διπλωματών ασκείτο η εξωτερική πολιτική μέχρι σήμερα. 
Κι ένα τελευταίο θέμα για λόγους καθαρά ιστορικούς. Θα ήθελα να αναφέρω στο Κοινοβούλιο ότι το Υφυπουργείο Αποδήμου Ελληνισμού θεσμοθετήθηκε από την Κυβέρνηση του Κωνσταντίνου Καραμανλή το 1975.
Εισηγητής ήταν ο ομιλών που εισηγούμενος ένα νομοσχέδιο για την αναβάθμιση της Ιερατικής Σχολής της Βοστώνης είχα τονίσει ότι ο απόδημος Ελληνισμός είναι μια τεράστια εθνική δύναμη που είναι αναξιοποίητη και άγνωστη στην Ελλάδα και ότι αυτήν τη δύναμη θα έπρεπε να τη χρησιμοποιήσουμε από το κέντρο για το καλό της χώρας. Και τότε ο αείμνηστος Κωνσταντίνος Καραμανλής αποδέχθηκε αυτήν την άποψη, και ιδρύθηκε και λειτούργησε το Υφυπουργείο Αποδήμου Ελληνισμού.
Νομίζω, κύριε Υφυπουργέ, ότι είναι λάθος το ότι υποβαθμίσατε το Υφυπουργείο Απόδημου Ελληνισμού σε Γενική Γραμματεία. Έχει πάρα πολύ καθυστερήσει αυτό το οποίο με εισήγηση δική μας είπατε προ ολίγου, ότι αρχίζει από την πλευρά τη δική σας να υλοποιείται η απογραφή του απόδημου Ελληνισμού. Είναι πράγματι μία μεγάλη δύναμη, που είναι κρίμα γιατί δεν γνωρίζουμε αυτή τη δύναμη και γιατί δεν τη χρησιμοποιούμε για τα καλώς εννοούμενα εθνικά μας συμφέροντα. Μπορούν να βοηθήσουν τη χώρα μας πολλαπλώς οι απόδημοι Έλληνες, αλλά θα πρέπει αυτούς τους απόδημους Έλληνες να τους αγκαλιάσει η μητρόπολη, να τους αγκαλιάσει η Ελλάδα και να μπορέσει να τους κατευθύνει προς τη σωστή κατεύθυνση, δηλαδή, της προάσπισης των εθνικών μας συμφερόντων.
Κύριε Υφυπουργέ, κλείνοντας θα ήθελα να δώσετε απαντήσεις ευθείες και πειστικές στα θέματα που θέσαμε. Η εκκρεμότητα της απεργίας των διπλωματικών υπαλλήλων εκθέτει τη χώρα μας και δεν μπορεί να συνεχιστεί. Θεωρώ ευτελές και απαράδεκτο το ποσό του ενός δισεκατομμυρίου διακοσίων εκατομμυρών (1.200.000.000) δραχμών να μη δίνεται από την Κυβέρνηση σε υπαλλήλους που είναι επιφορτισμένοι με το υψηλόν και σημαντικόν έργον της διαχείρησης των εθνικών μας θεμάτων.
Επίσης, το θέμα των αποσπάσεων να το διευκρινίσετε, κύριε Υφυπουργέ. Εκεί που θέλετε -και στους Ολυμπιακούς Αγώνες. Να αποσπάσετε διπλωμάτη. Μην αφήσετε αυτήν τη γενικότητα της διάταξης του άρθρου 14. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, θα επαναλάβω κάτι που είπα και χθες. Σε ένα νομοσχέδιο σημασία δεν έχουν μόνο εκείνα τα οποία περιέχει. Σημασία έχουν εκείνα τα οποία παραλείπει πολλές φορές να περιλάβει. Και με αυτήν την έννοια, και σε μία κρίσιμη συγκυρία για το Υπουργείο Εξωτερικών, γίνεται η κριτική σχετικά με τα οικονομικά των στελεχών της Διπλωματικής Υπηρεσίας. 
Είναι γνωστό, κύριε Υφυπουργέ -και εσείς το γνωρίζετε- ότι δεν τιμά την Ελλάδα και το κύρος της αυτό που συμβαίνει με τα μισθολογικά της Διπλωματικής Υπηρεσίας. Για να φθάσουν οι άνθρωποι της Διπλωματικής Υπηρεσίας -το αποδέχεσθε νομίζω, δεν σας έχουν δώσει ποτέ αφορμή- να κάνουν απεργία διαρκείας, αυτό σημαίνει πολλά. Να φθάσουμε στο σημείο οι συνάδελφοί τους του εξωτερικού να έχουν συστήσει περίπου ερανική επιτροπή για να ενισχύουν τους συναδέλφους στο εσωτερικό, αυτό θυμίζει Ελλάδα άλλων εποχών, χώρα τριτοκοσμική. Αυτή η φτωχοπροδρομική αντίληψη του Υπουργείου για τα μέλη του διπλωματικού κλάδου δεν ταιριάζει ούτε στον τόπο ούτε στο κύρος που πρέπει να έχει η εξωτερική μας πολιτική.
Από εδώ, απ' αυτήν την Αίθουσα, δεν μπορεί να φύγουμε συζητώντας ένα τέτοιο νομοσχέδιο, χωρίς να αναλάβετε τρεις δεσμεύσεις:
Πρώτον, ποια είναι η πρότασή σας; Αποδέχεσθε ότι το μισθολόγιο είναι απαράδεκτο και ότι πρέπει να βελτιωθεί και ποια είναι η συγκεκριμένη πρότασή σας, έστω και ως δέσμευση μέσα στη Βουλή;
Δεύτερον, αφού υπάρχει -απ΄ ό,τι έχουμε καταλάβει- διχογνωμία μεταξύ του Υπουργού Εξωτερικών και του Υπουργού Εθνικής Οικονομίας, σκοπεύετε να το φέρετε το θέμα στο Υπουργικό Συμβούλιο για να λυθεί και, επιτέλους, η Κυβέρνηση να λειτουργήσει ως συλλογικό όργανο; 
Και, τρίτον, πότε σκοπεύετε να το κάνετε αυτό; Το μισθολογικό πότε σκοπεύετε να το λύσετε; 
Άκουσα προηγουμένως πόσο κοστίζει αυτό το περίφημο κομμάτι για την οικονομική μεταχείριση των στελεχών του διπλωματικού κλάδου. Κοστίζει περίπου ένα δισεκατομμύριο διακόσια εκατομμύρια (1.200.000.000) δραχμές. 
Κύριε Υφυπουργέ, αν κοιτάξετε τον προϋπολογισμό που μας πέρασε, αυτόν που τρέχει τώρα και δείτε ποιο είναι το κόστος λειτουργίας, σε επίπεδο αμοιβών και υπερωριών, των γραφείων του Υπουργού Εθνικής Άμυνας και του Υπουργού Εξωτερικών, θα δείτε ότι υπερβαίνουν το ποσό για το οποίο μιλάμε. 
Είναι ντροπή να μπορεί κάθε Υπουργείο σε επίπεδο συμβούλων Υπουργού με τις υπερωρίες τους και το γραφείο των Υπουργών να έχουν τέτοια έξοδα που υπερβαίνουν κατά πολύ αυτό το οποίο είναι αναγκαίο για να μπορέσουν να αποκατασταθούν οι αμοιβές των διπλωματικών υπαλλήλων και να τις συζητάμε μέσα σ' αυτήν τη Βουλή ότι υπάρχει διχοστασία μεταξύ Υπουργού Εξωτερικών και Υπουργού Εθνικής Οικονομίας!
Και κάτι άλλο. Άκουσα να λέτε στην απάντησή σας ότι είναι ζήτημα το εάν και κατά πόσο μπορεί να δημιουργηθεί ειδικό μισθολόγιο. Και το άκουσα και από άλλους συναδέλφους μέσα στην Αίθουσα. Είναι λάθος. Εδώ οι συνάδελφοί μου, στη νομική "Ιερουσαλήμ" ας το πω έτσι αλλά και οι σύμβουλοί σας, θα σας πουν κάτι πολύ απλό. Η αρχή της ισότητας, ως συνταγματική αρχή, και για τα οικονομικά ζητήματα έχει δύο όψεις. Σημαίνει ίση μεταχείριση ουσιωδώς όμοιων καταστάσεων αλλά και άνιση μεταχείριση ουσιωδώς ανόμοιων καταστάσεων. Διότι η ανισότητα μπορεί να επέλθει κατά δύο τρόπους: Είτε όταν μεταχειριζόμαστε άνισα τα ίσα, είτε όταν εξισώνουμε τα άνισα. 
Όταν ερχόσαστε και μου λέτε ότι πρέπει να μεταχειριστούμε τους υπαλλήλους του διπλωματικού κλάδου όπως όλους τους άλλους, είναι σαν να αγνοείτε την ιδιαιτερότητα και την ιδιομορφία ενός Υπουργείου, του οποίου οι υπάλληλοι, εξ αιτίας των καθηκόντων που ασκούν, έχουν πολύ διαφορετικό τρόπο ζωής. Το ξέρουμε όλοι. Γι' αυτό και υπάρχει ειδικός τρόπος εισαγωγής, γι' αυτό και υπάρχει μία ειδική σταδιοδρομία. 
ΛΙΑΝΑ ΚΑΝΕΛΛΗ: Και μυστικά κονδύλια. 
ΠΡΟΚΟΠΗΣ ΠΑΥΛΟΠΟΥΛΟΣ: Ε, λοιπόν, είναι δυνατόν ποτέ στο σημείο αυτό να λέτε ότι, "δεν μπορώ να τους δώσω διότι θα το ζητήσουν και άλλοι;" Δεν μπορούν να το ζητήσουν άλλοι αν η ρύθμιση αυτή αφορά την ιδιομορφία των καθηκόντων και αρμοδιοτήτων τις οποίες ασκούν τα μέλη του διπλωματικού κλάδου.
Συνοψίζω, λοιπόν, πολύ απλά: Δεσμευθείτε εδώ -και δεν υπάρχει κανένα συνταγματικό πρόβλημα σας διαβεβαιώ, αντιθέτως μάλιστα το προηγούμενο στον προϋπολογισμό με τα έξοδα των γραφείων, των Υπουργών Εξωτερικών και Άμυνας αποτελεί κάτι το οποίο δεν μπορεί να σας αφήνει ασυγκίνητο- ποια είναι η θέση σας, πότε θα φέρετε το θέμα στο Υπουργικό Συμβούλιο και πότε σκοπεύετε να το επιλύσετε ως τέλος του χρόνου. Δεν μπορεί να σας δίνετε αυτό το forum αυτήν τη συγκεκριμένη ιστορική στιγμή που βρίσκεται σε απεργία διαρκείας ο κλάδος, δεν μπορεί να σας δίνετε το forum της Βουλής για να δώσετε αυτήν τη δέσμευση και να λύσετε την απεργία και να το αφήνετε έτσι. Δεν ταιριάζει ούτε στο κύρος του Τόπου. Το κύρος της Κυβέρνησης είναι διάτρητο και το ξέρουμε αλλά τουλάχιστον σεβαστείτε τον Τόπο. Δεν μπορεί να συνεχίζεται αυτή η κατάσταση.
Έξι πολύ σύντομες παρατηρήσεις επί των άρθρων. Η πρώτη αφορά τα άρθρα 1 έως 7 για την προξενική διατίμηση. Τα ψηφίζουμε. Και επειδή εκλαμβάνουμε ότι αυτά συνιστούν την, κατ' ευφημισμόν αρχή αυτή του νομοσχεδίου έχουμε πει ναι και στην αρχή του νομοσχεδίου, Ψηφίζουμε λοιπόν που τα άρθρα 1 έως 7 για την προξενική διατίμηση.
Έρχομαι στο δεύτερο ζήτημα στο άρθρο 8 για τη Διπλωματική Ακαδημία. Σας είπα προηγουμένως κάτι το οποίο είναι απλούστατο και θέλω να πας πείτε γιατί αυτό δεν είστε έτοιμος να το αποδεχθείτε. Σε όλες τις περιπτώσεις που υπάρχει ένας ειδικός τρόπος εισόδου, στα λεγόμενα ειδικά σώματα του δημόσιου τομέα, όπως είναι οι δικαστικοί, όπως είναι οι διπλωματικοί, είναι γνωστό ότι ο χρόνος τον οποίο περνάει εκείνος που έχει επιτύχει στις εξετάσεις έως ότου μπει στο διπλωματικό ή στο δικαστικό σώμα παραδείγματος χάρη, πρέπει να υπολογίζεται στη σταδιοδρομία περαιτέρω. Εγώ διερωτώμαι: Για ποιο λόγο δεν υιοθετείτε τη ρύθμιση που σας προτείναμε; Είναι πάρα πολύ απλή και που μάλιστα σας έχει κατατεθεί και με τη μορφή τροπολογίας; Ήδη από την επιτροπή διερωτώμαι γιατί δεν δέχεστε πολύ απλά ότι ο χρόνος που περνούν οι σπουδαστές στη Διπλωματική Ακαδημία είναι χρόνος που υπηρεσιακά υπολογίζεται για να μπορέσουν από εκεί και πέρα να συνεχίσουν τη σταδιοδρομία τους. Ούτως ή άλλως δόκιμοι υπάλληλοι είναι αυτοί γι΄ αυτή τη διάρκεια. Για ποιο λόγο αυτούς τους ανθρώπους τους αγνοείτε; Εάν είχατε υιοθετήσει το παλιό σύστημα με τις εξετάσεις αυτοί θα ήταν ήδη υπάλληλοι του διπλωματικού κύκλου. Και υπάλληλοι είναι ουσιαστικά, απλά και μόνο ζουν τη συγκεκριμένη ατμόσφαιρα για να μπουν καλύτερα να ασκήσουν τα καθήκοντά τους. Είναι άδικο, πραγματικά άδικο γιατί είναι σαν να τους θεωρείτε παρίες. Αγκαλιάστε τους, δεχθείτε τους μέσα στο διπλωματικό κλάδο όπως ακριβώς είναι. Είναι πολύ απλό. Δεν είστε έτοιμος να το κάνετε; Δεσμευθείτε ότι σε μία τροπολογία, σε ένα επόμενο νομοσχέδιο που δεχόμαστε να μην είναι εντελώς σχετικό με το Υπουργείο Εξωτερικών, θα το φέρετε για να το επιλύσετε. Αυτά σε ό,τι αφορά το άρθρο 8.
Στο άρθρο 11 για το οποίο μιλήσατε, κύριε Υπουργέ, προηγουμένως ότι σας κατηγορήσαμε. Ομάδες εργασίας και επιτροπές. Πρώτα, πρώτα μας μιλήσατε και είπατε, άμισθες είναι αυτές οι ομάδες εργασίας. Κύριε Υπουργέ, κάνετε λάθος. Άμισθες είναι εκείνες οι οποίες αφορούν την παράγραφο 2. Στην παράγραφο 1 δεν είναι άμισθες. Αλλιώς τι τον θέλετε τον Υπουργό Οικονομικών...
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν το θεσμοθετούμε, κύριε συνάδελφε. 
ΠΡΟΚΟΠΗΣ ΠΑΥΛΟΠΟΥΛΟΣ: Το ξέρω. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Απλώς βγαίνει...
ΠΡΟΚΟΠΗΣ ΠΑΥΛΟΠΟΥΛΟΣ: Ο δικαστικός βγαίνει...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ πολύ. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μας ασκείτε κριτική για κάτι που υφίστατο επί των ημερών σας. 
ΠΡΟΕΔΡΕΥΩΝ (Παναγιώτης Σγουρίδης): Συνεχίστε, κύριε Παυλόπουλε.
ΠΡΟΚΟΠΗΣ ΠΑΥΛΟΠΟΥΛΟΣ: Σε ό,τι αφορά τις ρυθμίσεις αυτές, το ερώτημα που σας θέτουμε είναι το εξής: Σε ό,τι αφορά την πρώτη παράγραφο δεν μιλάμε για άμισθες. Είναι έμμισθες. Κάνετε μια ειδική ρύθμιση, να την αποδεχτούμε και την αποδεχόμαστε γιατί αυτό αποτελεί επιταγή του Συντάγματος πλέον, ότι δεν μπορεί να μετέχει δικαστικός λειτουργός. Αλλά ήθελα να ρωτήσω κάτι και αν μπορείτε να απαντήσετε. Γιατί θεωρείτε ότι είναι απαραίτητο να μπει η παράγραφος 2 η οποία αφορά τις άμισθες αυτές επιτροπές, όταν υπάρχει γενική διάταξη περί Υπουργικού Συμβουλίου και Υπουργείων η οποία επιτρέπει στον κάθε Υπουργό να δημιουργεί όσες επιτροπές θέλει. Τι προσθέτετε σε σχέση με τη γενική ρύθμιση περί Υπουργικού Συμβουλίου και Υπουργείων; Εκεί στο νόμο περί Υπουργικού Συμβουλίου και Υπουργείων υπάρχει, επαναλαμβάνω, γενική ρύθμιση που λέει ότι ο Πρωθυπουργός και οι Υπουργοί μπορούν να συνιστούν επιτροπές και με υπηρεσιακούς και με εξωυπηρεσιακούς παράγοντες. Τι προσθέτει; Ποιος ο λόγος; Αυτό διερωτώμαι. Κοιτάξτε το και αν μεν δεν το έχετε δει, σβήστε το να τελειώνουμε και δεν χρειάζεται μια ρύθμιση παραπάνω. Αν όμως έχετε κάτι άλλο, πείτε το μας. Τι είναι εκείνο που δεν σας καλύπτει από την υφιστάμενη νομοθεσία; 
Άρθρο 12. Κέντρο Ανάλυσης και Σχεδιασμού. Πάλι θα σας ξανατονίσω ένα απλό πράγμα. Στο Κέντρο Ανάλυσης και Σχεδιασμού κανονικά θα έπρεπε να προΐσταται διπλωματικός υπάλληλος υψηλόβαθμος. Μόνο αν δεν έχετε κατάλληλο άνθρωπο, τότε μπορείτε να προσφύγετε προς άλλες κατευθύνσεις. Αλλά έτσι που το έχετε βάλει είναι γιατί θέλετε να βάλετε επικεφαλής πρόσωπο το οποίο δεν ανήκει στο διπλωματικό κλάδο. Είπατε προηγουμένως, "ε, να έχουμε και ιδιώτες απ'έξω γιατί και αυτοί ξέρουν ορισμένα πράγματα". Αυτό δεν το αρνείται κανείς. Το ζήτημα είναι ότι έτσι που τα έχετε καταφέρει, έχετε αντιστρέψει το όλο κλίμα και την όλη ιεραρχία. 
Σας είπα: Γιατί δεν βάζετε στη ρύθμιση αυτή ότι μόνο εάν δεν υπάρχει υψηλόβαθμος υπάλληλος του διπλωματικού κλάδου, τότε ας προσφεύγετε σε πρόσωπο το οποίο δεν υπάγεται στον διπλωματικό κλάδο. Άκουσα να λέτε ότι στην Επιτροπή Διαχείρισης Κρίσεων πρέπει να μετέχουν και πρόσωπα τα οποία δεν προέρχονται από την ιεραρχία. Να το δεχτώ. Αλλά αν κοιτάξετε τη σύνθεση της Επιτροπής Διαχείρισης Κρίσεων και πάλι εκεί όπως έχει σήμερα περισσότερα είναι τα πρόσωπα που δεν προέρχονται από το χώρο της υπηρεσίας. Αυτό είναι το ζήτημα. Αποδεικνύετα δηλαδή και εδώ αυτό που είπε ο Υπουργός στην επιτροπή προηγουμένως, την έλλειψη εμπιστοσύνης που έχετε στο διπλωματικό κλάδο. Είναι έκδηλη αυτή. Υπάρχει μια υπερχειλής, ας το πω έτσι, αντιπάθεια εναντίον του διπλωματικού κλάδου, την οποία την βλέπουμε καθημερινά. Από το 1981 το βλέπουμε και θα το πούμε και στις τροπολογίες. Θα σας πούμε τι κρύβεται πίσω από την ιστορία των εμπειρογνωμώνων, κατά τη γνώμη μας, τουλάχιστον, γενικότερα. Αυτά σε ό,τι αφορά το άρθρο 12. 
Στο άρθρο 13 έχω να σας κάνω μια συγκεκριμένη πρόταση για το θέμα των αποσπάσεων. Πρώτα-πρώτα είναι εντυπωσιακό αυτό που φέρνετε με το νομοσχέδιο. Ανοίγετε την κερκόπορτα για να φεύγουν οι διπλωματικοί υπάλληλοι από το Υπουργείο Εξωτερικών, την ίδια στιγμή κατά την οποία ευνοείτε στο να μπαίνουν μέσα εζωτικοί!. Από τη μια πλευρά ανοίξατε την πόρτα για να μπαίνουν οι εξωτικοί μέσα και να υποκαταστήσουν το διπλωματικό κλάδο και από την άλλη να φεύγουν οι υπάλληλοι του Υπουργείου Εξωτερικών λες και σας περισσεύουν. 
Είπατε προηγουμένως ότι υπονοείτε συγκεκριμένες υπηρεσίες και στο πλαίσιο του κράτους και στο πλαίσιο του ευρύτερου δημόσιου τομέα. Δηλαδή, στην ουσία, στον ευρύτερο δημόσιο τομέα μιλάμε μόνο για τους Ολυμπιακούς Αγώνες και στην περίπτωση του κρατικού κορμού μιλάτε μόνο για τις περιπτώσεις του απόδημου Ελληνισμού. Άντε να καταλάβω και την περίπτωση Αποστολίδη στα θέματα που αφορούν την ΕΥΠ, γιατί και αυτό πρέπει να το έχετε υπόψη σας. Γιατί δεν βάζετε κάτι πολύ πιο απλό; Αφού θέλετε τουλάχιστον και δεν μπορείτε να απαριθμήσετε νομικά πρόσωπα, πείτε -και νομίζω ότι οι νομικοί σας σύμβουλοι θα σας διευκρινίσουν ότι έχει σημασία αυτό που λέω- ότι αυτή η απόσπαση γίνεται κατ' εξαίρεση. Η λέξη κατ' εξαίρεση έχει πολύ μεγάλη σημασία για το δικαστικό έλεγχο που γίνεται. Πείτε επίσης ότι η εξαίρεση αυτή γίνεται πάντοτε στο πλαίσιο των αναγκών της υπηρεσίας, είναι το δεύτερο κριτήριο. Και το τρίτο ότι η απόσπαση θα γίνεται μόνο στο πλαίσιο άσκησης των αρμοδιοτήτων του Υπουργείου Εξωτερικών, όπως αυτές οι αρμοδιότητες διαμορφώνονται από τον οργανισμό του Υπουργείου Εξωτερικών. 
ΠΡΟΕΔΡΕΥΩΝ (Παναγιώτης Σγουρίδης): Το τελευταίο δεν μπορεί να μπει. Τα άλλα, όμως, μπορεί να μπουν. Το τελευταίο είναι κάτι άλλο που λέτε. 
ΠΡΟΚΟΠΗΣ ΠΑΥΛΟΠΟΥΛΟΣ: Θα σας πρότεινα εγώ την περίπτωση αυτή ως εξής: "Με απόφαση του Υπουργού Εξωτερικών και του κατά περίπτωση αρμόδιου Υπουργού επιτρέπεται κατ΄ εξαίρεση και μόνο για τις ανάγκες της υπηρεσίας, όπως αυτές καθορίζονται στο πλαίσιο των διατάξεων περί Υπουργείου Εξωτερικών, η απόσπαση υπαλλήλων του διπλωματικού κλάδου κλπ."
Βάλτε αυτούς τους περιορισμούς, ώστε τουλάχιστον οι αποσπάσεις αυτές να μπορούν να ελεγχθούν. Διαφορετικά έτσι όπως τα έχετε κάνει θα μπορείτε στον ΕΟΜΜΕΧ να αποσπάσετε υπαλλήλους του Υπουργείου Εξωτερικών. Αιώνιοι δεν είστε, μπορεί να έλθει μεθαύριο ένας Υπουργός των Εξωτερικών που να έχει αυτό το βίτσιο και να τους στείλει όλους εκτός. Πώς θα μπορέσετε αυτό το πράγμα να το εμποδίσετε έτσι όπως έχετε βάλει τη διάταξη αυτή, γενικά, αόριστα, χωρίς κανέναν έλεγχο; 
Το άρθρο 15 αφορά τη ρύθμιση εκείνη με την οποία γίνονται μόνιμοι οι αορίστου χρόνου υπάλληλοι. Εμείς την υπερψηφίζουμε. Άλλωστε είμαστε εκείνοι οι οποίοι το είχαμε εισηγηθεί. 
Όμως, κύριε Υπουργέ -και παρακαλώ να μας δώσετε μία απάντηση ως Κυβέρνηση- όταν είχε έλθει το σχετικό νομοσχέδιο τον Αύγουστο του 1999 είχαμε παρακαλέσει να μπει αυτή η ρύθμιση και εσείς δεν το θέλατε. Θυμάμαι μάλιστα χαρακτηριστικά την κ. Παπανδρέου εδώ να λέει ότι δεν το θέλει το Υπουργείο των Εξωτερικών. Τότε δεν το δεχόσαστε και το δέχεστε τώρα. Επίσης έχετε αφήσει και άλλες εκκρεμότητες άλλων ανθρώπων. 
Δεν μπορώ να καταλάβω ένα πράγμα: Γιατί όταν έρχεται η ώρα να κάνετε ορισμένα πράγματα δεν τα κάνετε σωστά και ολοκληρωμένα και ερχόμαστε να κάνουμε μπαλώματα. Χαιρόμαστε που το κάνετε και τώρα, αλλά αυτό θα έπρεπε να το είχατε κάνει από το 1999. Επίσης υπάρχουν και άλλοι που βρίσκονται στην ίδια κατηγορία που δεν το έχετε ρυθμίσει. Είναι και άλλοι αορίστου χρόνου και δεν έχουν μονιμοποιηθεί ενώ θα έπρεπε, γιατί καλύπτουν, σε οργανικές θέσεις, πάγιες και διαρκείς ανάγκες της υπηρεσίας. Σκεφθείτε το κάποτε και αυτό. Σκεφθείτε ότι νομοθετείτε γενικότερα για το μέλλον. Μην έχετε την αίσθηση ότι κάθε νομοσχέδιο είναι πώς θα ξεπεράσουμε το σήμερα για να κάνουμε ένα βήμα μόνο και μόνο για την αυριανή ημέρα. Και κυρίως σκεφθείτε ότι δεν νομοθετείτε κατά Υπουργείο. Νομοθετείτε σύμφωνα με τις ανάγκες του κράτους γενικότερα. Αλλιώς θα φθάσουμε σε αυτά τα νομοσχέδια "κουρελούδες" τα οποία βλέπουμε μπροστά μας -όπως έχω ξαναπεί οι Ρωμαίοι τα έλεγαν νομοσχέδια "φρουτιέρες", σήμερα μπορεί να λέγονται και κουρελούδες ή οτιδήποτε άλλο- βάση των οποίων νομοθετούμε και βλέπουμε τροπολογίες της τελευταίας στιγμής για να ρυθμίσουμε θέματα. 
Εν πάση περιπτώσει τη διάταξη αυτήν την υπερψηφίζουμε. Κακίζουμε την Κυβέρνηση γιατί δεν την είχε φέρει από το 1999, που θα έπρεπε να είχε λήξει η περιπέτεια αυτών των ανθρώπων, ώστε να μη δημιουργούνται και ζητήματα ερμηνείας του Συντάγματος μετά την Αναθεώρηση, που ακούσαμε εδώ. Και τονίζω, για να μείνει στα Πρακτικά, ότι τέτοια προβλήματα δεν υπάρχουν. Οι διατάξεις του Συντάγματος που έθεσαν φραγμούς σε θέματα μονιμοποίησης αφορούν εντελώς διαφορετικά ζητήματα. Είναι ζητήματα που σχετίζονται με ορισμένου χρόνου συμβάσεις, δεν σχετίζονται με τους ήδη αορίστου χρόνου οι οποίοι ευχερώς μπορούν να μονιμοποιηθούν αφού δεν υπάρχει αντίστοιχο συνταγματικό εμπόδιο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Τμήμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "Φορολογικές ρυθμίσεις, αμοιβαία κεφάλαια, συμπλήρωση χρηματιστηριακής νομοθεσίας και άλλες διατάξεις". 
Ο κ. Στυλιανίδης έχει το λόγο.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, μια επισήμανση θα ήθελα να κάνω, η οποία απευθύνεται και στο Προεδρείο της Βουλής.
Τα τελευταία χρόνια έχει υιοθετηθεί και στην πράξη, αλλά και στη θεωρία ο όρος "κοινοβουλευτική διπλωματία" και όντως με παρότρυνση και του Προεδρείου της Βουλής γίνεται μία προσπάθεια οι κοινοβουλευτικοί να μπορούν να αναπτύσσουν με συναδέλφους τους από άλλα κράτη σχέσεις. 
Εδώ θα ήθελα να εντοπίσω μία αντίφαση, η οποία υπάρχει στο θέμα αντιμετώπισης του ζητήματος, η οποία σχετίζεται με το άρθρο 13 από τη μία που δίνει τη δυνατότητα αποσπάσεων σε διπλωματικούς εκεί όπου χρειάζονται, την ίδια στιγμή ακριβώς που υπάρχει ισχύουσα διάταξη που απαγορεύει στους διπλωματικούς να αποσπούν δίπλα τους υπαλλήλους του Υπουργείου Εξωτερικών.
Είναι δύο διαφορετικοί τύποι αντιμετώπισης του ίδιου ζητήματος ουσιαστικά σε άλλη βαθμίδα, που νομίζω ότι θα πρέπει να αντιμετωπισθούν ενιαία. 
Αυτό, κύριε Πρόεδρε, το λέω διότι υπάρχουν πάρα πολλοί από μας που συμμετέχουν στην Επιτροπή Εξωτερικών και Άμυνας και σε διεθνείς οργανισμούς και που δεν έχουν τη δυνατότητα να έχουν δίπλα τους από το ελληνικό δημόσιο κάποιον συνεργάτη προσοντούχο, γνώστη ζητημάτων εξωτερικής πολιτικής που θα μπορούσε να τους βοηθήσει αποτελεσματικά στην αντιμετώπιση των προβλημάτων που συναντούν μπροστά τους.
Είναι δύο διαφορετικές αν θέλετε αντιμετωπίσεις. Η μία απηχείται από αυτό το άρθρο στο οποίο εμείς ασκήσαμε την κριτική βέβαια, η άλλη είναι διαφορετική και συνεχίζει όμως να ισχύει. 
Αυτό ήθελα μόνο να θέσω προς σκέψη και μελέτη διότι νομίζω ότι για μας τουλάχιστον τους Βουλευτές που συμμετέχουμε είτε σε διεθνείς οργανισμούς και κινούμαστε στα πλαίσια της κοινοβουλευτικής διπλωματίας την οποία ενθαρρύνει το Προεδρείο της Βουλής θα ήταν σημαντική μια τέτοια βοήθεια από την πλευρά του Υπουργείου Εξωτερικών. 
Για τα υπόλοιπα θέματα νομίζω ότι τα έχουμε πει. Να μην επανέλθω.
ΠΡΟΕΔΡΕΥΩΝ (Παναγιώτης Σγουρίδης): Η κ. Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Υπουργέ, μου απαντήσατε ειδικά για το άρθρο 11 και ήθελα να σταθώ σε αυτό σε συνδυασμό και με το άρθρο 12. 
Είναι τόσο οφθαλμοφανής η πρόθεση δημιουργίας μιας εντελώς διαφορετικής αντίληψης, να μη πω προσωπικής, της λειτουργίας του Υπουργείου Εξωτερικών που δεν μπορεί να αποκρυβεί όση κριτική και να γίνει, όσο και καλά να διατυπωθούν. Γιατί; Αν πάρετε το συνδυασμό των άρθρων 11 και 12, θα δείτε ότι στο άρθρο 12 παράγραφος 2 όπως αλλάζετε και αντικαθιστάτε την παράγραφο 7 του άρθρου 12 του οργανισμού του Υπουργείου Εξωτερικών, τι βάζετε; "Με απόφαση του Υπουργού Εξωτερικών ρυθμίζεται η οργάνωση και η λειτουργία του Κέντρου Ανάλυσης και Σχεδιασμού, η κατανομή του έργου και των αρμοδιοτήτων του σε Τμήματα, καθώς και οι προϋποθέσεις απόσπασης των επιστημόνων... Με απόφαση του Υπουργού Εξωτερικών ορίζονται οι επικεφαλής των Τμημάτων και τα καθήκοντά τους."
Έχετε εδώ μια ουσιαστική μεταβίβαση αρμοδιοτήτων από διπλωματικούς υπαλλήλους, από ανθρώπους του Υπουργείου Εξωτερικών σε ανθρώπους εντός του Υπουργείου Εξωτερικών και εκτός του Υπουργείου Εξωτερικών. Και τώρα το ότι είναι κακοπληρωμένοι οι διπλωματικοί μας υπάλληλοι είναι ηλίου φαεινότερο.
Αναρωτιέται, λοιπόν, κάποιος στην ουσιαστική πολιτική αντίφαση. Πως μας προκύψαν -το ρώτησα στον Υπουργό, το ρωτάω και σε σας- τόσοι πολλοί εθελοντές μη αμειβόμενοι ειδικά για την δύσκολη και όπως αποδεικνύεται άκρως επικίνδυνη δουλειά του Υπουργείου Εξωτερικών; Πως μας προέκυψαν όλοι αυτοί; Οι οποίοι είναι -προσέξτε- μη αμειβόμενοι συνεργάτες, και οι οποίοι σε όλη τους τη ζωή φιλοδοξία είχαν να υπηρετήσουν την πατρίδα ως μη αμειβόμενοι σε δύο ειδών κατηγορίες. Ομάδες εργασίας και επιτροπές, μικτές. Θα προέρχονται από πού; Από το δημόσιο τομέα.
Σας το είπα και το είπα κομψά. Στην επιτροπή αναφέρθηκα και σε ονόματα και μετάνιωσα κιόλας αν θέλετε. Να σας πω κάτι απλούστερο; Τιμολογείστε μου την πληροφορία. Στην εποχή που ζούμε, τιμολογείστε μου την πληροφορία. Και πρέπει να μου την τιμολογείσετε σε κόστος, σε χρήμα, δυστυχώς και σε ανθρώπινες ζωές. Δεν μπορείτε να το κάνετε. Πρέπει να πάρετε πολύ συγκεκριμένη πολιτική απόφαση γι' αυτό και να την καταδείξετε. Δεν μπορείτε να την κρύψετε πίσω από ένα άρθρο.
Όλοι αυτοί οι εθελοντές οι μη αμειβόμενοι που θα έρθουν και θα προστρέξουν στις επιτροπές, δεν θα προσποριστούν ουδένα όφελος; Σας το είπα κομψά. Θέλω να μου απαντήσετε. Θα το πω τώρα αναγκαστικά λίγο πιο δυνατά, όχι σε φωνή, σε τόνο. Σας είπα θα μας προκύψει ένας στρατός από ανθρώπους οι οποίοι θα έχουν ένα βιογραφικό με το οποίο θα πηγαίνουν στις διάφορες υπηρεσίες εντός και εκτός της χώρας και θα διατείνονται ότι έχουν εμπλουτίσει το βιογραφικό τους με την εμπειρία συμμετοχής σε επιτροπή αντιμετώπισης χημικού πολέμου, μικτή επιτροπή ασφάλειας και συνεργασίας του Υπουργείου Εξωτερικών και του Κέντρου Άμυνας και Σχεδιασμού του. Να μην του έχετε δώσει φράγκο. Με την ψύχωση που επικρατεί σας διαβεβαιώ ότι έπειτα από δύο χρόνια κοντά στον κ. Παπανδρέου ή σε σας ή σε κάποιον αρμόδιο, μια χαρά δρόμο του ανοίγετε. Επί ποία ανταποδώσει; 
Δεν θέλετε να είναι αυτή η κατηγορία; Δεν μου λέτε, το Υπουργείο Εξωτερικών είναι από τα Υπουργεία τα οποία είναι από τη φύση τους θεσμοθετημένα στο πλαίσιο της αστικής μας δημοκρατίας, μη ευαίσθητων πληροφοριών; Γι αυτό έχουμε Κέντρο Άμυνας και Σχεδιασμού, όπως είπατε μόνος, σας στο Υπουργείο Εξωτερικών και στο Υπουργείο Εθνικής Άμυνας. Γιατί αυτό πρέπει να πάρει τη μορφή "έχει ο κ. Τσοχατζόπουλος, γιατί να μην έχει και ο κ. Παπανδρέου;". Θεσμός είναι. Είναι μόνο θεσμός; Όταν λοιπόν κατέχουν ευαίσθητες πληροφορίες και είναι Υπουργεία και τα δύο, ειδικά το Υπουργείο Εξωτερικών, με απόλυτη και εν λευκώ εν τω Υπουργώ, που θα καταστρέφει και με το μηχάνημα τις αποδείξεις κάθε τρεις μήνες υποχρεωτικά από το νόμο, θεσμοθετημένα, μυστικά κονδύλια, άρα λοιπόν σε ένα νοήμονα πολίτη που δεν μπορεί να ελέγξει αυτές τις επιτροπές και ομάδες εργασίας, αλλά ξέρει ότι υπάρχει διακριτική ευχέρεια και το ευαίσθητο των πληροφοριών για μυστικά κονδύλια, γιατί να μην του μπει η απορία πως δεν θα ελέγξει ποτέ τους μη αμειβόμενους ενδεχομένως αμειβόμενους, από τα μυστικά κονδύλια;
Έτσι όπως το έχετε διατυπώσει, λοιπόν, προσέξτε διότι η πληροφορία αφορά τον τόπο, αφορά το λαό του, αφορά την πατρίδα και δεν είναι εύκολο πια να κάνει κάποιος κριτική σε οποιονδήποτε χρησιμοποιεί τη λέξη πατρίδα. Είναι κατ' εξοχήν συμβατική έννοια και με σοσιαλιστικούς αγώνες. Δεν είναι μονοπώλιο κανενός η λέξη πατρίδα. Και τα Υπουργεία Εξωτερικών αναλαμβάνουν ζητήματα υπεράσπισης της πατρίδας για τους εκτός πατρίδας. Εκτός αν την έχουμε απαλλοτριώσει και την έχουμε εντάξει σε σχεδιασμούς που δεν μπορούμε να τους κατανοήσουμε. Αυτή είναι η βασική αντίρρηση για το άρθρο 11. Και μπορεί σήμερα να έχετε εμπιστοσύνη και καλώς κάνετε και έχετε εμπιστοσύνη στον παρόντα Υπουργό Εξωτερικών. Αλλά αύριο το πρωί κάποιος που θα θέλει να αποσπάει όσους θέλει και να γεμίσει το Υπουργείο από ομάδες εργασίας. Και θα είχε και τη λαϊκίστικη αντίληψη να βγαίνει και να απαντάει στον ελληνικό λαό, εντάξει μην κόφτεσαι κιόλας, δεν τους πληρώνουμε αυτούς. 
Αυτή ήταν η βασική αντίρρηση η οποία είναι καταδεικτική της νοοτροπίας. Και ενδεχομένως να την είχατε αποφύγει αν δεν είχατε -εκ του πονηρού- μέλλει οιδέσθαι- καταργήσει το σώμα των εμπειρογνωμόνων, το οποίο τώρα παρακάμπτεται μετά από δύο χρόνια και έρχεστε άρον-άρον να το ξαναφτιάξετε. Και μάλιστα πάλι δίνοντας εν λευκώ στον Υπουργό κλπ. αλλά θα τα πούμε στις τροπολογίες.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κατόπιν της συζητήσεως και της αποδοχής των τροποποιήσεων που κατέθεσα, αν συμφωνείτε να διαβάσω το νέο τρόπο αρίθμησης των άρθρων.
ΠΡΟΕΔΡΕΥΩΝ (Παναγιώτης Σγουρίδης): Τη νομοτεχνική διαρρύθμιση του νομοσχεδίου θα τη κάνουμε στο τέλος.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, επανέρχονται διαρκώς οι συνάδελφοι στα ίδια γι' αυτό και θα είμαι πάρα πολύ λιτός. Ο κ. Βαρβιτσιώτης ήσκησε έντονη κριτική για τον αριθμό των εμπειρογνωμόνων ότι συγκροτούμε μια στρατιά εμπειρογνωμόνων δεν πρόκειται περί αυτού. Η καλύτερη ανάγνωση του οικείου άρθρου αναδεικνύει την αλήθεια, ότι επαναφέρονται και αποχαρακτηρίζονται από προσωποπαγείς ήδη υφιστάμενες, περίπου εξήντα, περί αυτού πρόκειται. Για να μην υπάρχει καμία τέτοια ασάφεια ότι ανοίγουμε ένα νέο κύκλο διορισμών ή διευρύνουμε τα όρια εντός των οποίων καταγράφεται η δυνατότητα του Υπουργείου Εξωτερικών να προσλάβει εμπειρογνώμονες. Ο κ. Κεφαλογιάννης επανέφερε και με δικές του αριθμητικές το μισθολογικό επί του οποίου θα τονίσω και πάλι ότι υπάρχει η διαδικασία στα πλαίσια του νέου προϋπολογισμού και ότι θα πρέπει να αφεθεί η Κυβέρνηση να δει πώς μέσα στα πλαίσια του νέου προϋπολογισμού είναι δυνατόν να αντιμετωπιστούν και τα θέματα που αφορούν τη διπλωματική υπηρεσία και το μισθολόγιό τους. 
Επίσης, δεν υπάρχει καμία διάσταση μεταξύ του Υπουργού Εξωτερικών και του Υπουργού Εθνικής Οικονομίας. Τονίζω και πάλι ότι είναι ενιαία η στάση μας και ενιαία θα είναι και η ανακοίνωση της τελικής ρύθμισης.
Συνεχίστηκε πάλι η όλη κριτική για τις αποσπάσεις χωρίς, όμως, πιστεύω να έχει τους τόνους που υπήρχαν πριν κάνω τις διευκρινίσεις. Νομίζω ότι έγινε απολύτως κατανοητό το γιατί πρέπει να διατηρήσουμε αυτήν τη διάταξη. Και αν ο κ. Παυλόπουλος προτείνει η φράση "κατ' εξαίρεση" να προστεθεί, μπορούμε να το αποδεχθούμε.
ΠΡΟΚΟΠΗΣ ΠΑΥΛΟΠΟΥΛΟΣ: Και στο πλαίσιο των αρμοδιοτήτων.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κοιτάξτε, δεν δέχομαι το "στο πλαίσιο των αρμοδιοτήτων", διότι σας εξήγησα ότι είναι οι ανάγκες του Υπουργείου Δημόσιας Τάξης.
ΠΡΟΕΔΡΕΥΩΝ (Παναγιώτης Σγουρίδης): Έτσι είναι. Έχει δίκιο ο κύριος Υπουργός. Είναι σωστή, όμως, η πρόταση του "κατ' εξαίρεση".
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Το δεύτερο δεν το δέχομαι διότι είναι οι ανάγκες του Υπουργείου Δημοσίας Τάξεως να ενισχυθούν πλέον στο επίπεδο της ασκήσεως των αρμοδιοτήτων για την πάταξη ή την αντιμετώπιση της τρομοκρατίας...
ΠΡΟΚΟΠΗΣ ΠΑΥΛΟΠΟΥΛΟΣ: Είναι σχετικές με του Υπουργείου Εξωτερικών.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Όχι, διότι μπορεί να ερμηνευθεί ότι δεν προκύπτει αυτό από τις ανάγκες του Υπουργείου Εξωτερικών και άρα δεν μπορούμε να ενισχύσουμε το Υπουργείο Αμύνης κλπ. Το "κατ' εξαίρεση" το δέχομαι για να μπορεί να ερμηνεύεται...
ΠΡΟΕΔΡΕΥΩΝ (Παναγιώτης Σγουρίδης): Έχει δίκιο ο κύριος Υπουργός. Σας το είπα και όταν τοποθετηθήκατε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ, λοιπόν, να σημειωθεί και να έρθει μία φραστική διόρθωση την οποία θα δώσουμε στο τέλος.
Ο κ. Κεφαλογιάννης είπε και άλλα. Άνοιξε έναν κύκλο νέας επερωτήσεως εναντίον του Υπουργού Εξωτερικών περί ασκήσεως προσωπικής πολιτικής. Κανείς στο Υπουργείο Εξωτερικών δεν ασκεί προσωπική πολιτική, ιδιαιτέρως ο Υπουργός των Εξωτερικών. Η πολιτική που ασκείται είναι η υπεύθυνη πολιτική της υπευθύνου Κυβερνήσεως. Είναι αυτονόητα όλα αυτά και δεν συνεχίζω.
Ο κ. Κεφαλογιάννης μας είπε επίσης ότι ο τομέας ευθύνης του Υφυπουργού Απόδημου Ελληνισμού καθιερώθηκε το 1975. Εγώ απ' ότι ενθυμούμαι το 1982 θεσμοθετήθηκε η Γενική Γραμματεία Απόδημου Ελληνισμού. Οι κυβερνήσεις της Νέας Δημοκρατίας επί Καραμανλή είχαν ασφαλώς μέσα στα πλαίσια των αρμοδιοτήτων του Υπουργού ή του Υφυπουργού και την ευθύνη του Απόδημου Ελληνισμού. Αυτές, όμως, ησκούντο μέσω μιας διευθύνσεως. 
Άρα, λοιπόν, σε καμία περίπτωση δεν μπορούμε να συναγάγουμε αυτό που είπε ο κ. Κεφαλογιάννης, ότι υπήρχε αναβαθμισμένη κυβερνητική εκπροσώπηση το 1975-1981 και μετά υποβαθμίστηκε. Το αντίθετο μάλιστα. Αναβαθμίστηκε διατηρουμένης της αρμοδιότητας του Υπουργού ή του Αναπληρωτή ή του Υφυπουργού και συγχρόνως καθιερώθηκε η ύπαρξη Γενικού Γραμματέα, ο οποίος μάλιστα διοικεί αυτοτελή Γενική Γραμματεία Απόδημου Ελληνισμού.
Αυτά προς σχολιασμό των όσων είπε ο κ. Κεφαλογιάννης.
Ο κ. Παυλόπουλος επέμεινε και πάλι στο μισθολόγιο. Δεν μπορώ να επανέλθω. Αντιθέτως πιστεύω ότι όλοι πρέπει να θεωρήσουμε πως όσον αφορά την εκδηλωθείσα απεργία, η οποία εκπλήρωσε το σκοπό της και προ των εκτάκτων συνθηκών, οι διπλωματικοί θα πρέπει να κρίνουν εκείνοι ότι σε αυτήν τη συγκυρία είναι ανάγκη να λύσουν την απεργία τους και να αφήσουν ήρεμη την Κυβέρνηση να εξετάσει τα αιτήματα και βεβαίως να αντιμετωπίσουμε από κοινού αυτές τις έκτακτες συνθήκες, γιατί είναι αναγκαία η παρουσία τους στο Υπουργείο.
Σε εσάς αναφέρθηκα όταν είπα ότι δεν υπάρχει διχογνωμία. Δεν υπάρχει διχογνωμία και μην προσπαθείτε να βρείτε μεταξύ της υποβολής του αιτήματος...
ΠΡΟΚΟΠΗΣ ΠΑΥΛΟΠΟΥΛΟΣ: Ο Υπουργός σας το είπε στην επιτροπή.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Σας παρακαλώ, μη διεισδύετε στην εσωτερική πτυχή των αοράτων άλλωστε για εσάς χειρισμών, του τρόπου με τον οποίο συνεννοείται η Κυβέρνηση.
ΠΡΟΚΟΠΗΣ ΠΑΥΛΟΠΟΥΛΟΣ: Αόρατοι.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι αόρατοι για εσάς.
ΠΡΟΚΟΠΗΣ ΠΑΥΛΟΠΟΥΛΟΣ: Μου θυμίζει λίγο το "ΑZAX" αυτή η Κυβέρνηση. Τα κάνει αόρατα.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν μπορείτε να ξέρετε τι συζητούν και πως το συζητούν. Αλλά είναι και πρωτοφανές αυτό.
Είναι, λοιπόν, ενιαίοι οι χειρισμοί και αποδεκτοί από το σύνολο των Υπουργών.
Δεν κατάλαβα τον ισχυρισμό τον οποίο επανέλαβε ο κ. Κεφαλογιάννης και τον είπατε και εσείς, για το ένα δισεκατομμύριο διακόσια εκατομμύρια. Έτσι είχατε πάει τα ελλείμματα όμως ...
ΠΡΟΚΟΠΗΣ ΠΑΥΛΟΠΟΥΛΟΣ: Εσείς τα πήγατε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Απ' ό,τι ενθυμούμε, εσείς τα πήγατε.
ΠΡΟΕΔΡΕΥΩΝ (Παναγιώτης Σγουρίδης): Τώρα μη διεκδικείτε τη δόξα ο εις του άλλου. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Νιώτη, είσθε μακριά νυχτωμένος. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ας μη μιλάτε με τέτοια ευκολία περί ενός δισεκατομμυρίου. 
Δεύτερον, να μη φορτώνετε τα έξοδα των γραφείων των Υπουργών ή του Υφυπουργού μ' αυτόν τον εξωφρενικό αριθμό. Πού ακούστηκε αυτό ότι είναι ένα δισεκατομμύριο οι δαπάνες των γραφείων, κύριε Παυλόπουλε; 
ΠΡΟΚΟΠΗΣ ΠΑΥΛΟΠΟΥΛΟΣ: Από τον προϋπολογισμό. Μα, δεν διαβάσατε τον προϋπολογισμό και μου αντιτείνετε τέτοια πράγματα; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Όταν θα έρθει η συζήτηση του προϋπολογισμού, παρακαλώ, να το ισχυριστείτε στην Αίθουσα. 
ΠΡΟΚΟΠΗΣ ΠΑΥΛΟΠΟΥΛΟΣ: Μιλάω γι' αυτόν τώρα. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ, σε μια επόμενη ευκαιρία κατά την άσκηση κοινοβουλευτικού ελέγχου να το συζητήσουμε. Δεν ισχύει αυτό, τουλάχιστον κατά την έννοια που το υπονοείτε.
Έγινε πάλι κριτική για το άρθρο 11 επί των επιτροπών. Και εδώ είναι πάλι έντονη η αναφορά εκ μέρους της κας Κανέλλη. 
Η κα Κανέλλη θεωρεί ότι μέσω αυτών των μη αμειβομένων επιτροπών κυρίως -αυτό κατάλαβα ότι εννοείτε- καθιερώνεται μια διαδικασία περαιτέρω εφορμήσεως ιδιωτών, οι οποίοι θα παίρνουν μάλιστα και απόρρητες πληροφορίες κλπ. 
Εκείνο που έχω να σας πω, όπως σωστά είπε και ο κ. Παυλόπουλος, είναι ότι γενικότερα και ειδικότερα προβλέπεται αυτή η διαδικασία και είναι μια πρακτική, η οποία εφαρμόζεται επί δεκαετίες σε όλα τα Υπουργεία και στο Υπουργείο Εξωτερικών. 
Είναι αδιανόητο ένα σύγχρονο Υπουργείο και μάλιστα όταν πρέπει να αντιλαμβάνεται τις διεθνείς εξελίξεις, οι οποίες είναι ταχύτατες ή να αντιμετωπίσει ειδικά θέματα που απαιτούν ειδικές γνώσεις, να μην προσφύγει σε μια ευέλικτη και άμεση, όχι διά του προσπορισμού πληροφοριών, βοήθεια από ειδικούς. Μπορώ να ζητήσω δηλαδή, από τον ειδικό να βοηθήσει να μου πει τη γνώμη του. Γιατί σας ενοχλεί αυτό; 
ΛΙΑΝΑ ΚΑΝΕΛΛΗ: Γιατί είναι μη αμειβόμενοι. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι μη αμειβόμενοι, γιατί πρόκειται για ad hoc συνεδριάσεις. Δεν πρόκειται περί αναθέσεως έργου. Καλείς μια επιτροπή και έχεις να διερευνήσεις ένα θέμα. Οι άνθρωποι αυτοί δεν θέλουν αμοιβή. 
Εμείς όμως θέλουμε αυτό να είναι εμφανές, θέλουμε να το γνωρίζετε και θέλουμε να έχετε και τα αποτελέσματα της διασκέψεως. Δηλαδή, αυτό που καθιερώνουμε είναι η διαφάνεια επί μιας διαδικασίας που σε κάθε περίπτωση υλοποιείται και αξιοποιείται εδώ και δεκαετίες από το σύνολο των Υπουργείων. 
ΛΙΑΝΑ ΚΑΝΕΛΛΗ: Με την άδεια του Υπουργείου μπορώ να σας δώσω διευκρίνιση αν θέλετε, όταν τελειώσετε.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ, κυρία Κανέλλη.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κανέλλη.
ΛΙΑΝΑ ΚΑΝΕΛΛΗ: Μπορώ να σας δώσω μια διευκρίνιση για να μου απαντήσετε επ' αυτού, κύριε Υπουργέ. Θα σας φέρω πολύ συγκεκριμένο παράδειγμα και αν θέλετε να καταθέσω και τα έγγραφα στη Βουλή. 
Ο κ. 'Ιαν Λέσερ, Αμερικανός υπήκοος, στέλεχος της "RAND CORPORΑTION" ήρθε εδώ ατύπως και μη αμειβόμενος. Μέχρι εδώ καλά. Τον έφερε ο Υπουργός. Έδωσε συνεντεύξεις στα ελληνικά κανάλια. Καλώς, μεγάλη του η χάρη! Μέχρι εδώ τέρμα. Θέλετε να σας φέρω την κατάθεση του κυρίου 'Ιαν Λέσερ προχθές στο αμερικάνικο Κογκρέσο επί των ελληνοτουρκικών ζητημάτων; 
Ήρθε ως ιδιώτης, μίλησε ως ιδιώτης, συμμετείχε στην επιτροπή και μετά επισήμως πάει στη χώρα του, στο αμερικάνικο Κογκρέσο και καταθέτει επισήμως. Δυστυχώς το έχω. Και αυτό ήταν στο οποίο αναφερόμουν και δεν ήθελα να αναφέρω ονόματα. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Αυτό δεν έχει καμια σχέση ...
ΛΙΑΝΑ ΚΑΝΕΛΛΗ: Ποιος είναι ο κ. Ίαν Λέσερ ως μέλος επιτροπής μη αμειβόμενης που έρχεται εδώ, συνεντευξιάζεται, μιλάει με τον Υπουργό, μπαίνει στο Υπουργείο, και ενώ αυτά είναι στο άτυπο ad hoc του επείγοντος -και δεν έγινε μετά το κτύπημα, έγινε πριν από το κτύπημα της 11ης Σεπτεμβρίου, για να μη δημιουργούμε λάθος συνειρμούς- φεύγει και πάει και καταθέτει επισήμως στο Κογκρέσο μια έκθεση κατάπτυστη, την οποία θα σας τη δώσω για να υπάρχει στο Προεδρείο -να κάνετε τον κόπο να τη μεταφράσετε- επί των ελληνοτουρκικών ζητημάτων; Είναι προσωπική πολιτική ή δεν είναι; Έχει την υπογραφή του Ίαν Λέσερ με ονοματεπώνυμο.
(Στο σημείο αυτό η Βουλευτής κα Λιάνα Κανέλλη καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Μπορείτε να δημιουργείτε διαρκώς εντυπώσεις ...
ΛΙΑΝΑ ΚΑΝΕΛΛΗ: Δεν είναι εντύπωση. Η πραγματικότητα είναι. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): ... άλλωστε είναι η δική σας δυνατότητα και ικανότητα. Αλλά επί της ουσίας δεν έχετε δίκιο. 
ΛΙΑΝΑ ΚΑΝΕΛΛΗ: Δεν είναι αυτό το ζητούμενο. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν έχει καμία δουλειά ο κ. Ίαν Λέστερ με τις αμειβόμενες επιτροπές, οι οποίες είναι μία πάγια πρακτική. 
ΛΙΑΝΑ ΚΑΝΕΛΛΗ: Αμειβόμενο ήταν; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ούτε αμειβόμενος ούτε μη αμειβόμενος. Καμία σχέση με όλα αυτά που συζητάμε.
ΛΙΑΝΑ ΚΑΝΕΛΛΗ: Τίποτε δεν ήταν. Φίλος ήταν.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τονίζω και πάλι ότι αυτό που καθιερώνει η δεύτερη παράγραφος του άρθρου 11 περί επιτροπών είναι το να καθιστά διαφανείς αυτές τις διαδικασίες. Και αυτό πρέπει να το επαινέσετε.
ΛΙΑΝΑ ΚΑΝΕΛΛΗ: Είναι διαφάνεια να μην ξέρουμε εάν κάποιος είναι ούτε το ένα ούτε το άλλο; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θέλω να πω στον κ. Παυλόπουλο και στους συναδέλφους της Νέας Δημοκρατίας ότι μπορούν να διατηρούν όποια επιφύλαξη έχουν ως κόμμα για την εναλλακτική δυνατότητα ο διευθυντής του ΚΑΣ να είναι είτε διπλωματικός είτε μη διπλωματικός, αλλά σε καμία περίπτωση δεν μπορούν να ομιλούν για αντιστροφή της ιεραρχίας. Δεν πρόκειται σε καμία περίπτωση για μία δομή που συνδέεται με την ιεραρχία και την εξέλιξη στο Υπουργείο Εξωτερικών. Νομίζω ότι περιέγραψα προηγουμένως τη θέση μας, γιατί το ΚΑΣ πρέπει να είναι ανοικτός θεσμός και θα πρέπει να προσθέτει μέσα στο Υπουργείο Εξωτερικών ιδέες, προτάσεις, αναλύσεις, τις οποίες θα αξιολογούν και θα αξιοποιούν οι αρμόδιες διευθύνσεις και οι κορυφαίοι διπλωματικοί μας υπάλληλοι οποίοι θα έχουν και την τελική ευθύνη για να συμβουλέψουν τον Υπουργό για το τι αποφάσεις θα λάβουν. Αυτή είναι μία διαδικασία που δεν πρέπει να την κλείσουμε, γιατί αν κλείσουμε αυτήν τη διαδικασία, ουσιαστικά δεν ανοίγουμε τις προϋποθέσεις για να πάρουμε περισσότερα πράγματα και περισσότερες ιδέες, οι οποίες είναι προϋποθέσεις για να είμαστε μέσα στις εξελίξεις διεθνώς.
Ευχαριστώ, κύριε Πρόεδρε.
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά την προαναφερθείσα διατύπωση, η οποία έχει ως εξής:
"Στο άρθρο 13 η νέα διατύπωση είναι:
"Στο άρθρο 61 του Οργανισμού του Υπουργείου Εξωτερικών προστίθεται παράγραφος 9 ως εξής: 
9. Με απόφαση του Υπουργού Εξωτερικών και του κατά περίπτωση αρμόδιου Υπουργού επιτρέπεται η κατ΄ εξαίρεση απόσπαση υπαλλήλων του διπλωματικού κλάδου του Υπουργείου Εξωτερικών ως διπλωματικών συμβούλων σε άλλα Υπουργεία, σε Ανεξάρτητες Γενικές Γραμματείες, στην Τράπεζα της Ελλάδος, σε νομικά πρόσωπα δημοσίου δικαίου και σε νομικά πρόσωπα ιδιωτικού δικαίου του δημόσιου τομέα."
ΠΡΟΕΔΡΕΥΩΝ (Παναγιώτης Σγουρίδης): Υπάρχει μία ελεγχόμενη πληροφορία ότι υπήρξε τρομοκρατική ενέργεια στο ελβετικό κοινοβούλιο. Λυπούμαστε που χτυπάνε την καρδιά της δημοκρατίας, αν πράγματι αυτό είναι γεγονός.
Ο κ. Παυλόπουλος έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Την πληροφορία έχουμε και εμείς από τα Μ.Μ.Ε., κύριε Πρόεδρε και δεν ξέρω αν αληθεύει. 
ΠΡΟΕΔΡΕΥΩΝ (Παναγιώτης Σγουρίδης): Γι' αυτό είπα "ελεγχόμενη".
ΠΡΟΚΟΠΗΣ ΠΑΥΛΟΠΟΥΛΟΣ: Αν αληθεύει, δεν έχω παρά να ενώσω τη φωνή της Νέας Δημοκρατίας στη δική σας φωνή και να πω ότι εφόσον είναι ακριβής η πληροφορία, επιβεβαιώνεται αυτό που τονίσαμε από την πρώτη ημέρα του χτυπήματος στη Νέα Υόρκη. Στόχος όλων αυτών είναι η δημοκρατία, είναι το διεθνές δίκαιο, είναι τα δικαιώματα του ανθρώπου και τα δικαιώματα των λαών.
Θα έρθω τώρα στην ουσία του νομοσχεδίου και θα τονίσω τρία πράγματα μόνο. Κύριε Υπουργέ, μην απευθύνεστε στα μέλη του διπλωματικού κλάδου, τα οποία επέδειξαν όση ευαισθησία μπορούσαν να δείξουν τούτη την ώρα που η Κυβέρνηση δεν αναλαμβάνει τις ευθύνες της. Παρακαλώ πολύ δεσμευθείτε πότε και με ποιον τρόπο θα λύσετε το θέμα αυτό. Έχετε τη δυνατότητα εσείς να προκαλέσετε τη λήξη της απεργίας. Αν υπάρχει απεργία και μάλιστα διαρκείας αυτήν την κρίσιμη στιγμή, είναι δικό σας δημιούργημα και όχι του διπλωματικού κλάδου. Επομένως ας το ξεκαθαρίσουμε. Δεσμευθείτε εδώ, μην παραπέμπετε στις ελληνικές καλένδες. Το πώς λειτουργεί η Κυβέρνηση και αν είναι χαλαρή η συνομοσπονδία Υπουργών, το ξέρουμε.
Εκείνο που δεν μπόρεσα να καταλάβω και στο οποίο δεν μου δώσατε μία πειστική απάντηση είναι το εξής: Στο άρθρο 11, γιατί δεν σας είναι επαρκείς οι διατάξεις περί Υπουργικού Συμβουλίου και Υπουργείων που δίνουν, επαναλαμβάνω, σε κάθε Υπουργό, τη δυνατότητα να φτιάχνει τέτοιες επιτροπές; Αυτό δεν το έχω καταλάβει. Οι διατάξεις αυτές είναι σαφέστατες και λένε ότι κάθε Υπουργός μπορεί να φτιάχνει ομάδες εργασίας και επιτροπές. Δεν καταλαβαίνω γιατί αυτό δεν το χρησιμοποιείτε.
Τέλος, όσον αφορά τα ζητήματα που σχετίζονται με τις αποσπάσεις, πιστεύω ότι αν δεν βάλετε "και ό,τι αφορά τις αρμοδιότητες που ασκούνται", το κατ' εξαίρεση μόνο δεν αρκεί. Είναι τρεις οι ασφαλιστικές δικλείδες, είναι το κατ' εξαίρεση, οι ανάγκες της υπηρεσίας και οι αρμοδιότητες που ασκούνται που δεν μπορεί παρά να είναι αρμοδιότητες περίπου στο πλαίσιο του Υπουργείου Εξωτερικών, αφού μιλάμε για διπλωματικούς υπαλλήλους.
Με αυτήν τη διευκρίνιση ξανατονίζω ότι πρέπει να δείτε αυτά τα θέματα και ιδίως το θέμα το οικονομικό του διπλωματικού κλάδου.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 15 και εισερχόμαστε στην ψήφισή τους κεχωρισμένως.
Ερωτάται το Τμήμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 2, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 2 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 3, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 3 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 4, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 4 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 5, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 5 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 7, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 7 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 8, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 9, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 9 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 10, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 10 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 11, ως έχει;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 11 έγινε δεκτό κατά πλειοψηφία, ως έχει.
Ερωτάται το Τμήμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 13, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Τμήμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 15 έγινε δεκτό ομοφώνως, όπως τροποποιήθηκε από τον κύριο Υπουργό.
Εισερχόμαστε στη συζήτηση των τροπολογιών. Έχουν κατατεθεί δύο υπουργικές τροπολογίες. Η μία είναι με γενικό αριθμό 709 και ειδικό 3 των Υπουργών κας Βάσως Παπανδρέου, κ. Γιώργου Παπανδρέου, κ. Γιάννου Παπαντωνίου και κ. Χρήστου Βερελή, όπου συστήνεται αυτοτελές "Γραφείο Ελληνικής Προεδρίας" στην Κεντρική Υπηρεσία του Υπουργείου Εξωτερικών για την αντιμετώπιση των αναγκών που θα προκύψουν από την ανάληψη της Προεδρίας της Ευρωπαϊκής Ένωσης από την Ελλάδα. Η δεύτερη τροπολογία είναι με γενικό αριθμό 710 και ειδικό 4 των Υπουργών κας Βάσως Παπανδρέου, κ. Γεώργιου Παπανδρέου και κ. Γιάννου Παπαντωνίου, όσον αφορά τη ρύθμιση υπηρεσιακών θεμάτων.
Κύριε Υπουργέ, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, η πρώτη τροπολογία αφορά στην απόσπαση προσωπικού στη μόνιμη Ελληνική Αντιπροσωπία στην Ευρωπαϊκή Ένωση. Οι τακτικές αποδοχές των απoσπασμένων στην υπηρεσία αυτή, θα καταβάλλονται από τις υπηρεσίες από τις οποίες αποσπώνται. Η ίδια ρύθμιση έχει καθιερωθεί και για τους υπαλλήλους που αποσπώνται στις νομαρχιακές αυτοδιοικήσεις. Δεδομένου ότι και στη μόνιμη Ελληνική Αντιπροσωπία στην Ευρωπαϊκή Ένωση υπηρετούν υπάλληλοι από άλλα Υπουργεία, υπηρεσίες και νομικά πρόσωπα δημοσίου ή ιδιωτικού δικαίου του δημοσίου τομέα η ως άνω ρύθμιση καθίσταται απαραίτητη, διότι είναι αδύνατη η περαιτέρω επιβάρυνση του προϋπολογισμού του Υπουργείου Εξωτερικών με τις αποδοχές αυτών των υπαλλήλων καθώς το τελευταίο επιβαρύνεται με την καταβολή του επιδόματος της υπηρεσίας αλλοδαπής. 
Όσον αφορά τη δεύτερη τροπολογία με τις διατάξεις των παραγράφων 1, 2 και 3 συστήνεται γραφείο στο Υπουργείο Εξωτερικών για την αντιμετώπιση των αναγκών που θα προκύψουν από την ανάληψη της Προεδρίας της Ευρωπαϊκής Ένωσης από την Ελλάδα και ρυθμίζονται θέματα στελέχωσης και λειτουργίας του γραφείου αυτού. Ιδιαίτερα αυτό κρίνεται απαραίτητο εν όψει της ανάληψης από τη χώρα μας της Προεδρίας της Ευρωπαϊκής Ένωσης κατά το πρώτο εξάμηνο του 2003.
Είπαμε ότι με τις διατάξεις ρυθμίζονται τα θέματα που αφορούν στην ίδρυση του γραφείου για τις ανάγκες της Ελληνικής Προεδρίας κατά το πρώτο εξάμηνο του 2003. Με τη διάταξη της παραγράφου 4 λαμβάνεται πρόνοια για τους υπαλλήλους και τους δικαστές οι οποίοι διενεργούν ένορκες διοικητικές εξετάσεις ή άλλες πράξεις προς το συμφέρον ή κατ' εντολή της υπηρεσίας και εναντίον των οποίων ασκούνται συνέχεια αγωγές από τους ελεγχόμενους ή ποινικές διώξεις κατόπιν εγκλήσεων των ελεγχομένων. 
Η δεύτερη τροπολογία-προσθήκη στο σχέδιο νόμου αφορά στον κλάδο των εμπειρογνωμόνων, ο οποίος ιδρύθηκε με το ν. 419/76 με σκοπό τη στελέχωση του Υπουργείου Εξωτερικών με προσωπικό ειδικών γνώσεων. Η εμπειρία απέδειξε την επιτυχία της δημιουργίας του εν λόγω κλάδου. Δεν είναι δε τυχαίο ότι πολλά από τα υπηρεσιακά τμήματα έχουν σήμερα ως μέλη του ΔΕΠ τέως υπαλλήλους του κλάδου των εμπειρογνωμόνων. 
Ο ν. 2594/98 που κύρωσε τον νέο Οργανισμό του Υπουργείου Εξωτερικών μετέτρεψε τις θέσεις του υπηρετούντος προσωπικού σε προσωποπαγείς. Αυτό που κάνουμε είναι ότι αίρουμε διά της παρούσης τροπολογίας αυτόν το χαρακτηρισμό. Ουσιαστικά επαναφέρουμε τον κλάδο στα όρια των οργανικών θέσεων που διατηρούνται από τον παρόντα οργανισμό. 
Νομίζω ότι από το κλίμα των συζητήσεων από το σύνολο σχεδόν των κομμάτων της Βουλής προκύπτει μία συμφωνία και συναίνεση για την ψήφιση αυτής της διάταξης, στην οποία επιφέρουμε ορισμένες φραστικές αναδιατυπώσεις, που κατά την εξέλιξη της συζήτησης θα ανακοινώσω, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία εξήντα αλλοδαποί καθηγητές και ερευνητές της Νομικής. 
Η Βουλή τους καλωσορίζει.
(Χειροκροτήματα απ' όλες τις πτέρυγες)
Θέλω να τους ενημερώσω ότι συζητούμε ένα εξειδικευμένο νομοσχέδιο, γι' αυτό βρίσκονται στην Αίθουσα οι Βουλευτές οι οποίοι είναι πράγματι εξειδικευμένοι επί των θεμάτων αυτών.
Ο κ. Στυλιανίδης έχει το λόγο.
ΕΥΡΙΠΙΔΗΣ ΣΤΥΛΙΑΝΙΔΗΣ: Κύριε Πρόεδρε, έχουμε δύο τροπολογίες οι οποίες, κατά τη γνώμη μου, έχουν δύο χαρακτηριστικά. Το ένα είναι η προχειρότητα και το άλλο είναι η παραδοχή της αποτυχίας και αυτού του τμήματος του Οργανισμού του 1998. Και λέω προχειρότητα, διότι θεωρούμε ότι είναι ιδιαιτέρως σημαντικό για την Ελλάδα να πετύχει σ' αυτήν την Ευρωπαϊκή Προεδρία. Θα έπρεπε λοιπόν, κατά τη γνώμη μας, να υπάρξει ειδική συζήτηση για τη θέσπιση ενός τέτοιου νόμου που ορίζει όλα τα γραφειοκρατικά που πρέπει να γίνουν τα σχετικά με το ανθρώπινο δυναμικό, ώστε να πετύχει η Προεδρία και να είναι αποτελεσματική και συμφέρουσα για τα εθνικά δίκαια. 
Όσον αφορά στο θέμα των εμπειρογνωμόνων, ουσιαστικά η Κυβέρνηση μετά από μερικά χρόνια παραδέχεται το λάθος που δεν παραδέχτηκε το 1998, όταν δεχόταν κριτική από τη Νέα Δημοκρατία για το θέμα των εμπειρογνωμόνων, χωρίς όμως να ζητήσει συγγνώμη για το χαμένο χρόνο, χωρίς να παραδεχτεί τη ζημία την οποία έχει υποστεί ο μηχανισμός του Υπουργείου Εξωτερικών από τη μεταβολή που πήγε να γίνει και η οποία τελικά δεν γίνεται, μια που τώρα, έστω κι αργά, διορθώνεται.
Εκείνο όμως το οποίο μας προβληματίζει -αυτή η κριτική αφορά και στις δύο τροπολογίες- είναι η νομοτεχνική τους διατύπωση. Δεν προκύπτει από το περιεχόμενο και των δύο τροπολογιών πώς, πόσοι και με ποια κριτήρια θα στελεχώσουν και τις δύο υπηρεσίες, οι οποίες δημιουργούνται. Το είπε, βέβαια, ο κύριος Υπουργός, αλλά αυτό δεν αποτυπώνεται νομοτεχνικά στο κείμενο, το οποίο μας έχει διανεμηθεί όσον αφορά τους εμπειρογνώμονες, αλλά βέβαια δεν διαφαίνεται η διαδικασία και τα κριτήρια με τα οποία θα επιλεγούν όλοι οι απαραίτητοι υπάλληλοι για την Ελληνική Προεδρία ούτε στην άλλη τροπολογία.
Μας προβληματίζουν αυτά τα δύο και μας γεννούν απορίες. 
Παράλληλα στο θέμα των εμπειρογνωμόνων με τον τρόπο που γίνεται η διατύπωση δεν οριοθετούνται με σαφήνεια οι ρόλοι διπλωματών και εμπειρογνωμόνων. Σε πολλές περιπτώσεις μπορεί να επιφέρει αρνητικές συνέπειες αν δεν το προσέξουμε από τώρα, διότι σπάει η ιεραρχία, αφού δεν υπάρχει οριοθέτηση του ρόλου κάθε εμπειρογνώμονα. Επίσης δεν ορίζεται η σχέση του με το διπλωμάτη. 'Ετσι μπορεί να δημιουργηθεί μια σύγχυση που θα μειώσει την αποτελεσματικότητα του μηχανισμού του Υπουργείου Εξωτερικών.
Εμείς ζητάμε από την Κυβέρνηση να επανεξετάσει τη διατύπωση της σχετικής τροπολογίας λαμβάνοντας υπόψη της μια πρόταση που είχε καταθέσει και ο κ. Παυλόπουλος, πρόταση που παραπέμπει στη διατύπωση του ν.419 που κατά τη γνώμη μας οριοθετεί με μεγαλύτερη σαφήνεια το ρόλο του εμπειρογνώμονα σε σχέση με το ρόλο του διπλωμάτη. 'Ετσι προστατεύει την ιεραρχία και άρα την αποτελεσματικότητα μέσα στα πλαίσια της λειτουργίας του μηχανισμού του Υπουργείου των Εξωτερικών.
Τελειώνοντας θέλω να πω, κύριε Πρόεδρε, ότι η Κυβέρνηση για μια ακόμη φορά νομοθετεί με προχειρότητα και αποσπασματικότητα. Ιδιαίτερα το θέμα της Ευρωπαϊκής Προεδρίας έχει μεγάλη σημασία για την Ελλάδα. Γι' αυτό έπρεπε να έρθει με ένα ειδικό νομοσχέδιο ώστε να συζητηθεί ευρύτερα το πώς μπορούμε να πετύχουμε καλύτερα τους στόχους που θα θέσουμε εν όψει αυτής της προεδρίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Βαϊνάς έχει το λόγο.
ΙΩΑΝΝΗΣ ΒΑΙΝΑΣ: ΄Οσον αφορά την πρώτη τροπολογία σχετικά με τις τακτικές αποδοχές των αποσπασμένων στη μόνιμη ελληνική αντιπροσωπία στην Ευρωπαϊκή ΄Ενωση, πρέπει να προχωρήσει, γιατί σε διαφορετική περίπτωση αν οι τακτικές αποδοχές πληρώνονται από τον προϋπολογισμό του Υπουργείου των Εξωτερικών θα υπάρξει μεγάλο πρόβλημα σ'αυτό. Το επίδομα της αλλοδαπής πληρώνεται άλλωστε από το Υπουργείο των Εξωτερικών. 
'Οσον αφορά τη σύσταση του Γραφείου Ελληνικής Προεδρίας, δεν μπορεί να αμφιβάλει κανένας ότι είναι απαραίτητο να συγκροτηθεί άμεσα, ώστε να αντιμετωπίσουμε κατά τον καλύτερο τρόπο τα θέματα της προεδρίας. Οι επιτυχημένες προεδρίες της Ελλάδας θα πρέπει να συνεχιστούν. Στην παράγραφο 4 της ιδίας τροπολογίας σαφώς θα πρέπει να προβλεφθεί η υπεράσπιση των υπαλλήλων ή άλλων προσώπων οι οποίοι για λογαριασμό του δημοσίου έχουν ασκήσει κάποιες ΕΔΕ και στη συνέχεια βρίσκονται κατηγορούμενοι. Η δυνατότητα αυτή υπάρχει σε όλα τα Υπουργεία εκτός από το Υπουργείο των Εξωτερικών.
'Οσον αφορά την τροπολογία για την επανασύσταση του κλάδου των εμπειρογνωμόνων, νομίζω ότι αυτός ο κλάδος, δεν εκτιμήθηκε σωστά. Και γι' αυτό καταργήθηκε. Νομίζω ότι πρέπει να επανέλθει, διότι οι εξελίξεις απαιτούν ειδικευμένο προσωπικό και διότι υπάρχουν θέματα τα οποία δεν μπορούν να αντιμετωπιστούν από ειδικούς συμβούλους συγκεκριμένης θητείας. Ο θεσμός των εμπειρογνωμόνων είναι η μνήμη της υπηρεσίας.
Ακόμη είναι πολύ θετικός ο θεσμός των πολιτιστικών συμβούλων με σκοπό την ανάπτυξη των μορφωτικών και πολιτιστικών σχέσεων της χώρας μας. 
Εδώ νομίζω θα πρέπει να εξειδικεύσουμε λίγο τα προσόντα των στελεχών αυτών που μπορούν να ενταχθούν στον κλάδο των πολιτιστικών συμβούλων και οι οποίοι ανήκουν στον κλάδο των εμπειρογνωμόνων. 
Πάντως πιστεύω ότι η σύσταση των πολιτιστικών συμβούλων είναι ένας πολύ σημαντικός θεσμός και νομίζω ότι πρέπει να εξειδικευτούν ακόμη περισσότερο αυτά τα στελέχη για να μπορούν να καταλάβουν θέση πολιτιστικού συμβούλου. 
Η κατατεθείσα τροπολογία γενικά αναφέρει κάποια προσόντα, εγώ θα ήθελα να τα εξειδικεύσεων ακόμη περισσότερο: Ως πολιτιστικοί σύμβουλοι μπορεί να ορίζονται και κατά την παράγραφο 3 του παρόντος άρθρου εντασσόμενοι στο κλάδο εμπειρογνωμόνων μορφωτικοί ακόλουθοι και σύμβουλοι.
ΠΡΟΕΔΡΕΥΩΝ (Παναγιώτης Σγουρίδης): Σε ποια παράγραφο;
ΙΩΑΝΝΗΣ ΒΑΪΝΑΣ: Στην παράγραφο 8 της τροπολογίας με γενικό αριθμό 710 και ειδικό 4. 
ΛΙΑΝΑ ΚΑΝΕΛΛΗ: Εγώ την τροπολογία αυτή δεν την έχω μπροστά μου.
ΠΡΟΕΔΡΕΥΩΝ (Παναγιώτης Σγουρίδης): Υπάρχει. Σας παρακαλώ, δώστε στην κα Κανέλλη την τροπολογία. 
Ορίστε, κύριε Βαϊνά, έχετε τίποτε άλλο να προτείνετε; 
ΙΩΑΝΝΗΣ ΒΑΙΝΑΣ: Δεν τελείωσα, κύριε Πρόεδρε. 
Συνεχίζω. Επίσης θέση πολιτιστικών συμβούλων δύνανται να καταλαμβάνουν υπάλληλοι του Υπουργείου Εξωτερικών, που είναι: α) απόφοιτοι της Εθνικής Σχολής Δημόσιας Διοίκησης με ειδίκευση σε καθήκοντα μορφωτικού ή πολιτιστικού ακολούθου, β) οι οποίοι διαθέτουν διδακτορικό δίπλωμα της ημεδαπής ή αναγνωρισμένο ισότιμο τίτλο της αλλοδαπής κατά προτίμηση στους τομείς των κοινωνικών, φιλολογικών και ανθρωπιστικών επιστημών και διαθέτουν τουλάχιστον τριετή εμπειρία σε πολιτιστικά ή μορφωτικά θέματα και γ) που είναι αναγνωρισμένες προσωπικότητες στο χώρο των γραμμάτων και των τεχνών και έχουν σημαντικό δημοσιευμένο έργο και το έργο τους έχει αναγνωριστεί με κρατικές διακρίσεις ή βραβεία. Και αυτό το λέω, γιατί όπως είναι διατυπωμένη η κατατεθείσα τροπολογία, μιλάει για μεταπτυχιακό δίπλωμα και με πενταετή πείρα. Νομίζω ότι οι σύμβουλοι αυτοί θα πρέπει να είναι αναβαθμισμένης επιστημονικής κατάρτισης και κύρους και γι' αυτό πιστεύω ότι θα πρέπει να κατέχουν διδακτορικό δίπλωμα και με τριετή εμπειρία στα θέματα αυτά. Όπως επίσης προσθέτω και τις αναγνωρισμένες προσωπικότητες στο χώρο των γραμμάτων που έχουν διακριθεί με κάποιες διακρίσεις και βραβεία. 
ΠΡΟΕΔΡΕΥΩΝ (Παναγιώτης Σγουρίδης): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Μιλώ για την τροπολογία 709/3. 
Κύριε Υπουργέ, είναι λογικό να θέλετε αυξημένα καθήκοντα. Υπάρχουν και πρέπει να αναπτυχθούν σε ανθρώπους, για να αναλάβει η χώρα την Προεδρία της Ευρωπαϊκής Ένωσης για το πρώτο εξάμηνο του 2003 και να απαιτείται η οργάνωση μιας υπηρεσίας που θα αναλάβει το έργο της προετοιμασίας της Προεδρίας.
'Ομως προσέξτε, αυτές οι υποχρεώσεις που επιβαρύνουν και τον κρατικό προϋπολογισμό εντάσσονται ή δεν εντάσσονται στις υποχρεώσεις της χώρας από τη συμμετοχή της στην Ευρωπαϊκή Ένωση; Εντάσσονται. Εμείς είναι γνωστό ότι είμαστε αντίθετοι με αυτό. Όμως θα μπορούσαμε να κατανοήσουμε την ανάγκη να φτιάξετε ένα γραφείο για να αντιμετωπίσετε την Προεδρία. Έχουμε τις εξής ενστάσεις και θα σας παρακαλούσα να τις προσέξετε: 
Γιατί θα πρέπει να δημιουργηθεί μία έστω εκ των αναγκών περιορισμένης χρονικής διάρκειας υπηρεσία, για να διαφημίσει μεταξύ άλλων οργάνωση πολιτιστικών και άλλων εκδηλώσεων με τα χρήματα του ελληνικού λαού; Γιατί πρέπει να γίνει αυτή η ειδική υπηρεσία, αφού προέρχεται ούτως ή άλλως από αυτήν τη φυσική κατάσταση. Άρα, λοιπόν, θα πρέπει να βάλουμε πρόσθετα χρήματα από την τσέπη του ελληνικού λαού για να διαφημίσουμε πολιτιστικές εκδηλώσεις και άλλα; 
Δεύτερον, πρόκειται για ένα γραφείο -η σοβαρότερη των ενστάσεών μας- που θα το στελεχώσετε με απολύτως επιλεκτικό, θα έλεγα στενά κομματικοπολιτικό τρόπο. Γιατί; Πρώτον, μιλάτε για αποσπάσεις υπαλλήλων κατά παρέκκλιση των σχετικών διατάξεων χωρίς τη γνώμη των υπηρεσιακών συμβουλίων. Είναι προφανές. 'Αρα, λοιπόν, δεν μιλάμε για προσόντα, αφού καταργείτε τα υπηρεσιακά συμβούλια. Δεύτερον, για απασχόληση με συμβάσεις έργου. Προσέξτε, είναι άτομα που θα αμείβονται με παχύτατες αμοιβές, οι οποίες θα προσδιορίζονται με απόφαση των Υπουργών Εξωτερικών και Οικονομικών. 'Αλλη τώρα, καινούρια αυτή, μέσα στον ειδικό τομέα, που πρέπει να αντιμετωπίσουμε, των ήδη ανειλημμένων υποχρεώσεών μας. 
Επίσης, προβλέπεται και για το μόνιμο προσωπικό του Υπουργείου Εξωτερικών πρόσθετη αποζημίωση καθώς και η πρόσθετη αποζημίωση και για υπαλλήλους άλλων Υπουργείων. Και τώρα σας ρωτώ, με τι κριτήρια; Με κριτήρια την αμοιβή θα αποσπάτε ειδικούς για ήδη ανειλημμένη υποχρέωση, που την ξέρουμε ποια είναι και την έχουμε;
Για τους παραπάνω λόγους καταψηφίζουμε αυτήν την τροπολογία.
Περνώ στην επόμενη τροπολογία, με αριθμό 710/4.
Όταν συζητιόταν ο οργανισμός του ΥΠΕΞ, ο ν. 2594/98, σας είχαμε επισημάνει εμείς το Κομμουνιστικό Κόμμα ότι ήταν λάθος η κατάργηση του κλάδου των εμπειρογνωμόνων. Δεν έχετε παρά να διαβάσετε λίγο στα Πρακτικά, τι έλεγε ο συνάδελφός μου τότε, ο κ. Αγγουράκης. Ο τότε Υπουργός Εξωτερικών είχε χρησιμοποιήσει διάφορα επιχειρήματα για να στηρίξει την τοποθέτησή του. Άμα δείτε από τα Πρακτικά, τι είχε επικαλεστεί τότε ο κ. Πάγκαλος, θα δείτε ότι βρίσκεστε ταυτόχρονα σε ένα μέρος στη γραμμή του και ταυτόχρονα σε μια εντελώς διαφορετική εκ διαμέτρου αντίθετη γραμμή σαν να επρόκειτο για άλλο κόμμα. 
'Eρχεστε τώρα και επαναφέρετε τον κλάδο των εμπειρογνωμόνων. Πρώτα απ' όλα, αυτό δείχνει ότι είχαμε δίκιο, όταν φωνάζαμε "μην καταργήσετε τον κλάδο των εμπειρογνωμόνων"¨και αποδεικνύεται ότι η τότε κατάργηση ήταν συγκυριακή ή ίσως τότε να θέλατε να απαλλαγείτε από ορισμένους μη αρεστούς και μη υμέτερους. Τώρα λοιπόν έρχεστε και ζητάτε μια εν λευκώ εξουσιοδότηση, δηλαδή με εκδόσεις προεδρικών διαταγμάτων, για να επαναφέρετε τον κλάδο των εμπειρογνωμόνων ορίζοντας ειδικά προσόντα διορισμού, ειδικότητες, προϋποθέσεις, τυπικά και ουσιαστικά προσόντα, αφήνοντάς τα στο προεδρικό διάταγμα. Μα είναι εκ διαμέτρου αντίθετο με την ίδια την πολιτική, δηλαδή με τις αντιρρήσεις που υπήρχαν τότε για τη διατήρηση του κλάδου των εμπειρογνωμόνων. Έρχεστε ένα χρόνο μετά και σας το λέμε από την αρχή της συζήτησης αυτό και της επιτροπής και εδώ συγκυριακές αποφάσεις και νομοθετήματα για μείζονα ζητήματα όπως είναι η εξωτερική πολιτική της χώρας, ο τρόπος με τον οποίο θα αντιμετωπίσουμε την Ευρωπαϊκή Ένωση, την Ολυμπιάδα, την Προεδρία, μπορεί να αποβούν πολύ δυσάρεστες για τον τόπο. Γιατί ξαφνικά έτσι; Θέλατε να δείξετε καλή πρόθεση; Αποφασίσατε ότι κακώς καταργήσατε τους εμπειρογνώμονες; Βάλτε τις προϋποθέσεις εδώ. Μην το παίρνετε γενικό. Γιατί το αφήνετε στο προεδρικό διάταγμα; Για να είναι πάλι στη διακριτική ευχέρεια επιλογής υετέρων; Δεν μπορούσατε με αδρές γραμμές να μας δώσετε ένα περίγραμμα δύο χρόνια μετά για να μπορούμε να το αντιμετωπίσουμε; 
Με αυτήντη σοβαρή επιφύλαξη,επειδή εμείς θεωρούμε,και για να καταλάβετε την ουσιαστική πρόθεση για το καλό του τόπου,ότι πρέπει να υπάρχει ο κλάδος των εμπειρογνωμόνων,θα ψηφίσουμε την τροπολογία, θα πούμε, ναι, εφιστώντας σας την προσοχή ότι στη στελέχωση του κλάδου -και το επαναλαμβάνω- θα προσπαθούμε όσο μας είναι δυνατόν να ελέγχουμε για να μην καταλήξουμε και σας το είπα μετά πόνου ψυχής και με τη διπλή επαγγελματική ιδιότητα που είχα είκοσι επτά χρόνια στη ζωή μου, μη δούμε ως εμπειρογνώμονες μια στρατιά από δημοσιοσχεσίτες ή δημοσιογράφους οι οποίοι θα καλύψουν με το προεδρικό διάταγμα -και μάλιστα δημοσιογράφους ίσως και εκτός Ενώσεως Συντακτών και εκτός σωματείων κανείς δεν ξέρει- αλλά με επιστήμομες. Αυτόν τον κλάδο των εμπειρογνωμόνων θέλουμε εμείς επιστήμονες ικανούς να βοηθούν το Υπουργείο Εξωτερικών. Θα σας ελέγξουμε στη στελέχωση, θα δούμε τι θα λέει το προεδρικό σας διάταγμα, θα δούμε και την τελική κατάταξη ποιοι θα είναι αυτοί οι εμπειρογνώμονες και θα επανέλθουμε νομοθετικής ευκαιρίας δοθείσης αναγκαστικά λοιπόν επειδή διορθώνετε ένα λάθος με αυτόν τον εξίσου λανθασμένο τρόπο. Εμείς την τροπολογία θα την ψηφίσουμε, γιατί δεν μπορούμε να πιστέψουμε ότι ένα Υπουργείο Εξωτερικών δεν είχε ανάγκη από εμπειρογνώμονες, τους κατήργησε και τους εφευρίσκει τώρα και μάλιστα μετά από όλα αυτά που έχουν γίνει παγκοσμίως.
ΠΡΟΕΔΡΕΥΩΝ (Παναγιώτης Σγουρίδης): Δυστυχώς, κύριοι συνάδελφοι, επιβεβαιώθηκε η πληροφορία ότι σε τοπικό κοινοβούλιο της Ελβετίας μπήκε άγνωστος με χειροβομβίδα. Είχαμε δεκατέσσερις συναδέλφους Βουλευτές νεκρούς και δεκαπέντε τραυματίες. Υπάρχει ένα χτύπημα στην καρδιά της δημοκρατίας. Λυπούμαστε για όσα έχουν συμβεί και θα πρέπει να λάβουμε όλοι μας τα μέτρα, ώστε αυτά τα θλιβερά γεγονότα να μην ξανασυμβούν. 
Ορίστε, κύριε Υπουργέ, έχετε το λόγο.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, κυρία και κύριοι συνάδελφοι, εκ μέρους της Κυβερνήσεως θέλω να εκφράσω τη βαθύτατη θλίψη μας και τη συμμετοχή μας στο πένθος της Βουλής της Ελβετίας και του φίλου ελβετικού λαού και ασφαλώς να αποδοκιμάσω για μια ακόμη φορά εντόνως και αυτήν την άθλια τρομοκρατική ενέργεια, η οποία όπως σωστά έχει τονιστεί και όλες οι τρομοκρατικές ενέργειες -και αυτή η βαρύτατη που προϋπήρξε στις Ηνωμένες Πολιτείες- ουσιαστικά έχουν ως στόχο να πλήξουν τη δημοκρατία.
Και θεωρώ ότι ακριβώς ο αποτροπιασμός και η αποδοκιμασία πρέπει να είναι εντονότατη, γιατί προσεβλήθη το κέντρο των δημοκρατικών θεσμών στη φίλη χώρα της Ελβετίας. Προς αυτήν την κατεύθυνση, λοιπόν, πρέπει να συλλάβουμε τα μηνύματα και να αρθρώσουμε ακόμα πιο αποφασιστικά την ενότητά μας, την αλληλεγγύη μας και την αποφασιστικότητά μας για να αντιμετωπιστεί αυτή η μάστιγα της τρομοκρατίας ως ένα διεθνές φαινόμενο, ως ένα πρόβλημα που δεν αφορά κατ' ιδίαν τις Ηνωμένες Πολιτείες ή την Ελβετία, αλλά αφορά όλοn τον κόσμο και ιδιαίτερα τους δημοκρατικούς θεσμούς και τις ατομικές ελευθερίες!
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλόπουλε, έχετε το λόγο. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, πρέπει να πω ότι δεν υπάρχει διαβάθμιση μεταξύ θυμάτων της τρομοκρατίας. Θύμα της τρομοκρατίας είναι πάντα ο απλός, ανυπεράσπιστος, ο αθώος άνθρωπος. Συνέβη στη Νέα Υόρκη, συνέβη και τώρα στην Ελβετία. Το χτύπημα, εφόσον είναι τρομοκρατικό αφαιρεί -ούτως ή άλλως δεν υπήρχε και πριν- κάθε πρόσχημα από οιονδήποτε. Και αποδεικνύει ότι η τρομοκρατία πάντοτε, ιδίως όμως τώρα, έχει ως στόχο τη δημοκρατία, τα δικαιώματα του ανθρώπου, τη διεθνή δικαιοσύνη, το διεθνές δίκαιο, τα δικαιώματα των λαών! 
Καταδικάζουμε την ενέργεια αυτή και λέμε ένα πράγμα που νομίζω ότι αφορά όλους μας. Η τρομοκρατία, οι μέθοδοί της και οι στόχοι της δεν πρόκειται να περάσουν, ό,τι μέσα και αν χρησιμοποιήσει. Στο πλαίσιο αυτής της απόφασης η αλληλεγγύη όλων είναι απαραίτητη, αλλά ταυτοχρόνως και η απόφαση χωρίς όρους, χωρίς αιρέσεις και χωρίς προϋποθέσεις!
ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κανέλλη έχετε το λόγο. 
ΛΙΑΝΑ ΚΑΝΕΛΛΗ: Θλίψη, συλλυπητήρια βαθιά από πλευράς του Κομμουνιστικού Κόμματος στους συναδέλφους θύματα αυτής της τρομοκρατικής ενέργειας στην Ελβετία. Μία ουσιαστική υπενθύμιση: Ουδέποτε υπήρξε πολιτική επιλογή στη μακρά ιστορία και του Κομμουνιστικού Κόμματος Ελλάδος και των κομμουνιστικών κομμάτων γενικά, η επιλογή των μεμονωμένων τρομοκρατικών επιθέσεων εναντίον στόχων. Είναι θλιβερό αλλά ίσως και αφυπνιστικό -δυστυχώς αφυπνιστικό- συνειδήσεων, που θεωρούσαν ότι έχουν θωρακίσει τις δημοκρατίες και τους λαούς τους απέναντι σε τέτοια ζητήματα, να μη θυμούνται ότι αντίστοιχα φαινόμενα έχουν συμβεί και σε χώρες μακρύτερα της Ευρώπης. Και τουλάχιστον το δικό μας το Κοινοβούλιο έχει να λέει πως και την αντίστοιχη επίθεση που είχε γίνει στην Αρμενία πριν από δύο ή τρία χρόνια την είχε καταδικάσει με τον ίδιο τρόπο. 
Θλίψη, οργή και η πολιτική επισήμανση ότι αυτά δεν είναι πολιτικές επιλογές, δεν λύνουν τα προβλήματα των λαών. Αντιθέτως τα πολλαπλασιάζουν και από τους πραγματικούς εχθρούς και από τους παγιδευμένους στην αντίληψη ότι αυτό μπορεί να λύσει οποιοδήποτε λαϊκό, πραγματικό, ουσιαστικό πρόβλημα δημοκρατίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλόπουλος έχει το λόγο επί των δύο τροπολογιών. 
ΠΡΟΚΟΠΗΣ ΠΑΥΛΟΠΟΥΛΟΣ: Κύριε Υπουργέ, έχουμε δύο κρίσιμες τροπολογίες, που έχουν την εξής ιδιομορφία. Ενώ επιχειρούν να αντιμετωπίσουν υπαρκτές ανάγκες, τις οποίες και εμείς συνομολογούμε, ο τρόπος που επιχειρούν να ρυθμίσουν τα θέματα, τις καταδικάζει και τις καθιστά εξ ορισμού ύποπτες. Γι' αυτό και εφόσον τις προτείνετε με αυτήν την έννοια που τις φέρνετε, εμείς όχι μόνο τις καταψηφίζουμε, αλλά τις καταγγέλλουμε ως κατασκευάσματα θεσμικής κατοχύρωσης κομματικού νεποτισμού. 
Ξεκινάω από την τροπολογία με γενικό αριθμό 709, που αφορά το Γραφείο Προεδρίας. Κύριε Υπουργέ, σας παρακαλώ πάρα πολύ, διαβάστε πάλι αυτό που μας καλείτε να ψηφίσουμε. 

Τι μας λέτε; Όσους υπαλλήλους θέλετε να πάρετε, όποιας ειδικότητας, με όποιο μισθό. Nα σας δώσουμε εν λευκώ εξουσιοδότηση. Σοβαρολογείτε; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Για ενάμιση χρόνο.
ΠΡΟΚΟΠΗΣ ΠΑΥΛΟΠΟΥΛΟΣ: Ποιον ενάμιση χρόνο; Ούτε ένα μήνα! Ούτε δεκαπέντε μέρες!
Σε ποια δημοκρατία, κύριε Υπουργέ, η κυβέρνηση ζητάει από το Κοινοβούλιο εξουσιοδότηση να πάρει υπαλλήλους εν όψει όποιας προεδρίας με το εξής σκεπτικό: Μπορώ να παίρνω όποιους θέλω, με όποια κριτήρια και ό,τι μισθό. Θέλουμε ιδιότητες, θέλουμε ανώτατα όρια αμοιβών και θέλουμε διαδικασίες. Εάν δεν τα έχετε υπόψη σας, κακώς.
Μη μου πείτε ότι είναι ανάγκη για την Προεδρία. Τόσο καιρό ξέρατε ότι έχουμε την Προεδρία. Τώρα το σκεφτήκατε; Γι' αυτό δεν το φέρατε προχθές στην επιτροπή και σας καταγγέλλω γι' αυτό. Γιατί ξέρατε την ανάγκη να δημιουργηθεί Γραφείο Προεδρίας. Δεν προέκυψε τώρα η ανάγκη αυτή. Δεν το φέρατε όμως στην επιτροπή, γιατί ξέρατε ότι θα προκύψει συζήτηση εκεί και θα είχατε υποχρέωση, επειδή μεσολαβούσε από την επιτροπή έως εδώ ένα χρονικό διάστημα, να βάλετε εγγυήσεις. Τώρα δεν τις βάζετε, γιατί μας λέτε "τι να κάνουμε, ανάγκη προέκυψε". Την ανάγκη τώρα την καταλάβατε; Αυτά είναι προφάσεις εν αμαρτίαις. Ποτέ δεν έχουν γίνει αυτά τα πράγματα.
Καταγγέλλουμε ευθέως ότι ο κ. Παπανδρέου δημιουργεί στο Υπουργείο Εξωτερικών νέο εκκολαπτήριο συμβούλων και στελεχών για προσωπικές του ανάγκες εν όψει του συνεδρίου του ΠΑΣΟΚ! Ευθέως την καταδικάζουμε!
Έρχομαι στη δεύτερη τροπολογία, η οποία είναι η 710 και σχετίζεται με τους εμπειρογνώμονες. Το τονίζω και πάλι: Εμείς σας είχαμε πει ότι κακώς καταργήσατε τον κλάδο των εμπειρογνωμόνων. Τον καταργήσατε όμως. Τον επαναφέρετε τώρα.
Τον επαναφέρετε όμως στρεβλά. Διότι, πρώτον, με αυτές τις αρμοδιότητες των εμπειρογνωμόνων, κύριε Υπουργέ, στην ουσία μπορούν να υποκαθιστούν ευρύτατα όλο το διπλωματικό κλάδο. Και, δεύτερον, με το ότι μπορούν να πηγαίνουν στο εξωτερικό χωρίς κανέναν απολύτως φραγμό γίνεται και πάλι δυνατόν να υποκαταστήσουν τον διπλωματικό κλάδο. Και με τον τρόπο αυτό νομίζουμε ότι αυτό επιδιώκετε. 
Επειδή, λοιπόν, εμείς δεν εμπιστευόμαστε αυτό το οποίο πάτε να κάνετε, εξαιτίας της προϋπηρεσίας σας, σας λέμε πολύ απλά το εξής: Γιατί δεν επαναφέρετε τον κλάδο όπως ήταν; Πολύ απλά. Τι τα θέλετε όλα αυτά τα καινούρια τα οποία βάζετε;
Εξάλλου, με ποιες εγγυήσεις θα τους προσλάβετε; Σας ρώτησα και χθες και δεν μου απαντάτε. Θα τους προσλάβετε μέσω ΑΣΕΠ, ναι ή όχι; Υπάρχει και συνταγματική πλέον εγγύηση, συνταγματική επιταγή που επιβάλλει να γίνονται αυτές οι προσλήψεις μέσω ΑΣΕΠ και οι εξαιρέσεις καθορίζονται ευθέως εκ του Συντάγματος.
Σας λέω λοιπόν πού βρίσκονται οι βασικές παρατηρήσεις. Ακούστε τι κάνετε: Ανατίθενται πλέον στον κλάδο των εμπειρογνωμόνων καθήκοντα και ενημέρωσης των υπηρεσιών του Υπουργείου Εξωτερικών σε θέματα των τομέων ειδίκευσής τους. Όλα αυτά τα καθήκοντα ανήκαν ως τώρα στον διπλωματικό κλάδο.
Προσέξτε δε και παρακάτω: Τους ανατίθενται καθήκοντα προώθησης των υποθέσεων. Πότε είχαν οι εμπειρογνώμονες προώθηση των υποθέσεων; Αυτά είναι καθήκοντα διπλωματικού κλάδου, δεν είναι καθήκοντα εμπειρογνωμόνων!
Και επιπλέον λέτε ότι υπάρχει η δυνατότητα μετάθεσης εμπειρογνωμόνων στην εξωτερική υπηρεσία, χωρίς όμως να προσδιορίζετε σε ποιες αρχές και σε ποιες θέσεις. Αυτά είναι απαράδεκτα πράγματα!
Μας ζητάτε, αφού καταργήσατε τον κλάδο των εμπειρογνωμόνων, να τον επανασυστήσετε, να προσλάβετε όποιους θέλετε, όπως θέλετε, με όποια καθήκοντα θέλετε και να μπαίνουν στις αρμοδιότητες του διπλωματικού κλάδου χωρίς κανέναν, απολύτως, φραγμό.
Για να μη νομίζετε ότι λέω πράγματα τα οποία βρίσκονται αυτήν τη στιγμή στο χώρο της θεωρίας, σας προτείνω συγκεκριμένη ρύθμιση. Είναι η προηγούμενη ρύθμιση βεβαίως προσαρμοσμένη στις σημερινές συνθήκες. Η ρύθμιση που σας προτείνω είναι ρητή. Αν τη δεχθείτε, ψηφίζουμε τη σχετική διάταξη. Διαφορετικά, καταγγέλλουμε και εδώ ότι δημιουργείτε νέο εκκολαπτήριο, με το πρόσχημα των εμπειρογνωμόνων, για τη δημιουργία στελεχών του κυρίου Υπουργού.
Να ποια είναι η διατύπωση την οποία σας προτείνουμε και η οποία είναι συνδυασμός του ν. 419/76 και του ν. 2594/98; Πρέπει λοιπόν η σχετική διάταξη να έχει ως εξής: "1) Οι υπάλληλοι του κλάδου εμπειρογνωμόνων παρακολουθούν τα θέματα του τομέα ειδίκευσής τους που τους ανατίθενται και παρέχουν γνωμοδοτήσεις, πληροφορίες και στοιχεία επ' αυτών". Αυτές ήταν οι αρμοδιότητες των εμπειρογνωμόνων, όπως ίσχυαν ως τώρα. Έτσι αποκλείεται η παρέμβασή τους σε θέματα του διπλωματικού κλάδου, για να μη δημιουργείται αυτή η επικίνδυνη όσμωση. Τονίζω λοιπόν: Παράγραφος "1: Οι υπάλληλοι του κλάδου εμπειρογνωμόνων παρακολουθούν τα θέματα του τομέα ειδίκευσής τους που τους ανατίθενται και παρέχουν γνωμοδοτήσεις, πληροφορίες και στοιχεία επ' αυτών".
"2. Με απόφαση του Υπουργού Εξωτερικών μετά γνώμη του αρμόδιου υπηρεσιακού συμβουλίου οι υπάλληλοι του κλάδου εμπειρογνωμόνων, δύνανται να μετατίθενται σε θέσεις αρχών της εξωτερικής υπηρεσίας, η σύνθεση των οποίων", των θέσεων δηλαδή, "προβλέπει οργανική θέση εμπειρογνώμονος, ειδικότητας συναφούς με την αποστολή της συγκεκριμένης αρχής". 
Τι θέλουμε να πούμε με αυτό; Ότι πρέπει να υπάρχει σχετική θέση, να έχει θεσμοθετηθεί για να πάει ο εμπειρογνώμονας μέσα στο πλαίσιο των αρμοδιοτήτων που σας προτείνουμε στην αρχή. Και βεβαίως το ξανατονίζω. Διευκρινίστε εδώ με ποια διαδικασία θα προσλαμβάνονται. Θα υπάρχει εξαίρεση από το άρθρο 103 που προβλέπει ΑΣΕΠ και διαδικασία ΑΣΕΠ; Και αν προβλέπεται εξαίρεση, τότε από εκεί και πέρα που τη θεμελιώνετε; 
Αν δεσμευθείτε ότι θα γίνει με πλήρη σεβασμό του άρθρου 103 και στο πλαίσιο των αρχών που σας ανέφερα με τη συγκεκριμένη διατύπωση που σας έχω καταθέσει στα Πρακτικά, εμείς την ψηφίζουμε. Διαφορετικά καταψηφίζουμε και τις δύο τροπολογίες και τις καταγγέλλουμε ως μνημεία θεσμικής κατοχύρωσης του κομματικού νεποτισμού. Ευχαριστώ, κύριε Πρόεδρε. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
Κύριε Υφυπουργέ, θα ήθελα απαντώντας να συνοψίσετε και τι κάνετε δεκτό από κάποιες προτάσεις που έκανε ο κ. Βαϊνάς, ο κ. Παυλόπουλος, ο κ. Στυλιανίδης. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Τις προτάσεις του κ. Παυλόπουλου αν τις είχαμε για να τις μελετήσουμε...
ΠΡΟΚΟΠΗΣ ΠΑΥΛΟΠΟΥΛΟΣ: Σας τις δίνω τώρα. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Είναι πάρα πολύ αναλυτικές προτάσεις και είναι αδύνατον να μπορώ να έχω τόσο γρήγορα μια αντίδραση επί του θέματος.
Θα πάμε σε αυτά πρώτα, που είμαι έτοιμος να συμφωνήσω, κύριε Πρόεδρε. Αποδέχομαι την τροποποίηση που προτείνει ο εισηγητής της Πλειοψηφίας κ. Βαϊνάς στην παράγραφο 8 της τροπολογίας- προσθήκης που αφορά στον κλάδο των εμπειρογνωμόνων. Κατόπιν αυτού το κείμενο της παραγράφου 8 της τροπολογίας για τον κλάδο εμπειρογνωμόνων διαμορφώνεται ως εξής "Στο άρθρο 88 του Οργανισμού του Υπουργείου Εξωτερικών, προστίθεται παράγραφος 7 ως εξής:". Θα καταθέσω την επαναδιατύπωση, αφού αναλύσω τι προσθέτει η πρόταση του κ. Βαϊνά την οποία αποδέχομαι, εκτός αν θέλετε να διαβάσω το σύνολο της επαναδιατύπωσης, που νομίζω δεν θα είναι χρήσιμο. Καλό είναι να πω τι προσθέτουμε. 
Ο κ. Βαϊνάς με την πρότασή του εξειδικεύει τα κριτήρια και τις προϋποθέσεις που νομίζω ότι αυτό είναι σωστό. Άλλωστε και η κα Κανέλλη είπε να μην αφήνουμε στην κοινή απόφαση των Υπουργών Εξωτερικών το πλήρες πεδίο απόφασης για το ποιοι μπορούν να καταλάβουν τις θέσεις αυτές των πολιτιστικών συμβούλων, θέσεις, κύριε Πρόεδρε, οι οποίες εντάσσονται στο πλαίσιο του κλάδου των εμπειρογνωμόνων. 
Άρα, "θέσεις πολιτιστικών συμβούλων δύνανται να καταλαμβάνουν μόνιμοι" -προσθέτουμε τη λέξη "μόνιμοι"- "υπάλληλοι του Υπουργείου Εξωτερικών α) που είναι απόφοιτοι της Εθνικής Σχολής Δημόσιας Διοίκησης με ειδίκευση σε καθήκοντα μορφωτικού ή πολιτιστικού ακολούθου ή β) οι οποίοι διαθέτουν διδακτορικό δίπλωμα της ημεδαπής ή αναγνωρισμένο ως ισότιμο τίτλο της αλλοδαπής, κατά προτίμηση στους τομείς των κοινωνικών, φιλολογικών και ανθρωπιστικών επιστημών και διαθέτουν τουλάχιστον τριετή εμπειρία σε πολιτιστικά ή μορφωτικά θέματα, ή γ) που είναι αναγνωρισμένες προσωπικότητες στο χώρο των γραμμάτων και των τεχνών και έχουν σημαντικό δημοσιευμένο έργο και το έργο τους έχει αναγνωριστεί με κρατικές διακρίσεις ή βραβεία". 
'Ετσι με αυτήν την τροποποίηση και την αποδοχή των προτάσεων του κ. Βαϊνά, η παράγραφος 8 της τροπολογίας αναδιατυπούται, όπως την καταθέτω στα Πρακτικά. 
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά την προαναφερθείσα τροποποίηση που προτείνει ο κ. Βαϊνάς στην παράγραφο 8 της τροπολογίας-προσθήκης, που αφορά στον κλάδο των εμπειρογνωμόνων, η οποία έχει ως εξής:
"Στο άρθρο 88 του Οργανισμού του Υπουργείου Εξωτερκών προστίθεται παράγραφος 7 ως εξής:
"Με προεδρικό διάταγμα που εκδίδεται μετά από πρόταση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Οικονομικών ορίζονται οι οργανικές θέσεις του κλάδου των εμπειρογνωμόνων που καταλαμβάνονται από πολιτιστικούς συμβούλους. Οι πολιτιστικοί σύμβουλοι ανήκουν στον κλάδο των εμπειρογνωμόνων. Αντικείμενο των πολιτιστικών συμβούλων είναι η μελέτη και η προαγωγή των διμερών και πολυμερών πολιτιστικών και μορφωτικών σχέσεων της Χώρας και γενικότερα η προβολή του ελληνικού πολιτισμού στο εξωτερικό. Οι πολιτιστικοί σύμβουλοι υπηρετούν στην Κεντρική Υπηρεσία σε συναφείς με τα πολιτιστικά και τα μορφωτικά θέματα διευθύνσεις του Υπουργείου των Εξωτερικών καθώς και στις Αρχές της Εξωτερικής Υπηρεσίας. Με προεδρικό διάταγμα που εκδίδεται μετά από πρόταση του Υπουργού των Εξωτερικών ορίζονται οι Αρχές της Εξωτερικής Υπηρεσίας στις οποίες μπορεί να υπηρετούν πολιτιστικοί σύμβουλοι.
Ως πολιτιστικοί σύμβουλοι μπορεί να ορίζονται και οι κατά την παράγραφο 3 του παρόντος άρθρου εντασσόμενοι στον κλάδο εμπειρογνωμόνων μορφωτικοί ακόλουθοι και σύμβουλοι. Επίσης, θέσεις πολιτιστικών συμβούλων δύναται να καταλαμβάνουν μόνιμοι υπάλληλοι του Υπουργείου Εξωτερικών α) που είναι απόφοιτοι της Εθνικής Σχολής Δημόσιας Διοίκησης με ειδίκευση σε καθήκοντα μορφωτικού ή πολιτιστικού ακολούθου ή β) οι οποίο διαθέτουν διδακτορικό δίπλωμα της ημεδαπής ή αναγνωρισμένο ως ισότιμο τίτλο της αλλοδαπής, κατά προτίμηση στους τομείς των κοινωνικών, φιλολογικών και ανθρωπιστικών επιστημών, και διαθέτουν τουλάχιστον τριετή εμπειρία σε πολιτιστικά ή μορφωτικά θέματα ή γ) που είναι αναγνωρισμένες προσωπικότητες στο χώρο των γραμμάτων και των τεχνών και έχουν σημαντικό δημοσιευμένο έργο και το έργο τους έχει αναγνωρισθεί με κρατικές διακρίσεις ή βραβεία.
Η μετάταξη των υπαλλήλων του προηγούμενου εδαφίου στον κλάδο των Εμπειρογνωμόνων γίνεται με μεταφορά της οργανικής τους θέσεις και κατόπιν αίτησης του ενδιαφερόμενου υπαλλήλου. Η μετάταξη γίνεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εξωτερικών και μετά από σύμφωνη γνώμη του Υπηρεσιακού Συμβουλίου, με συμμετοχή σε αυτό εκπροσώπου του κλάδου των εμπειρογνωμόνων.
Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εξωτερικών ορίζονται οι λεπτομέρειες και η διαδικασία σχετικά με τις ανωτέρω μετατάξεις.
Οι μετατασσόμενοι εντάσσονται στον εισαγωγικό βαθμό του κλάδου εμπειρογνωμόνων και η προϋπηρεσία τους προσμετράται ως χρόνος υπηρεσίας προς προαγωγή. Οι ανωτέρω τίθενται στην επετηρίδα μετά από τους εντασσόμενους κατά τις παραγράφους 2, 3 και 4 του παρόντος άρθρου στον κλάδο εμπειρογνωμόνων και δεν κρίνονται για την προαγωγή τους πριν συμπληρώσουν τα τυπικά προσόντα για την προαγωγή οι προηγούμενοι στην επετηρίδα αμοιόβαθμοί τους").

ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Για την επίθεση ουσιαστικά που έκανε αιφνιδίως στη σχετικά ήρεμη σημερινή συνεδρίαση ο κ. Παυλόπουλος...
ΠΡΟΚΟΠΗΣ ΠΑΥΛΟΠΟΥΛΟΣ: Ποια επίθεση;
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Ε, ναι είναι, και μάλιστα είναι περίεργο να επιχειρούμε τώρα να δημιουργήσουμε και πάλι εντυπώσεις, όταν η χώρα προετοιμάζεται για την ανάληψη της Προεδρίας του 2003. Και θα πρέπει να διευκολύνουμε το Υπουργείο Εξωτερικών, ώστε να μπορέσει να οργανώσει καλά τη δουλειά του.
Κύριε συνάδελφε, οι εγγυήσεις οι οποίες μπορούν να δοθούν πέραν των περιγραφομένων στις διατάξεις της τροπολογίας, την οποία εισηγούμεθα, είναι και οι εγγυήσεις του άρθρου 103 παράγραφος 7 του Συντάγματος, ότι δηλαδή οι σχετικές προκηρύξεις και η διαδικασία προσλήψεως θα γίνεται υπό τον έλεγχο του ΑΣΕΠ, όχι με βάση τον ειδικό νόμο...
ΠΡΟΚΟΠΗΣ ΠΑΥΛΟΠΟΥΛΟΣ: Και οι εμπειρογνώμονες; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δεν μιλώ για εμπειρογνώμονες τώρα. Θα μιλήσω μετά για τους εμπειρογνώμονες. Μιλώ για το Γραφείο Προεδρίας του Υπουργείου Εξωτερικών. Έτσι κι αλλιώς υπάγεται στη ρυθμιστική διάταξη του 103, ότι δηλαδή όλες οι προκηρύξεις και η διαδικασία προσλήψεων θα γίνεται υπό τον έλεγχο του ΑΣΕΠ, όχι κατ΄ ανάγκην με τη διαδικασία των περιοριστικών ειδικών νόμων, αλλά με την εξουσιοδοτική ρύθμιση, για την οποία ζητούμε την έγκριση της Βουλής, αλλά με την εγγυοδοσία, με την εγγύηση των διατάξεων του 103 παράγραφος 7 του Συντάγματος, που εν προκειμένω ισχύει.
Όσον αφορά τους εμπειρογνώμονες, σημειώνω και πρέπει να συμφωνήσουμε ότι η μεταβατική διάταξη του άρθρου 118 παράγραφος 6 του αναθεωρημένου Συντάγματος εξακολουθεί να ισχύει και άρα ισχύουν και οι εξαιρέσεις από την αρμοδιότητα του ΑΣΕΠ. 
Οι εμπειρογνώμονες, με λίγα λόγια θα το πω για τους υπολοίπους συναδέλφους, γιατί ο κ. Παυλόπουλος το κατανοεί, δεν υπάγονται στις ρυθμιστικές διατάξεις του ν.2190/94. Αυτή όμως είναι μία διάταξη εκ του Συντάγματος και είναι λογικό να υπάρχει αυτή η εξαίρεση. Βάσει αυτών των διαδικασιών, που τώρα επαναπροσδιόρισα με βάση την πρόταση του κ. Βαϊνά και την κριτική που ασκήσατε και εσείς και η κα Κανέλλη, δεν αφήνουμε...
ΠΡΟΚΟΠΗΣ ΠΑΥΛΟΠΟΥΛΟΣ: Και η αρμοδιότητα; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Για την αρμοδιότητα που λέτε, σας ενοχλεί μία φράση, απ΄ ό,τι καταλαβαίνω, που έχουμε προσθέσει. 
ΠΡΟΚΟΠΗΣ ΠΑΥΛΟΠΟΥΛΟΣ: Δύο φράσεις με ενοχλούν. Είναι η λέξη "προώθηση" και ο τρόπος μετάθεσης, που μπορεί να δημιουργήσουν πολλά προβλήματα στον κλάδο των εμπειρογνωμόνων. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Θα ήθελα να σας ενημερώσω ότι,πρώτον, η Ένωση Διπλωματικών Υπαλλήλων έχει πάρει μέρος στην επιτροπή και έχει συναινέσει. 
ΠΡΟΚΟΠΗΣ ΠΑΥΛΟΠΟΥΛΟΣ: Οτιδήποτε σας έφερα είναι σε συνεννόηση με την Ένωση Διπλωματικών Υπαλλήλων. Ο φόβος τους είναι ορατός και υπαρκτός. Και σας λέω ότι δεν το καταλογίζω σε σας, αλλά έρχεται αύριο ένας άλλος Υπουργός, από τη δική μας Κυβέρνηση, αν θέλετε, αλλά του περνάει η ιδέα ότι μπορεί να παρακάμψει το διπλωματικό κλάδο. Γιατί δεν βάζουμε τις εγγυήσεις αυτές; Τον κλάδο των εμπειρογνωμόνων θέλουμε να τον κάνουμε όπως ήταν πριν. Τη δουλειά του την έκανε θαυμάσια. Αυτό θέλουμε. Γιατί εισάγουμε καινά δαιμόνια, που θα δημιουργήσουν προβλήματα όσμωσης εκεί;
Παρακαλώ πολύ για το εξής: Η διατύπωση, που σας έχω δώσει, είναι για μεν την πρώτη παράγραφο η ίδια διατύπωση που έχει ο ν.419 και στη δεύτερη παράγραφο είναι προσαρμοσμένη για τα θέματα της εξωτερικής υπηρεσίας. Σας διαβεβαιώ ότι αν ρωτήσετε την Ένωση Διπλωματικών Υπαλλήλων, θα τους βρείτε απολύτως σύμφωνους με αυτήν τη διατύπωση. Την έχουμε συζητήσει και την έχουν συζητήσει και δικοί σας Βουλευτές, του ΠΑΣΟΚ.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε συνάδελφε, αν δεν υπήρχε το στοιχείο της συμμετοχής της ΕΔΥ στην επιτροπή και άρα αν δεν γνώριζα ότι τελούν σε αναλυτική γνώση των νέων διατυπώσεων, θα μπορούσα να κατανοήσω τους φόβους σας και να έβλεπα, αν είχαμε το περιθώριο, τι μπορεί να υπάρχει. Πάντως δηλώνω και πάλι ότι δεν μπορούμε σε κάθε φράση και σε κάθε στοιχείο του οργανισμού να βλέπουμε το φόβο και τον κίνδυνο ενός ανύπαρκτου άλλωστε μορφώματος, που εσείς θεωρείτε ότι η Κυβέρνηση και η Πλειοψηφία...
ΠΡΟΚΟΠΗΣ ΠΑΥΛΟΠΟΥΛΟΣ: Γιατί δεν πάμε στις παλιές διατάξεις;
ΠΡΟΕΔΡΕΥΩΝ (Παναγιώτης Σγουρίδης): Κύριε Παυλόπουλε, εσείς το είπατε, το προτείνατε, εγώ σας είπα "δώστε το", το δώσατε, το μελέτησαν και λένε "όχι". Τι να κάνουμε; Με το ζόρι μπορεί να το κάνουμε; Δεν το καταλαβαίνω. Βλέπω να επιμένετε στον Υπουργό, όταν ο Υπουργός σχεδόν έχει απαντήσει. 
ΠΡΟΚΟΠΗΣ ΠΑΥΛΟΠΟΥΛΟΣ: Δεν έχουν ανάγκη από συμβουλές για λάθη που μπορούν να κάνουν από μόνοι τους.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, σας απάντησα επί του θέματος. 
Μπορώ να αποδεχθώ την πρότασή σας στην παράγραφο 2. Δηλαδή, "Με απόφαση του Υπουργού Εξωτερικών και μετά από γνώμη του αρμόδιου Υπηρεσιακού Συμβουλίου, οι υπάλληλοι του Κλάδου Εμπειρογνωμόνων δύνανται να μετατίθενται σε θέσεις Αρχών της Εξωτερικής Υπηρεσίας, η σύνθεση των οποίων προβλέπει οργανική θέση εμπειρογνώμονος ειδικότητας συναφούς με την αποστολή της συγκεκριμένης Αρχής".
Αυτή δεν είναι η πρότασή σας; 
ΠΡΟΚΟΠΗΣ ΠΑΥΛΟΠΟΥΛΟΣ: Ναι, και στο πρώτο ας φύγει τουλάχιστον εκείνο που αφορά την προώθηση υποθέσεων. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριοι συνάδελφοι, να συμφωνήσουμε το τι αποδέχομαι για να είναι ρητό και καθαρό; 
ΠΡΟΕΔΡΕΥΩΝ (Παναγιώτης Σγουρίδης): Νομίζω ότι είναι αποδέκτης στο δεύτερο κομμάτι, όπως το διαβάσατε. 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δηλαδή, ως προς την παράγραφο 2. 
Λοιπόν, αυτό ανακοίνωσα ήδη, κύριε Πρόεδρε, το επιβεβαιώνω και καταθέτω στα Πρακτικά τη νέα διατύπωση, η οποία περιλαμβάνει όλο το εδάφιο 2, που ανέγνωσα, της προτάσεως του κ. Παυλόπουλου. 
(Στο σημείο αυτό ο Υφυπουργός Εξωτερικών κ. Γρηγόρης Νιώτης καταθέτει για τα Πρακτικά την προαναφερθείσα διατύπωση, η οποία έχει ως εξής:
"Αποδεχόμαστε μερικώς την τροποποίηση που πρότεινε ο κ. Παυλόπουλος. Κατόπιν αυτού η παράγραφος 5 του άρθρου που αφορά στον Κλάδο των Εμπειρογνωμόνων διατυπώνεται ως ακολούθως:
"5. Το άρθρο 90 του Οργανισμού του Υπουργείου Εξωτερικών αντικαθίσταται ως εξής:
"1. Οι υπάλληλοι του Κλάδου Εμπειρογνωμόνων παρακολουθούν και ενημερώνουν τις Υπηρεσίες του Υπουργείου Εξωτερικών σε θέματα των τομέων ειδίκευσής τους και προωθούν τις υποθέσεις οι οποίες τους έχουν ανατεθεί εντός της διευθύνσεως στην οποία υπηρετούν.
2. Με απόφαση του Υπουργού Εξωτερικών και μετά από γνώμη του αρμόδιου Υπηρεσιακού Συμβουλίου οι υπάλληλοι του Κλάδου Εμπειρογνωμόνων δύνανται να μετατίθενται σε θέσεις Αρχών της Εξωτερικής Υπηρεσίας, η σύνθεση των οποίων προβλέπει οργανική θέση εμπειρογμώμονος, ειδικότητας συναφούς με την αποστολή της συγκεκριμένης Αρχής. Στην περίπτωση τοποθέτησης υπαλλήλου του Κλάδου των Εμπειρογνωμόνων σε Αρχές της Εξωτερικής Υπηρεσίας εφαρμόζεται αναλογικά η παράγραφος 3 του άρθρου 81".
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Παρακαλώ να γίνει η διατύπωση ακριβώς όπως είναι εδώ στη παράγραφο 2. 
ΠΡΟΕΔΡΕΥΩΝ (Παναγιώτης Σγουρίδης): Καλώς.
Μια ερώτηση θα ήθελα να σας κάνω, κύριε Υφυπουργέ. Στην τροπολογία 709 δέχεσθε ότι οι προσλήψεις θα γίνονται σύμφωνα με το Σύνταγμα. Πού το βάζετε; 
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Δήλωση για τα Πρακτικά είναι. Δεν βάζω τίποτα εδώ. 
ΠΡΟΚΟΠΗΣ ΠΑΥΛΟΠΟΥΛΟΣ: Δήλωση για τα Πρακτικά ήταν. 
ΠΡΟΕΔΡΕΥΩΝ (Παναγιώτης Σγουρίδης): Είναι ερμηνευτική δήλωση για τα Πρακτικά. Σωστά.
Κύριοι συνάδελφοι, εισερχόμαστε στην ψήφιση των υπουργικών τροπολογιών κεχωρισμένως. 
Ερωτάται το Τμήμα: Γίνεται δεκτή η με γενικό αριθμό 709 και ειδικό 3 τροπολογία των Υπουργών κας Βάσως Παπανδρέου και κυρίων Γιώργου Παπανδρέου, Γιάννου Παπαντωνίου και Χρήστου Βερελή, ως έχει;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η με γενικό αριθμό 709 και ειδικό 3 τροπολογία έγινε δεκτή κατά πλειοψηφία, ως έχει, και εντάσσεται στο νομοσχέδιο ως ίδιο άρθρο. 
Ερωτάται το Τμήμα: Γίνεται δεκτή η με γενικό αριθμό 710 και ειδικό 4 τροπολογία των Υπουργών κας Βάσως Παπανδρέου και κυρίων Γιώργου Παπανδρέου, Γιάννου Παπαντωνίου, για τη ρύθμιση υπηρεσιακών θεμάτων, όπως τροποποιήθηκε από τον κύριο Υπουργό;
ΠΟΛΛΟΙ ΒΟΥΛΕΥΤΕΣ: Δεκτή, δεκτή.
ΠΡΟΚΟΠΗΣ ΠΑΥΛΟΠΟΥΛΟΣ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η με γενικό αριθμό 710 και ειδικό 4 τροπολογία έγινε δεκτή κατά πλειοψηφία, όπως τροποποιήθηκε από τον κύριο Υπουργό, κατά πλειοψηφία και εντάσσεται στο νομοσχέδιο ως ίδιο άρθρο. 
Υπάρχει κάποιος συνάδελφος που θέλει να αναπτύξει κάποια από τις εμπρόθεσμες τροπολογίες; Κανείς.
ΓΡΗΓΟΡΗΣ ΝΙΩΤΗΣ (Υφυπουργός Εξωτερικών): Κύριε Πρόεδρε, οι τροπολογίες που έχουν κατατεθεί από τους κυρίους συναδέλφους Βουλευτές, είτε είναι εκπρόθεσμες είτε, εν πάση περιπτώσει, επί της ουσίας δεν τις αποδεχόμαστε, διότι απαιτούν τη συνδρομή και τη συνυπογραφή -εάν τυχόν θα γίνονταν αποδεκτές- και άλλων συναρμοδίων Υπουργείων, ιδιαιτέρως του Υπουργείου Εσωτερικών, Δημόσιας Διοίκησης και Αποκέντρωσης.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ψήφιση του ακροτελεύτιου άρθρου.
Ερωτάται το Τμήμα: Γίνεται δεκτό το ακροτελεύτιο άρθρο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το ακροτελεύτιο άρθρο έγινε δεκτό ομοφώνως.
Συνεπώς το νομοσχέδιο του Υπουργείου Εξωτερικών: "Προξενική διατίμηση και άλλες διατάξεις" έγινε δεκτό επί της αρχής και επί των άρθρων κατά πλειοψηφία και η ψήφισή του στο σύνολο αναβάλλεται για άλλη συνεδρίαση.
Κύριοι συνάδελφοι, έχουν διανεμηθεί τα Πρακτικά της Τρίτης 18 Σεπτεμβρίου 2001 και της Τετάρτης 19 Σεπτεμβρίου 2001 και ερωτάται το Τμήμα για την επικύρωσή τους.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 18 Σεπτεμβρίου 2001 και της Τετάρτης 19 Σεπτεμβρίου 2001 επικυρώθηκαν.
Κύριοι συνάδελφοι, παρακαλώ όπως εξουσιοδοτήσετε το Προεδρείο για την υπ΄ ευθύνη του επικύρωση των Πρακτικών των συνεδριάσεων ΛΣΤ'/20.9.2001, ΛΖ'/24.9.2001, ΛΗ'/25.9.2001, ΛΘ'/26.9.2001 και Μ'/27.9.2001. 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Τμήμα παρέσχε τη ζητηθείσα εξουσιοδότηση για την επικύρωση των Πρακτικών των συνεδριάσεων ΛΣΤ'/20.9.2001, ΛΖ'/24.9.2001, ΛΗ'/25.9.2001, ΛΘ'/26.9.2001 και Μ'/27.9.2001. 
Κύριοι συνάδελφοι, σήμερα λήγουν οι εργασίες της Γ' σύνθεσης του Τμήματος Διακοπής Εργασιών της Βουλής και η Ολομέλεια θα συνέλθει τη Δευτέρα 1 Οκτωβρίου 2001 και ώρα 11.00', σύμφωνα με την ειδική ημερήσια διάταξη που θα σας διανεμηθεί.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Τμήματος και ώρα 14.25' λύεται η συνεδρίαση.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 



