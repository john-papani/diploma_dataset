ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ  Β΄
ΣΥΝΕΔΡΙΑΣΗ ΚΖ΄

Παρασκευή 11 Νοεμβρίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Φ.Πετσάλνικου, Γ.Παπαγεωργίου (Ν. Ευβοίας) και Ν. Χριστοδουλάκη σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Γυμνάσιο Ασπροπύργου και το Α΄Γυμνάσιο Αλμυρού Μαγνησίας σελ.
4. Ανακοινώνεται ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της εισαγγελικής αρχής  για τη  χορήγηση αδειών άσκησης ποινικής δίωξης κατά Βουλευτών. σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της  Δευτέρας 14 Νοεμβρίου 2005, σελ.
4. Συζήτηση επικαίρων ερωτήσεων.
α) Προς τον Πρωθυπουργό σχετικά με την επίσκεψη του Υπουργού Δικαιοσύνης στον ΄Αρειο  Πάγο κλπ σελ.
β) Προς τον Υπουργό Απασχόλησης και Κοινωνικής Προστασίας σχετικά με τις απολύσεις εργαζομένων στην Αθηναϊκή Χαρτοποιία «ΣΟΦΤΕΞ» κλπ. σελ.
γ) Προς τον Υπουργό Πολιτισμού, σχετικά με την εκπόνηση προγράμματος ανάδειξης της Αρχαίας Ολυμπίας κλπ. σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος αρμοδιότητας  των Υπουργείων  Ανάπτυξης και Οικονομίας και Οικονομικών  σχετικά με θέματα που αφορούν  τη Δημόσια Επιχείρηση  Ηλεκτρισμού (Δ.Ε.Η.) σελ.
Γ. ΝΟΜΟΘΕΤΙΚΗ ΕΡΓΑΣΙΑ
1) Κατάθεση σχεδίου νόμου
Οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου « Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α 173) και προσαρμογή της ελληνικής νομοθεσίας στην Οδηγία 2001/97/ΕΚ  του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση  εσόδων από εγκληματικές δραστηριότητες και άλλες διατάξεις» σελ.
ΟΜΙΛΗΤΕΣ
Α)  Επί του Κανονισμού 
ΑΛΑΒΑΝΟΣ Α.  σελ
ΝΕΡΑΝΤΖΗΣ Α.  σελ.
ΣΟΥΡΛΑΣ Γ. σελ.
Β) Επί των Επικαίρων Ερωτήσεων
ΑΝΤΩΝΑΚΟΠΟΥΛΟΣ Π. σελ.
ΓΙΑΚΟΥΜΑΤΟΣ Γ.  σελ.
ΠΑΝΤΕΛΑΚΗ Ε.  σελ.
ΠΑΠΑΙΩΑΝΝΟΥ Μ. σελ.
ΠΑΠΑΠΑΛΗΓΟΥΡΑΣ Α.  σελ.
ΠΕΤΡΑΛΙΑ-ΠΑΛΛΗ Φ . σελ.
Γ) Επί της Επερώτησης
ΖΗΣΗ Ρ. σελ.
ΚΟΥΛΟΥΡΗΣ Κ . σελ.
ΠΙΠΕΡΓΙΑΣ Δ. σελ.
ΠΡΩΤΟΠΑΠΑΣ Χ. σελ.
ΣΑΛΑΓΚΟΥΔΗΣ Γ. σελ.
ΧΡΙΣΤΟΔΟΥΛΑΚΗΣ Ν. σελ.
     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΚΖ΄
     Παρασκευή, 11 Νοεμβρίου 2005
     Αθήνα, σήμερα στις 28 Νοεμβρίου 2005, ημέρα Παρασκευή και ώρα 10.51΄ συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τη Γραμματέα της Βουλής κ. Ελπίδα Παντελάκη, Βουλευτή Α΄ Πειραιώς, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ν. Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στα προβλήματα των κτηνοτρόφων Νομού Ηρακλείου που αφορούν στη μεταβίβαση «δικαιωμάτων» τους.
     2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Σύλλογοι Γονέων και Κηδεμόνων 1ου Δημοτικού και 1ου και 6ου Νηπιαγωγείου Παλλήνης ζητούν την πεζοδρόμηση μέρους της οδού Μαυρομιχάλη, στην Παλλήνη Αττικής.
     3) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου Ερυθρών Αττικής  ζητεί την πρόσληψη εκπαιδευτικών στο Δημοτικό Σχολείο Ερυθρών.
     4) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ελληνική Κοινότητα Πράγας ζητεί επιχορήγηση για την οργάνωση του Παντσεχικού Φεστιβάλ του Ελληνισμού της Τσεχίας.
     5) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο κ. Αθανάσιος Κουμούτσος, Μηχανολόγος, εκφράζει την αντίθεσή του για τη συνεχή υποβάθμιση του Νοτίου Διαμερίσματος της Πάτρας.
     6) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Δήμαρχος Δύμης Αχαΐας ζητεί την αποκατάσταση της λειτουργικής και στατικής επάρκειας του κτιρίου του 1ου Δημοτικού Σχολείου Κάτω Αχαΐας.
     7) Ο Βουλευτής Ν. Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου ζητεί την ακύρωση και επαναδημοπράτηση του διαγωνισμού για το έργο της ολοκλήρωσης της νέας σιδηροδρομικής γραμμής μεταξύ ΣΣ Ευαγγελισμού και ΣΣ Λεπτοκαρυάς.
     8) Ο Βουλευτής Ν. Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Αγροτικός Σύλλογος Κρανιδίου «Η ΑΝΑΓΕΝΝΗΣΗ» ζητεί την επίσπευση  των διαδικασιών για την καταβολή αποζημιώσεων στους δικαιούχους παραγωγούς.
     9) Ο Βουλευτής Ν. Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Ένωση Αγροτικών Συνεταιρισμών Αργολίδας ζητεί την αποζημίωση των εσπεριδοπαραγωγών  του Νομού Αργολίδας με τη διαδικασία ΠΣΕΑ, για τους παγετούς του 2004.
     10) Ο Βουλευτής Ν. Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμαρχος Αμφίπολης ζητεί τη δημιουργία Σταθμού Εξυπηρέτησης Αυτοκινήτων στα διοικητικά όρια του Δήμου του, με αυτά των Νέων  Κερδυλλίων.
     11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι μεταταχθέντες, πρώην ελεγκτές Καζίνο, ζητούν την απόσπασή τους στο Υπουργείο Τουρισμού.
     12) Ο Βουλευτής Ν. Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο κ. Σιδέρης Τσινούδης, κάτοικος Λάρισας, πολύτεκνος, ζητεί την ελεύθερη μετεγγραφή φοιτητών Α.Ε.Ι. και Τ.Ε.Ι. που είναι γόνοι πολύτεκνων οικογενειών.
     13) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία οι Απολυμένοι του ΚΕΘΙ ζητούν την επαναπρόσληψή τους.
     14) Η Βουλευτής Ν. Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Μουρεσίου Μαγνησίας ζητεί την αναβάθμιση του αστυνομικού σταθμού Τσαγκαράδας και τη μετατροπή του σε πολυδύναμο αστυνομικό σταθμό.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στις με αριθμό 2796, 2797, 2798, 2799 και 2800/30-9-05 ερωτήσεις του Βουλευτή κ. Δημητρίου Πιπεργιά δόθηκε με το υπ’ αριθμ. 3540 Β-3541 Β, 3542 Β, 3543 Β, 3544 Β έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Απαντώντας στις παραπάνω σχετικές ερωτήσεις, σας διαβιβάζουμε το συνημμένο έγγραφο της αρμόδιας Ν.Α Ευβοίας, προς ενημέρωσή σας. 
     Ο Υπουργός
     Γ. ΣΟΥΦΛΙΑΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 2657/27-9-05 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1467/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, και σύμφωνα με τα στοιχεία της «ΑΤΤΙΚΟ ΜΕΤΡΟ Α.Ε.» (Α.Μ.), σας γνωρίζουμε τα εξής:
     α. Το ΥΠΕΧΩΔΕ και η ΑΤΤΙΚΟ ΜΕΤΡΟ Α.Ε. (ΑΜ) προχωρούν με ταχείς ρυθμούς το πρόγραμμα επεκτάσεων του Μετρό της Αθήνας. Εκτός. από την ολοκλήρωση 4 νέων σταθμών του Μετρό το καλοκαίρι του 2004, βρίσκονται ήδη υπό κατασκευή ή δημοπράτηση επεκτάσεις συνολικού μήκους 13 χλμ. με 13 πρόσθετους σταθμούς. Τα έργα αυτά, που αφορούν στις επεκτάσεις προς Αιγάλεω και Χαϊδάρι, προς Περιστέρι, προς Ελληνικό καθώς και στην ολοκλήρωση των σταθμών της επέκτασης προς Χαλάνδρι/Αγ. Παρασκευή, έχουν συνολικό κόστος 1,4 δις € και προβλέπεται να ολοκληρωθούν σταδιακά κατά την περίοδο 2007-2009.
     Β. Πέραν των ανωτέρω, η ΑΜ έχει ήδη προχωρήσει στην εκπόνηση των μελετών για τις επεκτάσεις προς Γαλάτσι, Μαρούσι και προς Πειραιά, ώστε να είναι έτοιμη για την προώθηση των έργων, ανάλογα και με τις δυνατότητες χρηματοδότησης, δεδομένου ότι το συνολικό κόστος των έργων αυτών ξεπερνά τα 2,0 δις €.
     γ. Ανεξάρτητα από τον τρόπο χρηματοδότησης των έργων, η λειτουργία και η εκμετάλλευση του Μετρό θα υπόκειται πάντα σε δημόσιο έλεγχο, όπως σήμερα και φυσικά δεν τίθεται σε καμία περίπτωση θέμα καθορισμού της τιμής των εισιτηρίων από ιδιώτες.
     Ο Υπουργός
     Γ. ΣΟΥΦΛΙΑΣ»
     3. Στην με αριθμό 2452/22-9-05 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. 1445/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της αρμόδιας υπηρεσίας, σας ενημερώνουμε ότι, η μελέτη του αυτοκινητοδρόμου, στη περιοχή Κυλλήνης - Ανδραβίδας προβλέπει την κατασκευή του Ανισόπεδου Κόμβου Κυλλήνης περί τη χ. θ. 46+085 (η αρχή χιλιομέτρησης το Μιντιλόγλι-Κ7 της Ευρείας Παράκαμψης Πάτρας). Στον κόμβο αυτό συνδέεται τμήμα της υφιστάμενης συνδετήριας Οδού Κυλλήνης, ανατολικά του αεροδρομίου Ανδραβίδας, η οποία αναβαθμίζεται και βελτιώνεται σε επίπεδο χάραξης (κυρίως μηκοτομικά) σε μήκος 3,2 χλμ. με δίϊχνη διατομή.
     Στο τεχνικό αντικείμενο των έργων του Νέου Αυτοκινητοδρόμου με το σύστημα Σύμβασης Παραχώρησης, δεν περιλαμβάνονται άλλα έργα της υπάρχουσας οδού ως το λιμάνι της Κυλλήνης, καθόσον αυτά αποτελούν αντικείμενο αρμοδιότητας της Περιφέρειας.
     Ο Υπουργός
     Γ. ΣΟΥΦΛΙΑΣ»
     4. Στην με αριθμό 2167/15-9-05 ερώτηση του Βουλευτή κ. Χρήστου Παπουτσή δόθηκε με το υπ’ αριθμ. 1405/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σύμφωνα με τα στοιχεία της «Αττικό Μετρό Α.Ε.» (Α.Μ.), σας ενημερώνουμε για τα εξής:
     - Η Προκήρυξη του διαγωνισμού για την κατασκευή των 3 Σταθμών έγινε τον Ιανουάριο του 2005. Ο σχετικός διαγωνισμός είναι σε εξέλιξη με πρόβλεψη να ολοκληρωθεί σύντομα η α΄ φάση της προεπιλογής. Παράλληλα, αναμένεται εντός των επομένων ημερών να παραδοθούν οι οριστικές μελέτες και των τριών Σταθμών, προκειμένου να δοθούν στις υποψήφιες κοινοπραξίες που θα προεπιλεγούν κατά την α΄ φάση, ώστε να διαμορφώσουν βάσει των μελετών αυτών την προσφορά τους.
     - Στο πλαίσιο της εργολαβίας για την κατασκευή της σήραγγας και των Σταθμών "Χαλάνδρι" και "Δουκ. Πλακεντίας" δεν υπήρχε πρόβλεψη στη σύμβαση για την κατασκευή των 3 ενδιάμεσων Σταθμών ελλείψει χρηματοδότησης. Κατά τη διάρκεια των εργασιών της διάνοιξης της σήραγγας εξασφαλίσθηκε χρηματοδότηση για την πραγματοποίηση του έργου των 3 ενδιάμεσων Σταθμών και ανατέθηκε στον υπάρχοντα Ανάδοχο η κατασκευή του κελύφους των Σταθμών Χολαργού και Νομισματοκοπείου. Η κατασκευή του αντίστοιχου κελύφους για το Σταθμό της Αγ. Παρασκευής δεν κατέστη δυνατή, δεδομένου ότι η ΑΜ όφειλε να παραδώσει εγκαίρως τα έργα πριν από τους Ολυμπιακούς Αγώνες.
     - Ύστερα από ιδιαίτερα αναλυτική μελέτη προέκυψε ότι η διακοπή της λειτουργίας του Μετρό, λόγω κατασκευής του Σταθμού "Αγ. Παρασκευή", δεν αναμένεται να ξεπεράσει τους 4 μήνες και θα συνδυαστεί χρονικά με την αντίστοιχη απαραίτητη διακοπή λειτουργίας στο Σταθμό "Χολαργός" λόγω των εργασιών σύνδεσης της υπάρχουσας σήραγγας με το φρέαρ αερισμού του Σταθμού.
     - Οι απαλλοτριώσεις που απαιτούνται για την κατασκευή του Σταθμού "Αγ. Παρασκευή" έχουν συντελεσθεί, ενώ βρίσκεται σε εξέλιξη η διαδικασία απαλλοτρίωσης μικρής έκτασης που απαιτείται για την κατασκευή μιας δεύτερης εισόδου στο Σταθμό, η οποία όμως δεν αναμένεται να δημιουργήσει οποιοδήποτε πρόβλημα ή καθυστέρηση στο έργο 
     Κατόπιν των ανωτέρω συνάγεται ότι η αποσύνδεση του Σταθμού "Αγ. Παρασκευή" από τους υπολοίπους δυο σταθμούς δεν θα επιτρέψει την επίσπευσή τους, αντίθετα ενδείκνυται η από κοινού δημοπράτηση, δεδομένου ότι θα απαιτηθεί ούτως ή άλλως διακοπή λειτουργίας της υπάρχουσας γραμμής. Η αποσύνδεση του Σταθμού "Αγ. Παρασκευή" θα οδηγούσε ενδεχομένως σε οριστική παραίτηση από ένα χρήσιμο για την περιοχή έργο που έχει εξασφαλίσει χρηματοδότηση και το οποίο πρέπει να ολοκληρωθεί στο πλαίσιο του Γ’ ΚΠΣ.
     Ο Υπουργός
     Γ. ΣΟΥΦΛΙΑΣ»
     5. Στην με αριθμό 2159/15-9-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 1402/24-10-05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης και σύμφωνα με τα στοιχεία της αρμόδιας Υπηρεσίας, σας ενημερώνουμε για τα εξής:
     1. Το τμήμα της παράκαμψης από τον Α.Κ. Λάρισας έως Ι.Κ. Κραυσίδωνα κατασκευάζεται και αναμένεται να ολοκληρωθεί μέχρι τις 31/12/2005. Επίσης με νέα εργολαβία θα κατασκευαστεί γέφυρα στον αρχαιολογικό χώρο πριν τον Ισόπεδο Κόμβο (Ι.Κ) Κραυσίδωνα καθώς και συμπληρωματικές εργασίες στο ήδη υλοποιούμενο τμήμα.
     2. Το τμήμα της παράκαμψης από τη Γορίτσα έως την Αγριά δημοπρατήθηκε στις 01/09/2005 και έχει επιλεγεί ο προσωρινός ανάδοχος κατασκευής του έργου.
     3. Για τα τμήματα από Νέες Παγανιές έως Μπουμπουλήθρα και από Μπουμπουλήθρα .έως Α.Κ. Λάρισας έχει ήδη εγκριθεί η προμελέτη οδοποιίας καθώς και οι περιβαλλοντικοί όροι ενώ εκκρεμεί 'η ανάθεση σύνταξης της οριστικής μελέτης.
     Για το τμήμα από Αγριά - Άνω και Κάτω Λεχώνια - Μαλάκι εκπονήθηκε η οριστική μελέτη οδοποιίας της παράκαμψης των Κοινοτήτων Αγριάς και Άνω και Κάτω Λεχωνίων ενώ για το σύνολο της χάραξης έχουν εγκριθεί οι περιβαλλοντικοί όροι.
     Ο Υπουργός
     Γ. ΣΟΥΦΛΙΑΣ»
      6. Στην με αριθμό 1432/24-8-05 ερώτηση του Βουλευτή κ. Θεοχάρη Τσιόκα δόθηκε με το υπ’ αριθμ. 1316/6.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε τα κάτωθι:
     1. Σύμφωνα με το «Γενικό Ρυθμιστικό Σχέδιο (Master Plan) αντιπλημμυρικής προστασίας και αποχέτευσης ομβρίων Ν. Θεσσαλονίκης», τα έργα διευθέτησης των ρεμάτων του Δήμου Θερμαϊκού αποτελούν την δεύτερη προτεραιότητα μετά το έργο "Διαμόρφωση ρέματος Πολίχνης και κλάδων αυτού στους Δήμους Πολίχνης και Συκεών", το οποίο δημοπρατήθηκε στις 29-8-05. Ωστόσο για την εφαρμογή της οριστικής μελέτης που εκπονήθηκε το 1990 και αφορά τα ρέματα του Δήμου Θερμαϊκού, απαιτείται οπωσδήποτε η επικαιροποίηση και προσαρμογή της στα σημερινά δεδομένα, λόγω ραγδαίας αστικοποίησης της περιοχής, της οποίας ο πληθυσμός πολλαπλασιάστηκε μέσα στη τελευταία δεκαπενταετία.
     Η επικαιροποίηση της μελέτης μπορεί να γίνει μόνο με δημοπράτηση, και με διάθεση των απαραίτητων πιστώσεων. Είχε ζητηθεί για το 2004 η διάθεση από τη ΣΑΜ076, 1.000.000 € για μελέτες χωρίς να εγκριθεί η χορήγηση τους, και 3.000.000 € για έργα από τα οποία εγκρίθηκαν 300.000 €. Επίσης για το 2005 έχουν ζητηθεί 400.000 € για μελέτες και 1.000.000 για έργα, χωρίς να έχει ακόμη υπογραφεί από το ΥΠΟΙΟ η έγκριση των αντίστοιχων ΣΑΜ και ΣΑΕ.
     Δεδομένων των αντικειμενικών δυσκολιών σχετικά με την διάθεση των απαραίτητων πιστώσεων, ο Δήμος Θερμαϊκού μετά από σχετική συνεννόηση με την αρμόδια Υπηρεσία του ΥΠΕΧΩΔΕ ανέθεσε σε μελετητή και εκπονήθηκε επικαιροποιημένη μελέτη για ένα συγκεκριμένο ρέμα από τα 7 ρέματα της περιοχής (ρέμα Περαίας). Για την μελέτη αυτή ολοκληρώθηκε πλέον και η διαδικασία έγκρισης των Περιβαλλοντικών Επιπτώσεων από την ΔΙΠΕΧΩ της Περιφέρειας Κεντρικής Μακεδονίας (ΠΚΜ), και πρόσφατα η μελέτη διαβιβάστηκε στην αρμόδια Υπηρεσία μας, η οποία την ελέγχει και θα την προωθήσει για έγκριση στο Συμβούλιο Μελετών της ΓΓΔΕ, ώστε να προχωρήσει στη συνέχεια στη δημοπράτηση του έργου. Ο Προϋπολογισμός του συγκεκριμένου έργου κατά τη μελέτη εκτιμάται σε 1.400.000 €. Παράλληλα σε συνεννόηση με το Δήμο Θερμαϊκού, εξετάζεται αντίστοιχη διαδικασία και για δεύτερο ρέμα στη περιοχή Αγ. Τριάδας του ιδίου Δήμου (αγωγός οδού Δαιδάλου).
     2. Όσον αφορά την αποζημίωση των πληγέντων από την πλημμύρα της 14ης lουλίου του 2005 το ΥΠΕΧΩΔΕ είναι αρμόδιο μόνο για την αποκατάσταση ζημιών από θεομηνίες σε κτίρια κατόπιν έκδοσης ΚΥΑ. Προκειμένου το ΥΠΕΧΩΔΕ να προβεί στις προβλεπόμενες ενέργειες απαιτείται η υποβολή σχετικού αιτήματος από τη Νομαρχιακή Αυτοδιοίκηση, που να περιέχει την προβλεπόμενη τεκμηρίωση. Στη προκειμένη περίπτωση δεν έχει υπάρξει ακόμη σχετικό αίτημα στην ΥΑΣ, ώστε να εξεταστεί η δυνατότητα ένταξης της περιοχής στα προγράμματα του ΥΠΕΧΩΔΕ.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
      7. Στην με αριθμό 1329/22.8.05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 1304/6.10.05 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση της ανωτέρω σχετικής ερώτησης, σας ενημερώνουμε τα κάτωθι:
     Η Δυτική Περιμετρική αποτελεί συνέχεια της Παραλιακής Λεωφόρου της πόλης του Ηρακλείου, η οποία δόθηκε πρόσφατα στην κυκλοφορία. Η κατασκευή της έγινε στα πλαίσια των πιστώσεων των Ολυμπιακών έργων.
     Οι απαλλοτριώσεις της Δυτικής Περιμετρικής έχουν πληρωθεί από τις πιστώσεις των Ολυμπιακών έργων έχει δε κατασκευαστεί το τμήμα για την εξυπηρέτηση των αναγκών του Παγκρήτιου Σταδίου όπως επίσης και η γέφυρα στις εκβολές του Ξεροποτάμου.
     Για την κατασκευή του υπολοίπου τμήματος απαιτείται πίστωση της τάξης του ενός εκατομμυρίου ευρώ και η ένταξή του σε χρηματοδοτικό πρόγραμμα για τα οποία αρμόδια είναι η Περιφέρεια Κρήτης.
     Ο Υπουργός
     ΓΕΩΡΓΙΟΣ ΣΟΥΦΛΙΑΣ»
     8. Στις με αριθμό 2020/13.9.05 και 2290/19.9.05 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου δόθηκε με το υπ’ αριθμ. 49850/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των ανωτέρω ερωτήσεων των κ. κ. Δημ. Πιπεργιά και Γεωργ. Παπαγεωργίου αναφορικά με την συγκοινωνιακή σύνδεση του οικισμού Ηλίων με τα Λουτρά Αιδηψού, σας γνωρίζουμε ότι κατόπιν συντονισμένων ενεργειών της δημοτικής αρχής, του κ. Νομάρχη και του ΚΤΕΛ εκτελούνται δρομολόγια στην συγκεκριμένη λεωφορειακή γραμμή.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     9. Στην με αριθμό 2185/15.9.05 ερώτηση της Βουλευτού κ. Βασιλικής Παπανδρέου δόθηκε με το υπ’ αριθμ. 49789/5.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της παραπάνω ερώτησης, και σύμφωνα με σχετικά έγγραφα που μας κοινοποιήθηκαν από το Δήμο Κηφισιάς, σας πληροφορούμε τα εξής:
     . Στο Τεχνικό Πρόγραμμα του Δήμου Κηφισιάς για το έτος 2005, που εγκρίθηκε με την αρ. 420/2004 Απόφαση του Δημοτικού Συμβουλίου, έχει ενταχθεί έργο με τίτλο «κατασκευή ράμπας κινητής μεταφόρτωσης», δαπάνης 60.000 ΕΥΡΩ, χρηματοδοτούμενο από έσοδα του προυπολογισμού του Δήμου.
     Ο ΕΣΔΚΝΑ δεν διαφωνεί για τη λειτουργία Σταθμού Μεταφόρτωσης στην προτεινόμενη θέση, εφόσον αυτό δεν εμποδίσει μελλοντική υλοποίηση του Περιφερειακού Σχεδιασμού Διαχείρισης Στερεών Αποβλήτων Περιφέρειας Αττικής.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
    10. Στην με αριθμό 1876/7-9-05 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 250/6.10.05 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Γ. Ντόλιος, σας πληροφορούμε τα εξής:
     Α) Σύμφωνα με τον Καν. (ΕΚ) 999/2001 του Ευρωπαϊκού Κοινοβουλίου και του Συμβουλίου, όλα τα κράτη-μέλη υποχρεούνται να εφαρμόζουν μέτρα επιτήρησης και εξάλειψη ς των σπογγωδών εγκεφαλοπαθειών. Τα συμπεράσματα που προκύπτουν από τα στοιχεία των προγραμμάτων επιτήρησης των κρατών μελών και τα νέα επιστημονικά δεδομένα, συνεκτιμώνται από την Επιτροπή της Ε.Ε. και την Επιστημονική Επιτροπή και ο εν λόγω Κανονισμός τροποποιείται συχνά ώστε να προσαρμόζεται στις τρέχουσες απαιτήσεις. Για την εφαρμογή του Κανονισμού στην Ελλάδα εκδίδεται κάθε χρόνο απόφαση, που καθορίζει τα μέτρα επιτήρησης και εξάλειψης των σπογγωδών εγκεφαλοπαθειών.
     Η με αριθμ. 241870/18-04-2005 Απόφαση του Υπουργού Αγροτικής Ανάπτυξης και Τροφίμων δεν προβλέπει το μέτρο ολικής θανάτωσης των κοπαδιών. Η νόσος scrapie του προβάτου δεν παρουσιάζει την μεταδοτικότητα και κατά συνέπεια δεν έχει τις οικονομικές απώλειες που έχει ο αφθώδης πυρετός. Η μετάλλαξη του ιού της scrapie, μέσω της επεξεργασίας και της χρήσης κρεατάλευρων στη διατροφή των ζώων, θεωρείται υπεύθυνος παράγοντας για τη σπογγώδη εγκεφαλοπάθεια των βοοειδών. Η απαγόρευση της χρήσης κρεατάλευρων, η αποτέφρωση των υλικών ειδικού κινδύνου από τα σφάγια των ζώων και η δημιουργία κοπαδιών προβάτων ανθεκτικών στη scrapie, αποτελούν τα βασικότερα μέτρα ανακοπής της νόσου που στόχο έχουν την προστασία της δημόσιας υγείας. Στην Ελλάδα δεν έχει διαπιστωθεί η σπογγώδης εγκεφαλοπάθεια των βοοειδών, πλην της μιας περίπτωσης σε αγελάδα του Κιλκίς πριν 5 χρόνια. Με το εφαρμοζόμενο πρόγραμμα στόχος είναι η δημιουργία ανθεκτικών ζώων και όχι ο αφανισμός των κοπαδιών, από μια ασθένεια η οποία είναι γνωστή εδώ και 300 χρόνια και εμφανίζεται σποραδικά σε όλες τις χώρες του κόσμου.
     Β) Κάθε χρόνο εξετάζονται 50.000 - 80.000 εγκέφαλοι ζώων. Το κόστος κάθε εξέτασης είναι 15 €. Κάθε σφάγιο ζώου που καταστρέφεται κοστίζει κατά μέσο όρο 50€. Στα άλλα έξοδα (απολυμάνσεις εκτροφών, μεταφορά πτωμάτων κλπ.) συνυπολογίζεται κόστος 5 € ανά ζώο.
     Στον κτηνοτρόφο καταβάλλονται ως αποζημίωση από 90 ως 20 € ανάλογα με την αξία του ζώου. Το συνολικό κόστος (15+50+5+90) 160 € για κάθε πρόβατο είναι διπλάσιο σχεδόν της αξίας αγοράς του. Με την εφαρμογή των μέτρων της νέας Κ.Α.Π. (Καν. (ΕΚ) 1782/2004, παράρτημα III ) και της πολλαπλής συμμόρφωσης, πρέπει να κατανοήσουμε όλοι μας ότι η παραγωγή ασφαλών προϊόντων για την υγεία του 1(αταναλωτή αποτελεί ευθύνη του παραγωγού. Στην ευθύνη αυτή, από τα προηγούμενα στοιχεία, προκύπτει ότι η συμμετοχή του κράτους είναι κατά πολύ μεγαλύτερη της αξίας της παραγωγής. Παρά ταύτα, εξετάζεται το ενδεχόμενο αναπροσαρμογής του κατώτατου ορίου και προωθείται σχετική απόφαση.
     Γ) Η διαχείριση του συνόλου των ζωικών υποπροϊόντων σε εφαρμογή του Καν. (ΕΚ) 1774/2002 εντάσσεται στο γενικότερο πρόβλημα διαχείρισης των αποβλήτων και προστασίας του περιβάλλοντος, που είναι ένα δύσκολο πρόβλημα για το οποίο στην παρελθούσα 20ετία δεν έγινε κανένας προγραμματισμός. Από πλευράς Υπουργείου, στα τρέχοντα επενδυτικά προγράμματα για τον εκσυγχρονισμό των σφαγείων και λοιπών εγκαταστάσεων, έχει δοθεί προτεραιότητα χρηματοδότησης κατασκευής υποδομών, όπως είναι οι κλίβανοι αποτέφρωσης.
     Δ) Τα ύποπτα ζώα, σύμφωνα με το ισχύον πρόγραμμα επιτήρησης και εξάλειψη ς των σπογγωδών εγκεφαλοπαθειών, θανατώνονται, αποτεφρώνονται και αποζημιώνονται. Η ταφή των ζώων, σύμφωνα με τις ισχύουσες διατάξεις, εγκυμονεί τους ίδιους κινδύνους που εγκυμονεί και η ταφή των ανθρώπων.
     Ο Υφυπουργός
     ΑΛΕΞΑΝΔΡΟΣ ΚΟΝΤΟΣ»
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 14 Νοεμβρίου 2005.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής)
      1.- Η με αριθμό 175/7-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τις προσλήψεις μονίμων ιατρών στο Ε.Κ.Α.Β. κ.λπ.
      2.- Η με αριθμό 188/8-11-2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς την Υπουργό Εθνικής Παιδείας και Θρησκευμάτων, σχετικά με την επίλυση του στεγαστικού προβλήματος των Δημοτικών Σχολείων και των Γυμνασίων της Λούτσας κλπ.
      3.- Η με αριθμό 187/8-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Απασχόλησης και Κοινωνικής Προστασίας και Εμπορικής Ναυτιλίας, σχετικά με το κλείσιμο της ναυτιλιακής εταιρίας «Σαρλή» στον Πειραιά.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
1.- Η με αριθμό 176/7-11-2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με τη δημοπράτηση κατασκευής του νέου Νοσοκομείου Χαλκίδας. 
      2.- Η με αριθμό 189/8-11-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Εθνικής Παιδείας και Θρησκευμάτων και Επικρατείας, σχετικά με τη μετεγκατάσταση τμημάτων του Υπουργείου Τύπου στο κτήριο «Σαρίδη» που γειτνιάζει με το Πάντειο Πανεπιστήμιο κ.λπ. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 171/8/2-11-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιλτιάδη Παπαϊωάννου προς τον Πρωθυπουργό, σχετικά με την επίσκεψη του Υπουργού Δικαιοσύνης στον Άρειο Πάγο κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η εξυγίανση στο χώρο της δικαιοσύνης αποτελεί καθολική απαίτηση του συνόλου των Ελλήνων πολιτών. Είναι μια προσπάθεια που ξεκίνησε από την προηγούμενη ηγεσία του Αρείου Πάγου και που πρέπει να συνεχιστεί –όπως επιβάλει το Σύνταγμα- με αποκλειστική πρωτοβουλία και ευθύνη των αρμοδίων οργάνων της ανεξάρτητης δικαιοσύνης, χωρίς παρεμβάσεις και χωρίς πολιτικές σκοπιμότητες.
      Τη διαδικασία αυτή προσπάθησε πολλές φορές η Κυβέρνηση να την εντάξει στις μικροπολιτικές και επικοινωνιακές της σκοπιμότητες. Χθες όμως ο Υπουργός Δικαιοσύνης παρέβη κάθε έννοια συνταγματικής τάξης με την πρωτοφανή στα πολιτικά και δικαστικά μας χρονικά πράξη του να επισκεφθεί τον Άρειο Πάγο, να παρέμβει ουσιαστικά σε εκκρεμείς ποινικές προδικασίες, να εμπλέξει τον Πρόεδρο και τον Εισαγγελέα του Αρείου Πάγου στα πολιτικά παιχνίδια της Κυβέρνησης και να ανακοινώσει (προαναγγείλει) αυτός την άσκηση ποινικών διώξεων. 
     Οι πράξεις του αυτές αποτελούν ευθεία παρέμβαση στο έργο της δικαιοσύνης, αποτελούν στην ουσία κατάργηση της αρχής της διάκρισης των εξουσιών. Είναι μια πράξη που εγείρει τεράστιο συνταγματικό, πολιτικό και ηθικό θέμα για τον Υπουργό της Δικαιοσύνης, αφού καταφανώς υπερέβη τις αρμοδιότητες του και εισέβαλε στο πεδίο της δικαστικής δικαιοδοσίας χωρίς αίσθηση των ορίων του. 
     Ερωτάται ο κύριος Πρωθυπουργός:
     Αν γνώριζε τις πράξεις του Υπουργού του και αν τις υιοθετεί.
     Μετά από το απαράδεκτο αυτό γεγονός, μπορεί ο Υπουργός να παραμείνει στη θέση του και να επιτελεί την αποστολή του ως θεματοφύλακας μιας ανεξάρτητης και αδέσμευτης ελληνικής δικαιοσύνης;»
     Στην ερώτηση θα απαντήσει ο Υπουργός Δικαιοσύνης κ. Παπαληγούρας. 
     Ορίστε κύριε Υπουργέ, έχετε το λόγο.
     ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Η Κυβέρνηση της Νέας Δημοκρατίας, κύριε συνάδελφε, είναι ο πραγματικός θεματοφύλακας της ανεξάρτητης, της αδέσμευτης, σεβαστής δικαιοσύνης. Και στο πλαίσιο αυτό κινείται η προσπάθεια που καταβάλλουμε για να αποκαθάρουμε το Δικαστικό Σώμα από κάθε σκιά, από κάθε φαινόμενο που κηλιδώνει το κύρος του στη συνείδηση των  Ελλήνων πολιτών.
     Χρέος και ρόλος του Υπουργείου Δικαιοσύνης είναι να εξοπλίσει με τους αναγκαίους νόμους τις δικαστικές αρχές. Να τις ενθαρρύνει και να τις στηρίζει έμπρακτα στον αγώνα για την εξυγίανση του δικαστικού και του παραδικαστικού χώρου. Να σηματοδοτήσει ακόμη την αλλαγή νοοτροπίας και να εγγυηθεί την πλήρη αποκατάσταση του κύρους της δικαιοσύνης.
     Με την άμεση και αυστηρή νομοθετική μας πρωτοβουλία διευρύναμε αποφασιστικά το οπλοστάσιο της πρόληψης, αλλά και του κατασταλτικού ελέγχου των φαινομένων διαφθοράς στη δικαιοσύνη. Να θυμίσω μόνο ότι η ατιμωτική πράξη της δωροδοκίας δικαστή αποτελούσε απλώς πλημμέλημα επί των ημερών του ΠΑ.ΣΟ.Κ. μέχρι που με το νόμο μας την καταστήσαμε κακούργημα. 
     Ποτέ άλλοτε, κυρίες και κύριοι συνάδελφοι, δεν είχε αναληφθεί στο χώρο της δικαιοσύνης ανάλογη εξυγιαντική προσπάθεια σε τέτοια έκταση, σε τέτοιο βάθος με τέτοια αποφασιστικότητα. Και βέβαια ποτέ ένα τέτοιο εγχείρημα δεν ήταν τόσο αναγκαίο όσο τα τελευταία χρόνια. 
     Αυτοί που εξανίστανται, δήθεν εν ονόματι της ανεξαρτησίας της δικαιοσύνης με αφορμή την πρόσφατη επίσκεψή μου στον Άρειο Πάγο, αρνούνται το φυσικό, το αυτονόητο: Ο Υπουργός Δικαιοσύνης ενημερώθηκε για την πορεία των ερευνών και από κοινού με την δικαστική εξουσία ενημέρωσε την κοινή γνώμη. Έπραξε δηλαδή το καθήκον του. Θα μπορούσατε πράγματι να έχετε κάθε δίκιο να με εγκαλείτε αν η Κυβέρνηση  και εγώ προσωπικά παριστάναμε τον Πόντιο Πιλάτο, παραλείποντας να στηρίξουμε, να συνδράμουμε, να ενισχύσουμε την προσπάθεια της δικαιοσύνης στην οδυνηρή γι’ αυτήν σημερινή φάση που περνά, αλλά και να ενημερώσουμε την κοινή γνώμη για την πορεία της κάθαρσης, προκειμένου να ανακτήσει την εμπιστοσύνη της στους έλληνες δικαστές.
     Θέλω να θυμίσω ποιες είναι οι αρμοδιότητες, οι υποχρεώσεις του Υπουργού Δικαιοσύνης: 
     Πρώτον είναι αρμόδιος για την άσκηση πειθαρχικής δίωξης σε όλους τους δικαστικούς λειτουργούς.
     Δεύτερον, είναι αρμόδιος να αποδέχεται ή να ασκεί έφεση κατά των πρωτοβάθμιων πειθαρχικών αποφάσεων των δικαστικών συμβουλίων. 
     Τρίτον, είναι ο μόνος αρμόδιος να ανασύρει πειθαρχικές υποθέσεις που έχουν τεθεί στο αρχείο. 
     Τέταρτον, έχει το δικαίωμα να παραγγείλει την διενέργεια προκαταρκτικής εξέτασης για κάθε αξιόποινη πράξη. Έχει δηλαδή δικαίωμα να κινήσει ουσιαστικά την ποινική διαδικασία.
     Πέμπτον, δικαιούται σε υποθέσεις εξαιρετικής φύσης να παραγγείλει την διενέργεια ανάκρισης και την εισαγωγή της υπόθεσης στο δικαστήριο κατά απόλυτη προτεραιότητα. 
     Έκτον, είναι ο μόνος αρμόδιος να απευθύνει ερώτημα στο Ανώτατο Δικαστικό Συμβούλιο για το αν βαρυνόμενος από κατηγορίες δικαστής τίθεται ή δεν τίθεται σε προσωρινή αργία. 
      Έβδομον, υποχρεωτικά λαμβάνει γνώση των πειθαρχικών αγωγών, όταν δεν ασκούνται από αυτόν.
    Όγδοον, έχει γενικότερα κατά το άρθρο 19 του Κώδικα Οργανισμού των Δικαστηρίων την εποπτεία της Δικαιοσύνης.
    Αυτό το πλέγμα των διατάξεων, θωρακίζει τη θεσμική λειτουργία του Υπουργού Δικαιοσύνης που προδήλως δεν συνιστά παρέμβαση. Μάλιστα η δικαστική ηγεσία δέχεται και καλωσορίζει τη στήριξη, την αρωγή της Κυβέρνησης και την προσπάθεια κάθαρσης που καταβάλλει η ίδια. Εσείς φαίνεται «δικαστικότεροι» των ίδιων των δικαστών καταγγέλλετε την Κυβέρνηση με  πολιτικό φαρισαϊσμό. Πρέπει, όμως, να ξέρετε ότι κρίνοντας κρίνεστε και εκτίθεστε.
    ΠΡΟΕΔΡΕΥΩΝ (Γεώργιος Σούρλας): Ο κ. Παπαϊωάννου έχει το λόγο.
    ΜΙΛΤΙΑΔΗΣ ΠΑΠΑΩΙΑΝΝΟΥ: Κύριε Πρόεδρε, ο κύριος Υπουργός συνεχίζει να διαπράττει μεγάλο θεσμικό ατόπημα. Διαβάσατε, κύριε Υπουργέ, τις αρμοδιότητές σας και πολύ καλά κάνατε. Ειλικρινά σε ποια από αυτές τις αρμοδιότητες ανήκει το δικαίωμα σε σας να παρεμβαίνετε στην ανάκριση, γιατί αυτό κάνατε. Από πού εσείς έχετε και αντλείτε το δικαίωμα να ανακοινώνετε ποινικές διώξεις; Ξέρετε τι λέει η δήλωσή σας; Ολοκληρώθηκε η έρευνα και άμεσα επίκειται η άσκηση ποινικής δίωξης. 
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κατά την ενημέρωση που είχα. 
    ΜΙΛΤΙΑΔΗΣ ΠΑΠΑΙΩΑΝΝΟΥ: Ειλικρινά οι διαμαρτυρίες του νομικού κόσμου, οι διαμαρτυρίες του  πολιτικού κόσμου και των δημοσιογράφων δεν σας αγγίζουν; Είναι αυτονόητο, κύριε Υπουργέ, ότι υπονομεύετε τους δημοκρατικούς θεσμούς μας και αυτό είναι το μεγάλο σας ατόπημα. Ειλικρινά λυπάμαι που δεν το έχετε συνειδητοποιήσει ακόμα. Τα αρμόδια όργανα που ασκούν ανάκριση, δεν έχουν το δικαίωμα να ενημερώσουν κανέναν, ούτε τον Εισαγγελέα του Αρείου Πάγου ούτε τον Πρόεδρο του Αρείου Πάγου που όλους τους εμπλέξατε σ’ αυτή την υπόθεση χάριν επικοινωνιακών σκοπιμοτήτων, γιατί θέλετε να παρουσιάζεστε μαζί με τον Πρωθυπουργό ως αρχάγγελοι της κάθαρσης.
    Όμως, το θέμα της εξυγίανσης ιδιαίτερα στο χώρο της δικαιοσύνης, είναι θέμα των αρμόδιων δικαστικών αρχών. Αυτό πρέπει να το κατανοήσετε. Όλοι μας θέλουμε να φθάσει το μαχαίρι στο κόκαλο και κανένας δεν εμποδίζει κανέναν προς αυτή την κατεύθυνση. Εσείς γιατί παρεμβαίνετε; Εσείς γιατί βγαίνετε κάθε ημέρα και αναφέρεστε στο έργο της ανεξάρτητης δικαιοσύνης; Σε άλλη χώρα του κόσμου, κύριε Υπουργέ, αυτό σας το ατόπημα θα ήταν κορυφαίο ζήτημα. Δυστυχώς, εδώ είμαστε πάντοτε στα επιφαινόμενα και δεν μπαίνουμε στην ουσία. 
    Κατά συνέπεια, αυτήν τη στιγμή εκείνο το οποίο θέλω να γνωρίζετε, κύριε Υπουργέ, είναι ότι θα μπορούσατε να ασκήσετε αυτές τις αρμοδιότητές σας όπως τις άσκησε κάποτε ο Πολυχρόνης Πολυχρονίδης, όταν ο τότε Εισαγγελέας του Αρείου Πάγου, κ. Κόλλιας παρενέβαινε στο έργο της ανάκρισης για την υπόθεση Λαμπράκη. Για θυμηθείτε λίγο την ιστορία και τι τεράστιο θέμα δημιουργήθηκε. Θα έπρεπε να προστατεύσετε τον Εισαγγελέα και τον Πρόεδρο του Αρείου Πάγου, ενώ εσείς τους εκθέσατε γιατί πλέον των άλλων φωνάξατε και τον κ. Σανιδά. Γιατί φωνάξατε, κύριε Υπουργέ, τον κ. Σανιδά;
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Γιατί οφείλω να είμαι ενημερωμένος. 
    ΜΙΛΤΙΑΔΗΣ ΠΑΠΑΙΩΑΝΝΟΥ: Γιατί να μην υποθέσει ο κάθε πολίτης ότι του δώσατε κατευθύνσεις; Γιατί εκπέμπετε τέτοια μηνύματα και βλέπουμε πολλές φορές να βγαίνουν κατηγορητήρια σαν αυτά που βγήκαν τον τελευταίο καιρό σε σχέση με τον κ. Σταθόπουλο; Απομακρυνθείτε, κύριε Υπουργέ, γιατί είστε θεματοφύλακας της ανεξάρτητης δικαιοσύνης. Μην εμπλέκεστε σ’ αυτή την υπόθεση. Όσο εμπλέκεστε, τόσο θα εκτίθεστε. Και εδώ είναι εκτεθειμένος ο κύριος Πρωθυπουργός, γιατί όταν τίθενται τέτοια ερωτήματα δεν στέλνουν τον αρμόδιο Υπουργό στον οποίο αναφέρεται η επίκαιρη ερώτηση και ελέγχεται, να απαντήσει για δικό του λογαριασμό. Αλλά, δυστυχώς, ο κύριος Πρωθυπουργός συντελεί στην αποδυνάμωση των δημοκρατικών μας θεσμών και αυτό είναι το πλέον ανησυχητικό σ’ αυτή τη χώρα. 
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Είναι χαρακτηριστικά άλλων πρόσφατων εποχών, κύριε συνάδελφε, τα μηνύματα αυτά που δίδονταν από πραγματικές παρεμβάσεις στη δικαιοσύνη.
      Σήμερα υφίσταται, είναι σεβαστή η διάκριση των εξουσιών. Ευτυχώς όμως δεν υπάρχει διάκριση στην κοινή και αδιαπραγμάτευτη βούληση της δικαιοσύνης και της πολιτείας – της Κυβέρνησης. Απαιτείται να γίνει ξανά σεβαστός ο νόμος, να αποκτήσει ξανά ο Έλληνας πολίτης εμπιστοσύνη στην ελληνική δικαιοσύνη.
      Όμως, εσείς ενοχλείσθε. Σας ενοχλεί η ενιαία βούληση του Υπουργού Δικαιοσύνης και του Δικαστικού Σώματος και όλων των παραγόντων της δικαιοσύνης για την ολοκλήρωση της κάθαρσης. 
      Ενοχλείσθε από το γεγονός ότι ήδη σήμερα αυτή η προσπάθεια αποδίδει καρπούς. Αυτό αποδεικνύεται και από τις πρόσφατες δημοσκοπήσεις της κοινής γνώμης. 
      Ενοχλείσθε γιατί τα δικά σας έργα και ημέρες δημιούργησαν αυτό το κλίμα της ηθικής παραλυσίας που έφερε τη δικαιοσύνη σε αυτήν την κατάσταση και λησμονείτε ότι επί των δικών σας ημερών, όταν αδέκαστοι εισαγγελείς αποτείνονταν στη Βουλή για διερεύνηση υπουργικών ενεργειών –συγκεκριμένα, μπορώ να σας καταθέσω πίνακα- καταγγέλλονταν αυτοί ως όργανα της Νέας Δημοκρατίας. Ακόμη, λησμονείτε ότι είχατε καθιδρύσει στη δικαιοσύνη, όπως και στο κράτος, καθεστώς αδιαφάνειας και ατιμωρησίας. Με αυτά και με αυτά φτάσαμε εδώ. 
      ΜΙΛΤΙΑΔΗΣ ΠΑΠΑΪΩΑΝΝΟΥ: Για αύριο δεν λέτε!
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Έστω και σήμερα, οφείλατε να αρθείτε στο ύψος των θεσμικών σας ευθυνών και στο ύψος της ανάγκης να στηριχθεί αυτή η οδυνηρή προσπάθεια η οποία γίνεται για την κάθαρση στο χώρο της δικαιοσύνης, κατά μείζονα λόγο δεδομένης και της ευθύνης σας από το παρελθόν, από την παραλυτική σας αδράνεια.
      Αντ’ αυτού, εφευρίσκετε τώρα συμπλεγματικά προφάσεις, ενστάσεις επί της διαδικασίας –όχι επί της ουσίας. Η ουσία είναι ότι με την τοποθέτησή σας, στην πραγματικότητα παρακωλύετε την κάθαρση αντί να τη συνδράμετε. Την ώρα που η δικαιοσύνη έχει την ανάγκη της βοήθειας όλων μας, όλων των πτερύγων της Βουλής.
      Όμως, είτε το θέλετε είτε δεν το θέλετε, κύριε συνάδελφε, η κάθαρση θα προχωρήσει, γιατί το θέλει η πολιτεία, γιατί το θέλει η δικαιοσύνη, γιατί το θέλει ολόκληρος ο ελληνικός λαός.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στη συζήτηση της δεύτερης με αριθμό 190/8-11-2005 επίκαιρης ερώτησης της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Απασχόλησης και Κοινωνικής Προστασίας, σχετικά με τις απολύσεις εργαζομένων στην Αθηναϊκή Χαρτοποιία «ΣΟΦΤΕΞ» κ.λπ..
      Αναλυτικότερα η ερώτηση της κ. Παντελάκη έχει ως εξής:
      «Σε κινητοποιήσεις βρίσκονται οι εργαζόμενοι στην Αθηναϊκή Χαρτοποιία «ΣΟΦΤΕΞ», αγωνιζόμενοι ενάντια στην πρόθεση της ιδιοκτήτριας πολυεθνικής «ΜΠΟΛΤΟΝ ΓΚΡΟΥΠ» να προχωρήσει σε ακόμα τριάντα απολύσεις.
      Η πολυεθνική, κυνηγώντας ακόμη μεγαλύτερα κέρδη και έχοντας ήδη προχωρήσει στο κλείσιμο εργοστασίων, τώρα προχωρά σε απολύσεις, παράνομες και καταχρηστικές, με στόχο να αντικαταστήσει τους παλιούς εργαζόμενους με νέους φθηνούς, χωρίς δικαιώματα, χωρίς σύμβαση, χωρίς το βαρύ ένσημο και ειδικότητες, αλλά και χωρίς σωματείο.
      Την ευθύνη γι’ αυτήν την κατάσταση φέρουν οι μέχρι σήμερα κυβερνήσεις, γιατί με την πολιτική τους από τη μια προσφέρουν γη και ύδωρ στους κεφαλαιοκράτες και από την άλλη, τους επιτρέπουν να «πετούν» τους εργαζόμενους στην ανέχεια και την ανεργία.
      Ερωτάται ο κύριος Υπουργός τι συγκεκριμένα μέτρα προτίθεται να πάρει για να μη γίνουν οι συγκεκριμένες τριάντα παράνομες και καταχρηστικές απολύσεις στη «ΣΟΦΤΕΞ», καθώς και άλλες στο μέλλον».
      Στην ερώτηση θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος.
      Κύριε Υφυπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, στις 26.10.2005 ο Πρόεδρος του Σωματείου Εργατοϋπαλλήλων Αθηναϊκή Χαρτοποιία «ΣΟΦΤΕΞ» κατέθεσε καταγγελία στο Σ.Ε.Π.Ε. που αφορούσε το ότι η εταιρεία «ΣΟΦΤΕΞ» σκοπεύει να προχωρήσει σε απολύσεις είκοσι επτά εργαζομένων.
      Κάλεσα την επιχείρηση και επειδή οι απολύσεις δεν έχουν γίνει ακόμα και πληροφορήθηκα και από το Σ.Ε.Π.Ε. αυτήν την υπόθεση, σας ενημερώνω πριν τη δική σας επίκαιρη ερώτηση -όπως πάντα σε κάθε επιχείρηση που προβαίνει σε τέτοιες απολύσεις- ότι στις 15.11.2005 την Τρίτη, έχω τριμερή συνάντηση.  Έχω καλέσει την επιχείρηση, τους εργαζόμενους και το σωματείο και ξέρετε πολύ καλά, κυρία Παντελάκη, ότι για πρώτη φορά στο Υπουργείο Απασχόλησης στις τριμερείς παρευρίσκονται πάντα και Βουλευτές.
      Και εσείς έχετε παρευρεθεί και ο Συνασπισμός έχει παρευρεθεί και Βουλευτές άλλων κομμάτων. Και εκεί προσπαθούμε να βρούμε τρόπο να εφαρμοστεί ο νόμος απαραίτητα και δεύτερον να δούμε πώς θα περισώσουμε έστω και έναν από την ανεργία.
      Έχετε υπομονή, λοιπόν. Στις 15/11 Τρίτη, θα έχουμε αυτήν την τριμερή συνάντηση και από κει και πέρα θα καταβάλλω οποιαδήποτε προσπάθεια, αλλά και θα διαθέσω οποιοδήποτε μέσο διαθέτει το Υπουργείο Απασχόλησης, για να μη γίνουν αυτές οι ομαδικές απολύσεις.
      ΠΡΟΕΔΡΕΥΩΝ (Γεώργιος Σούρλας): Η συνάδελφος κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Κύριε Υπουργέ, είναι φανερό ότι η «SOFTEX» –και όχι μόνο, αλλά τώρα συζητάμε για τη «SOFTEX»- είναι ένα χαρακτηριστικό παράδειγμα του τι σημαίνει πολιτική της ανταγωνιστικότητας. Και είναι φανερό τι σημαίνει. Είναι κέρδη για την εταιρεία, για την πολυεθνική, ενώ πετάει τους εργάτες στο δρόμο. Και το μοντέλο είναι γνωστό, είναι η εθελούσια.
      Μετά την επίκαιρη ερώτηση είχαμε και κάποια εξέλιξη. Βεβαίως, στο κείμενο αναφέρεται ο όρος «παράνομη και καταχρηστική απόλυση». Εμείς δεν τον υιοθετούμε από άποψη ουσίας. Έχει σημασία με βάση το πώς προχωρούσε. Για μας, οποιαδήποτε απόλυση, έστω και μία, είναι παράνομη, γιατί δικαίωμα του εργαζόμενου είναι να έχει σταθερή και μόνιμη δουλειά.
      Αλλά εδώ τι δείχνει η εμπειρία με αυτή την πάλαι ποτέ δημόσια χαρτοποιία της «SOFTEX»; Αφού παραδόθηκε στους ιδιώτες με χαριστικό ξεπούλημα, μέσα στα τελευταία οκτώ χρόνια, με βάση την πολιτική της προηγούμενης κυβέρνησης, αλλά την οποία στηρίζετε και εσείς –γιατί αιτία αυτής της κατάστασης είναι η ανταγωνιστικότητα- πετάχτηκαν δύο χιλιάδες εργαζόμενοι, με τους εκβιασμούς και βεβαίως τότε και με τις πλάτες του σωματείου, που ερχόταν πάντα σε διευθετήσεις κάτω από τον εκβιασμό της εργοδοσίας. Έκλεισε σταδιακά τα κομμάτια όλα της παραγωγής που είχαν το χαμηλότερο κέρδος και άφησε αυτό το κομμάτι που τη συμφέρει περισσότερο. Το γνωρίζετε αυτό.
      Από τους εργαζόμενους, πόσοι έχουν μείνει τώρα στη «SOFTEX»; Έχουν μείνει εκατόν ενενήντα τρεις. Στην κυριολεξία έχουν αποθρασυνθεί τόσο πολύ, που θέλει να τελειώσει και με αυτούς. Ο εκβιασμός και το ζήτημα που θέτουμε για τις τριάντα απολύσεις είναι η εθελούσια. Αφού το σωματείο, λοιπόν, τώρα, η πλειοψηφία του σωματείου, δεν δέχεται αυτό τον εκβιασμό και υπάρχει δυσκολία για να προχωρήσει η επιχείρηση, τι κάνει; Ξεκίνησε ήδη και απέλυσε την προηγούμενη εβδομάδα δύο, με το γνωστό όριο του 2%. Αφού εκβίασε και δεν μπόρεσε να περάσει αυτό, προχωρεί.
      Αλλά ποια είναι η υποκρισία εδώ; Τι αποκαλύπτεται; Ότι την ίδια στιγμή που λέει ότι εν ονόματι της ανταγωνιστικότητας πρέπει με εθελούσιο τρόπο να φύγουν αυτοί οι εργαζόμενοι, τι κάνει; Βγάζει αγγελία σε μεγάλη εφημερίδα και λέει ότι μεγάλη χαρτοποιία προχωρεί σε προσλήψεις για εργαζόμενους και αυτή η χαρτοποιία ήταν, όταν πήγαν οι εργαζόμενοι, η «SOFTEX».
      Για να δείτε, δηλαδή, ότι πριν εξαγγείλει τις απολύσεις, προσπαθεί να προσλάβει νέους, φτηνούς εργάτες, για να μπορεί να έχει περισσότερα κέρδη. Αυτό είναι το πρόβλημα. Να απαλλαγεί από το βάρος των εργατών που έχει σήμερα, για να πάρει νέους, με συνθήκες μισθωτής σκλαβιάς.
      Αυτή η αιμορραγία, η οποία συνεχίζεται και στη «SOFTEX», κύριε Υπουργέ, είναι αποτέλεσμα της δικής σας πολιτικής. Είναι ηθικός αυτουργός η πολιτική αυτή, οι κυβερνήσεις –και η προηγούμενη και η δική σας- και εκτελεστές, βέβαια, είναι οι επιχειρηματίες.
      Βεβαίως, γνωρίζουμε πολύ καλά και εγώ η ίδια προσωπικά έχω συμμετάσχει σε τριμερείς συναντήσεις. Το πρόβλημα ποιο είναι όμως; Δεν είναι οι προθέσεις. Είναι το αποτέλεσμα. Και το αποτέλεσμα είναι ότι μέσα από αυτές τις συναντήσεις, αυτό που υπάρχει είναι τελικά η διευθέτηση για το πώς θα πουληθούν οι εργαζόμενοι, για το πώς θα πάρουν τις αποζημιώσεις τους.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Τελειώνω, κύριε Πρόεδρε.
      Αντικειμενικά, από τα ίδια τα πράγματα, είστε θεατές απέναντι στο πρόβλημα σε σχέση με τους εργαζόμενους, ενώ η ίδια η πολιτική και οι νόμοι και το Υπουργείο σας είναι στυλοβάτες των επιχειρηματιών, από την ίδια την ουσία της πολιτικής σας, η οποία τους αποθρασύνει. Δεν σταματούν πουθενά.
      Σας το λέω το εξής: στο πλαίσιο της δικής σας πολιτικής –δεν σας λέω της δικής μας αντίληψης, η οποία δεν χωράει, αν θέλετε, σε αυτό το πλαίσιο- κάντε κάτι. Παγώστε τις απολύσεις. Αν πούμε ότι θα εφαρμοστούν οι νόμοι, με το 2% θα απολύονται οι εργαζόμενοι σταδιακά, εφόσον δεν θα δεχτούν ομαδικά και με οικειοθελή τρόπο να φύγουν.
      ΠΡΟΕΔΡΕΥΩΝ (Γεώργιος Σούρλας): Κυρία Παντελάκη, ολοκληρώστε, παρακαλώ.
      ΕΛΠΙΔΑ ΠΑΝΤΕΛΑΚΗ: Παγώστε, λοιπόν, ένα ορισμένο χρονικό διάστημα, στο πλαίσιο της δικής σας πολιτικής, το όριο των απολύσεων. Δώστε στους άνεργους το 80% στη βάση ενός βασικού μισθού των 1.300 ευρώ, για να μπορούν να ζήσουν οι άνθρωποι.
      Ευχαριστώ πολύ.
    ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Παντελάκη, η δική σας αγωνία, ελπίζω να μας επιτρέπετε να είναι και δική μας αγωνία, όπως είναι αγωνία και των άλλων κομμάτων και του Συνασπισμού και του ΠΑ.ΣΟ.Κ.. Κάθε άνεργος είναι μαχαιριά στο κοινωνικό σύστημα της χώρας, στην καρδιά του κοινωνικού συστήματος. Υπάρχει μία πολιτική. Εσείς λέτε ότι η πολιτική του ΠΑ.ΣΟ.Κ. είναι ίδια με την πολιτική της Νέας Δημοκρατίας. Θα μου επιτρέψετε εδώ να διαφωνήσω. Και το λέω αυτό, γιατί; Δεν θα πάρω την ποσοτική δυναμική της ανεργίας, αν έχει μία τάση μείωσης -και επιτέλους κάποια στιγμή σπάσαμε το ψυχολογικό φράγμα του 10%, που είμαστε κάτω σήμερα- δεν θα θυμίσω ότι το 1981 η ανεργία επί Νέας Δημοκρατίας ήταν 3,5%, θα πω ότι εμείς  στους δεκαεννέα μήνες -και θα λάβετε υπ΄ όψιν ως ελαφρυντικό τη μεταολυμπιακή ανεργία και να ξέρετε ότι μέχρι το Νοέμβρη η χώρα μας είχε Ολυμπιακούς και Παραολυμπιακούς Αγώνες- με πολιτική διαφορετική από το παρελθόν, μία πολιτική που θέλει «επιδοτώ την απασχόληση και όχι την ανεργία» -είναι πολύ βασική αυτή η φιλοσοφία- πρώτον και δεύτερον, με τον αναπτυξιακό νόμο, με τα νέα φορολογικά μέτρα, παρά τους δημοσιονομικούς εκτροχιασμούς, καταφέρνει αυτή η Κυβέρνηση να κάνει πράξη, να αυξάνουν οι θέσεις απασχόλησης και να μειώνεται η ανεργία. 
    Παράδειγμα: Πάρτε τα στοιχεία, κυρία Παντελάκη, από το ΕΒΕΑ. Το 2004 είχαμε διπλασιασμό των επιχειρήσεων που άνοιξαν και το 2005 τριπλασιασμό. Μας κατηγορείτε ότι εξυπηρετούμε τα συμφέροντα των επιχειρηματιών. Όχι, κυρία Παντελάκη, εμείς είμαστε θιασώτες της επιχειρηματικότητας. Εμείς προσπαθούμε να υπάρχει επιχειρηματικότητα, να υπάρχουν επιχειρήσεις, να υπάρχει ανάπτυξη, για να υπάρξουν, όπως λέτε, μόνιμες και σταθερές σχέσεις απασχόλησης. Αυτή είναι η προσπάθειά μας και σ’ αυτό τείνουμε καθημερινά. Δεν μπορείτε, λοιπόν, να λέτε ότι είναι ίδια η πολιτική. Και εν πάση περιπτώσει εμείς ζητήσαμε από το λαό στις 7 Μαρτίου την έγκρισή του για ένα συγκεκριμένο πρόγραμμα. Και στη συγκεκριμένη κατάσταση που είναι η ανεργία, είπαμε στον ελληνικό λαό: «θα μειώσουμε κατά τρεις μονάδες την ανεργία, κύριοι, ψηφίστε μας την τετραετία 2004-2008». Αν η πολιτική μας είναι σωστή και στο σωστό δρόμο, θα το πετύχουμε. Άρα, εμείς θα έχουμε μία αξιοπιστία και την έγκριση του ελληνικού λαού. 
    Από εκεί και πέρα, να κάνουμε νόμο που να απαγορεύσουμε τις απολύσεις, αυτά, ξέρετε, γίνονται σε καθεστώτα τα οποία δεν είναι φιλελεύθερα, σε καθεστώτα που ο λαός επέλεξε ένα καθεστώς του ριζοσπαστικού φιλελευθερισμού που λέει «το κράτος παρεμβαίνει». Παρεμβαίνει όμως προστατευτικά και όχι το κράτος-αφέντης που λέει «προσλαμβάνω ή απολύω». Αυτή είναι μία άλλη φιλοσοφία που δεν είμαι εγώ αρμόδιος να απαντήσει, απαντά ο ελληνικός λαός με αυτό που δίνει στην κάλπη κάθε τέσσερα χρόνια. 
    Ευχαριστώ. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Τρίτη είναι η με αριθμό 183/9./8.11.2005 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Πρωθυπουργό, σχετικά με την ιδιωτικοποίηση της Ολυμπιακής Αεροπορίας. 
    Κύριε Πρόεδρε, απ’ ό,τι βλέπετε στην ερώτησή σας, πρόκειται να απαντήσει ο Υφυπουργός κ. Νεράντζης. Αν δέχεστε να απαντήσει ο κ. Νεράντζης, θα ήταν επιβεβλημένο να προβώ στην ανάγνωση της ερώτησης. Αν, όμως, δεν το αποδέχεστε και αποσύρετε την ερώτηση, τότε θα είναι περιττός κόπος και χρόνος η ανάγνωση της ερώτησης. 
    Θα αποσύρετε την ερώτηση; Θα δεχθείτε να συζητήσετε με τον κ. Νεράντζη;
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, μου ζητήσατε να παρέμβω επί θέματος Κανονισμού, άρθρο 129, το δέχομαι και θέλω να αξιοποιήσω το χρόνο μου ...
    ΠΡΟΕΔΡΕΥΩΝ (Γεώργιος Σούρλας): Δεν σας ζήτησα εγώ τέτοιο πράγμα.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Εσείς μου ζητήσατε, γιατί κανονικά θα προχωρούσατε στην ανάγνωση της ερώτησης, η οποία έχει ένα σημαντικό πολιτικό βάρος. Παρ’ όλα αυτά, δεν μου το ζητήσατε εσείς, σας το ζητάω εγώ. 
    ΠΡΟΕΔΡΕΥΩΝ (Γεώργιος Σούρλας): Θα μου επιτρέψετε για την κοινοβουλευτική τάξη να σας πω ότι, όταν ζητάει το λόγο επί του  Κανονισμού  ένα μέλος της Εθνικής Αντιπροσωπείας, θα πρέπει να συνοδεύεται από δύο υπογραφές. Ο σεβασμός και η εκτίμηση στο πρόσωπό σας μπορεί να αποτελεί μία παρέκκλιση, αλλά παρέκκλιση και του Κανονισμού. Ενώ ζητάτε το λόγο επί του Κανονισμού, δεν συνυπογράφεται από κάποιον συνάδελφό σας. Όμως, αυτό δεν είναι το μεγάλο ζητούμενο, αλλά η κοινοβουλευτική τάξη το επιβάλλει.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας ευχαριστώ. 
    Μην ξεχνάτε, όμως, ότι είμαι και Πρόεδρος Κοινοβουλευτικής Ομάδας και πίσω από το αίτημά μου υπάρχουν οι έξι Βουλευτές της Κοινοβουλευτικής μας Ομάδας. 
    ΠΡΟΕΔΡΕΥΩΝ (Γεώργιος Σούρλας): Ο Κανονισμός ορίζει σαφώς και δύο υπογραφές. 
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Είναι επαναλαμβανόμενο.
    Εν πάση περιπτώσει, έχω το λόγο επί του Κανονισμού με βάση το άρθρο 129.
    ΠΡΟΕΔΡΕΥΩΝ (Γεώργιος Σούρλας): Τον έχετε κατά παρέκκλιση.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τον έχω πάντως. Εντάξει;
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Πρόεδρε.
    ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Σας ευχαριστώ.
    Θέλω να πω ότι είναι η τρίτη φορά που καταθέτω την ίδια ερώτηση, απευθυνόμενη προς τον Πρωθυπουργό.
      Σήμερα γνωρίζω ότι ο Πρωθυπουργός είναι στην Ιαπωνία. Δεν θέλω να μου απαντήσει ούτε ο ίδιος, ούτε ο κ. Κοϊζούμι. Αυτή τη φορά, πρώτη φορά από τις τρεις. Παρόλο αυτά, με βάση το άρθρο 129 έπρεπε να βρισκόταν εδώ ο Υπουργός Μεταφορών και αν δεν μπορούσε ο Υπουργός Μεταφορών, ο Υπουργός Οικονομίας και αν δεν μπορούσε ο Υπουργός Οικονομίας, ο Υπουργός Απασχόλησης, γιατί και στους τρεις απευθύνεται και σχετίζεται το αντικείμενο της ερώτησης αυτής. 
      Δεν γίνεται αυτό. Συνεχίζει και έρχεται ο κ. Νεράντζης. Τον εκτιμώ τον κ. Νεράντζη, αλλά πιστεύω ότι είναι άσχετος με το συγκεκριμένο ζήτημα και δεν συμμετείχε, όπως είπα και την άλλη φορά, ούτε καν στις κυβερνητικές συσκέψεις που έγιναν για το θέμα του διαγωνισμού της Ολυμπιακής Αεροπορίας. 
      Θεωρώ αυτή τη στάση της Κυβέρνησης περιφρόνηση και επίδειξη θράσους απέναντι στο Κοινοβούλιο. Θεωρώ ότι είναι επίθεση ενάντια στην Αριστερά, ενός από τα κόμματα της Αριστεράς. Θεωρώ ότι είναι επίδειξη αδιαφάνειας, γιατί ο Υπουργός Μεταφορών έπρεπε να δώσει λόγο τώρα που είναι εν εξελίξει οι διεργασίες στην Ολυμπιακή. 
      ΠΡΟΕΔΡΕΥΩΝ (Γεώργιος Σούρλας): Τώρα μπαίνετε στην ουσία όμως. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Τέλος, θέλω να σας πω ότι αποσύρω την ερώτησή μου. Θα την επανακαταθέσω, όχι με καμία διάθεση βεντέτας -απεχθάνομαι τη βεντέτα- αλλά γιατί οφείλω να υπογραμμίσω ότι έχουμε μια Κυβέρνηση απούσα, μια Κυβέρνηση που περιφρονεί το Κοινοβούλιό μας, μέχρις ότου να έλθει εδώ ο ίδιος ο Πρωθυπουργός ή ο αρμόδιος Υπουργός να μου δώσει απάντηση. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, ξεφύγατε από τον Κανονισμό. Αναφερθήκατε στην ουσία, κρίνατε την Κυβέρνηση. Αυτό δεν προβλέπεται. 
      Εγώ θα ήθελα να σας παρακαλέσω να ακούσετε ότι ο Κανονισμός εκτός από αυτό που λέει ότι μπορεί να απαντάει σε θέματα ερώτησης ο Υπουργός, κατά το άρθρο 129 που έχετε επικαλεσθεί, υπάρχει και το άρθρο 167 που λέει «τα δικαιώματα και τις υποχρεώσεις του Υπουργού στις εργασίες της Βουλής εφαρμόζονται ανάλογα και για τους Υφυπουργούς». Αυτό λέει ο Κανονισμός, ότι μπορεί ο Υφυπουργός να αναπληρώσει τον Υπουργό. Αυτά για την κοινοβουλευτική τάξη. 
      Τώρα όσον αφορά την πολιτική διάσταση που εσείς δίνετε και την κριτική που ασκείτε, αυτό είναι έξω από τα καθήκοντα του Προεδρείου. 
      Ευχαριστούμε πολύ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Κύριε Πρόεδρε, ετέθη θέμα Κανονισμού και θα ήθελα και εγώ να μιλήσω. 
      ΠΡΟΕΔΡΕΥΩΝ (Γεώργιος Σούρλας): Επί του Κανονισμού να μιλήσετε, αλλά να μην μπείτε στην ουσία. 
      Κατά παρέκκλιση θα πάρετε το λόγο, αλλά θα παρακαλέσω να περιοριστείτε στον Κανονισμό. Μην ανοίξουμε μια συζήτηση τώρα επί της ουσίας. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Το ερώτημα που τίθεται είναι ποιος άραγε περιφρονεί μετά θρασύτητος κιόλας, φράση δική σας. Μιλήσατε για σεμνότητα την άλλη φορά, αλλά μου φαίνεται ότι αυτό είναι που σας λείπει. 
      Μετά θρασύτητος λοιπόν ποιος περιφρονεί τον Κανονισμό; Εκείνος ο οποίος θέτει για τρίτη φορά το ίδιο θέμα Κανονισμού, ενώ είχε εισπράξει την απάντηση ή εκείνος ο οποίος υπεραμυνόμενος των διατάξεων –σας την ανέγνωσε ο Πρόεδρος, σας την έχω αναφέρει δύο φορές και εγώ προηγουμένως- σας λέει ότι δεν έχετε δίκιο;
      Η συμμετοχή στις συσκέψεις καθιστά αρμόδιο έναν Υπουργό; Δεν σας κάνει εντύπωση ότι εν γνώσει του Πρωθυπουργού εγώ τον εκπροσωπώ, διότι μου το επιτρέπει ο Κανονισμός; Επιχειρείτε τα εσωτερικά προβλήματα, τα οποία έχετε, να τα λύσετε δι’ αυτής της σκηνοθεσίας; Πολύ λυπάμαι, κύριε Αλαβάνο, γι’ αυτή την τακτική…
      ΠΡΟΕΔΡΕΥΩΝ (Γεώργιος Σούρλας): Κύριε Νεράντζη, μην ξεφεύγουμε, σας παρακαλώ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Λυπάμαι πάρα πολύ και σας λέω το εξής για να τελειώσουμε το θέμα. 
      ΠΡΟΕΔΡΕΥΩΝ (Γεώργιος Σούρλας): Μόνο στον Κανονισμό, κύριε Νεράντζη. Μην κάνουμε επέκταση της συζήτησης. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Μισό λεπτό, κύριε Πρόεδρε. 
      Μπορείτε να επαναφέρετε την ερώτησή σας όσες φορές θέλετε. Αν ο Πρωθυπουργός μπορεί, ασφαλώς και θα έλθει. Σας λέω όμως ότι εντός δύο - τριών ημερών συνέρχεται η διυπουργική επιτροπή, η οποία θα το ανακοινώσει. Δεν μπορεί διαρκουσών των διαπραγματεύσεων, όπως ισχυρίζεστε, να κάνουμε ανακοινώσεις.
      ΠΡΟΕΔΡΕΥΩΝ (Γεώργιος Σούρλας): Κύριε Νεράντζη, εισήλθατε στην ουσία όμως. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών):  Θα τις κάνουμε σε τρεις μέρες, οπότε θα λάβετε την απάντηση. 
      ΠΡΟΕΔΡΕΥΩΝ (Γεώργιος Σούρλας): Κύριε Νεράντζη, εισήλθατε στην ουσία. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, είμαι Πρόεδρος Κόμματος εδώ μέσα.
      ΠΡΟΕΔΡΕΥΩΝ (Γεώργιος Σούρλας): Σεβαστό, αναμφισβήτητο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Έχω την υποχρέωση να απαντήσω και σε εσάς και στον Υφυπουργό. 
      Σε εσάς να πω ότι το άρθρο 129 λέει «κάθε βδομάδα μια φορά τουλάχιστον», η ελάχιστη δυνατότητα που αφήνει στον Πρωθυπουργό είναι να έρχεται μια φορά την εβδομάδα -και όχι δύο φορές- σε ερωτήσεις. Και αυτό το έχει καταπατήσει πλήρως. Λέει ότι αντικαθίσταται από Υπουργό και όχι από Υφυπουργό. 
      Στον κ. Νεράντζη θα ήθελα να πω: Κύριε Υφυπουργέ, γιατί αφήνετε να σας γελοιοποιούν, να σας χρησιμοποιούν.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ πάρα πολύ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Δεν διαβάζετε τον Τύπο.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε…
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Γιατί δεν υπερασπίζεστε και εσείς και την προσωπική σας, αν θέλετε, αξία και την αξία του Κοινοβουλίου; Σας ξαναλέω ότι θα φέρω τέταρτη φορά από την άλλη βδομάδα αυτή την ερώτηση και θα δούμε πάλι ότι έχουμε μια Κυβέρνηση απούσα. 
      Και πρέπει να ξέρει η Νέα Δημοκρατία ότι ο διάλογος με τον Συνασπισμό…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρόεδρε.  Επεκτείνεστε σε θέματα ουσίας αυτή τη στιγμή. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς):…δε θα γίνεται σε επίπεδο Υφυπουργών και γραμματέων των Υπουργείων, θα γίνεται σε επίπεδο Προέδρων των κομμάτων ή κατ’ ανάγκη αντικατάστασή τους από Υπουργούς. 
      Να ξέρετε ότι δεν πρόκειται η Αριστερά να δεχθεί τέτοιες προσβολές.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, υπάρχουν και άλλες διαδικασίες. Υπάρχει η Διάσκεψη των Προέδρων, υπάρχει η διαδικασία των επερωτήσεων κ.λπ. Εγώ, ως Προεδρεύων, πρέπει να κάνω πιστή εφαρμογή του Κανονισμού και σας είπα εκτός από το άρθρο 129 που επικαλείστε, υπάρχει και το άρθρο 167. 
      Θα παρακαλούσα επίσης να αποφεύγονται αυτοί οι χαρακτηρισμοί από τη μία ή την άλλη πλευρά, περί γελοιοποίησης ή περί υποβάθμισης. Δεν είναι στις προθέσεις πιστεύω σίγουρα του Προεδρείου, αλλά και τις δικές σας, που υπηρετείτε το Εθνικό Κοινοβούλιο. 
      Τελειώνει, λοιπόν, η συζήτηση εδώ.
      Εισερχόμαστε στη συζήτηση επικαίρων ερωτήσεων δευτέρου κύκλου.
      Θα συζητηθεί πρώτη η με αριθμό 184/8.11.05 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Αντωνακόπουλου προς τον Υπουργό Πολιτισμού, σχετικά με την εκπόνηση προγράμματος ανάδειξης της Αρχαίας Ολυμπίας κλπ. 
      Η επίκαιρη ερώτηση του κυρίου συναδέλφου έχει ως εξής:
      «Στο Διεθνές Συνέδριο Κλασικού Αθλητισμού, που έγινε στο Ρέικιαβικ της Ισλανδίας, η Διεθνής Ομοσπονδία Κλασικού Αθλητισμού (IAAF), έκανε δεκτές τις ελληνικές θέσεις για την πραγματοποίηση αγώνων ρίψεων στην Αρχαία Ολυμπία.
      Ο Αντιπρόεδρος της IAAF Χέλμουτ Ντίγκελ εξήρε τη συμβολή του κ. Κυριακού, μέλους της IAAF, δηλώνοντας πως «η ιδέα διοργάνωσης αυτών των αγώνων ανήκει στον κ. Μίνωα Κυριακού». Οι αγώνες έχουν προγραμματιστεί για τις 14 Μαϊου.
      Κατά την ομιλία σας στις 18.1.2004 στο Κλειστό Δημοτικό Γυμναστήριο του Πύργου, ως Πρόεδρος της Νέας Δημοκρατίας, μεταξύ των άλλων δεσμεύσεων που αναλάβατε για την Ηλεία ήταν και η αναφορά σας για την Αρχαία Ολυμπία λέγοντας επί λέξει τα εξής:
      «… Η υλοποίηση συγκροτημένου προγράμματος για την ανάδειξη της παγκοσμιότητας της Αρχαίας Ολυμπίας αποτελούν υποχρέωση όλων των Ελλήνων».
      Με δεδομένη την ανάθεση τέλεσης των παγκόσμιων αγώνων ρίψεων στη χώρα μας, στην περιοχή της Αρχαίας Ολυμπίας, είναι αυτονόητο ότι προβάλλει επιτακτικά η υλοποίηση συγκεκριμένου προγράμματος που περιλαμβάνει αθλητικές – πολιτιστικές υποδομές, καθώς και δίκτυα μεταφορών, αεροδρόμια, Ιονία Οδός, Ολυμπιακή Οδός.
      Ερωτάσθε, κύριε Υπουργέ:
      1.Έχει εκπονηθεί το αναφερθέν από σας συγκροτημένο πρόγραμμα για την ανάδειξη της παγκοσμιότητας της Αρχαίας Ολυμπίας; Εάν ναι, από ποια υπηρεσία του Υπουργείου σας έχει εκπονηθεί και πότε;
      2.Υπάρχει χρονοδιάγραμμα του προγράμματος αυτού;»
      Το λόγο έχει η Αναπληρωτής Υπουργός Πολιτισμού, κ. Πετραλιά.
      ΦΑΝΗ ΠΑΛΛΗ - ΠΕΤΡΑΛΙΑ (Αναπληρωτής Υπουργός Πολιτισμού): Κύριε Πρόεδρε και κύριε συνάδελφε, χαίρομαι ιδιαίτερα διότι η ερώτηση αυτή δίνει την ευκαιρία να αναφερθούμε  σε μια από τις πιο πετυχημένες διεθνείς πρωτοβουλίες τις οποίες έχει αναλάβει η χώρα μας και που χειροκροτήθηκε διεθνώς, αλλά και γιατί με πολλές άλλες κυβερνητικές πράξεις αποδεικνύεται πόσο σοβαρά και σωστά και συγκροτημένα αξιοποιείται η ολυμπιακή κληρονομιά.
      Πράγματι, κύριοι συνάδελφοι, στο πλαίσιο της μεταολυμπιακής αξιοποίησης προτείναμε στην παγκόσμια Ομοσπονδία Στίβου την ΙΑAF να δημιουργηθεί το Παγκόσμιο Μουσείο του Κλασικού Αθλητισμού στην Ελλάδα, ένα μουσείο που θα είναι μοναδικό στον κόσμο. Παράλληλα κατά την πορεία των διαπραγματεύσεων, ζητήσαμε από την IAAF κάθε καλοκαίρι να ανοίγει η αυλαία του Παγκόσμιου Πρωταθλήματος του Κλασικού Αθλητισμού στην Αρχαία Ολυμπία, κάτι το οποίο έγινε δεκτό.
      Έτσι, στις 14 Μαϊου φέτος θα έχουμε στην Αρχαία Ολυμπία με απόλυτο σεβασμό στο περιβάλλον, με απόλυτη συνεργασία με τους αρχαιολόγους, ρίψεις  που θα γίνουν με προσωρινές κατασκευές χωρίς να δημιουργηθεί κανένα πρόβλημα εις βάρος του Σταδίου της Ολυμπίας.
      Όπως γνωρίζετε, είχαν γίνει κατά τη διάρκεια των Ολυμπιακών Αγώνων οι ρίψεις στην Αρχαία Ολυμπία με πολύ μεγάλη επιτυχία και με μεγάλο ενδιαφέρον από το σύνολο του παγκόσμιου Τύπου αλλά και των θεατών και φίλων του κλασικού αθλητισμού.
      Όσον αφορά στο πρόγραμμα στο οποίο αναφέρεστε, κύριε Αντωνακόπουλε, θα ήθελα να σας πω ότι η Ολυμπία δεν χρειάζεται πρόγραμμα για να αναδειχθεί. Είναι ήδη στη συνείδηση όλου του κόσμου μια παγκόσμια πρωτεύουσα του αθλητισμού. 
      Αυτό που χρειάζεται η Ολυμπία και η Ηλεία γενικότερα είναι η προβολή αυτής της μοναδικότητας της Αρχαίας Ολυμπίας και της παγκοσμιότητάς της. Έχει την παγκοσμιότητά της η Αρχαία Ολυμπία, την προβολή χρειαζόμαστε και προς αυτή την κατεύθυνση πολύ σοβαρά πηγαίνουμε. Το γεγονός ότι θα γίνεται κάθε καλοκαίρι –14 Μαΐου είναι η πρώτη μας μεγάλη εκδήλωση- θα υπενθυμίζει σε όλον τον κόσμο ακριβώς αυτό, την παγκοσμιότητα της Αρχαίας Ολυμπίας. 
      Το ερώτημα λοιπόν που πρέπει να γίνει μέσω της Βουλής είναι προς τον κ. Αντωνακόπουλο και όχι προς την Κυβέρνηση. Αναγνωρίζετε, κύριε Αντωνακόπουλε εσείς και το Κόμμα σας, ότι η πρωτοβουλία μας αυτή είναι πολύ επιτυχημένη και θα ωφελήσει την Ελλάδα και την Αρχαία Ολυμπία γενικότερα, ναι ή όχι; Διότι αντιλαμβάνεστε σαφώς και αντιλαμβανόμαστε όλοι τι σημαίνει εκατοντάδες δημοσιογράφοι και τηλεοπτικά κανάλια απ’ όλο τον κόσμο να προβάλουν καθημερινά αυτή τη διοργάνωση και βεβαίως την Αρχαία Ολυμπία. 
      Εκεί, θα διεξαχθούν τα αγωνίσματα ρίψεων, θα διεξαχθεί –και πάλι το τονίζω- σε πρόσθετες κατασκευές, οι οποίες θα τοποθετηθούν προσωρινά, ελαφριές κατασκευές. Η διαδικασία θα περάσει από το Κ.Α.Σ. η μελέτη και θα πάρει απόφαση του Κ.Α.Σ.. Τα αγωνίσματα τα οποία θα γίνουν εκεί, όπως ήδη το έχω αναφέρει και στο παρελθόν, η σφαίρα, το άλμα εις μήκος, το τριπλούν, το άλμα επί κοντώ και τα 100 μέτρα. 
      Κύριε Αντωνακόπουλε, αυτήν την πρωτοβουλία μας ξέρετε πολύ καλά ότι όλη η τοπική κοινωνία της Ολυμπίας και ο κύριος Δήμαρχος, αλλά και όλοι οι παράγοντες της περιοχής και πάνω απ’ όλα οι κάτοικοι και πολίτες του Νομού Ηλείας, την έχουν χαιρετήσει με ενθουσιασμό. Διότι πραγματικά στόχος μας είναι να καταστήσουμε τη χώρα μας παγκόσμιο κέντρο του αθλητισμού –γενικότερα του αθλητισμού- γι’ αυτό και αξιοποιούμε και όλες τις εγκαταστάσεις, οι οποίες έγιναν για τους Ολυμπιακούς Αγώνες.
      Η Αρχαία Ολυμπία –και εγώ, όπως ξέρετε, έλκω την καταγωγή μου από την Ηλεία, αλλά και ως άνθρωπος του αθλητισμού- θεωρώ ότι είναι η μεγάλη μας αθλητική περιουσία. Η ανάδειξη, λοιπόν, της Ολυμπίας με την παγκοσμιότητα την οποία ήδη έχει η Ολυμπία είναι πραγματικά και πρέπει να είναι για όλους εμάς ένα πρωταρχικό καθήκον. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Υπουργέ. 
      Ο ερωτών συνάδελφος κ. Παναγιώτης Αντωνακόπουλος έχει το λόγο. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Αναμφισβήτητα κάθε Έλληνας αισθάνεται υπερήφανος για την απόφαση της Διεθνούς Ομοσπονδίας Κλασσικού αθλητισμού που βεβαίως είναι μια επιτυχία των ελληνικών δυνάμεων στον αθλητισμό, αλλά –όπως και ο Αντιπρόεδρος του Οργανισμού διαβεβαιώνει- αυτές τις θέσεις τις πέρασε εκεί ο κ. Κυριακού για την ελληνική –θα έλεγα- αθλητική οικογένεια. 
      Αυτό που με ανησυχεί, όχι εμένα προσωπικά, αλλά και το Δήμο Αρχαίας Ολυμπίας και τη Νομαρχιακή Αυτοδιοίκηση, είναι ότι για ένα τόσο σοβαρό γεγονός ακούσαμε το επίθετο «πρόχειρη» κατασκευή. Και μόνο η λέξη αυτή δηλώνει ότι ακόμα δεν έχουμε βάλει σοβαρές προοπτικές. Ένα τέτοιο γεγονός, παγκόσμιοι αγώνες, αθλητικοί αγώνες στην Ολυμπία κάθε χρόνο δεν μπορεί να προσεγγίζεται με τη λογική των πρόχειρων υποδομών.
      Πράγματι, η Ολυμπία είναι γνωστή, αλλά δεν είναι παγκόσμια γνωστή, επειδή τη στήριξαν οι σύγχρονοι Έλληνες. Είναι γιατί είναι ένα απόθεμα πολιτιστικό και αθλητικό. Η σύγχρονη ελληνική διοίκηση τι έχει κάνει για την Ολυμπία; Τους Παγκόσμιους Αθλητικούς Αγώνες δεν τους περνά καν από την Αρχαία Ολυμπία. Τους Πανελλήνιους Μαθητικούς Αγώνες τους αφαίρεσε από την Ολυμπία. Το Κέντρο Συντήρησης Έργων Τέχνης που ήταν να γίνει στην Αρχαία Ολυμπία πάει στην Αρκαδία και άλλα πολλά. Το Κεντρικό Αρχαιολογικό Συμβούλιο ακόμα δεν έχει πάρει απόφαση γι’ αυτούς τους Αγώνες. 
      Παράλληλα όμως ο Δήμος Αρχαίας Ολυμπίας διεκδικεί την κατασκευή ενός αθλητικού κέντρου που είναι εγκεκριμένο, υπάρχουν εγγεγραμμένες πιστώσεις και δεν υλοποιείται. Πώς, λοιπόν, μπορεί να γίνουν τόσο σημαντικοί αγώνες σε μία περιοχή όπου τελικά υπάρχει αναντιστοιχία μεταξύ του ιστορικού πολιτιστικού μεγέθους και της προσφοράς στήριξης από τη σύγχρονη ελληνική διοίκηση;
      Η Αρχαία Ολυμπία και η Αρχαία Ίλιδα, που είναι το λίκνο των Ολυμπιακών Αγώνων, θέλουν μία άλλη αντιμετώπιση. Ο Πρωθυπουργός, ως Αρχηγός της Νέας Δημοκρατίας τότε, είχε δίκιο όταν έλεγε ότι χρειάζεται υλοποίηση ενός συγκροτημένου προγράμματος ανάδειξης της παγκοσμιότητας, το οποίο δεν το βλέπουμε αν δεν γίνουν αθλητικές υποδομές και υποδομές συνεδριακού τουρισμού και αν οι μεταφορές δεν διευκολύνουν τους αθλητές, τις συνοδείες, τους προπονητές, δηλαδή έναν πληθυσμό της αθλητικής οικογένειας συν τους ανθρώπους που θα έρχονται εκεί. Πώς θα γίνουν όλα αυτά; Στη λογική της πρόχειρης προσέγγισης; Μία διεκπεραιωτική, δηλαδή, διαδικασία να το φέρουμε σαν άγος; 
      Πρέπει, πράγματι, η πολιτεία να δείξει το αντίστοιχο ενδιαφέρον γιατί δεν είναι θέμα της Ηλείας. Είναι θέμα της χώρας. Είναι εθνικό ζήτημα. Είναι μία μεγάλη ευκαιρία να εξάγουμε την εικόνα της ολυμπιακής χώρας, να κρατήσουμε αυτήν τη μεταολυμπιακή καταξίωση γιατί απ’ ό,τι φαίνεται σε όλα τα επίπεδα ξεθωριάζει αυτή η καταξίωση της χώρας μέσω των Ολυμπιακών Αγώνων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Καλείστε, λοιπόν, να δώσετε συγκεκριμένες απαντήσεις. Και η πιο χειροπιαστή είναι να πείτε στον Δήμαρχο Αρχαίας Ολυμπίας τον κ. Σκουλαρίκη να προχωρήσει αυτό το αθλητικό κέντρο του οποίου, στα πλαίσια και του ολυμπιακού φεστιβάλ νέων, …
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Αντωνακόπουλε.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: … είχε ξεκινήσει η χρηματοδότηση. Δυστυχώς, όπως λέει και το Δημοτικό Συμβούλιο Αρχαίας Ολυμπίας, αυτό συνεχώς σας οχλεί και δεν υπάρχει πρόοδος. Το Νομαρχιακό Συμβούλιο Ηλείας σύντομα συνεδριάζει  και υπάρχει μία κοινωνική κινητοποίηση .... 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, παρακαλώ.
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Είναι πράγματι πρόκληση για τη χώρα. Αλλά «το φυλάξαι τα αγαθά χαλεπότερον του κτίσασθαι»; Δηλαδή, κερδίσαμε αυτήν την ανάθεση, εμείς θα την απαξιώσουμε; 
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η κυρία Υπουργός έχει το λόγο.
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Κύριε συνάδελφε, όταν λέμε πρόχειρες κατασκευές τεχνικά εννοούμε τις προσωρινές κατασκευές. Δεν είπα πρόχειρες υπό την έννοια της προχειρότητας. Εννοώ μη μόνιμες κατασκευές. Και εννοώ ότι δεν πρόκειται να μπουν οι μπουλντόζες μέσα στο Αρχαίο Θέατρο, δεν πρόκειται να σκάψουν, δεν πρόκειται να γίνει καταστροφή του περιβάλλοντος, θα υπάρξει απόλυτος σεβασμός. 
      Υπάρχουν ειδικές κατασκευές που θα δημιουργηθούν. Δεν εννοούσα χωρίς υποδομές, κύριε συνάδελφε. Το «πρόχειρα» σημαίνει προσωρινά και αυτό φαντάζομαι ότι σαφώς το έχετε καταλάβει και το διευκρινίζω, διότι άλλως θα μας ψέγατε. Θέλω να γίνει ξεκάθαρο ότι δεν θα πάει κανένα μηχάνημα κάτω, δεν θα πάει κανένας να σκάβει μέσα στο στάδιο της Αρχαίας Ολυμπίας. Είναι ξεκάθαρο αυτό και νομίζω ότι δεν χρειάζεται να το τονίσω επιπλέον. 
      Είπατε για τις υποδομές. Ξέρετε ότι και η δική σας κυβέρνηση είχε κάνει ένα πρόγραμμα για την ανάδειξη της Αρχαίας Ολυμπίας για τους Ολυμπιακούς Αγώνες. Ένα πρόγραμμα για το οποίο τρέχαμε τις τελευταίες ώρες και δεν μπορούσαμε να το προλάβουμε, γιατί υπήρξαν πολύ μεγάλες καθυστερήσεις.
      Είστε Βουλευτής της περιοχής, γνωρίζετε τον αγώνα που κάναμε για την παράκαμψη της Αρχαίας Ολυμπίας. Αγώνας έγινε για να μπορούν να τελειώσουν όλα αυτά. Η Αρχαία Ολυμπία …
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Τα εγκαινιάσατε ... 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Δεν είναι θέμα εγκαινίων. Δεν μετράνε αυτά, κύριε συνάδελφε. 
      ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Και το μουσείο και την παράκαμψη. 
      ΦΑΝΗ ΠΕΤΡΑΛΙΑ - ΠΑΛΛΗ (Αναπληρωτής Υπουργός Πολιτισμού): Κύριε συνάδελφε, εγώ ξέρετε τι λέω; Για να μπορέσει να γίνει αυτό το έργο δούλευαν είκοσι τέσσερις ώρες το εικοσιτετράωρο τους τελευταίους μήνες και το ξέρετε πάρα πολύ καλά. Την ίδια αγωνία είχαμε όλοι. Δεν μπαίνω σε μία τέτοια αντιπαράθεση. Η εικόνα της χώρας μας ενδιαφέρει. Αυτός είναι ο στόχος μας. Τώρα, ποιος το έκανε ή ποιος θα το κάνει, τους πολίτες ουδόλως τους ενδιαφέρει. Ο στόχος ο δικός μας είναι να αναδείξουμε τη χώρα μας και πάνω απ’ όλα την Αρχαία Ολυμπία. 
      Εγώ μάλιστα όταν ήμουν Υπουργός το 1990 έκανα ειδική παρέμβαση στην Ε.Ο.Κ. που είχε γίνει δεκτή, να ανακηρυχτεί η Ολυμπία αθλητική πρωτεύουσα της Ευρώπης. Επίσημα το είχα πάει αυτό στην Ε.Ο.Κ. τότε. Το είχα περάσει από το Συμβούλιο των Υπουργών, είχε προχωρήσει όλη αυτή η διαδικασία και το 1993 σταμάτησε. Να μην πούμε τώρα γιατί σταμάτησε και να μην πούμε ποιος έχασε τις εκλογές και ποιος τις κέρδισε το 1993.
      Θέλω, λοιπόν, να σας πω ότι στην Αρχαία Ολυμπία έχουν γίνει μεγάλα έργα. Έχουν δοθεί περίπου 13.000.000 ευρώ για όλες τις αναπλάσεις οι οποίες έγιναν στην Αρχαία Ολυμπία με εξαιρετικό το νέο Αρχαιολογικό Μουσείο και εξαιρετικό το Μουσείο των Ελληνικών Ολυμπιακών Αγώνων που υπάρχει εκεί. Κανένας δεν αμφισβητεί ότι όλες αυτές οι αναπλάσεις ήταν αναπλάσεις για τις υποδομές, όπως το «ΞΕΝΙΑ» κ.λπ.. Όλα αυτά κόστισαν χρήματα. Πρέπει να πούμε ότι έγιναν παρεμβάσεις.
      Ξέρετε και κάτι που πρέπει να σας πω. Δεν έγιναν μόνο αυτές οι παρεμβάσεις από τις Ολυμπιακές ΣΑΕ, αποκλειστικά για τους Ολυμπιακούς Αγώνες, γιατί δεν πρόλαβε η προηγούμενη κυβέρνηση να τελειώσει αυτά τα έργα. Έτσι έπρεπε μετά τους Ολυμπιακούς Αγώνες και χρήματα να δοθούν, αλλά και έργα να συνεχιστούν. Άρα, λοιπόν, η πρόθεση υπάρχει. Δεν είναι δυνατόν ό,τι δεν έγινε για τους Ολυμπιακούς Αγώνες σ΄ ένα πρόγραμμα που υπήρχε, να γίνει μέσα σε λίγο χρονικό διάστημα. Όλα έχουν πάρει το δρόμο τους.
      Πάνω απ’ όλα σας λέγω ότι θεωρούμε ότι την αρχαία Ολυμπία πρέπει να την αξιοποιήσουμε επιπλέον και σε ό,τι άλλες δυνατότητες έχει από πλευράς εγκαταστάσεων και χώρων. Εχουμε τη Διεθνή Ολυμπιακή Ακαδημία την οποία η ελληνική πολιτεία έχει στηρίξει και με μεγάλα ποσά, ώστε να αναδειχθεί ως κέντρο και ως πόλος του Ολυμπισμού.
      Κάθε δύο χρόνια θα γίνεται στην Αρχαία Ολυμπία το Παγκόσμιο Συνέδριο της Εκεχειρίας. Ήδη το καλοκαίρι στην Αρχαία Ολυμπία είχαμε τις ομάδες από χώρες που βρίσκονται σε εμπόλεμη κατάσταση. Αυτό το κάναμε μαζί με τη Δ.Ο.Ε., το Ίδρυμα και το Κέντρο της Εκεχειρίας. 
      Όλα αυτά γίνονται διότι μελετάμε και υλοποιοούμε πάνω απ’ όλα με πολύ σοβαρότητα και συντονισμό και πρόγραμμα την μεταολυμπιακή αξιοποίηση. Ήδη οι διαγωνισμοί βρίσκονται σε εξέλιξη. Ίσως θα τα παρακολουθείτε. Για πληροφόρηση όλων των συναδέλφων, σας λέγω ότι πέντε διαγωνισμοί αξιοποίησης των Ολυμπιακών Ακινήτων βρίσκονται στις τελικές τους φάσεις και ακριβώς ο στόχος και ο σκοπός είναι να γίνει η χώρα διεθνές κέντρο του πολιτισμού και του ολυμπισμού. 
      Το δε Μουσείο της IAΑF, μαζί με το μουσείο των Ελληνικών Ολυμπιακών Αγώνων προετοιμάζεται και θα γίνει. Και βεβαίως, όπως είπα και στην αρχή, αλλά και το τονίζω ιδιαίτερα, θα είναι το μοναδικό παγκόσμιο μουσείο του κλασικού αθλητισμού στον κόσμο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Η με αριθμό 186/8-11-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη, προς τον Υπουργό Οικονομίας και Οικονομικών, σχετικά με την εισαγωγή της εταιρείας «ΣΙΔΜΑ Α.Ε.» στο Χρηματιστήριο κ.λπ. διαγράφεται λόγω κωλύματος του κ. Υπουργού. 
      Ο συνάδελφος κ. Φίλιππος Πετσάλνικος, ζητά ολιγοήμερη άδεια απουσίας στο εξωτερικό.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Έχω την τιμή να ανακοινώσω στο Σώμα, ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι οκτώ μαθητές και μαθήτριες και δύο συνοδοί-καθηγητές από το 1ο Γυμνάσιο Ασπροπύργου.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 2/1/22-9-2005 επερώτηση των Βουλευτών του ΠΑ.ΣΟ.Κ. κυρίων Δημητρίου Πιπεργιά, Βασιλείου Κεγκέρογλου, Ευάγγελου Αργύρη, Χρίστου Βερελή, Δημητρίου Γεωργακόπουλου, Κίμωνα Κουλούρη, Ανδρέα Μακρυπίδη, Κωνσταντίνου Σκανδαλίδη, Απόστολου Φωτιάδη, Νικολάου-Φωτίου Χατζημιχάλη, Νικολάου Χριστοδουλάκη, Ιωάννη Μανιάτη, Χρήστου Πρωτόπαπα, Ροδούλας Ζήση και Άννας Διαμαντοπούλου, προς τους Υπουργούς Ανάπτυξης και Οικονομίας και Οικονομικών, σχετικά με θέματα που αφορούν την Δημόσια Επιχείρηση Ηλεκτρισμού (Δ.Ε.Η.).
      Ο γραμματέας του Προεδρείου της Κοινοβουλευτικής Ομάδας του ΠΑ.ΣΟ.Κ., κ. Ρέππας, ορίζει ως Κοινοβουλευτικό Εκπρόσωπο, τη Βουλευτή Μαγνησίας κ. Ροδούλα Ζήση. 
      Τον λόγο έχει ο πρώτος επερωτών κ. Δημήτριος Πιπεργιάς.
      ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, διανύουμε μία κρίσιμη περίοδο. Οι αγορές ενέργειας απελευθερώνονται. Η ελληνική νομοθεσία εναρμονίζεται με καθυστερήσεις με τις κοινοτικές οδηγίες. Διαμορφώνεται η περιφερειακή αγορά Νοτιανατολικής Ευρώπης. Βρίσκεται σε εξέλιξη μια σοβαρή ενεργειακή κρίση που καθιστά αναγκαία τη χάραξη μιας νέας ενεργειακής στρατηγικής. 
      Η ασφάλεια εφοδιασμού και η ενεργειακή επάρκεια της χώρας είναι περισσότερο από κάθε άλλη φορά επιβεβλημένη.
     Αυτήν την κρίσιμη περίοδο όμως η Δ.Ε.Η. είναι εγκλωβισμένη στη δύνη μιας βαθιάς και παρατεταμένης διοικητικής κρίσης.
     Το τελευταίο διάστημα μετά και την παρέμβαση του Πρωθυπουργού ξεκαθάρισε πλήρως η εικόνα για το πώς θέλει η Κυβέρνηση τη Δ.Ε.Η.. Τη θέλει ευάλωτη στην προσπάθεια συγκεκριμένων συμφερόντων να προωθήσουν στα κέντρα λήψης των αποφάσεων δικούς τους ανθρώπους προκειμένου να την αποδυναμώσουν και να την αλώσουν. Η διοικητική κρίση την οδηγεί σε παράλυση. Η συνεχιζόμενη διάσταση απόψεων στην ηγεσία της έχει διαμορφώσει νοσηρό κλίμα. Τα φαινόμενα κομματισμού, αναξιοκρατίας και αμφισβήτησης της διοικητικής ιεραρχίας έχουν πάρει μεγάλες διαστάσεις. Χρονολογούνται από την ημέρα που ο κ. Καραμανλής τοποθέτησε με δική του απόφαση στη θέση του Προέδρου της Δ.Ε.Η. τον τέως Βουλευτή Κυκλάδων κ. Παλαιοκρασσά. Η τοποθέτηση αυτή έγινε παρά τις προεκλογικές διακηρύξεις για αξιοκρατικές και τεχνοκρατικές διοικήσεις στις Δ.Ε.Κ.Ο. ιδιαίτερα μάλιστα στις εισηγμένες στο Χρηματιστήριο.
     Ο κ. Παλαlοκρασσάς από την πρώτη στιγμή της εγκατάστασής του στη Δ.Ε.Η. επεδίωξε συστηματικά να πάρει εκτελεστικές αρμοδιότητες. Επεδίωκε και επιδιώκει να υπαγορεύει και να υλοποιεί αποφάσεις σύμφωνα με τις επιδιώξεις του. Ήρθε γρήγορα σε διάσταση με το διευθύνoντα σύμβουλο. Υπήρξαν διαφορετικές απόψεις σε ζητήματα στρατηγικής σημασίας οι οποίες δημιούργησαν φαινόμενα δυσλειτουργίας και εμπλοκής στο μηχανισμό λήψης κρίσιμων αποφάσεων για την πορεία της επιχείρησης. Κορυφαίο δείγμα αυτών των διαφορετικών απόψεων ήταν η πρωτοφανής ενέργεια του Προέδρου της Δ.Ε.Η. να κάνει στο διοικητικό συμβούλιο διαφορετική εισήγηση από τον διευθύνοντα σύμβουλο για το θέμα της κατασκευής νέων μονάδων που θα αντικαταστήσουν τις παλαιές σύμφωνα με το ν.3175.
     Κατά τον κ. Παλαlοκρασσά οι νέες μονάδες πρέπει να κατασκευαστούν σε σύμπραξη με τους ιδιώτες, δηλαδή με κεφάλαια της Δ.Ε.Η., πλην όμως αυτές να ανήκουν και να λειτουργούν από τους επιχειρηματίες που αυτός θα επέλεγε. Οι απόψεις αυτές εξόφθαλμα εξυπηρετούν τα συμφέροντα των ανταγωνιστών της Δ.Ε.Η. και είναι σε βάρος των μετόχων της και των καταναλωτών. Οι απόψεις αυτές επίσης κατέστησαν απόλυτα ευκρινείς τις προθέσεις του κ. Παλαιοκρασσά. Παρ΄ όλα αυτά τον καλύψατε, τον διατηρήσατε στη θέση του. Έκτοτε εντάθηκε και η συστηματική προσπάθεια του κ. Παλαιοκρασσά να υποσκάψει τη θέση του διευθύνοντα συμβούλου κ. Νέζη και πήρε συγκεκριμένα χαρακτηριστικά. Επεδίωκε να τον εξωθήσει σε παραίτηση για να πάρει τη θέση του και τουλάχιστον εκτελεστικές αρμοδιότητες.
     Από την πρώτη μέρα της παρουσίας του στη Δ.Ε.Η. οργάνωσε έναν παραδιοικητικό μηχανισμό με στελέχη της Δ.Ε.Η. και κομματικούς εθελοντές εκτός Δ.Ε.Η.. Κουβάλησε όλο το προσωπικό του πολιτικού γραφείου του το οποίου  υπέγραψε συμβάσεις με τη Δ.Ε.Η. με μηνιαίο κόστος του γραφείου του γύρω στα 55.000 ευρώ. Επικεφαλής αυτού του μηχανισμού τέθηκε ο κ. Προμπονάς, υπάλληλος του Υπουργείου Οικονομικών που διατέθηκε στον κ. Παλαιοκρασσά από το γραφείο του γραμματέα της Νέας Δημοκρατίας, του κ. Μεϊμαράκη, στο γραφείο του οποίου είναι αποσπασμένος ο κ. Προμπονάς από το 2004. Θα σας καταθέσω το σχετικό έγγραφο.
     Συμπτωματικά, μπορούμε να πούμε ότι έχει το ίδιο επίθετο με το γένος συγκεκριμένου επιχειρηματία προμηθευτή και επίδοξου ανταγωνιστή της Δ.Ε.Η.. Ο παραδιοικητικός μηχανισμός συγκροτήθηκε και προσπαθεί να υπαγορεύσει με συνεχείς παρεμβάσεις του σε στελέχη της ιεραρχίας της Δ.Ε.Η. αποφάσεις για έργα, προμήθειες, μεταχείριση και αξιοποίηση προσωπικού όπως επίσης και τη μεταχείριση των πελατών της.
     Επιδιώκει μάλιστα –και αυτό είναι πρόσφατο- την τροποποίηση του οργανογράμματος, για να προωθήσει δικούς του ανθρώπους σε καίριες θέσεις ευθύνης. 
      Αυτές οι πιέσεις που ήταν αφόρητες οδήγησαν και σε παραίτηση το Γενικό Διευθυντή Ανθρώπινων Πόρων, τον κ. Κίτσιο, στις 15.9.2005. Μετά την παραίτηση, προωθείται εν κρυπτώ με πλήρως αδιαφανείς διαδικασίες, χωρίς αιτιολόγηση, χωρίς τεκμηρίωση, χωρίς διάλογο, χωρίς μελέτη, χωρίς σχεδιασμό, η αναδιοργάνωση της Δ.Ε.Η.. 
      Στόχος είναι να βολευτούν οι ημέτεροι. Πλήρης η αδιαφορία για τα ικανά στελέχη που θα τεθούν στο περιθώριο. Δεν απασχολεί κανέναν το γεγονός ότι τα στελέχη αυτά, με την υπάρχουσα οργανωτική δομή, έφεραν εντυπωσιακά οικονομικά αποτελέσματα στην επιχείρηση τα τελευταία χρόνια. Μάλιστα, κουβεντιάζεται ότι θα υπάρχει μετά την αναδιοργάνωση και η υποχρεωτική εθελουσία έξοδος στελεχών. 
      Ήδη, οι συνδικαλιστικές οργανώσεις της Δ.Ε.Η. καταγγέλλουν αυτήν την προσπάθεια και αντιδρούν έντονα με προεδρεία που μάλιστα έχουν και διακομματικό χαρακτήρα. Θα καταθέσω τα σχετικά έγγραφα.
      Αυτός ο μηχανισμός ετοίμασε για λογαριασμό του κ. Παλαιοκρασσά και τους φακέλους για τα δήθεν σκάνδαλα που κατέθεσε στον εισαγγελέα, χωρίς προηγούμενη ενημέρωση του Διοικητικού Συμβουλίου της επιχείρησης που προΐσταται. 
      Αυτή η πρωτοφανής ενέργεια του Προέδρου της Δ.Ε.Η. να στραφεί εναντίον του συνόλου σχεδόν των στελεχών της Γενικής Διεύθυνσης Παραγωγής της Δ.Ε.Η., αλλά και των μελών του Διοικητικού της Συμβουλίου, ακόμα και για θέματα που είχαν αποφασιστεί υπό τη δική του προεδρία και με τη δική του ψήφο, εξανάγκασε σε παραίτηση το Διευθύνοντα Σύμβουλο κ. Νέζη. 
      Αυτή η στάση του κ. Παλαιοκρασσά δημιούργησε πρόβλημα εμπιστοσύνης στα μέλη του Διοικητικού Συμβουλίου, κλίμα φοβίας και ανασφάλειας στους υπηρεσιακούς παράγοντες της Δ.Ε.Η.. Αποτέλεσμά της ήταν οι μεγάλες καθυστερήσεις στη λήψη των αποφάσεων που έχουν τεράστιες συνέπειες για τη λειτουργία της επιχείρησης, αλλά και η διοικητική κρίση. 
      Η διοικητική κρίση δεν λύθηκε ούτε και με την τοποθέτηση του κ. Μανιατάκη ως νέου Διευθύνοντος Συμβούλου. Με δεδομένες τις προθέσεις του κ. Παλαιοκρασσά να αποκτήσει εκτελεστικές αρμοδιότητες ο κ. Μανιατάκης έλεγε και δήλωνε «ο Πρόεδρος εκφράζει το Διοικητικό Συμβούλιο και ο Διευθύνων Σύμβουλος ασκεί τη διοίκηση».
      Παρά όμως τις δηλώσεις του, με τη νέα σύνθεση του Διοικητικού Συμβουλίου, ο Πρόεδρος της Δ.Ε.Η. απέκτησε και αρμοδιότητες εκτελεστικού συμβούλου. Μάλιστα, σαν εκτελεστικός σύμβουλος που οι αρμοδιότητές του παραμένουν αδιευκρίνιστες, αναφέρεται και στο σχετικό site της Δ.Ε.Η.. Θα καταθέσω το σχετικό έγγραφο.
      Αποτέλεσμα του γεγονότος αυτού ήταν να υπάρχει ένα καθεστώς διαρχίας, να εκφράζονται διαφορετικές απόψεις για στρατηγικής σημασίας θέματα, διαφορετικές και αντιφατικές απόψεις. Δείγμα των διισταμένων απόψεων ήταν η κατάθεση του Παλαιοκρασσά στη δίκη για την Ε΄ Μονάδα του Λαυρίου, όπου υποστήριξε ότι υπήρξε ζημιά 16.000.000.000 δραχμών και ότι τα μέλη του τότε Διοικητικού Συμβουλίου έβλαψαν ενσυνείδητα –καταλόγισε δόλο- τα συμφέροντα της επιχείρησης.
      Αντίθετα, όλα τα άλλα μέλη του Διοικητικού Συμβουλίου της Δ.Ε.Η., συμπεριλαμβανομένου και του νέου Διευθύνοντος Συμβούλου, του κ. Μανιατάκη, κατέθεσαν ότι αυτές οι αποφάσεις δεν έβλαψαν τα συμφέροντα της επιχείρησης.
      Και εσείς, σε μια επίδειξη πολιτικής σχιζοφρένειας, καλύψατε ταυτόχρονα και τα μέλη του Διοικητικού Συμβουλίου και το Διευθύνοντα Σύμβουλο και τον Πρόεδρο της Δ.Ε.Η., με αποτέλεσμα η Δ.Ε.Η. να οδηγείται με δική σας ευθύνη παραπέρα σε παράλυση.
      Τα παραλυτικά φαινόμενα πήραν ανεξέλεγκτες διαστάσεις όταν το Διοικητικό Συμβούλιο της Δ.Ε.Η., απόντος του Προέδρου του και παρά την αντίδρασή του, συνεδρίασε και αποφάσισε την τοποθέτηση των νέων Γενικών Διευθυντών, μεταξύ των οποίων και ο κατηγορούμενος από τον κ. Παλαιοκρασσά κ. Μιζάν. 
      Έκτοτε και μέχρι τη σύσκεψη υπό τον Πρωθυπουργό ο κύριος Πρόεδρος αρνιόταν να υπογράψει την ημερήσια διάταξη, με αποτέλεσμα να μη συνεδριάζει το Διοικητικό Συμβούλιο της επιχείρησης.
      Πολλά θέματα παρέμεναν εκκρεμή, ενώ δήλωνε ότι επρόκειτο να ζητήσει την ακύρωση των αποφάσεων του διοικητικού συμβουλίου που ελήφθησαν με την απουσία του. 
      Το ίδιο πράττει και σήμερα. Αρνείται και πάλι να υπογράψει την ημερήσια διάταξη και να συγκαλέσει το διοικητικό συμβούλιο της Δ.Ε.Η.. Το διοικητικό συμβούλιο που επρόκειτο να συνεδριάσει στις 15 του μηνός με σημαντικά θέματα δεν θα συνεδριάσει, γιατί για τρίτη φορά αρνείται να υπογράψει την ημερήσια διάταξη. Προφανώς υπάρχουν ανοιχτά ζητήματα υπό διαπραγμάτευση. 
      Ο κύριος Πρωθυπουργός παρενέβη προσωπικά στις 20 Σεπτεμβρίου, αντί όμως να δώσει λύση στη διοικητική κρίση που έχει παραλύσει τη λειτουργία της Δ.Ε.Η., άδειασε κυριολεκτικά τους βασικότερους Υπουργούς της Κυβέρνησης, τον κ. Σιούφα, τον κ. Αλογοσκούφη, που είχαν προαναγγείλει με διαρροές την απομάκρυνση του κ. Παλαιοκρασσά. 
      Με την πρωθυπουργική κάλυψη, ο κύριος Πρόεδρος της Δ.Ε.Η. κατέστη κυρίαρχος και μη ελεγχόμενος από τους εποπτεύοντες Υπουργούς, για να συνεχίσει απερίσπαστος το έργο του. Έτσι επανήλθε και ανέλαβε και την κατεδάφιση της Δ.Ε.Π.Α. που συνδυάζεται με την κατ’ απαίτησή του παραίτηση του Προέδρου της Δ.Ε.Π.Α., του Ραφαήλ Μωϋσή, από το διοικητικό συμβούλιο της Δ.Ε.Η. στις 18-10-2005. Είναι προφανές ότι η δήλωση του Προέδρου της Δ.Ε.Η. για αναζήτηση από τη Δ.Ε.Η. εναλλακτικού προμηθευτή φυσικού αερίου, τη στιγμή που έχει ασκηθεί από τη Δ.Ε.Η. το δικαίωμα αγοράς του 30% των μετοχών της Δ.Ε.Π.Α., είναι όχι μόνο ζημιογόνα για τη Δ.Ε.Π.Α. και τη Δ.Ε.Η., αλλά και εξόχως ύποπτη. 
      Θα καταθέσω τις σχετικές δηλώσεις του κ. Παλαιοκρασσά, όπως επίσης και τη σύμβαση που υπέγραψε η Δ.Ε.Η. με το ελληνικό δημόσιο για την αγορά του 30% της Δ.Ε.Π.Α. που φαίνεται τώρα να αμφισβητείται. 
      Κύριοι της Κυβέρνησης, έχετε τεράστιες ευθύνες. Παραδώσατε τη μεγαλύτερη επιχείρηση της χώρας στα χέρια ενός ανθρώπου που διεκδικεί δάφνες αστυνομικού επιθεωρητή, μια καρικατούρα του επιθεωρητή Κλουζώ. Ψάχνει κατηγορούμενους μεταξύ των στελεχών της Δ.Ε.Η.. Είναι γνωστός δικομανής. 
      Σας θυμίζω ότι ο κ. Παλαιοκρασσάς ήταν πρόεδρος της επιτροπής σκανδαλολογίας της Νέας Δημοκρατίας. Το 1989, με έντυπο που εξέδωσε υπό τον τίτλο «Χρήμα και διαφθορά, το πανόραμα των σκανδάλων, ένα τρισεκατομμύριο σε μίζες, κομπίνες και απάτες», κατήγγειλε ποταμό σκανδάλων. 
      Με βάση αυτές τις καταγγελίες, όπως είχε αποκαλύψει ο συνάδελφος κ. Γιώργος Ανωμερίτης, διώχθηκαν και σύρθηκαν στους ανακριτές και στα δικαστήρια τετρακόσια εβδομήντα οκτώ στελέχη του ΠΑ.ΣΟ.Κ.. Μετά από ανακρίσεις, βουλεύματα, δίκες κ.λπ. κανένας από τα τετρακόσια εβδομήντα οκτώ στελέχη δεν καταδικάστηκε. Γι’ αυτό και έχει αποκληθεί και έχει καταγραφεί στα Πρακτικά της Βουλής σαν «επαγγελματίας συκοφάντης» και «πολιτικός απατεώνας». 
      Από τον κ. Παλαιοκρασσά η παράταξή μας ακόμα περιμένει την έκφραση συγγνώμης. Και αντί γι’ αυτό, τον ξαναβλέπουμε να εκσφενδονίζει λάσπη κατά εκλεκτών στελεχών και οργάνων της Δ.Ε.Η., κατασκευάζει σκάνδαλα, προκειμένου, όπως ο ίδιος δηλώνει, αν βρεθεί σε δύσκολη θέση ο Καραμανλής απέναντι στο ΠΑ.ΣΟ.Κ., να βγάζει και από ένα για να ξεφεύγει. 
      Θα καταθέσω τη σχετική Βίβλο των πράξεων του κ. Παλαιοκρασσά στα Πρακτικά της Βουλής. 
      Γιατί τον κρατάτε; Γι’ αυτό; Για τα σκάνδαλα που κατασκευάζει; Γι’ αυτό τον στηρίζει ο Καραμανλής; Γι’ αυτό αδειάζει τους κορυφαίους Υπουργούς του; Είναι τόσο ισχυρά τα συμφέροντα που εξυπηρετεί; Στην περίπτωσή του δεν ισχύει το «ως εδώ και μη παρέκει»; Για ποιους ισχύει; Για τη μαρίδα; Εδώ αλωνίζουν προφανώς μεγαλοκαρχαρίες. 
      Τα οικονομικά αποτελέσματα της Δ.Ε.Η. μειώνονται συνεχώς, τα λειτουργικά κέρδη το πρώτο εξάμηνο του 2005 μειώθηκαν κατά 27%, σε σχέση με το πρώτο εξάμηνο του 2004. Τα λειτουργικά έξοδα, αφαιρουμένου του κόστους μισθοδοσίας και καυσίμων, συνεχώς αυξάνονται, γεγονός που δείχνει πολύ κακή και σπάταλη διοίκηση, χωρίς επιχειρησιακή αντίληψη.
Και ακόμα δεν έχουν ανακοινωθεί τα αποτελέσματα του εννεαμήνου που, σύμφωνα με πληροφορίες, θα είναι ακόμα χειρότερα. Θα σας καταθέσω τη σχετική ανακοίνωση της Δ.Ε.Η.. 
      Η μετοχή της Δ.Ε.Η. κατρακυλά χωρίς τέλος. Επί οκτώ συνεχείς μήνες, από το Φεβρουάριο του 2005 έως σήμερα, χάνει πάνω από 6 ευρώ ανά μετοχή. Από τις αρχές του 2002 μέχρι το Φεβρουάριο η μετοχή είχε απόδοση 91% με το γενικό δείκτη του Χρηματιστηρίου σε πτωτική πορεία. Το τελευταίο οκτάμηνο με το γενικό δείκτη να ανεβαίνει σταθερά η απόδοση της μετοχής της ΔΕΗ είναι αρνητική. Το μέρισμα για το 2005, σύμφωνα με τις ανακοινώσεις της διοίκησης, θα είναι σημαντικά μικρότερο. Οι επενδυτές αποσύρονται με πιο χαρακτηριστικό το παράδειγμα της πώλησης μεγάλου αριθμού μετοχών από την εταιρεία «FIDALIΤY», που ήταν ο μεγαλύτερος μετά το δημόσιο μέτοχος της Δ.Ε.Η., αμέσως μετά την πρώτη επαφή της με τη σημερινή διοίκηση της Δ.Ε.Η..
      Οι ξένοι θεσμικοί μειώνουν καθημερινά τις θέσεις τους στη Δ.Ε.Η.. Έχουν χάσει την εμπιστοσύνη τους. Δεν υπάρχει επικαιροποιημένο επιχειρησιακό πρόγραμμα, παρ’ όλο που υπάρχουν δραματικές αλλαγές στο περιβάλλον, το οποίο διαμορφώνεται με το νέο θεσμικό πλαίσιο, τις αυξήσεις καυσίμων, το κόστος εκπομπών διοξειδίου του άνθρακα κ.λπ..
      Οι επενδύσεις μειώνονται. Το τεράστιο επενδυτικό πρόγραμμα της ΔΕΗ ύψους 3.000.000.000 ευρώ την τετραετία 2001 - 2004 έχει δώσει τη θέση του στη μείωση των επενδύσεων και στην έλλειψη σχεδιασμού. 
      Η νέα μονάδα στο Αλιβέρι, η οποία αποφασίστηκε το 2004 και επρόκειτο να προκηρυχθεί διαγωνισμός το περασμένο καλοκαίρι προκειμένου να λειτουργήσει το 2008 για την ισχυροποίηση του ηλεκτρικού συστήματος στο νότο και την κάλυψη των ενεργειακών αναγκών της χώρας, καθυστερεί ανεπανόρθωτα. Εσείς παραμένετε απαθείς. Αλήθεια, πώς θα καλυφθούν οι ανάγκες το καλοκαίρι του 2008, αφού η νέα μονάδα της Δ.Ε.Η. στο Λαύριο και η μονάδα των ΕΛ.ΠΕ. καλύπτουν ανάγκες μέχρι το 2007; Πώς θα καλυφθούν; Με αεροστροβίλους, όπως εισηγείται ο Δ.Ε.Σ.Μ.Η.Ε.; Ποιος θα πληρώσει το αυξημένο κόστος; Θα καταθέσω σχετικό έγγραφο ότι η μονάδα του Αλιβερίου θα καθυστερήσει πάνω από ένα χρόνο. 
      Τι θα γίνει με την εξωστρέφεια της Δ.Ε.Η. στα Βαλκάνια; Τι θα γίνει με τον πρωταθλητισμό που πρέπει να έχει η Δ.Ε.Η. σε όλη την ευρύτερη περιοχή της υπό διαμόρφωση αγοράς της Νοτιοανατολικής Ευρώπης; Ποια είναι τα κριτήρια της φημολογούμενης συνεργασίας της Δ.Ε.Η. με τις ιδιωτικές εταιρείες; Αυτά είπε και ο κ. Μανιατάκης χθες σε μία σχετική ημερίδα. Ποιες προοπτικές υπάρχουν; Καμία συζήτηση δεν έχει γίνει ούτε στο διοικητικό συμβούλιο ούτε καν μεταξύ των υπηρεσιών, εκτός αν όλα ήδη έχουν ρυθμιστεί από τη μεγαλοφυΐα του κυρίου προέδρου.
      Τι θα γίνει με τις προσλήψεις του προσωπικού; Από το 2004 έχουν ανακοινωθεί οι προσλήψεις χιλίων τετρακοσίων σαράντα έξι τεχνικών, στελεχών, μηχανικών κ.λπ. για τη Φλώρινα, την Κομοτηνή, τον Αθερινόλακκο και τη διανομή. Ένα χρόνο μετά από την έγκριση του Α.Σ.Ε.Π. οι προσλήψεις καθυστερούν. Για ποιο λόγο; Για να μπουν οι συνεντεύξεις και να προωθηθούν τα «γαλάζια παιδιά», δηλαδή οι «γαλάζιες» συνεντεύξεις;
       Ενώ όλη η επιχειρησιακή λειτουργία ανατρέπεται, ο εκλεκτός του Πρωθυπουργού κ. Παλαιοκρασσάς ασχολείται, με επιμονή που εκπλήσσει, με τη σκανδαλολογία και την ποινικοποίηση της λειτουργίας της Δ.Ε.Η.. Πρόσφατα, μετά από κατάθεσή του στον ανακριτή, τριάντα στελέχη οδηγήθηκαν στα δικαστήρια, για να απολογηθούν για αδικήματα βαθμού κακουργήματος. Σε αυτές τις υποθέσεις κατέθεσαν ο κ. Παλαιοκρασσάς, ένας ιδιώτης επιχειρηματίας που ενδιαφερόταν γι’ αυτές τις δουλειές και έμπιστα στελέχη του κ. Παλαιοκρασσά. Θα καταθέσω τα σχετικά έγγραφα. 
      ΠΡΟΕΔΡΕΥΩΝ (Γεώργιος Σούρλας): Κύριε Πιπεργιά, σας μένουν μόνο τρία λεπτά από τη δευτερολογία σας. 
      ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε.
      Γενικά θέλω να πω ότι το κλίμα στη Δ.Ε.Η. είναι χειρότερο από ποτέ άλλοτε. Η Δ.Ε.Η. κινδυνεύει να γίνει Ολυμπιακή με δική σας ευθύνη. Σήμερα η Δ.Ε.Η. δεν έχει όραμα, δεν εμπνέει, δεν μπορεί να κρατήσει την ηγετική της θέση στο νέο ανταγωνιστικό περιβάλλον. Και αυτό, γιατί δεν υπάρχει σχέδιο, εκτός εάν εσείς δεν παρακολουθείτε τα γεγονότα και έχετε άλλο σχέδιο. Αυτό προκύπτει από δηλώσεις σας, κύριε Υπουργέ, στο «ROUTERS» στις 8/11/2005. Λέτε, αναφερόμενος στους νέους διαγωνισμούς για τους ιδιώτες, ότι «η Κυβέρνηση θα εξασφαλίσει αρχικά την πώληση έως και του 70% της παραγωγής της επένδυσης για την ανάπτυξη των μονάδων παραγωγής».
     Όπως, επίσης, εσείς δηλώνετε ότι «πρώτα η διακήρυξη θα εγκριθεί από τους τραπεζίτες και από τους ιδιώτες επενδυτές» και μετά θα προχωρήσετε στη δημοσιοποίηση αυτής της προκήρυξης, για να γίνει ο διαγωνισμός το Δεκέμβρη.
     Καταθέτω στα Πρακτικά αντίγραφο των σχετικών σας δηλώσεων.
     Αυτοί είστε. Ομολογείτε με τον πιο ωμό και απροκάλυπτο τρόπο ότι στόχος σας είναι η εξυπηρέτηση ιδιωτικών συμφερόντων. Ο ελληνικός λαός μέρα με τη μέρα αντιλαμβάνεται το ρόλο της Κυβέρνησης που έχει στους κόλπους της και καλύπτει τους κάθε λογής παλαιοκρασσάδες και είναι, βέβαιο, ότι πολύ σύντομα θα σας δώσει την απάντηση που σας πρέπει.
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     (Στο σημείο αυτό ο Βουλευτής κ. Δημήτριος Πιπεργιάς  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Γεώργιος Σούρλας):  Κύριε συνάδελφε, σας μένουν μόνο δύο λεπτά για τη δευτερολογία σας.
      Επειδή, όμως, δεν ήθελα να σας διακόψω, σας λέω τώρα ότι απευθύνατε βαρύτατους και ανεπίτρεπτους χαρακτηρισμούς…
     ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Και λίγα είπε….
     ΠΡΟΕΔΡΕΥΩΝ (Γεώργιος Σούρλας): Ακούστε πρώτα, κύριε Γεωργακόπουλε. Δεν μπορεί να απευθύνεται σε έναν πολίτη που δεν υπάρχει εδώ και να τον χαρακτηρίζει «πολιτικό απατεώνα»…..
     ΔΗΜΗΤΡΙΟΣ ΠΙΠΕΡΓΙΑΣ: Έχει γραφεί στα Πρακτικά…
     ΠΡΟΕΔΡΕΥΩΝ (Γεώργιος Σούρλας): Δεν αντιληφθήκατε, κύριε Γεωργακόπουλε, ότι είναι βαρύτατος χαρακτηρισμός αυτός, εσείς που αγωνίζεστε για την ευπρέπεια του Κοινοβουλίου; 
     Κύριε Πιπεργιά, για έναν που διετέλεσε Υπουργός, Βουλευτής, Κοινοτικός Επίτροπος και είναι σήμερα προϊστάμενος μιας μεγάλης επιχείρησης από την Κυβέρνηση τοποθετημένος, δεν μπορεί να λέτε μέσα στην Αίθουσα τη λέξη πολιτικός «απατεώνας». 
     Θα παρακαλέσω, λοιπόν, να δεχθείτε να διαγραφεί αυτός ο βαρύτατος χαρακτηρισμός. Εδώ δεν θα το μετατρέψουμε σε ζούγκλα….
     ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε….
     ΠΡΟΕΔΡΕΥΩΝ (Γεώργιος Σούρλας): Πείτε μου, αν το δέχεστε, αλλιώς καθίστε. Καμιά άλλη κουβέντα, καμιά άλλη συζήτηση. 
     Ανακαλείτε το χαρακτηρισμό;  
     ΔΗΜΗΤΡΙΟΣ ΠΙΠΕΡΓΙΑΣ: Αναφερόμουν σε χαρακτηρισμούς που είπε άλλος συνάδελφος και είναι καταγεγραμμένοι στα Πρακτικά….
     ΠΡΟΕΔΡΕΥΩΝ (Γεώργιος Σούρλας): Δηλαδή, επιμένετε στο χαρακτηρισμό…
     ΔΗΜΗΤΡΙΟΣ ΠΙΠΕΡΓΙΑΣ: Είναι ιστορικοί χαρακτηρισμοί και γραμμένοι στα Πρακτικά… 
     ΠΡΟΕΔΡΕΥΩΝ (Γεώργιος Σούρλας):  Εντάξει, κύριε Πιπεργιά. Αυτό, όμως, δεν σημαίνει κοινοβουλευτικό ήθος και ευπρέπεια μέσα στη Βουλή…..
     ΔΗΜΗΤΡΙΟΣ ΠΙΠΕΡΓΙΑΣ:  Κύριε Πρόεδρε, όσο κοινοβουλευτικό ήθος και ευπρέπεια αποτελούσε και σήμαινε ο οχετός των κατηγοριών που εκτόξευσε την περίοδο ’89 – ’93 εναντίον περίπου πεντακοσίων στελεχών του ΠΑ.ΣΟ.Κ. ο κ. Παλαιοκρασσάς…
     ΠΡΟΕΔΡΕΥΩΝ (Γεώργιος Σούρλας): Και πιστεύω ότι το κόμμα σας και οι συνάδελφοί σας δεν το συμμερίζονται αυτό. 
     Δεν μπορείτε να λέτε τέτοιους χαρακτηρισμούς. Είναι απαράδεκτο και ανεπίτρεπτο. Και έχω τη βαθιά πεποίθηση –επαναλαμβάνω- ότι η παράταξή σας και οι παριστάμενοι συνάδελφοί σας δεν το συμμερίζονται αυτό. 
     ΗΛΙΑΣ ΦΩΤΙΑΔΗΣ: Να πάρουν θέση γι’ αυτό…
     ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, εκτός χρόνου, θα ήθελα, με όλο το σεβασμό και την αγάπη που σας έχω προσωπικά, να σημειώσω ότι η παρέμβασή σας εναντίον του κ. Πιπεργιά ήταν λανθασμένη. Διότι δεν είναι ο ρόλος  του Προέδρου της Βουλής να παίρνει θέση σε ένα συγκεκριμένο ζήτημα και στο περιεχόμενο της παρέμβασης που έκανε ο κύριος συνάδελφος….
     ΠΡΟΕΔΡΕΥΩΝ (Γεώργιος Σούρλας):  Τι λέτε, κύριε Πρωτόπαπα;….
     ΧΡΗΣΤΟΣ ΠΡΩΤΟΠΑΠΑΣ:  Κύριε Πρόεδρε, εν πάση περιπτώσει, την άποψή μου λέω.
     Κύριε Πρόεδρε, είστε δημοκρατικός άνθρωπος και πρέπει να ακούτε και τις απόψεις των άλλων… 
     ΠΡΟΕΔΡΕΥΩΝ (Γεώργιος Σούρλας):  Η θέση του Προεδρεύοντος είναι να παραμένει εδώ και να παρακολουθεί….
     ΧΡΗΣΤΟΣ ΠΡΩΤΟΠΑΠΑΣ:  Ο κ. Πιπεργιάς είπε αυτά που είπε,  την άποψή του είπε, την τεκμηρίωσε…
     ΠΡΟΕΔΡΕΥΩΝ (Γεώργιος Σούρλας): Δηλαδή, συνυπογράφετε το χαρακτηρισμό που είπε ο κ. Πιπεργιάς. Συνυπογράψτε το…
     ΧΡΗΣΤΟΣ ΠΡΩΤΟΠΑΠΑΣ: Εγώ σας είπα ότι δεν είναι ο ρόλος του Προέδρου της Βουλής, κατά τη γνώμη μου, να αντιδικεί επί της ουσίας……
     (Θόρυβος – φωνές από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Αυτός είναι ο ρόλος του Προεδρεύοντος, να προασπίζεται και να προστατεύει το κύρος του Κοινοβουλίου.  
     ΧΡΗΣΤΟΣ ΠΡΩΤΟΠΑΠΑΣ: Το κύρος του Κοινοβουλίου, κύριε Πρόεδρε, να το πείτε και στους φωνασκούντας συναδέλφους της Νέας Δημοκρατίας ότι έχουμε όλοι τον τρόπο να τον προστατεύσουμε, αρκεί να μην μπαίνουμε στην ουσία και μετατρεπόμαστε σε μέρος του προβλήματος.
     Έρχομαι τώρα στην ουσία της επερώτησης και θα παρακαλούσα ο χρόνος της ομιλίας μου να αρχίσει από τώρα…
     ΠΡΟΕΔΡΕΥΩΝ (Γεώργιος Σούρλας):  Ο χρόνος μετράει. Πάρτε και τη δευτερολογία σας
     ΧΡΗΣΤΟΣ ΠΡΩΤΟΠΑΠΑΣ: Εσείς, κύριε Πρόεδρε, κρίνετε. Εφόσον θέλετε να με αδικήσετε, αδικήστε με. 
     ΠΡΟΕΔΡΕΥΩΝ (Γεώργιος Σούρλας):  Υπάρχει και ο Κοινοβουλευτικός σας Εκπρόσωπος… 
     ΧΡΗΣΤΟΣ ΠΡΩΤΟΠΑΠΑΣ: Επαναλαμβάνω ότι εφόσον θέλετε να με αδικήσετε, αδικήστε με. Δεν πειράζει.
      Τα προβλήματα επομένως είναι δύο. Το ένα ζήτημα που τίθεται στην Αίθουσα είναι τι γίνεται με τον κ. Παλαιοκρασά. Το δεύτερο ζήτημα, το ουσιαστικό όμως, που τίθεται στην Αίθουσα, είναι τι γίνεται με τη Δ.Ε.Η., διότι αυτή είναι η καρδιά του προβλήματος. Αν ο κ. Παλαιοκρασάς δεν ήταν Πρόεδρος της Δ.Ε.Η. και ήταν κάπου αλλού, πραγματικά δεν θα συζητούσαμε καθόλου σήμερα. Εννοώ κάπου αλλού που να μην επηρεάζει τον ελληνικό λαό, να μην επηρεάζει την ελληνική οικονομία. Όταν όμως έχει να κάνει με τη Δ.Ε.Η., όταν έχει να κάνει με μια ιδιαίτερα σημαντική και μείζονα επιχείρηση μέσα στην ελληνική οικονομία και στην προοπτική ανάπτυξης της χώρας, με συγχωρείτε, και οι πράξεις του και οι παραλήψεις του και οι συμπεριφορές του επηρεάζουν. 
      Ο κ. Πιπεργιάς ανέφερε αναλυτικά –και δεν χρειάζεται να επαναλάβω- το γιατί ερχόμαστε και βάζουμε ζήτημα για τον Πρόεδρο της Δ.Ε.Η.. Και θέλω να σας θυμίσω ότι ευθαρσώς ως ΠΑ.ΣΟ.Κ. έχουμε ζητήσει με ανακοινώσεις του πολιτικού μας συμβουλίου την παραίτηση του κ. Παλαιοκρασά. Δύο φορές με ανακοινώσεις του πολιτικού μας συμβουλίου έχουμε ζητήσει την παραίτηση του κ. Παλαιοκρασά και επαναφέρουμε αυτό το θέμα στην Αίθουσα του Κοινοβουλίου.
      Κύριε Υπουργέ, δεν θα ήμουν καθόλου περήφανος και ο καθένας από εδώ μέσα είτε είναι της Νέας Δημοκρατίας είτε είναι του ΠΑ.ΣΟ.Κ., εάν ήμουν στη θέση σας και έβλεπα δημοσίευμα σε έγκριτη πρωινή εφημερίδα, στις οικονομικές σελίδες, στην πρώτη οικονομική σελίδα και ξέρετε για ποια εφημερίδα ομιλώ, το οποίο είχε προκληθεί από τον κ. Παλαιοκρασά, ήταν πληροφορίες από το περιβάλλον του κ. Παλαιοκρασά, το οποίο έλεγε ότι κύκλοι του Προέδρου της Δ.Ε.Η. κατηγορούν το Υπουργείο Ανάπτυξης ότι τους κάνει κόντρα για να εξυπηρετήσει συγκεκριμένα οικονομικά συμφέροντα. Εγώ δεν υιοθετώ αυτήν την καταγγελία, αλλά δεν είμαι καθόλου περήφανος για ένα Υπουργείο όποιο και αν είναι αυτό και όποιας Κυβέρνησης και αν είναι το οποίο ακούει εποπτευόμενο οργανισμό, διοικητή εποπτευόμενου οργανισμού να κατηγορεί τον Υπουργό για εξυπηρέτηση οικονομικών συμφερόντων και ο Υπουργός δεν τον στέλνει σπίτι του. 
      (Θόρυβος στην Αίθουσα)
      Εάν τον καλύπτει ο Πρωθυπουργός, τότε ο Υπουργός μπαίνει προ των δικών του ευθυνών. Δεν μπορεί να έχει από κάτω έναν διοικητή τόσο μεγάλου οργανισμού ο οποίος να συμπεριφέρεται έτσι στον Υπουργό -θα μου πείτε αν  είναι δικό μου θέμα, όχι, είναι θέμα του ελληνικού λαού- και να ακολουθεί μια πολιτική η οποία ουσιαστικά έχει μπλοκάρει τη Δημόσια Επιχείρηση Ηλεκτρισμού.
      Φεύγω από αυτό το θέμα. Τα υπόλοιπα ειπώθηκαν. Θέλω να βάλω τρία ζητήματα που συνδέονται με τη Δ.Ε.Η., στα πλαίσια αυτής της συζήτησης όμως προς εσάς, κύριε Υπουργέ. 
      Ένα θέμα: Χθες ο διευθύνων σύμβουλος κ. Μανιατάκης είπε ότι εξετάζουν την περιβόητη υπόθεση της μετοχής της Δ.Ε.Η. κατά 30% ή με κάποιο μεγάλο ποσοστό, εν πάση περιπτώσει, στις επενδύσεις που θα κάνουν οι ανταγωνιστές της ιδιώτες. Την ίδια ώρα που πρέπει και η Δ.Ε.Η., όπως γνωρίζετε, να κάνει επενδύσεις. Και ερωτώ: Είναι εν γνώσει του Υπουργείου Ανάπτυξης η τοποθέτηση αυτή του κ. Μανιατάκη; Εάν είναι εν γνώσει του Υπουργείου Ανάπτυξης, πώς ονομάζεται μία συμπεριφορά στελέχους δημόσιας επιχείρησης, ο οποίος προαναγγέλλει ότι εξετάζουν τη διευκόλυνση επενδύσεων με χρήματα της Δ.Ε.Η. από τους ανταγωνιστές της; Εμείς είμαστε υπέρ του να κάνουμε τις επενδύσεις, να ανοίξει η αγορά. Και αν θέλει το κράτος γενικώς να μιλήσει για κίνητρα για τις επενδύσεις και προς τη Δ.Ε.Η. και προς τους ιδιώτες να το κάνει. Αλλά όχι να βάζουμε τη Δ.Ε.Η., από την τσέπη της, δηλαδή από την τσέπη του ελληνικού λαού, να διευκολύνει τις επενδύσεις κάποιων οι οποίοι θέλουν να κάνουν επένδυση –ορθώς- αλλά δεν θέλουν να βάλουν οι ίδιοι το χέρι στην τσέπη; Επένδυση σημαίνει και χρήμα να βάλεις, σημαίνει και ρίσκο, γι’ αυτό μετά νομιμοποιείσαι να κερδίσεις. Αλλά για να κερδίσεις, πρέπει να βάλεις το χέρι στην τσέπη, όχι να το βάλει η Δ.Ε.Η., να το βάλει δηλαδή ο ελληνικός λαός. 
      Θέλω μία σαφή τοποθέτηση, κύριε Υπουργέ, πάνω σ’ αυτό το ζήτημα.
      Δεύτερον, θέλω μια δεύτερη σαφή τοποθέτηση –τρεις θα ζητήσω- τι θα γίνει με την οψιόν του 30% στη Δ.Ε.Π.Α.;
      Γνωρίζουμε όλοι ότι η Δ.Ε.Η. έχει δικαίωμα να αποκτήσει το 30% της Δ.Ε.Π.Α.. Έχει υπογράψει και σύμβαση ο παριστάμενος συνάδελφος κ. Νίκος Χριστοδουλάκης όταν ήταν Υπουργός, είχε κάνει και αυτές τις σχετικές προβλέψεις. 
      Κατά τη γνώμη μου, θα είναι μία πάρα πολύ καλή επένδυση αυτή από τη Δημόσια Επιχείρηση Ηλεκτρισμού. Λοιπόν, η οψιόν υπάρχει, την ξέρει ο κύριος Υπουργός.
     Ερώτημα: Ρωτάμε και ξαναρωτάμε τη Δ.Ε.Η. και εσάς. Mας στέλνετε γράμματα της Δ.Ε.Η. τα οποία είναι άλλα λόγια να αγαπιόμαστε. Δεν απαντάει. 
     Και ερωτώ. Το Υπουργείο Ανάπτυξης είναι υπέρ του να κάνει χρήση ο εποπτευόμενος οργανισμός «Δ.Ε.Η. Α.Ε.» της οψιόν αυτής, η οποία είναι ιδιαίτερα κερδοφόρα και αποδοτική για τη Δ.Ε.Η., ναι ή όχι; 
     Και τρίτο ερώτημα. Θα έχουμε την ευκαιρία να τα συζητήσουμε αυτά. Αυτό είναι πιο πολύ παρατήρηση. Διότι θα σας τεθεί ως ερώτημα στη Βουλή. Και μη γελάτε, κύριε Υπουργέ. Γιατί με το νομοσχέδιο που φέρνετε –και κλείνω μ’ αυτό- για μια ακόμα φορά υποβαθμίζετε τη Δ.Ε.Η. εμποδίζοντάς τη  να συμμετέχει, όχι να έχει τα πάντα –δεν γίνεται πια, μιλάμε για απελευθερωμένη αγορά- αλλά να συμμετέχει με ίσους όρους με τους άλλους μέσα στα δεδομένα του ανταγωνισμού που δημιουργούνται. 
     Αυτά τα τρία κρίσιμα ζητήματα βαρύνουν εσάς. Και όσο κρατάτε και τον κ. Παλαιοκρασά, διοικητή της Δ.Ε.Η. με τη συμπεριφορά που ακολουθεί και το μπλοκάρισμα που κάνει στην επιχείρηση, θα σας βαραίνει και ένα τέταρτο. Ότι θα ευθύνεστε, γιατί η Δ.Ε.Η. δείχνει μ’ αυτήν τη διοίκηση και αυτήν τη συμπεριφορά να μην πηγαίνει καλά δυστυχώς. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, βλέπετε ότι η ευπρεπώς διατυπωθείσες απόψεις σας με καθαρά πολιτικό ύφος και περιεχόμενο δεν αφήνουν περιθώρια στον Προεδρεύοντα να κάνει καμία παρατήρηση. Δεν είναι στις προθέσεις μου ούτε να κάνω παρατήρηση στον κ. Πιπεργιά ούτε σε κανέναν άλλον. Αλλά να προστατεύσουμε και να κρατήσουμε το επίπεδο. Και καμιά φορά υπάρχει και η ένταση και η εκτροπή. Αρκεί να το δεχόμαστε αυτό. Ή από την πλευρά τη δική σας ή ακόμα και από τη δική μας που προεδρεύουμε. Δεν υπάρχει καμιά πρόθεση για εντάσεις, ούτε πρόθεση να ανεβάζουμε την πίεση. Καταλάβατε;
     Το λόγο έχει ο κ. Χριστοδουλάκης.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, κυρίες και κύριοι συνάδελφοι, κατ’ αρχήν δεν θέλω να επαναφέρω την προηγούμενη συζήτηση, απλώς θέλω να καθησυχάσω λίγο τον Προεδρεύοντα, τον κ. Σούρλα, που είπε ότι θίγεται το κύρος ενός προέδρου μεγάλης επιχείρησης. 
     Μην ανησυχείτε, κύριε Πρόεδρε. Σε λίγο έτσι όπως πάει η Δ.Ε.Η. θα πάψει να είναι μεγάλη επιχείρηση. 
     Η Δ.Ε.Η., κυρίες και κύριοι συνάδελφοι, συμβολίζει…
     ΠΡΟΕΔΡΕΥΩΝ (Γεώργιος Σούρλας): Χαίρομαι για το κύρος της Βουλής, όχι για το κύρος της Δ.Ε.Η., κύριε Χριστοδουλάκη. Για τη Βουλή ενδιαφέρομαι κυρίως και όχι για τη Δ.Ε.Η.. Μη με παρεξηγείτε. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Είπατε ότι έθιξε το κύρος και το έργο μιας μεγάλης επιχείρησης. Και σας λέω, μην ανησυχείτε, σε λίγο έτσι όπως πάει θα είναι μια προβληματική μικρή αδύναμη επιχείρηση διότι αυτό θέλουν να κάνουν από την πρώτη μέρα που ανέλαβαν τη διακυβέρνηση της χώρας. 
     Η Δ.Ε.Η., κυρίες και κύριοι συνάδελφοι, είναι ιστορία δύο κόσμων. Συμβολίζει δύο διαφορετικές πολιτικές. Εκφράζει δύο πολύ διαφορετικές στρατηγικές και αποτελέσματα στο χώρο της ενέργειας, στο χώρο των Δ.Ε.Κ.Ο., στο χώρο της οικονομικής ανάπτυξης, στο χώρο της εξωστρέφειας. Η πολιτική του ΠΑ.ΣΟ.Κ. στη Δ.Ε.Η. μετέτρεψε μια επιχείρηση η οποία είχε χαρακτηριστικά μιας εκτεταμένης δημόσιας υπηρεσίας συχνά αναποτελεσματικής, αλλά πάντα κοινωνικά χρήσιμης, σε μια σύγχρονη διεθνή ισχυρή επιχείρηση με παρουσία στα Βαλκάνια, με παρουσία στις διεθνείς αγορές και με έντονο το ενδιαφέρον των πιο σοβαρών επενδυτών διεθνώς.  
     Πώς το έκανε αυτό; Πρώτ’ απ’ όλα με μια εσωτερική ανασυγκρότηση της επιχείρησης, την οποία μετέτρεψε σε ανώνυμη εταιρεία, την έβαλε και την επέβαλε σε διεθνείς αγορές, της καλλιέργησε την εξωστρέφεια και στις αγορές ενέργειας αλλά και σε άλλες δραστηριότητες και συμπράξεις με ενεργειακές επιχειρήσεις του εξωτερικού, αλλά προπάντων διατήρησε δύο χαρακτηριστικά τα οποία υπηρέτησε η πολιτική του ΠΑ.ΣΟ.Κ. με απόλυτη έμφαση και με ανυποχώρητο τρόπο. 
     Πρώτα απ’ όλα το ΠΑ.ΣΟ.Κ. πίστεψε ότι η Δ.Ε.Η. πρέπει να παραμείνει μια ενιαία επιχείρηση και ότι δεν πρέπει με κανέναν τρόπο για κανένα λόγο και για κανένα συμφέρον να γίνει βορά στα πολυπλόκαμα συμφέροντα και σκοπιμότητες που την πολιορκούν. 
     Και, δεύτερον, να φροντίσει να προσελκύσει σοβαρούς επενδυτές. Και το πέτυχε αυτό προσελκύοντας και κάνοντας μετόχους της τους μεγαλύτερους και σοβαρότερους διεθνείς επενδυτικούς οίκους, όπως για παράδειγμα, ο οίκος «FIDELITY».
    Ποια είναι τα αποτελέσματα, ορατά και απτά, εάν εφαρμόζετε, κυρίες και κύριοι, τα διεθνή λογιστικά πρότυπα, τα οποία ξέρετε ότι για πάρα πολλές εισηγμένες εταιρείες αποτελούν φόβητρο, διότι δεν ξέρουν πώς θα αντιδράσουν; Η Δ.Ε.Η. από 66.000.000 ευρώ κέρδη το 2000, με τα διεθνή λογιστικά πρότυπα αναδρομικά εφαρμοζόμενα, σήμερα σχεδόν τα έχει δεκαπλασιάσει και έχει ξεπεράσει τα 500.000.000 ευρώ. Η τρέχουσα αξία αγοράς της επιχείρησης διπλασιάστηκε μέσα σε μία τετραετία και σήμερα ανέρχεται σε άνω των 5.000.000.000 ευρώ.
    Ταυτόχρονα, όμως, με την ανασυγκρότηση και την ενδυνάμωση της Δ.Ε.Η., η κυβέρνηση του ΠΑ.ΣΟ.Κ. ακολούθησε και μία άλλη πολιτική, την οποία εσείς επίσης θέλετε να γκρεμίσετε. Ακολούθησε την πολιτική της συντεταγμένης απελευθέρωσης της αγοράς ενέργειας και όχι το ξέφρενο νεοφιλελεύθερο παραλήρημα ότι ας μπει όποιος θέλει στην αγορά ενέργειας και ας κάνει ό,τι θέλει, όπως έκαναν άλλες χώρες και είδαν τραγικά αποτελέσματα στην εξυπηρέτηση των καταναλωτών.
    Συντεταγμένη απελευθέρωση σημαίνει: Χωρίς εγώ να διαλύσω την καλή επιχείρηση που έχω και λέγεται Δ.Ε.Η., όποιος έχει τα κότσια να μπει στην αγορά ενέργειας, να μπει χωρίς κρατικές πατερίτσες και χωρίς εσωτερική άλωση της επιχείρησης. 
    Η Νέα Δημοκρατία, κυρίες και κύριοι συνάδελφοι, επειδή θέλει να κάνει τη Δ.Ε.Η. μία μικρή, συρρικνωμένη, προβληματική, αδύναμη και εξαρτημένη επιχείρηση, έχει ένα συγκεκριμένο σχέδιο πέντε σημείων για την απαξίωση και την υποβάθμιση της επιχείρησης.
    Σημείο πρώτο: Η τεχνοκρατική διάλυση της διευθυντικής ομάδας της επιχείρησης και ταυτόχρονα η κομματική επέλαση, δημιουργώντας γι’ αυτό για πρώτη φορά με νομοθετική πρωτοβουλία, στο νόμο για την ενέργεια που θα δούμε, νέα διοικητικά οργανογράμματα. Σε ποια χώρα της Ευρωπαϊκής Ένωσης ακούστηκε για μία εταιρεία που είναι εισηγμένη σε διεθνείς αγορές κατά 50%, να φέρνει η κυβέρνηση νόμους που θα λέει ποιες θέσεις διευθυντών δημιουργούνται σε μία εισηγμένη επιχείρηση; Πού ξανάγινε αυτό; Πόσες δεκαετίες πίσω πρέπει να μας πάτε για να βολέψετε μερικά κομματικά στελέχη;
    Δεύτερο σημείο: Η απαγόρευση επενδύσεων και νέων έργων στην επιχείρηση μέχρι το 2013 με τα διάφορα καμώματα και τεχνάσματα τα οποία κάνετε -πρακτικά η Δ.Ε.Η. δεν πρόκειται να επενδύσει τίποτα- με αποτέλεσμα να θέτετε σε κίνδυνο τη δυνατότητα κάλυψης ενεργειακών αναγκών, με πρώτο προβληματικό έτος το 2008, απλώς και μόνο για να ανοίξετε παράθυρα και φεγγίτες σε διαφόρους, τους οποίους δεν ξέρουμε, αλλά εσείς θέλετε προφανώς να διευθετήσετε.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Σημείο τρίτο: Η επιχειρούμενη διάσπαση της επιχείρησης καταργώντας το δόγμα στο οποίο βασίσαμε εμείς την πολιτική μας, «ισχυρή, ενιαία ΔΕΗ». Εσείς θέλετε σιγά - σιγά να την κόψετε με απώτερο στόχο –ενώ ξεκινάτε τώρα από τη διανομή, την κατασκευή γραμμών μεταφοράς- να φτάσετε στην απόσπαση από τη Δ.Ε.Η. του λιγνιτικού τμήματος το οποίο είναι ο όρος για να διασφαλίσουμε φθηνή ενέργεια στα νοικοκυριά και τις βιομηχανίες στη χώρα μας.
    Σημείο τέταρτο: Η προκλητική, αδικαιολόγητη και επικίνδυνη ακύρωση της δυνατότητας της Δ.Ε.Η. να αγοράσει το 30% της Δ.Ε.Π.Α., να γίνει έτσι ένας ισχυρός μέτοχος στον κυριότερο πωλητή της και ταυτόχρονα την ακύρωση -που κάνατε- της ιδιωτικοποίησης της Δ.Ε.Π.Α. κατά 35% στην ισπανική «GAS NATURAL», πράγμα το οποίο θα διαμόρφωνε όρους διεθνούς επέκτασης και της Δ.Ε.Π.Α. και της Δ.Ε.Η., διαμορφώνοντας έτσι έναν ισχυρό ενεργειακό παίκτη και στη Μεσόγειο και στη Νότια Ευρώπη συνολικά.
    Βέβαια, είναι δικό σας θέμα το να λύσετε το πώς ο διευθύνων σύμβουλος, που θεωρητικά έχει υπέρτερες εξουσίες από τον προεδρεύοντα, είναι υπέρ της αγοράς της option του 30% της Δ.Ε.Π.Α., η οποία όμως έχει μπλοκάρει και δεν αναφέρεται πουθενά. Και ενώ προκληθήκατε επανειλημμένα να απαντήσετε γραπτά, υπεκφεύγετε. 
    Το πέμπτο σημείο, κυρίες και κύριο συνάδελφοι, για την υποβάθμιση της Δ.Ε.Η. είναι το πιο απίστευτο, το οποίο συντελείται τώρα. Θέλετε να κάνετε συμπαραγωγή με ιδιώτες.
    Κυρίες και κύριοι συνάδελφοι, έχουμε σκεφτεί ποτέ πώς είναι δυνατόν η Δ.Ε.Η. να κάνει συμπαραγωγή, όπου θα συμμετέχει με ένα ποσοστό 30%, 40%, με εσωτερικούς προμηθευτές της; 
Εσείς θέλετε, δηλαδή, να συνδυάσετε τον εσωτερικό εργολάβο της επιχείρησης και να τον κάνετε και εξωτερικό συνεταίρο της Δ.Ε.Η.. Έτσι, θα διαμορφώσετε μία πρωτοφανή αδιαφανή διαδικασία συμψηφισμών και ανταλλαγμάτων, όπου οι απαιτήσεις του εσωτερικού εργολάβου και προμηθευτή της επιχείρησης θα παίζουν στο ταμπλό του εξωτερικού συνεταίρου, με αποτέλεσμα να δημιουργηθούν πρωτοφανείς συνθήκες συναλλαγής, αδιαφάνειας, έλλειψης ανταγωνιστικότητας και φυσικά υποβάθμιση της επιχείρησης.
      Κυρίες και κύριοι συνάδελφοι, η Δ.Ε.Η. για μας, για το ΠΑ.ΣΟ.Κ., αποτέλεσε πρότυπο μεταρρυθμίσεων, πρότυπο για άλλες Δ.Ε.Κ.Ο. και όχι μόνο στη χώρα μας. Αποτέλεσε πρότυπο αναδιάρθρωσης και καλύτερης εξυπηρέτησης του πολίτη, πράγμα το οποίο έχει αναγνωρισθεί σε όλες τις παρουσιάσεις που γίνονταν στο εξωτερικό. Για σας η Δ.Ε.Η. θέλετε να αποτελέσει ένα κομματικό λάφυρο, το οποίο πρέπει με κάθε τρόπο να απαξιώσετε, να κοντύνετε και να δυσφημήσετε, έτσι ώστε να εξυπηρετήσετε -άγνωστο ποιες- σκοπιμότητες, κάνοντας προβληματική μία επιχείρηση που λάμπρυνε την οικονομική ιστορία του τόπου και δίνει σήμερα μία σοβαρή προοπτική εξωστρέφειας και παρουσίας της χώρας μας και εδώ και στο εξωτερικό.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, ο συνάδελφος κ. Γεώργιος Παπαγεωργίου του Ιωάννου, Βουλευτής Ευβοίας και Βουλευτής του ΠΑ.ΣΟ.Κ. -το ίδιο όνομα, επίθετο και πατρώνυμο έχει και ο άλλος συνάδελφος της Νέας Δημοκρατίας- ζητεί ολιγοήμερη άδεια απουσίας στο εξωτερικό.
      Το Σώμα εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα ενέκρινε τη ζητηθείσα άδεια.
      Επίσης ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει για τη συζήτηση της επερώτησης προς τους Υπουργούς Ανάπτυξης και Οικονομίας και Οικονομικών, σχετικά με θέματα που αφορούν τη Δ.Ε.Η., Κοινοβουλευτική Εκπρόσωπο τη Βουλευτή Α΄ Θεσσαλονίκης κ. Ασημίνα Ξηροτύρη–Αικατερινάρη.
      Το λόγο έχει ο κ. Κουλούρης.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, θα πάρω και το χρόνο της δευτερολογίας μου.
      ΠΡΟΕΔΡΕΥΩΝ (Γεώργιος Σούρλας): Σας δίνω τότε από την αρχή οκτώ λεπτά.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, κυρίες και κύριοι συνάδελφοι, η συζήτηση για το πού έχουν οδηγήσει τη Δ.Ε.Η. οι καθόλου τυχαίες αποφάσεις και οι πράξεις της Κυβέρνησης της Νέας Δημοκρατίας δεν ανοίγει για πρώτη φορά σήμερα. Πρόσφατα, κατά τη συζήτηση του σχεδίου νόμου για τις κινητές αξίες στην Αίθουσα αυτή είχα μιλήσει επιγραμματικά για τα καμώματα της σημερινής διοίκησης της ΔΕΗ, που έχουν συνέπειες και στην εύρυθμη λειτουργία, αλλά και στο μέλλον της επιχείρησης. 
      Ρώτησα τότε ευθέως, γιατί απολαμβάνει αυτή την ασυλία ο κ. Παλαιοκρασσάς. Ρώτησα ευθέως γιατί τον ανέχεται η Κυβέρνηση να λειτουργεί με τον τρόπο που λειτουργεί. Ρώτησα ευθέως πώς ανέχεται αυτή η Κυβέρνηση «της σεμνότητας», έναν κ. Παλαιοκρασσά να έχει δημιουργήσει παραδιοικητικό μηχανισμό στη Δ.Ε.Η., να συγκρούεται ευθέως με την ηθική και τη λογική, να εγκαλείται συνεχώς από το διευθύνοντα σύμβουλο και από το σύνολο των μελών του διοικητικού συμβουλίου, να καλείται στο Μέγαρο Μαξίμου, να ζητάει ο εποπτεύων της Δ.Ε.Η. Υπουργός, όχι ο Υφυπουργός, ουσιαστικά να μαζευτεί επιτέλους ο κ. Παλαιοκρασσάς και αυτός να βγαίνει από το Μέγαρο Μαξίμου αλαζονικά, προκλητικά, ακυρώνοντας ουσιαστικά τον ίδιο τον Υπουργό.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Εάν όλα αυτά δεν είναι σημεία, πραγματικά, ανησυχητικά, σημεία που υποκρύπτουν όχι απλά σκοπιμότητες –αν ήταν σκοπιμότητες, θα ήταν μικρό το κακό- αλλά κάτι βαθύτερο. Κάποιους «κρατάει» ο κ. Παλαιοκρασσάς. Είκοσι πέντε  περίπου χρόνια είμαι στο Κοινοβούλιο και ποτέ άλλοτε δεν έχω δει τέτοιο φαινόμενο: Ο Πρόεδρος του μεγαλύτερου οργανισμού της χώρας μας να ενεργεί με τον τρόπο που ενεργεί, να μη συνεδριάζει το διοικητικό συμβούλιο, να είναι τόσο επιθετικός και τόσο μετωπικός προς το σύνολο του διοικητικού συμβουλίου και να μην τον κουνάει κανείς από τη θέση του.
      Όσον αφορά, αγαπητέ κύριε Αντιπρόεδρε, που ξέρετε πόσο σας αγαπώ και σας εκτιμώ, τους, υποτίθεται, βαρείς χαρακτηρισμούς του κυρίου συναδέλφου…
      ΠΡΟΕΔΡΕΥΩΝ (Σωτήρης Χατζηγάκης): Άλλαξαν οι Προεδρεύοντες. Ελπίζω και εμένα να με συμπαθείτε, τουλάχιστον εξίσου.
      ΚΙΜΩΝ ΚΟΥΛΟΥΡΗΣ: Κύριε Πρόεδρε, και εσάς τιμώ, αγαπώ και εκτιμώ.
      Εγκάλεσε τον κ. Πιπεργιά, γιατί είπε –όχι ο ίδιος, αλλά έτσι όπως ακούγεται- ότι είναι πολιτικός απατεώνας ο κ. Παλαιοκρασσάς. Εντάξει, ακούγονται κάποιες απόψεις στη Βουλή και μεταφέρονται. Αλλά ποιος δεν θυμάται, από τους παλαιότερους που είμαστε στη Βουλή, εκείνη την αγριότητα, εκείνη τη χυδαιότητα, την επιθετικότητα, και την εμπάθεια του κ. Παλαιοκρασσά απέναντι στον Ανδρέα Παπανδρέου; Πρόκειται για μια περίπτωση πολιτικού, που δεν έχει τουλάχιστον το πολιτικό ανάστημα –έτσι εγώ θα το πω- και εγκαλεί για συναλλαγή, για πάρε-δώσε, άλλα στελέχη της σημερινής Αντιπολίτευσης με επιχειρηματίες, την ώρα που είναι γνωστό πώς εξυπηρετείτο ο ίδιος κατά την προεκλογική περίοδο. Θα είχε ενδιαφέρον να πληροφορηθούμε πώς επισκεπτόταν τα νησιά ο κ. Παλαιοκρασσάς κατά την προεκλογική περίοδο.
      Μάλλον, κύριε Υπουργέ, κάτι έχετε ακούσει και εσείς, όπως το έχω ακούσει και εγώ. 
      Θα έρθω τώρα στα επιμέρους ζητήματα, που έχουν ανακύψει μέσα στην ίδια τη Δ.Ε.Η. και μάλιστα σε μία εποχή κρίσιμη, που ταυτόχρονα, όμως, νέες προκλήσεις και ευκαιρίες είναι στο κατώφλι της ΔΕΗ. Είναι σε εξέλιξη μια βαθιά ενεργειακή κρίση, που κανείς δεν μπορεί να πει ότι είμαστε κοντά στο τέλος της. Ταυτόχρονα, όμως, διαμορφώνεται η περιφερειακή αγορά ενέργειας της Νοτιανατολικής Ευρώπης.
      Την ώρα, λοιπόν, κυρίες και κύριοι, που γίνονται τόσο κοσμογονικές αλλαγές στο χώρο της ενέργειας, η Δ.Ε.Η. βρίσκεται εγκλωβισμένη σε μία διαρκή διοικητική παραλυσία. Δεν μπορεί να εξηγηθεί αλλιώς –η κοινή λογική το λέει- παρά ότι σκόπιμα οδηγούν τη Δ.Ε.Η. σ’ αυτό το αδιέξοδο, σε αυτήν τη διοικητική παραλυσία, σε αυτήν την απαξίωση, για να την παραδώσουν στους ανταγωνιστές της αντί πινακίου φακής. 
      Αλλά με αυτήν την απαξίωση της ΔΕΗ, πέραν των οικονομικών ζημιών στην επιχείρηση, πλήττεται ασφαλώς και ο ελληνικός λαός. Τα τιμολόγια της αυξήθηκαν κατά 4,7%. Έτσι απαντά και επίσημα η Κυβέρνηση στο πώς αντιλαμβάνεται ότι δεν εγκρίνονται αυξήσεις στη Δ.Ε.Η. και στους άλλους οργανισμούς κοινής ωφέλειας, πέραν από τον πληθωρισμό, όταν έχουν καθηλώσει τις αυξήσεις σε μισθούς και τις συντάξεις κάτω από τον πληθωρισμό. 
      Είπε και ο κ. Πιπεργιάς ότι στη χθεσινή ημερίδα ο Διευθύνων Σύμβουλος κ. Μανιατάκης εμμέσως πλην σαφώς ζήτησε και επιπλέον αυξήσεις από αυτό το 4,7%.
      Θα ήθελα, κύριε Υφυπουργέ, να πάρετε καθαρή θέση σ’ αυτό το ζήτημα, δηλαδή εάν προτίθεται η Κυβέρνηση να επιτρέψει στη ΔΕΗ και περαιτέρω αύξηση των τιμολογίων.
      Θα σας υποβάλω μία σειρά από ερωτήματα και θα σας παρακαλέσω πάρα πολύ, όταν μιλήσετε, να πάρετε καθαρή θέση. Αληθεύει ή όχι ότι η Δ.Ε.Η. αποσύρεται από την κατασκευή νέων μονάδων μέχρι το 2010; Να μας πείτε πολύ καθαρά ποιο είναι το επενδυτικό, ποιο είναι το στρατηγικό σχέδιο της Δ.Ε.Η.. Υπάρχει ή όχι –και δεν κινδυνολογούμε- μεγάλη πιθανότητα προβλημάτων στο ηλεκτρικό σύστημα, αφού η Δ.Ε.Η. θα είναι σε πλήρη απραξία; Δεν γνωρίζετε ότι οι ιδιώτες θα αργήσουν να εισέλθουν ουσιαστικά στην αγορά, αφού εκ της φύσεως των επενδύσεων χρειάζονται τουλάχιστον δυόμισι χρόνια και ότι μετά το 2007 θα αρχίσει η κατασκευή νέων μονάδων; Άρα και αν υπάρξουν νέες μονάδες, αυτές θα αρχίσουν να λειτουργούν το 2009. Πώς θα καλυφθεί η αυξανόμενη ζήτηση σε ρεύμα, που είναι 5% περίπου κατ’ έτος; Τι απαντάτε στις προβλέψεις των ειδικών ότι το καλοκαίρι του 2008, και όχι του 2007, θα εμφανιστούν προβλήματα ηλεκτροδότησης;
      Το χειρότερο, όμως, είναι, όπως ανέφερα και πριν, προβλήματα ηλεκτροδότησης, που κινδυνεύουν να προκύψουν σε μια τέτοια διάρθρωση της αγοράς, διάρθρωση που στηρίζεται στην απαξίωση της Δ.Ε.Η., δηλαδή του στρατηγικού παίκτη, που έχει την αναγκαία επάρκεια, ώστε να είναι εγγυημένη η απρόσκοπτη ηλεκτροδότηση. Σας καλώ ειλικρινά να μελετήσετε τις εμπειρίες των Ηνωμένων Πολιτειών και της Νέας Ζηλανδίας στον τομέα αυτό.
      Ξέρω, κύριε Πρόεδρε, ότι δεν έχω χρόνο να επεκταθώ περισσότερο, αλλά θα καλούσα την Κυβέρνηση να μας μιλήσει ευθέως και σ’ ένα άλλο ζήτημα: Προτίθεται να διαθέσει καινούργιο πακέτο μετοχών της Δ.Ε.Η. ή όχι;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όχι.
      ΚΙΜΩΝ ΚΟΥΛΟΥΡΗΣ:  Δεσμεύεστε;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης):  Δεσμεύτηκε ο Πρωθυπουργός. 
      ΠΡΟΕΔΡΕΥΩΝ (Σωτήρης Χατζηγάκης): Θα απαντήσει, κύριε Κουλούρη, ο κύριος Υπουργός στο τέλος.
      ΚΙΜΩΝ ΚΟΥΛΟΥΡΗΣ: Και το τελευταίο μου ερώτημα: Προτίθεστε να εφαρμόσετε και στη Δ.Ε.Η. το μοντέλο του Ο.Τ.Ε. για την εθελουσία έξοδο, έτσι ώστε να ιδιωτικοποιήσετε τα κέρδη και να κοινωνικοποιήσετε τις ζημίες; 
      Είναι ερωτήματα συγκεκριμένα, απλά, που περιμένουν καθαρές απαντήσεις, κύριε Σαλαγκούδη.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης):  Σας ευχαριστώ, κύριε Κουλούρη.
      Κυρίες και κύριοι συνάδελφοι, ο Βουλευτής κ. Δημήτριος Χριστοφιλογιάννης ζητεί άδεια απουσίας στο εξωτερικό για προσωπικούς λόγους από 11.11.2005 έως 13.11.2005.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Το λόγο έχει ο κ. Δημήτριος Γεωργακόπουλος. 
      Θα κάνετε και εσείς χρήση όλου του χρόνου σας;
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Θα εξαρτηθεί. 
      ΠΡΟΕΔΡΕΥΩΝ (Σωτήρης Χατζηγάκης): Ωραία. Σας δίνω το πεντάλεπτο και προχωρούμε. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εντάξει. 
      Κύριε Πρόεδρε, επειδή ο προκάτοχός σας άσκησε δριμύτατες παρατηρήσεις στον πρώτο επερωτώντα, λυπάμαι που θα επανέλθω στο θέμα, ότι, δηλαδή, προσέβαλε το κύρος του Κοινοβουλίου, αποκαλώντας τον κ. Παλαιοκρασσά ως «πολιτικό απατεώνα». Μάλλον ο κ. Παλαιοκρασσάς προσέβαλε βάναυσα το κύρος του Κοινοβουλίου, όταν στην προεκλογική περίοδο, περιερχόμενος τα νησιά των Κυκλάδων, στα οποία ήταν υποψήφιος,  υποσχόταν ότι είχε χρέος να υπηρετήσει το λαό των Κυκλάδων και ότι αποτελούσε γι’ αυτόν –ακούσατε- την μόνη ενστικτώδη επιλογή, που παραμερίζει κάθε άλλη προσωπική του επιδίωξη. Αυτό τους έλεγε. Και πριν αλέκτορα φωνήσαι τρις… την επομένη των εκλογών τους παράτησε και πήγε στη Δ.Ε.Η.. Ποιοι είναι οι λόγοι; Δεν είναι αυτό πολιτική απάτη; Δεν είναι πολιτική εξαπάτηση του λαού αυτό; Και δεν το λέω εγώ. Λέει η «ΕΛΕΥΘΕΡΟΤΥΠΙΑ»…
      ΠΡΟΕΔΡΕΥΩΝ (Σωτήρης Χατζηγάκης): Να μην επανερχόμαστε, κύριε Γεωργακόπουλε. Κοιτάξτε, προεκλογικώς όλοι μας κάνουμε διάφορες υπερβολές. 
      (Θόρυβος στην Αίθουσα)
      ΧΡΗΣΤΟΣ ΠΡΩΤΟΠΑΠΑΣ: Δεν κάνουμε όλοι!
      ΠΡΟΕΔΡΕΥΩΝ (Σωτήρης Χατζηγάκης): Όλοι κάνουμε, κύριε Πρωτόπαπα, και πρέπει να κάνουμε και την αυτοκριτική μας, αν θέλουμε να βελτιωθούμε. 
      ΧΡΗΣΤΟΣ ΠΡΩΤΟΠΑΠΑΣ:  Κάνουμε την αυτοκριτική μας, αλλά ο καθένας μιλάει για τον εαυτό του!
      ΠΡΟΕΔΡΕΥΩΝ (Σωτήρης Χατζηγάκης): Όλοι μας κάνουμε  προεκλογικά ορισμένες υπερβολές και δεν βοηθάει τώρα τη συζήτηση της Βουλής η προσωπική επίθεση. 
      Ορίστε, κύριε Δημητρακόπουλε. Θα μηδενιστεί ο χρόνος. 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Σιούφα, έλεγε η «ΕΛΕΥΘΕΡΟΤΥΠΙΑ»…
      (Θόρυβος και γέλια στην Αίθουσα)
      Σε εσάς απευθύνομαι, κύριε Πρόεδρε, με είπατε Δημητρακόπουλο και έκανα και εγώ λάθος το όνομά σας!
      «Αν αυτό δεν είναι εξαπάτηση των ψηφοφόρων του, τότε τι είναι;» λέει η «ΕΛΕΥΘΕΡΟΤΥΠΙΑ».
      ΠΡΟΕΔΡΕΥΩΝ (Σωτήρης Χατζηγάκης): Θα ήταν έξυπνο το αστείο σας, αν δεν είχε επαναληφθεί πολλές φορές στο παρελθόν! 
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Δεν το έχω ξανακούσει, αλλά εν πάση περιπτώσει, κύριε Πρόεδρε, ας μπούμε τώρα επί του θέματος, επί της ουσίας.  
      Τι είναι αυτό το οποίο είπε ο διευθύνων σύμβουλος, κύριε Υφυπουργέ; Μπορείτε να μας εξηγήσετε; Είναι δυνατόν να υπάρξει συμμετοχή της Δ.Ε.Η. σε ιδιώτες επενδυτές ανταγωνιστές, οι οποίοι είναι παράλληλα και προμηθευτές της Δ.Ε.Η.; Πού ακούστηκε αυτό; Πότε άλλοτε -πείτε μας- σε ποιο γεωγραφικό πλάτος και μήκος της γης γίνεται ο προμηθευτής να είναι και συνεταίρος και να μην εκμεταλλευτεί αυτήν την ιστορία; Εάν έχετε εσείς κάποιον τέτοιο, να μας τον υποδείξετε να τον στείλουμε κατευθείαν να τον αγιάσει ο Αρχιεπίσκοπος, γιατί τέτοιοι άγιοι στις επιχειρήσεις δεν υπάρχουν, κύριε Υπουργέ!
    Δεν μπορεί να είναι, όπως χαρακτηριστικά ειπώθηκε, και εσωτερικός εργολάβος και εξωτερικός προμηθευτής. Ή παπάς, παπάς, ή ζευγάς, ζευγάς. Ένα από τα δυο θα είναι. Εάν θέλουν πράγματι οι ιδιώτες να μπουν στον τομέα της ενέργειας, να μπουν με δικά τους κεφάλαια, όχι με τα κεφάλαια και τα λεφτά του ελληνικού λαού, δηλαδή τα λεφτά της Δ.Ε.Η. Αυτό πρέπει να γίνει κατανοητό. 
    Δεν μπορεί, λοιπόν, κάποιοι, οι οποίοι έχουν ισχυρά συμφέροντα να μπουν στον τομέα της ενέργειας, να χρησιμοποιήσουν και εδώ τα χρήματα του ελληνικού λαού. Εάν πρόκειται περί επιδοτήσεων, θα τις παίρνει η Δ.Ε.Η., θα τις πάρουν και αυτοί. Καμία αντίρρηση. Αλλά όχι να μπει η Δ.Ε.Η. μέσα σε εκείνους, οι οποίοι θα την ανταγωνίζονται στο θέμα του ρεύματος. 
    Για τη Δ.Ε.Π.Α. σας έχουμε υποβάλει επανειλημμένα ερωτήσεις και εσείς έχετε δώσει απάντηση. Για το 30% της Δ.Ε.Π.Α., όμως, θα κάνει χρήση αυτής της προνομιακής σύμβασης, την οποία έχει η Δ.Ε.Η., ναι ή όχι; Πώς θα πάει μπροστά η Δ.Ε.Η. αν τα προνόμια τα οποία της είχαμε εξασφαλίσει δεν τα ενεργοποιήσετε; Γιατί δεν μας απαντάτε ευθέως; Γιατί δεν μας λέτε ότι «όχι, κύριοι, εμείς κάνουμε άλλη πολιτική, θέλουμε η Δ.Ε.Η. να κάνει κάτι άλλο, δεν θέλουμε να έχει το φυσικό αέριο», να γνωρίζουμε ποιοι είναι οι στρατηγικοί στόχοι της Δ.Ε.Η.. Έχει στόχους τέτοιους ή δεν έχει; Αλλά με τον Παλαιοκρασσά, ως Πρόεδρο, τι στρατηγικό σχέδιο να καταστρώσει η Δ.Ε.Η., όταν δεν συνεδριάζει το διοικητικό συμβούλιο, όταν θέλει να φύγει το μισό διοικητικό συμβούλιο, όταν δεν εγκρίνει την ημερήσια διάταξη για να γίνει διοικητικό συμβούλιο; Περιμένετε έτσι να έχετε σχέδιο στρατηγικής ανάπτυξης για τη Δ.Ε.Η.; 
    Είναι γεγονός ότι για τον κ. Νέζη, τον οποίον υποχρέωσε σε παραίτηση ο κ. Παλαιοκρασσάς με τους επτά φακέλους, τους οποίους πήγε τότε στην εισαγγελία και ο ένας μετά τον άλλον καταπίπτουν, δεν άκουσα να καταδικαστεί. Σε μία υπόθεση νομίζω που εκδικάσθηκε, αθωώθηκε ο άνθρωπος. Είναι, λοιπόν, εκείνη η δράση της Δ.Ε.Η. που έκανε τα διεθνή οικονομικά και επενδυτικά συμφέροντα να δείξουν ιδιαίτερο ενδιαφέρον, τα οποία επένδυσαν στη Δ.Ε.Η. στα διεθνή χρηματιστήρια. Γιατί, όπως χαρακτηριστικά ειπώθηκε, τα κέρδη της από 66.000.000 ευρώ πήγαν στα 560.000.000 ευρώ μέσα σε μία τετραετία, κύριε Υπουργέ. Ξέρετε καμία άλλη εταιρεία να έχει λειτουργήσει με την αναδιάρθρωση, η οποία έγινε, που μετατράπηκε από μία δημόσια υπηρεσία –γιατί η Δ.Ε.Η. ήταν δημόσια υπηρεσία- σε μία ανώνυμη εταιρεία, να έχει αυτήν την άνοδο, να έχει αυτήν την εξυγίανση και εσείς να κάνετε επιστροφή στα παλιά, όπως ρουσφετολογικές τοποθετήσεις τα «δικά μας παιδιά»; 
    Γίνονται οι έλεγχοι, πόσοι παίρνουν αγροτικό ρεύμα στις Κυκλάδες; Για κάντε έναν έλεγχο; Διατάξτε έναν έλεγχο εσείς, ως Υπουργός, να δείτε πόσοι παίρνουν αγροτικό ρεύμα στη Δ.Ε.Η.. Μήπως παίρνουν και τα ξενοδοχεία στις Κυκλάδες αγροτικό ρεύμα, επειδή έχει μειωμένη τιμή; Λέω, μήπως, κύριε Υπουργέ, γιατί κάτι τέτοια έχουν φτάσει στα αυτιά μας, λόγω κ. Παλαιοκρασσά; Για ρωτήστε τον, μάθετε το, να μας το πληροφορήσετε και εμάς. 
    Σας ρώτησε ο κ. Κουλούρης κάτι και το επαναλαμβάνω αυτό, γιατί έχει φτάσει στα αυτιά μας ότι, επειδή έχει στριμωχθεί άγρια η Κυβέρνηση, λόγω των ελλειμμάτων, τα οποία δεν μπορεί να καλύψει, πρόκειται να αυξήσει το ποσοστό που θα δώσει στους ιδιώτες, στο Χρηματιστήριο, δηλαδή θα είναι κάτω από το 51%. Δηλαδή θα πουλήσει ένα 17% ακόμα.
    Σας ερωτούμε ευθέως και θέλουμε μία σαφή και κατηγορηματική απάντηση. Στο πρόγραμμα της Νέας Δημοκρατίας απ’ ό,τι είδα λέει ότι το 51% παραμένει στο δημόσιο. Θέλουμε να μας επιβεβαιώσετε, εάν αυτό το 51% παραμένει ακόμα στο δημόσιο ή θα πάει ένα μέρος στους ιδιώτες, όπως έγινε με τον Ο.Π.Α.Π.. Όταν θα σκάσουν στον Ο.Π.Α.Π. «τα φυστίκια» και θα μπουν και άλλες εταιρείες μέσα, τότε θα το αναλογιστείτε αυτό.
     Τελειώνοντας θα σας πω κάτι ακόμα, κύριε Υπουργέ. Ο εχθρός της Δ.Ε.Η. είναι εντός των πυλών. Η διοίκηση της Δ.Ε.Η. δεν λειτουργεί ως μία διοίκηση που προσπαθεί να περιφρουρήσει τα συμφέροντα της εταιρείας. Δεν λειτουργεί κατά τέτοιον τρόπο, έτσι ώστε να αποτρέπει πραγματικά εκείνους, οι οποίοι θέλουν με τον οποιονδήποτε τρόπο να απομυζήσουν από τη Δ.Ε.Η. είτε οφέλη είτε κέρδη από δεξιά και απ’ αριστερά. Και αυτός ο «εχθρός» λέγεται πρόεδρος του διοικητικού συμβουλίου. Καταλάβετέ το! Όσο πιο γρήγορα το καταλάβετε, τόσο το καλύτερο και για τη Δ.Ε.Η. και για το λαό, αλλά και για σας, ως Κυβέρνηση.
     Γιατί, όσο μένει ο Παλαιοκρασσάς θα μας δίνονται πολλές ευκαιρίες για να λέμε και για να σας ασκούμε αντιπολίτευση, γιατί πράγματι η Δ.Ε.Η. αυτή την περίοδο δεν βρίσκεται στην καλύτερη ώρα της. Είναι στη χειρότερη ώρα της. Η εξυπηρέτηση των συμφερόντων, η οποία επιχειρείται να γίνει στη Δ.Ε.Η., είναι ακόμη και μέσα στο Υπουργείο σας. Πληροφορίες λένε –δεν είμαστε βέβαιοι, αλλιώς θα σας έλεγα ονόματα- ότι κάποιοι από το Υπουργείο είναι αυτοί που συνέταξαν τις μελέτες ανταγωνιστών. Ερευνήστε το αν θέλετε. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, πραγματικά λυπάμαι βαθύτατα, γιατί σήμερα στην επερώτηση είδα ένα δείγμα για το τι πρόκειται να γίνει και στη μετέπειτα πορεία από μια Αντιπολίτευση, η οποία, δυστυχώς, γύρισε δεκαετίες πίσω. Βέβαια το ΠΑ.ΣΟ.Κ. είναι παρελθόν, αλλά σήμερα μας θυμίσατε ότι είστε πολύ βαθύ παρελθόν. Μου ξυπνήσατε μνήμες πολλών δεκαετιών. Δεν ξέρω αν σας οδήγησε σε αυτό η έλλειψη επιχειρημάτων. Δεν ξέρω αν σας οδήγησε σ’ αυτό ένα πάθος, μια φανατική εμπάθεια. Δεν βρίσκω λέξεις για να το χαρακτηρίσω. Τελικά, ευτελίστηκαν σ’ ένα σημαντικό βαθμό τα κοινοβουλευτικά ήθη.
     Σε κάθε περίπτωση, όμως, αυτά που είπατε, δεν αγγίζουν έναν άνθρωπο που έχει τιμήσει την πολιτική ζωή της χώρας, ως Βουλευτής, ως Υπουργός…
     ΚΙΜΩΝ ΚΟΥΛΟΥΡΗΣ: Σε ποιον αναφέρεστε κύριε Υπουργέ; Στον εαυτό σας; 
     ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): … ως Επίτροπος στην Ευρωπαϊκή Ένωση και ακόμη ως επισκέπτης καθηγητής της Οξφόρδης. Είχε και άλλη πολυσχιδή δράση. Και επειδή συμβαίνει επί πάρα πολλά χρόνια να γνωρίζω τον άνθρωπο –ιδιαίτερα το τελευταίο χρονικό διάστημα έχουμε πάρα πολύ στενή συνεργασία- σας λέω ότι τουλάχιστον όλα αυτά τον αδικούν κατάφωρα. Και αδικείτε τους εαυτούς σας γιατί τον ίδιο δεν τον αγγίζουν όλα αυτά τα εμπαθή, που ακούστηκαν σήμερα στη Βουλή. 
     Όμως αυτά τα ξεπερνάω, γιατί είναι γεγονός ότι είναι θλιβερά. Ίσως και σεις αν αύριο διαβάσετε τα Πρακτικά να μην αισθάνεστε άνετα γι’ αυτά που έχετε πει μέχρι τώρα. 
     Είναι γεγονός ότι ο ενεργειακός τομέας σήμερα είναι στο επίκεντρο του παγκοσμίου ενδιαφέροντος. Γίνονται μεγάλες αλλαγές, ανακατατάξεις επί αρκετά χρόνια. Στη χώρα μας, μέχρι τώρα στον ενεργειακό τομέα υπήρχε ένα τέλμα. Όμως μέσα σε δυο χρόνια έγινε μια κοσμογονία με πολύ σημαντικά πράγματα, τα οποία θα ήθελα, έστω από στοιχειώδη πολιτική ευσυνειδησία απλώς να τα αναφέρετε και όχι να τα επαινέσετε. Έγινε η πολιτική συμφωνία Μπουργκάζ-Αλεξανδρούπολης. Ήταν ένα όραμα δεκαπενταετίας, που έγινε επιτέλους πράξη. Έγινε ο αγωγός Τουρκίας Ελλάδας - Ιταλίας περνώντας με προτεραιότητα χρηματοδότησης. Εσείς δεν μπορούσατε να το περάσετε, αλλά το περάσαμε εμείς. Επομένως ξεκίνησε η κατασκευή του. Σε μικρό χρονικό διάστημα θα έχουμε την πρώτη διασύνδεση με τον αγωγό της Τουρκίας, για να έχουμε και δεύτερη πηγή τροφοδοσίας και επομένως ασφάλεια εφοδιασμού. Ακόμη υπογράφηκε η συνθήκη της Νοτιανατολικής Ευρώπης. Βεβαίως εδώ θα ομολογήσω ότι συμβάλατε και σεις πάνω σ’ αυτό το πολύ μεγάλο γεγονός, που ανοίγει προοπτικές για την πατρίδα μας και για τη Δ.Ε.Η..
      Όμως, έγινε μια πραγματική κοσμογονία και σε όλους τους υπόλοιπους τομείς, όπως στις ανανεώσιμες πηγές ενέργειας με πάρα πολλές επενδύσεις, που έγιναν πάνω σ’ αυτόν τον τομέα. Ξένες επενδύσεις και ξένοι επενδυτές, μεγάλοι επενδυτές που ήρθαν στη χώρα μας, ενώ είχαν αποχωρήσει επί των ημερών σας. 
      Ακόμη, το φυσικό αέριο επεκτείνεται με ταχύτητες πολύ μεγαλύτερες, σε σχέση με αυτό που συνέβαινε προηγούμενα. Υπερδιπλασιάζονται κάθε χρόνο οι συνδέσεις. 
      ΧΡΗΣΤΟΣ ΠΡΩΤΟΠΑΠΑΣ: Λογικό, κύριε Υπουργέ! 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν είναι λογικό. Είναι η βούληση της Κυβέρνησης και η επιθετική πολιτική, που εφαρμόζουμε στις εναλλακτικές μορφές και τις ανανεώσιμες πηγές ενέργειας. 
      (Θόρυβος από την πτέρυγα του ΠΑ.ΣΟ.Κ.)
      Κύριοι συνάδελφοι, δεν σας διέκοψα ούτε για μία στιγμή. 
      ΠΡΟΕΔΡΕΥΩΝ (Σωτήρης Χατζηγάκης): Πράγματι, κύριοι συνάδελφοι, ο κύριος Υπουργός σας άκουσε χωρίς να σας διακόψει. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Δεν σας διέκοψα, παρά το γεγονός ότι προκαλέσατε τόσο πολύ και με τόσο έντονο τρόπο!
      Εν πάση περιπτώσει, όμως, θα έρθω και στη Δημόσια Επιχείρηση Ηλεκτρισμού. Παραλάβαμε τη χώρα μας υπό καθεστώς ηλεκτροενεργειακής ανεπάρκειας, γεγονός που δεν επισημάναμε μόνο εμείς επανειλημμένα, αλλά το επισημαίνετε και εσείς.  
      Ο πρωτολογών επανειλημμένα μίλησε για την ηλεκτροενεργειακή ανεπάρκεια και αυτή εκδηλώθηκε αμέσως με το black out της 12ης Ιουλίου του 2004, δηλαδή τους πρώτους μήνες, που δεν είχαμε προλάβει να κάνουμε παρεμβάσεις για την αξιοπιστία του συστήματος.
      Ήταν αποτέλεσμα του γεγονότος ότι εσείς κωφεύατε στις εκθέσεις της Δ.Ε.Η., στις εκθέσεις του Δ.Ε.Σ.Μ.Η.Ε., στις εκθέσεις της Ρ.Α.Ε. που σας μιλούσαν και όταν ήσασταν εσείς, κύριε Χριστοδουλάκη και σας έλεγαν ότι είναι απαραίτητο να γίνουν μονάδες παραγωγής, διότι το 2004 στους Ολυμπιακούς Αγώνες δεν θα έχουμε ηλεκτρική ενέργεια. Ωστόσο, δεν κάνατε τίποτα προς αυτήν την κατεύθυνση. 
      Έτσι, λοιπόν, εμείς όλο αυτό το χρονικό διάστημα, μ’ αυτήν τη διοίκηση και με Πρόεδρο το Γιάννη Παλαιοκρασσά, καταφέραμε και εκτελέσαμε το καθήκον μας στους Ολυμπιακούς Αγώνες χωρίς να υπάρξει -για πρώτη φορά σε Ολυμπιακούς Αγώνες- ανάγκη να χρησιμοποιηθεί ούτε για ένα δευτερόλεπτο ηλεκτροπαραγωγό ζεύγος. Και αυτό το καταφέραμε μόνο μ’ ένα αξιόπιστο σύστημα, το οποίο δημιουργήσαμε, με εξήντα ομάδες έργων και με παρεμβάσεις που κάναμε στο διάστημα από τις 7 Μαρτίου μέχρι την ημέρα τέλεσης των Ολυμπιακών Αγώνων. 
      Και δεν σταματήσαμε εκεί. Συνεχίσαμε τις παρεμβάσεις στο σύστημα, ούτως ώστε αυτήν τη μειωμένη, τη μη ικανή ισχύ που είχαμε σαν χώρα, να μπορέσουμε να την αξιοποιήσουμε ενισχύοντας και αναβαθμίζοντας το σύστημα και εξοικονομώντας ταυτόχρονα ενέργεια.
      Έτσι, φτάσαμε στο καλοκαίρι του 2005, όπου είχαμε την υψηλότερη τιμή της ζήτησης, δηλαδή 9500 MW και είχαμε και άλλα 700 MW ακόμα περίσσευμα λόγω των οικονομικών, αλλά και λόγω της αναβάθμισης του συστήματος και της αξιοποίησης, επομένως, της ήδη και της ακόμα ανεπαρκούς ισχύος που διαθέτει η χώρα μας. Όλα αυτά ήταν επιτεύγματα του Υπουργείου Ανάπτυξης και της σημερινής διοίκησης, για την οποία λέτε όσα λέτε. 
      Είναι γεγονός ότι αυτήν τη στιγμή η Δ.Ε.Η. βρίσκεται σε μία φάση όπου παίρνονται μεγάλες αποφάσεις, δεδομένου ότι έτσι δρομολογείται η απελευθέρωση της αγοράς ηλεκτρικής ενέργειας και όχι όπως δρομολογήθηκε από τις δικές σας κυβερνήσεις είτε με το ν. 2773/1999 είτε το 2001 είτε με το ν. 3175/2003 είτε στις 19 Φεβρουαρίου, που πανηγυρίσατε την απελευθέρωση της αγοράς, η οποία όμως δεν ήταν ουσιαστικά απελευθέρωση. 
      Έρχεται λοιπόν και θα κατατεθεί σε λίγες μέρες το νομοσχέδιο για την απελευθέρωση της αγοράς ηλεκτρικής ενέργειας, οπότε και ξεκινάει η ουσιαστική απελευθέρωση με το διαγωνισμό, ο οποίος θα γίνει μέσα στον επόμενο μήνα, εκτός αν η δημόσια διαβούλευση μάς καθυστερήσει λίγο ακόμα, οπότε η προκήρυξη για τους διαγωνισμούς των 900 MW θα πάει τον Ιανουάριο. 
      Θέλω όμως να μιλήσω και για τη διοίκηση της Δ.Ε.Η. και για όσα προηγούμενα αναφέρατε. Από το καταστατικό της Δ.Ε.Η., υπάρχουν διακριτοί ρόλοι μεταξύ του προέδρου και του διευθύνοντος συμβούλου και αυτοί οι ρόλοι τηρούνται. Ο πρόεδρος, όμως, έχει πολλές αρμοδιότητες και αν θέλετε, να σας δώσω το προεδρικό διάταγμα και το καταστατικό της επιχείρησης που λέει και περιγράφει ακριβώς ποιοι είναι οι διακριτοί ρόλοι. 
      Όμως, είναι γεγονός ότι υπάρχουν και διαφορετικές απόψεις, όταν λαμβάνονται πολύ σημαντικές αποφάσεις σ’ ένα διοικητικό συμβούλιο.
Γίνεται διάλογος, συζήτηση και τελικώς βρίσκεται η σύνθεση εκείνη, η οποία οδηγεί στο καλύτερο δυνατό αποτέλεσμα με πλήρη διαφάνεια, η οποία δυστυχώς δεν υπήρχε τα προηγούμενα χρόνια.
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Γιατί το λέτε αυτό;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα σας πω γιατί. Διότι υπήρχε ένα ομοιογενές σύστημα γενικών διευθυντών: Ήταν όλοι του ιδίου κόμματος, όλοι –αν τους βλέπατε- όταν έβλεπαν το διευθύνοντα σύμβουλο, αμέσως άλλαζαν την εισήγησή τους, έτρεμαν κυριολεκτικά.
      Και σας λέω ότι οι επιλογές δεν ήταν καθόλου, μα καθόλου αξιοκρατικές, παρά το γεγονός ότι αυτούς τους γενικούς διευθυντές τους ήλεγξα και τους γνώρισα αρκετά χρόνια μετά την ανάληψη των καθηκόντων τους. Και ξέρετε ότι «το αγώι ξυπνάει τον αγωγιάτη». Αναρωτιέμαι πώς θα ήταν, όταν είχαν επιλεγεί γι’ αυτή τη θέση.
      Τώρα, λοιπόν, ορίστηκαν νέοι γενικοί διευθυντές. Κοιτάξτε τους, ερευνήστε το, για να δείτε ότι μόνο αξιοκρατικά κριτήρια εφαρμόστηκαν για την επιλογή τους, ανεξάρτητα από οτιδήποτε άλλο. Έτσι, λοιπόν, η διοίκηση αυτή λειτουργεί και αποφασίζει.
      Μιλήσατε για αναδιοργάνωση, για διοργάνωση, για παρεμβάσεις στο Γενικό Διευθυντή Ανθρωπίνων Πόρων, ο οποίος έχει παραιτηθεί. Ποια αναδιοργάνωση; Έγινε καμιά αλλαγή μέσα στη Δ.Ε.Η. και δεν την πήραμε εμείς χαμπάρι; Πέρα από τους νέους γενικούς διευθυντές, έγιναν άλλες αλλαγές; Θα πρέπει λοιπόν, νομίζω, να μιλάμε επί πραγματικών γεγονότων και όχι επί φανταστικών γεγονότων.
      Και έρχομαι στην αιτίαση για την παραίτηση του Γενικού Διευθυντή Ανθρωπίνων Πόρων. Για προσωπικούς λόγους παραιτήθηκε ο άνθρωπος, γιατί αισθανόταν ότι δεν μπορούσε εκεί να προσφέρει τη δουλειά που εκείνον ικανοποιούσε. Και γι’ αυτό έφυγε. Δεν υπήρξε καμία παρέμβαση ούτε έβγαλε καμία ανακοίνωση ούτε είπε κάτι ο ίδιος ούτε κυκλοφόρησε πουθενά ότι κάτω από οποιεσδήποτε πιέσεις ή για οποιουσδήποτε άλλους λόγους έφυγε.
      Έρχομαι, λοιπόν, στις νέες επενδύσεις των 1.600 MW. Αυτές ήταν από το ν.3175/2003. Μέχρι τώρα ήταν κάτι αόριστο. Για πρώτη φορά αυτό το διοικητικό συμβούλιο αποφάσισε ότι θα κάνει τη μονάδα στο Αλιβέρι, για πρώτη φορά αποφάσισε ότι θα κάνει μια μονάδα λιγνιτική στο βορρά και για πρώτη φορά αποφάσισε ότι θα κάνει και μια μονάδα φυσικού αερίου είτε στη Μεγαλόπολη είτε στο Κερατσίνι, για να ενισχυθεί το νότιο σύστημα, νοτίως του Κουμουνδούρου, που αυτό είναι που μας ενδιαφέρει. Και μας ενδιαφέρει και μας δημιουργεί σήμερα πρόβλημα μη ισορρόπησης και μη ευστάθειας του συστήματος. Και αυτό έγινε από αυτήν τη διοίκηση της Δ.Ε.Η. και όχι από καμία άλλη. Η μεγάλη αυτή απόφαση, με πολύ μεγάλες επιπτώσεις, πάρθηκε από αυτήν τη διοίκηση, που εσείς λέτε ότι δεν λειτουργεί εύρυθμα.
      Έρχομαι, όμως, στο γεγονός ότι απαξιώνεται η Δημόσια Επιχείρηση. Θα πρέπει να σας πω ότι μ’ αυτές τις αυξήσεις που δόθηκαν το 2004 και το 2005, η Δημόσια Επιχείρηση αυτά που κατάφερε, τα κατάφερε εξαιτίας των ικανοτήτων του κ. Παλαιοκρασσά και της διοίκησης της Δ.Ε.Η..
      Τι κατάφερε; Ποια είναι τα οικονομικά αποτελέσματα; Για τα οικονομικά αποτελέσματα, θα μου επιτρέψτε να σας διαβάσω μερικούς αριθμούς. Βεβαίως, αυτά έχουν απαντηθεί σε ερωτήσεις, τις οποίες κάνατε. Υπάρχουν ένα σωρό ερωτήσεις, οι οποίες έχουν απαντηθεί, για όλα αυτά τα ζητήματα, αλλά εν πάση περιπτώσει, τα επαναφέρετε και πάλι. Δεν έχουμε, όμως, κανένα πρόβλημα πάλι να σας τα επαναλάβουμε.
      Όπως πολύ καλά ξέρετε, αυτό το χρονικό διάστημα είχαμε τις μεγάλες αυξήσεις του πετρελαίου. Η Δ.Ε.Η. ξέρετε ότι σ’ ένα μεγάλο βαθμό χρησιμοποιεί πετρέλαιο, πρώτον για τα ηλεκτροπαραγωγά ζεύγη της νησιώτικης περιοχής, για την έναρξη των λιγνιτικών μονάδων και εν πάση περιπτώσει για κάποιες μονάδες, όπως του Αλιβερίου, που χρησιμοποιούν πετρέλαιο. Επίσης, χρησιμοποιεί και το φυσικό αέριο. Και το φυσικό αέριο είχε αύξηση, παρακολουθώντας, αφού βγαίνει με μαθηματικό τύπο, την τιμή του αργού πετρελαίου.
      Αυτές, λοιπόν, οι αυξήσεις επιβάρυναν τη Δ.Ε.Η. με επιπλέον δαπάνες 55.000.000 ευρώ, λόγω της κατανάλωσης πετρελαίου, περισσότερα από ό,τι την προηγούμενη χρονιά. Δηλαδή το πρώτο εξάμηνο του 2004 συγκρίνεται με το πρώτο εξάμηνο του 2005, καθώς υπάρχουν τα στοιχεία της Δ.Ε.Η.. Είχαμε 55,8 εκατομμύρια ευρώ για κατανάλωση πετρελαίων επιπλέον από το 2004. Μπορώ να σας δώσω και τα νούμερα. Είχαμε επίσης 22,7 εκατομμύρια ευρώ επιπλέον για κατανάλωση φυσικού αερίου απ’ ό,τι το 2004. Και είχαμε και την πρωτοεμφανιζόμενη δαπάνη για την αγορά δικαιωμάτων εκπομπής διοξειδίου του άνθρακα, ύψους 45.000.000 ευρώ. Το σύνολο για όλο το χρόνο θα είναι περίπου 80.000.000 ευρώ και επομένως, 45.000.000 ευρώ δαπανήθηκαν το πρώτο εξάμηνο.
    Αν αυτά τα αθροίσουμε, από αυτά έχουμε επιπλέον δαπάνες, έναντι του α΄ εξαμήνου του 2004, 123,5 εκατομμύρια ευρώ. Αν αυτό το ποσό προστεθεί στα αντίστοιχα κέρδη, στα 223,2 εκατομμύρια ευρώ, τότε τα κέρδη της επιχείρησης για το α΄ εξάμηνο του 2005, όχι μόνο δεν υπολείπονται των κερδών του α΄ εξαμήνου του 2004, αλλά ανέρχονται σε 346,7 εκατομμύρια ευρώ, έναντι 311,9 εκατομμυρίων ευρώ του α΄ εξαμήνου του 2004, παρουσιάζοντας αύξηση κερδών 11,2%. 
    Να αναφέρω ακόμη ένα δείκτη, τη σημαντική βελτίωση της παραγωγικότητας, η οποία μετράται σε μεγαβατώρες ανά εργαζόμενο. Θα σας έλεγα, λοιπόν, ότι το 2004 οι μεγαβατώρες ανά εργαζόμενο ανήλθαν σε 871,8, το α΄ εξάμηνο του 2004, ενώ το 2005 ήταν 894,3. Αυξήθηκε κατά 2,6% η παραγωγικότητα ανά εργαζόμενο στη ΔΕΗ σ’ αυτό το χρονικό διάστημα. 
    Θα πρέπει να σας πω ότι η Δ.Ε.Η. εμφανίζει αυτά τα αποτελέσματα, όταν η αύξηση που της δόθηκε πέρσι ήταν 3,4%, λίγο χαμηλότερη από τον πληθωρισμό και 3,6% που της δόθηκε φέτος και όχι 4,7%, κύριε Κουλούρη. Πού το είδατε αυτό; Και μάλιστα αυτό έγινε με κοινωνική ευαισθησία, διότι στο 40% των χαμηλών καταναλωτών, που είναι τα χαμηλά εισοδήματα, δεν έγινε καμία απολύτως αύξηση στο τιμολόγιο της Δ.Ε.Η.. Σε ποια εποχή…
    ΚΙΜΩΝ ΚΟΥΛΟΥΡΗΣ: Πόσο θα κλείσει ο πληθωρισμός φέτος;
    ΠΡΟΕΔΡΕΥΩΝ (Σωτήρης Χατζηγάκης): Κύριε Κουλούρη, παρακαλώ όχι διακοπές. Δεν θα κάνουμε τώρα γενική συζήτηση επί του προϋπολογισμού. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μην αποπροσανατολίζετε τη συζήτηση, κύριε Κουλούρη, να μείνουμε εδώ. Έπεσε και μία μονάδα τον Οκτώβριο, πιστεύουμε ότι θα πέσει και άλλη μία μονάδα το Νοέμβριο…
    ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, απαντάτε σε άλλα θέματα και θα δώσετε τη δυνατότητα…
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): …και το Δεκέμβριο τον έχουμε προϋπολογίσει στο 3,6%, άντε 3,7%, αλλά εσείς είπατε 4,7%.
    ΚΙΜΩΝ ΚΟΥΛΟΥΡΗΣ: Αυτό είναι.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εν πάση περιπτώσει, εκείνο που θέλω να σας πω, είναι τι έγινε στην υπόλοιπη Ευρώπη σχετικά με τις αυξήσεις. Σας διαβάζω, λοιπόν, ενδεικτικά: Οι τιμές παραγωγού το 2005 αυξήθηκαν στη Γαλλία κατά 63%, στη Γερμανία 60%, στην Αγγλία 52%, στην Ισπανία διπλασιάστηκαν, 100%, έναντι της Ελλάδος όπου η αύξηση είναι περίπου 3,5%, δηλαδή ήδη στα επίπεδα του πληθωρισμού. Και μ’ αυτές ακριβώς τις αυξήσεις, η νέα διοίκηση της Δ.Ε.Η. κατορθώνει να φέρνει αυτά τα αποτελέσματα που είδατε προηγουμένως. 
    Έρχομαι τώρα στο χρηματιστήριο. Ο κ. Χριστοδουλάκης είπε ότι μεγάλοι επενδυτές ήρθαν στη Δ.Ε.Η.. Θα σας πω, λοιπόν, λίγο αυτήν την ιστορία –και λυπάμαι που λείπει ο κ. Χριστοδουλάκης- για να το καταλάβετε. Η Δ.Ε.Η. μπήκε στο Χρηματιστήριο με αξία λίγο χαμηλότερη από 1.000.000.000.000. Όταν μπήκε, η μετοχή του ήταν στα 12,5 ευρώ και η τιμή της ανέβηκε στα 20 ευρώ. Εγώ είπα ότι η τιμή της Δ.Ε.Η. είναι για 50 και 60 ευρώ. Με έλεγαν τρελό. 
    Πριν από αρκετούς μήνες, την άνοιξη, με επισκέφθηκε ο Υπουργός Ενέργειας της Βικτόρια της Αυστραλίας. Είναι Κύπριος και είναι Υπουργός Ενέργειας. Συζητήσαμε για διάφορα θέματα και μου είπε ότι πριν από πέντε χρόνια απελευθέρωσαν, πούλησαν το ηλεκτρικό τους σύστημα και το ιδιωτικοποίησαν πλήρως. Τον ρώτησα «Τι ζήτηση ισχύος είχατε το περασμένο καλοκαίρι» και μου είπε: «9.300». ΄Ηταν όσο περίπου είχαμε την ημέρα εκείνη, που έγινε το black out στην Ελλάδα, το 2004.  Τον ρώτησα για τον προηγούμενο χρόνο. Στη  Βικτόρια υπάρχει ένα σύστημα, που είναι ίδιο με το σύστημα της Δ.Ε.Η.. Μου είπε λοιπόν: Πριν από πέντε χρόνια αποφασίσαμε να το πουλήσουμε, το χωρίσαμε σε τέσσερα καλάθια και το δώσαμε σε ιδιώτες. Περιμέναμε ότι θα πιάναμε γύρω στα 8.000.000.000 -9.000.000.000 ευρώ και τελικά πιάσαμε 16,5 δισεκατομμύρια ευρώ, δηλαδή με άλλα λόγια, 5,5 τρισεκατομμύρια δραχμές.
      Αυτή ήταν η είσπραξη της Βικτώρια της Αυστραλίας από την αντίστοιχη Δ.Ε.Η. της Βικτώρια της Αυστραλίας, η οποία είναι ένα σύστημα που έχει ζήτηση και είναι ίδιο με το σύστημα της Δ.Ε.Η., ίδιο με το σύστημα το δικό μας. Εσείς να εκτιμήσετε τώρα αν σωστά μπήκε η Δ.Ε.Η. στο Χρηματιστήριο με αξία χαμηλότερη από 1.000.000.000.000 και αν η μετοχή της, εκεί που βρίσκεται σήμερα, αντικατοπτρίζει την πραγματική αξία της Δημόσιας Επιχείρησης και επίσης, αν αυτοί που χειρίστηκαν και τη μετοχοποίηση και τη μετέπειτα εξέλιξη της μετοχής της ΔΕΗ μέχρι σήμερα, είναι πραγματικά οι μαέστροι των χρηματοοικονομικών και των χρηματιστηρίων. Αυτό σας το είπα σαν παράδειγμα. Λάβετέ το υπόψη σας. Λυπάμαι που δεν είναι εδώ ο κ. Χριστοδουλάκης, που ήταν και ο –ας το πούμε- μαέστρος αυτής της μετοχοποίησης. 
      Να πούμε ακόμα τι άλλο έχει η Δ.Ε.Η.. Κατά την ψήφιση του ν. 2773, το δημόσιο ανέλαβε να πληρώσει σαν χρέος προς τους εργαζόμενους της Δ.Ε.Η. 3,2 τρισεκατομμύρια δραχμές. Γιατί; Οι εργαζόμενοι στη Δ.Ε.Η. είχαν ασφάλιση στον εργοδότη. Έναντι αυτών, κάθε χρόνο καταβάλλει ο κρατικός προϋπολογισμός περίπου 100.000.000.000, τώρα έχει φτάσει περίπου τα 130.000.000.000 δραχμές, τα οποία καταβάλλει στον Οργανισμό Ασφάλισης Προσωπικού Δ.Ε.Η. με το νόμο εκείνο, τον 2773. 
      Τι έγινε τα προηγούμενα χρόνια με τη μετοχοποίηση και γιατί έγινε η μετοχοποίηση; ‘Εγινε ουσιαστικά επειδή υπήρχε αυτή η υποχρέωση. Και το 49% των μετοχών της Δ.Ε.Η. που πουλήθηκαν, δεν πήγαν πουθενά αλλού, παρά πήγαν μόνο στην υποχρέωση του κρατικού προϋπολογισμού, που είχατε δημιουργήσει εσείς, με δικό σας νόμο στον Ο.Π.Α.Π. - Δ.Ε.Η.. 
      Και ερχόμαστε εμείς τώρα. Το 2004 δεν έγινε η μετοχοποίηση, το 2005 δεν έγινε μετοχοποίηση…
      ΔΗΜΗΤΡΙΟΣ ΠΙΠΕΡΓΙΑΣ: Έπρεπε να μην πληρωθούν οι συντάξεις;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Άρα, έρχεται τώρα ο κρατικός προϋπολογισμός και ο ελληνικός λαός δίνει τα 130.000.000.000 που σας είπα προηγουμένως στον Οργανισμό Ασφάλισης Προσωπικού Δ.Ε.Η.. Εσείς μεν βρήκατε τον τρόπο, το 49% και τα πουλήσατε, τα δώσατε. Εμείς πρέπει να τα βγάλουμε από όλο τον υπόλοιπο ελληνικό λαό. Αυτά τα βάρη μας αφήσατε, κύριοι και ένας από τους …
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ; Δεν είναι έτσι όπως τα λέτε. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): …μαστόρους του χρηματιστηρίου, βέβαια, ήταν ο κ. Χριστοδουλάκης. Λυπάμαι που δεν τα άκουσε προηγουμένως, αλλά δεν έχω χρόνο, δυστυχώς, για να τα επαναλάβω.
      Πρέπει να προχωρήσω παρακάτω, να σας απαντήσω και σε ορισμένες ερωτήσεις. Δεν έχω πρόβλημα να σας απαντήσω σε όλες τις ερωτήσεις, τις οποίες θέτετε. Σε όλες υπάρχουν απαντήσεις, εκτός από εκείνες όπου το Διοικητικό Συμβούλιο της Δ.Ε.Η. πρέπει να πάρει τις αντίστοιχες αποφάσεις. 
      Λέτε, λοιπόν, για το 30% της συμμετοχής ιδιωτών, που είπε ο διευθύνων σύμβουλος της Δ.Ε.Η.. Ξέρετε γιατί το είπε; Είναι επίμονη η πρόταση της ΓΕΝ.Ο.Π. Δ.Ε.Η., όπου ξέρετε ποιος έχει την πλειοψηφία και ποιος είναι πρόεδρος. Ήθελαν και απαιτούσαν επιμόνως στο νόμο για τους νέους αυτούς διαγωνισμούς πρώτα να συμμετάσχει η Δ.Ε.Η. και μετά να μπει με μειοψηφικό πακέτο…
      ΧΡΗΣΤΟΣ ΠΡΩΤΟΠΑΠΑΣ: Το έχετε γραπτά αυτό; Γιατί είναι θέμα τάξης.
      ΠΡΟΕΔΡΕΥΩΝ (Σωτήρης Χατζηγάκης): Όχι διακοπές, σας παρακαλώ. Υπάρχει και Κοινοβουλευτική Εκπρόσωπος, θα τα καλύψει αυτά. 
      Συνεχίστε, κύριε Υπουργέ. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Επειδή στις διαπραγματεύσεις συμμετείχε, όπως διαπαραταξιακή είναι η ΓΕΝ.Ο.Π. Δ.Ε.Η.….
      ΧΡΗΣΤΟΣ ΠΡΩΤΟΠΑΠΑΣ: Το έχετε γραπτό; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σας είπα, κύριε Πρωτόπαπα, ρωτήστε τους. Δεν μπορούν να πουν ψέματα. 
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μα, σας είπα ότι στις διαπραγματεύσεις ζητούσαν επιμόνως, πρώτον, να συμμετάσχει και η Δ.Ε.Η. στα 900 MW σαν ίσος παίκτης προς τους ιδιώτες. Όταν είπαμε ότι αυτό δεν γίνεται…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Άλλο αυτό. Μην τα μπερδεύετε. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μα, κύριε Χριστοδουλάκη, εσείς δεν το αφήνετε στο ν. 3175. Λέει ότι η Δ.Ε.Η. δεν συμμετέχει σ’ αυτό. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Όχι με προμηθευτές… 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Στο ν. 3175, όπως σας είπα, λέει «όχι». 
      Στη συνέχεια λένε: «Τουλάχιστον αφήστε να συμμετέχει η Δ.Ε.Η. με μειοψηφικό πακέτο». Και εκεί τους είπαμε: «Όχι, η Δ.Ε.Η. δεν θα συμμετέχει στα 900 MW.» και επιμείναμε. Περιγράφεται στο νομοσχέδιο, στο οποίο…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: …(Δεν ακούστηκε)
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Χριστοδουλάκη. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): …δεν είχε την ευχέρεια να συμμετέχει η Δ.Ε.Η. με 30% ή με οτιδήποτε άλλο σε επένδυση ιδιώτη. 
      Οι διαγωνισμοί που θα βγουν, θα είναι καθαρά και μόνο για τους ιδιώτες, όπως προβλέπεται στο νομοσχέδιο και για την απελευθέρωση της αγοράς ηλεκτρικής ενέργειας, όπως τελικά διαμορφώθηκε. Αλλά σας είπα ποια ήταν η απαίτηση της ΓΕΝ.Ο.Π. Δ.Ε.Η.. Αφήστε το, λοιπόν και αυτό. Δεν υπάρχει 30% ή οποιαδήποτε συμμετοχή της Δ.Ε.Η.. Ήταν της ΓΕΝ.Ο.Π. Δ.Ε.Η., ενδεχομένως και γι’ αυτό να το έχουν πει. 
      ΡΟΔΟΥΛΑ ΖΗΣΗ: Έχετε τα πρακτικά αυτής της σύσκεψης;
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ! Θα μιλήσετε, αμέσως μετά θα έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θα μιλήσετε αμέσως μετά και εδώ θα είμαι, για να σας απαντήσω και για δεύτερη φορά.
	Έτσι, λοιπόν, όλα αυτά που ανέφερε εδώ ο κ. Χριστοδουλάκης, ήταν βέβαια της φαντασίας του. Γιατί έχω σημειώσει όλα όσα είπατε. 
      Να σας δώσω άλλη μια απάντηση γι’ αυτό που είπατε. Η προαίρεση που υπάρχει -option δηλαδή- της Δ.Ε.Η. απέναντι στη Δ.Ε.Π.Α., είναι, πρώτον, να αποφασίσει η Δ.Ε.Η. αν αυτήν την option θα θελήσει η ίδια να την αξιοποιήσει και μετά θα σκεφθούμε εμείς αν πράγματι συμφέρει στη Δ.Ε.Π.Α. να πάρει η Δ.Ε.Η. την αντίστοιχη option για πολλούς λόγους, γιατί μπορούμε να σκεφθούμε το πώς διαμορφώνεται τελικά και πώς διευκολύνεται η απελευθέρωση της αγοράς ηλεκτρικής ενέργειας και φυσικού αερίου. Και, εν πάση περιπτώσει, όλα αυτά πρόκειται να συζητηθούν αμέσως μετά το θεσμικό πλαίσιο, που θα απελευθερώνει την αγορά του φυσικού αερίου και του ηλεκτρισμού.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Θα το κάνετε ή όχι;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Και επειδή ανέφερε ο ζωηρός κ. Χριστοδουλάκης, ο οποίος πήρε στην πρωτολογία του και το χρόνο της δευτερολογίας του…
      ΠΡΟΕΔΡΕΥΩΝ (Σωτήρης Χατζηγάκης): Ζωηρός, με την καλή έννοια. Να μην έχουμε προσωπικά τώρα, κύριε Υπουργέ.
       ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Θέλω να πω, λοιπόν, ότι αυτό -όπως και την πώληση της Δ.Ε.Π.Α. στη “GAS NATURAL” ή σε οποιαδήποτε άλλη- το είχαμε δηλώσει, κύριε Χριστοδουλάκη. Εγώ ήμουν εκείνος που σταμάτησα τη βεβιασμένη πώληση, την οποία θέλατε να κάνετε τότε στην “GAS NATURAL”…
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Πείτε το αυτό, να το ξέρουμε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μα, δεν το είπα μυστικά, αλλά επίσημα…
      ΔΗΜΗΤΡΙΟΣ ΠΙΠΕΡΓΙΑΣ: Είχε το δικαίωμα προαίρεσης η Δ.Ε.Η.;
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, παρακαλώ. Μην απαντάτε, μην κάνετε διάλογο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Είπα τότε στην Αντιπολίτευση, όταν εσείς προσπαθούσατε και τελικά υπογράψατε απλώς εκείνο το προσύμφωνο, ότι δεν θα συμφωνήσουμε ποτέ. Και είπαμε ότι πρώτα θα γίνει το θεσμικό πλαίσιο για την απελευθέρωση της αγοράς του φυσικού αερίου, για να μην  έχουμε τον ιδιώτη να μας επιβάλλει το θεσμικό πλαίσιο και στη συνέχεια, θα βγάλουμε προς πώληση οποιοδήποτε κομμάτι ή θα αναζητήσουμε στρατηγικό επενδυτή ή ό,τι κρίνουμε πως θα είναι προς όφελος της απελευθέρωσης της αγοράς φυσικού αερίου για τον Έλληνα πολίτη, για τον Έλληνα καταναλωτή, που αυτό, σε τελική ανάλυση, μας ενδιαφέρει. 
      Για την προαίρεση της Δ.Ε.Η., σας είπα προηγουμένως. Η Δ.Ε.Η. θα αποφασίσει, πρώτον, αν αυτήν την προαίρεση θα την ασκήσει. 
      ΔΗΜΗΤΡΙΟΣ ΠΙΠΕΡΓΙΑΣ: Μα, έχει αποφασίσει. Έχει υπογραφεί συμβόλαιο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Option είναι…
      ΔΗΜΗΤΡΙΟΣ ΠΙΠΕΡΓΙΑΣ: Υπάρχει απόφαση. Την αγνοείτε; 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Και στη συνέχεια, σας είπα ότι μετά την απόφασή της, εμείς θα σκεφθούμε το τι ακριβώς θα κάνουμε αμέσως μετά την απελευθέρωση….
      ΔΗΜΗΤΡΙΟΣ ΠΙΠΕΡΓΙΑΣ: Μα, κατέθεσα στα Πρακτικά το συμβόλαιο.
      ΠΡΟΕΔΡΕΥΩΝ (Σωτήρης Χατζηγάκης): Μα, σας παρακαλώ! Θα τον εμποδίσουμε να πει την άποψή του; Σας παρακαλώ πολύ, κύριε Πιπεργιά!
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Σκεφθείτε, κύριε Πρόεδρε, ότι μιλάω κόσμια έναντι των ύβρεων που ακούσαμε εδώ προηγουμένως. Σεβόμαστε τους ομιλητές… 
      ΠΡΟΕΔΡΕΥΩΝ (Σωτήρης Χατζηγάκης): Δεν βοηθάνε τα προσωπικά. Ολοκληρώστε, παρακαλώ.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης):…αλλά εδώ δεν υπάρχει η αντίστοιχη κοινοβουλευτική ευπρέπεια.
      Σε κάθε περίπτωση, ευχαρίστως να σας ακούσω και για δεύτερη φορά. Ευελπιστώ ότι θα είστε πιο ουσιαστικοί, γιατί σε όλα όσα ρωτήσατε, δόθηκαν απαντήσεις και δεν έμεινε τίποτα αναπάντητο. Αλλά και σε οτιδήποτε άλλο ακόμη θελήσετε να πείτε, θα σας απαντήσω.
      Εκείνο, όμως, που έχω να σας πω, είναι ότι πραγματικά γενικά στον τομέα της ενέργειας έχει γίνει μια κοσμογονία. Η Δ.Ε.Η. πραγματικά τώρα αρχίζει να εξυγιαίνεται ουσιαστικά και να αποδίδει έργο. Τα κέρδη της Δ.Ε.Η. είναι συνάρτηση των αυξήσεων που δίνονται από την Κυβέρνηση και συγκεκριμένα από τον Υπουργό Ανάπτυξης. Και όσο θα είναι πάνω από 70%, ο Υπουργός Ανάπτυξης θα αποφασίζει. Η εξυγίανση, έτσι όπως προχωρεί και όπως σας το απέδειξα με τα νούμερα, δίνει πραγματικά περισσότερα κέρδη από ό,τι έδιναν οι προηγούμενες διαχειρίσεις της Δημόσιας Επιχείρησης -και αυτά είναι καταγεγραμμένα, όπως σας τα ανέλυσα- και νομίζω ότι με τη νέα διοίκηση και με τη νέα διακυβέρνηση ο ενεργειακός τομέας, τουλάχιστον στην πατρίδα μας, έχει τις καλύτερες προοπτικές όσον αφορά στη διεθνή επέκτασή μας, στη συνεργασία με όλους τους γύρω γείτονές μας, στην ασφάλεια της τροφοδοσίας και στην ένταση του ανταγωνισμού για χαμηλότερες τιμές για τον Έλληνα πολίτη, γιατί κυρίως, πάνω απ’ όλα, αυτό μας ενδιαφέρει, ο Έλληνας πολίτης. Δηλαδή και φθηνότερο ρεύμα και γενικά, ενέργεια για τις επιχειρήσεις και για τους πολίτες.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω προς το Σώμα ότι οι Υπουργοί Οικονομίας και Οικονομικών και Δικαιοσύνης κατέθεσαν σχέδιο νόμου: «Τροποποίηση, συμπλήρωση και αντικατάσταση διατάξεων του ν. 2331/1995 (ΦΕΚ Α 173) και προσαρμογή της ελληνικής νομοθεσίας στην Οδηγία 2001/97/ΕΚ του Ευρωπαϊκού Κοινοβουλίου και του Συμβουλίου για την πρόληψη της χρησιμοποίησης του χρηματοπιστωτικού συστήματος με σκοπό τη νομιμοποίηση εσόδων από εγκληματικές δραστηριότητες και άλλες διατάξεις».
      Παραπέμπεται στην αρμόδια Διαρκή Επιτροπή.
    Επίσης, έχω την τιμή να ανακοινώσω προς το Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση αδειών άσκησης ποινικής δίωξης κατά Βουλευτών. 
    Το λόγο έχει η Κοινοβουλευτική Εκπρόσωπος του ΠΑ.ΣΟ.Κ. κ. Ροδούλα Ζήση.
    ΡΟΔΟΥΛΑ ΖΗΣΗ: Κατ’ αρχάς, επειδή κύριε Πρόεδρε, πιστεύω ότι και εσείς, αλλά και ο προκάτοχός σας έχετε υπηρετήσει το κοινοβουλευτικό ήθος, θεωρώ ότι σήμερα έγινε μία παρέκκλιση και από τον προκάτοχό σας, αλλά και από τον Υπουργό, γιατί πάρα πολλές φορές αναφέρθηκαν στο κοινοβουλευτικό ήθος των Βουλευτών του ΠΑ.ΣΟ.Κ., που σήμερα στήριξαν -κοινοβουλευτικώ δικαίω- την επερώτησή για τα θέματα της Δ.Ε.Η., κυρίως, της διοίκησής της και της διάλυσης αυτής της διοίκησης και νομίζω ότι θα πρέπει να ζητηθεί από τον Υπουργό μία συγγνώμη προς την Αξιωματική Αντιπολίτευση, διότι πάρα πολλές φορές χρησιμοποίησε τη φράση «Ευτελίσαμε τον κοινοβουλευτικό διάλογο».
    Κύριε Πρόεδρε, νομίζω ότι πέρα από το περιεχόμενο της επερώτησης...
    ΠΡΟΕΔΡΕΥΩΝ (Σωτήρης Χατζηγάκης): Αν μου επιτρέπετε, κυρία Ζήση, δεν είχε αυτό το νόημα. Εγώ δεν ήμουν παρών στο διάλογο, αλλά οπωσδήποτε όταν ακούγονται ορισμένες αιχμηρές λέξεις, οι οποίες δεν βοηθούν το διάλογο, καλό είναι να γίνεται μία γενικότερη παρατήρηση όχι προς τους Βουλευτές της Αξιωματικής Αντιπολίτευσης ή της Συμπολίτευσης ή προς οποιουσδήποτε, αλλά προς όλο το Κοινοβούλιο, διότι πράγματι αιχμηρές εκφράσεις και αντιπαραθέσεις σε προσωπικό επίπεδο δεν βοηθούν το διάλογο.
    Υπ’ αυτήν την έννοια αν έγιναν –γιατί επαναλαμβάνω εγώ δεν ήμουν στην Έδρα- παρατηρήσεις είτε από τον Υπουργό είτε από τον προηγούμενο Προεδρεύοντα, νομίζω ότι είναι εύστοχες και έχουν έναν παραινετικό χαρακτήρα που βοηθάει το διάλογο. 
    Σας δίνω ξανά το χρόνο σας από την αρχή για να μιλήσετε επί της επερωτήσεως.
    ΡΟΔΟΥΛΑ ΖΗΣΗ: Παραινέσεις μπορούμε όλοι να απευθύνουμε ή να δεχθούμε, αλλά νομίζω ότι όταν προσβάλλονται οι Βουλευτές θα πρέπει να ζητείται η «συγγνώμη»!
    Κύριε Πρόεδρε, δεν σας ανησυχεί ότι μόνο όσο μιλούσε ο Υπουργός έμειναν δύο Βουλευτές της Νέας Δημοκρατίας στην Αίθουσα για να ακουστεί το χειροκρότημα, να καταγραφεί στα Πρακτικά και απεχώρησαν; Ότι δεν υπάρχει παρουσία των Βουλευτών της Νέας Δημοκρατίας στην Αίθουσα; Μήπως τελικά συμμερίζονται τις δικές μας αγωνίες και το περιεχόμενο των ερωτήσεων για τα θέματα της διοίκησης της πολιτικής ηγεσίας της Δ.Ε.Η.; Εγώ δεν ξέρω γιατί ο κ. Σαλαγκούδης σήμερα εδώ, έκανε –χωρίς να απαντήσει βέβαια στα συγκεκριμένα ζητήματα- το συνήγορο υπεράσπισης του κ. Παλαιοκρασσά με έναν θα έλεγα πάρα πολύ απόλυτο τρόπο, χωρίς καμία μα καμία επιφύλαξη σε ορισμένα σημεία.
    Και θέλω να θυμίσω, κύριε Υπουργέ –για να βάζουμε τα πράγματα στη θέση τους- πρώτον, ότι ο κ. Παλαιοκρασσάς όπως το είπαν και οι συνάδελφοι προσέβαλε ο ίδιος με την πρώτη του κίνηση το ελληνικό Κοινοβούλιο όταν τον εξέλεξε ο ελληνικός λαός, οι συντοπίτες του στις Κυκλάδες και αυτή τη λαϊκή ετυμηγορία την πετάει στο καλάθι των αχρήστων –έτσι μας θεωρεί ο κ. Παλαιοκρασσάς- για να αποκτήσει εκτελεστική εξουσία για κάποιες σκοπιμότητες που καθόλου αναπτυξιακές, προοδευτικές και κοινωνικής συνοχής δεν φάνηκαν μέχρι τώρα από τις μέρες και τα έργα. 
    Γνωρίζουμε πάρα πολύ καλά ότι η τοποθέτησή του έγινε με συμφωνία Πρωθυπουργού και Υπουργού Ανάπτυξης, επειδή εκείνος επέμενε πολύ. Ο Πρωθυπουργός μιλάει για τη μεταρρύθμιση τη μεγάλη, το νέο αναπτυξιακό πρότυπο που αξιοποιεί τις δημιουργικές δυνάμεις, μιλάει για διαφάνεια, για αξιοκρατία, μιλάει για ίσες ευκαιρίες, για το ανθρώπινο κεφάλαιο, τα συγκριτικά πλεονεκτήματα του τόπου και ο κ. Παλαιοκρασσάς, η πολιτική ηγεσία, δηλαδή, της ΔΕΗ απαξιώνει την επιχείρηση, δεν αξιοποιεί την τεχνογνωσία των εξαίρετων στελεχών της διοίκησης και αναγκάζει, κύριε Υπουργέ, πολλούς να υποβάλλουν τις παραιτήσεις τους. 
     Και βεβαίως εσείς σήμερα εδώ αυτό το διοικητικό συμβούλιο που έκανε όλη αυτή τη δουλειά το επαινείτε για τα μεγάλα έργα που έχουν κάνει, αλλά αυτό το ίδιο διοικητικό προσωπικό και διοικητικό συμβούλιο και αυτά τα στελέχη τα αναγκάσατε εσείς με την εποπτεία σας και ο Διοικητής Πρόεδρος κ. Παλαιοκρασσάς με τη συμπεριφορά του και την αχορταγιά του –για να πω έτσι την απληστία του να έχει όλες τις αρμοδιότητες, όχι αυτές που προκύπτουν από τον εσωτερικό Κανονισμό- να υποβάλουν τις παραιτήσεις τους. 
     Και μιλήσατε εδώ εσείς, κύριε Υπουργέ, για αξιοκρατία; Και μιλήσατε εσείς για το ΠΑ.ΣΟ.Κ. ότι είναι παρελθόν, που τηρούσε πάντα τους νόμους και τις διαδικασίες και έτσι σήμερα εσείς έχετε τη χαρά από του Βήματος της Βουλής να μας μιλάτε για τους δεκαεννιά μήνες διακυβέρνησης της χώρας από εσάς, εγκωμιάζοντας στην ουσία το έργο του ΠΑ.ΣΟ.Κ. και το έργο της Δ.Ε.Η., όπως αναβαθμίστηκε και όπως έγινε πραγματικά στρατηγικός πρωταθλητής με την πολιτική των κυβερνήσεων του ΠΑ.ΣΟ.Κ.; 
     Άρα, λοιπόν, γιατί υπερασπίζεστε τον κ. Παλαιοκρασσά, όταν μάλιστα γίνεται τόση ιστορία όπου και ο κύριος Υπουργός Ανάπτυξης αναφέρθηκε στο πώς θα πάμε στην ανάπτυξη, στην απελευθέρωση της ηλεκτρικής ενέργειας, στον υγιή ανταγωνισμό με τους νέους παίχτες στην αγορά ηλεκτρικής ενέργειας προς όφελος των καταναλωτών; Τι έφταιξε, δηλαδή, ώστε ο κύριος Υπουργός την απόφασή του –που δεν ήθελε τον κ. Παλαιοκρασσά, γιατί τελικά δεν συμφωνούσε σ’ αυτή τη γραμμή ο κ. Παλαιοκρασσάς- να την πάρει πίσω και να έχουμε τελικά την ενσωμάτωσή σας, κύριε Υπουργέ, σ’ αυτό το μεγαλείο που λέγεται «Πρόεδρος της Δ.Ε.Η.», σ’ αυτό το μεγαλείο πια που κανείς σας από την Κυβέρνηση και από εσάς, από το Υπουργείο δεν μπορεί να φέρει αντίρρηση;
     Η ερώτησή μας είναι απλή, κύριε Υπουργέ. Μη μας λέτε για τα μεγαβάτ και τα άλλα. Μη διασύρετε τελικά την αναπτυξιακή πορεία της Δ.Ε.Η. και το μεγάλο ρόλο που έχει παίξει στην Ελλάδα, στα Βαλκάνια αλλά και διεθνώς. Μη διασύρετε τους εργαζόμενους με τις απλές συνθηματολογικές εκφράσεις σας για τη ΓΕΝ.Ο.Π. και για το προεδρείο. Ό,τι είναι να πείτε, θα το πείτε ευθαρσώς, θα το δημοσιοποιήσετε με στοιχεία, έγγραφα, πρακτικά, για να μιλάμε σοβαρά και να σεβόμαστε το Κοινοβούλιο και το θεσμικό μας ρόλο.
     Ρωτώ, λοιπόν, κύριε Υπουργέ: Τι συμβαίνει με τον κύριο Πρόεδρο της Δ.Ε.Η.; Τι θέλει να κάνει, τη στιγμή που αφήνει το βουλευτικό αξίωμα, που αναγκάζει τον Πρωθυπουργό να ζητήσει απ’ όλους σας να σταθείτε προσοχή στις αιτιάσεις και στις στοχεύσεις του κ. Παλαιοκρασσά; Τι συμβαίνει, λοιπόν; Ποιο ρόλο επιφυλάσσετε για τη Δ.Ε.Η.; Ποιο ρόλο επιφυλάσσετε για την ανάπτυξη της χώρας μας; Ποιο ρόλο επιφυλάσσετε για τον ανταγωνισμό και για τους νέους παίχτες; Τι ξέρετε και δεν το λέτε δημόσια στον ελληνικό λαό; 
     Μέσα σ’ αυτό το περιβάλλον, κύριε Υπουργέ, το νέο περιβάλλον που εσείς αναφέρατε και εμείς χαιρόμαστε γιατί συμβάλαμε σ’ αυτό –οι πολιτικές του ΠΑ.ΣΟ.Κ., οι κυβερνήσεις του ΠΑ.ΣΟ.Κ.- με όλες μας τις δυνάμεις, μπορεί η Δ.Ε.Η. και μπορούμε όλοι μας, σαν χώρα, στην απελευθερωμένη αγορά και στο νέο περιβάλλον να παραμείνουμε ανταγωνιστικοί και να παίξουμε πολύ σημαντικό ρόλο.
     Σε αυτήν την προσπάθεια, λοιπόν, θέλω να δηλώσω, κύριε Πρόεδρε, ότι η Κυβέρνησή σας και το Υπουργείο σας δεν μπορεί να παίξει ούτε το ρόλο του ούτε να εφαρμόσει σωστά την εποπτεία του και βεβαίως, κύριε Υπουργέ, δεν μας πείθει το γεγονός ότι στο έτος ανταγωνιστικότητας πολύ καθυστερημένα έρχεστε να φέρετε την εναρμόνιση με τις κοινοτικές οδηγίες για τη συνέχιση της απελευθέρωσης της ηλεκτρικής ενέργειας. 
     Δεν ξέρουμε γιατί αποσπασματικά και προσωρινά εναλλάσσετε τελικά τα νομοσχέδια, τα οποία ακόμα βέβαια δεν έχουν συζητηθεί στη Βουλή και έχουν κατατεθεί μόλις πρόσφατα. Γιατί τόσες καθυστερήσεις; Τι ψάχνετε, σε ένα έτοιμο θεσμικό πλαίσιο και σε μια έτοιμη κοινοτική οδηγία που σας δίνει τους κανόνες, τους τρόπους και τους δρόμους για να μπορέσετε να προχωρήσετε στις πολιτικές που τελικά θα παίξουν ρόλο στην αναβάθμιση του υγιούς ανταγωνισμού και βεβαίως στον πρωταθλητικό ρόλο της Δ.Ε.Η. που δεν της δίνετε ούτε με το νομοσχέδιό σας τις ίσες ευκαιρίες σ’ αυτόν τον υγιή ανταγωνισμό; 
     Γι’ αυτά τα θέματα ήρθαμε εδώ να μας πείτε. Αν λοιπόν δεν μας πείτε τι ακριβώς σκέφτεστε να κάνετε προς αυτή την κατεύθυνση, τα άλλα τα νούμερα τα οποία εμείς εξασφαλίσαμε είναι περιττά για εμάς, τα γνωρίζουμε. Το ΠΑ.ΣΟ.Κ. δεν είναι παρελθόν, είναι παρόν. Αγωνιά, έχει πραγματικά γνώση και επάρκεια στα θέματα που βάζει σαν προτάσεις.
Αλλά δεν μπορούμε, κύριε Υπουργέ, να έχουμε την πολιτική ηγεσία της Δ.Ε.Η. να παίζει το ρόλο του σκανδαλοθήρα με μισαλλοδοξία ως λάτρης της εκτελεστικής εξουσίας του «l’ ?tat c’ est moi». Αλλά το «l’ ?tat c’ est moi» είναι τελικά και για σας; Για το εποπτεύον Υπουργείο; Το «l’ ?tat c’ est moi» είναι και για τον ίδιο τον Πρωθυπουργό; 
      Σε αυτά τα πολιτικά ερωτήματα θέλουμε να μας απαντήσετε, βεβαίως με όλες τις τεκμηριώσεις που μπορείτε να έχετε.
      Εγώ ρωτώ: Ανέχεται ο Πρωθυπουργός αυτή την κατάσταση: Τις παραιτήσεις των διοικητικών συμβουλίων, την αλαζονεία του Προέδρου της Δ.Ε.Η., τις δικές του επιβολές πολιτικών; Έχει πολιτική η Κυβέρνηση; Έχει πολιτική το Υπουργείο Ανάπτυξης; Έχει πολιτική ο Πρωθυπουργός γι’ αυτά τα θέματα; 
      Σε αυτά θέλω να μας απαντήσετε. Είστε στην κατεύθυνση, δηλαδή, του υγιούς ανταγωνισμού, της απελευθέρωσης της ενέργειας με γνώση των μεριδίων της αγοράς; Γιατί μας είπατε και για τις ανανεώσιμες πηγές ενέργειας, για την παραγωγικότητα και την ανταγωνιστικότητα, για το δημόσιο συμφέρον για τους στρατηγικούς επενδυτές μας, για το όφελος των καταναλωτών που τα πάντα ακριβαίνουν για εκείνους, χωρίς να ξέρουν πού πηγαίνει τελικά αυτό το πλεόνασμα της μεγάλης πολιτικής και επενδυτικής σας προσπάθειας και υπεραξίας, κύριε Υπουργέ; Και σ’ αυτά δεν υπάρχουν απαντήσεις.
      Άρα, εμείς ζητούμε, κύριε Πρόεδρε –και το έχουμε ζητήσει πάρα πολλές φορές- να παραιτηθεί η πολιτική ηγεσία της Δ.Ε.Η. –ο Πρόεδρος της Δ.Ε.Η.- που δεν έχει μπούσουλα, που δεν έχει καμία μα καμία στόχευση που να ακουμπά σ’ αυτά τα κριτήρια, που βάζει η απελευθέρωση της αγοράς και ο ρόλος της Δ.Ε.Η.: της μεγάλης αυτής επιχείρησης της χώρας μας που την απαξιώνει τελικά ο κ. Παλαιοκρασσάς. 
      Ξέρετε, υπάρχουν δημοσιεύματα. Τα έχετε διαβάσει πάρα πολλές φορές. Μιλάμε, κύριε Υπουργέ –μιλήσατε και εσείς εδώ- για απελευθέρωση της ενέργειας με απαξίωση της επιχείρησης, της πρώτης και μεγάλης επιχείρησης. Και εσείς σήμερα εδώ, αλλά και η διοίκηση της Δ.Ε.Η. τελικά παίζετε –επιτρέψτε μου, κύριε Πρόεδρε, την έκφραση- με το ηλεκτρικό σύστημα της χώρας. Όσα μεγαλεπήβολα έχετε διακηρύξει και στις εκδηλώσεις του Σ.Ε.Β. και σε άλλα φόρα, φαίνονται κενά περιεχομένου τελικά γιατί δεν έχετε καμία πρόθεση να αναβαθμίσετε την ηλεκτροπαραγωγή μέσω της απελευθέρωσης. Και βεβαίως με τις αφάνταστες καθυστερήσεις έχετε μειώσει τις ενεργειακές αποδόσεις και την αποτελεσματικότητα, που εμποδίζουν τελικά όλη αυτήν την πρόοδο. 
      Και να σας ρωτήσω: Κάνατε καμία νέα μονάδα; Μας είπατε εδώ διάφορα, κύριε Υπουργέ. Ποια είναι τα νέα δίκτυα που κάνατε εσείς, έτσι για να καταλάβω; Για ποια καινούργια δίκτυα μιλάτε αυτά τα δύο χρόνια που υποστηρίζετε ότι κάνετε τεράστιο έργο; Δεν ξέρω τίποτα. Δεν ξέρω πόσα είναι αυτά τα νέα δίκτυα. Δεν ξέρω ποιες είναι αυτές οι νέες μονάδες και διστάζετε να τις αναφέρετε. Μιλάτε για τις διαπραγματεύσεις και ότι έχουμε γίνει ενεργειακός κόμβος. 
      Ξέρετε πόσο αίμα χύθηκε –να το πω απλά και λαϊκά, κύριε Υπουργέ- σε διαπραγματεύσεις ενεργειακού τομέα, σε εξωτερική διπλωματία, σε ενεργειακή και περιβαλλοντική διπλωματία για να είναι η χώρα μας ενεργειακός κόμβος; 
      Ξέρετε πόση δουλειά έγινε από τις κυβερνήσεις του ΠΑ.ΣΟ.Κ. για να μπορείτε εσείς σήμερα να μαθαίνετε τελικά αυτά που έχουν γίνει τα προηγούμενα χρόνια; Και να μην μπορείτε, δυστυχώς, να οικοδομήσετε μία επιτάχυνση σ’ αυτή τη διαδικασία, σ’ αυτούς τους ανοιχτούς δρόμους που έχουν οριστεί; 
      Γι’ αυτό σας ρώτησα, κύριε Υπουργέ, με όλες τις καλές προθέσεις. Δεν θέλω συνειρμούς. Δεν θέλω αφορισμούς. Θέλω να σας πω γιατί τελικά δεν αφήνετε να προχωρήσει η Δ.Ε.Η.; Τι θέλει ο κ. Παλαιοκρασσάς από την Κυβέρνηση; Γιατί την Κυβέρνηση την κρατά ο κ. Παλαιοκρασσάς στο δικό του στενό σοκάκι, όμηρο; 
      Αυτό είναι το ζητούμενο. Σε αυτό θέλω να μας απαντήσετε. Τι έχει γίνει, δηλαδή; Η ετήσια αύξηση της κατανάλωσης του ρεύματος –καλά σας τα είπε ο κ. Κουλούρης- είναι κατά 4% και 5%. Θα καλυφθεί ως το 2007; Ποιες είναι οι νέες μονάδες; Από ποιες νέες μονάδες; Το Λαύριο; Από πού; 
      Τι έχετε κάνει γι’ αυτά; Για να μιλήσω για το 2005 φαίνεται ότι εκπνέει το πρόγραμμα της Δ.Ε.Η.. Εκπνέει η Δ.Ε.Η.. Υπάρχει μία απαξίωση μεγάλη. Ναι, κύριε Υπουργέ, δεν έχουμε τίποτε απ’ αυτά. Δεν έχει προχωρήσει τίποτα ούτε σε προκηρύξεις ούτε σε διαγωνισμούς.
      Και ξέρετε γιατί; Γιατί θέλει και τους διαγωνισμούς και τις αναθέσεις και τα πάντα να τα κάνει ο κ. Παλαιοκρασσάς. Εγώ γι’ αυτό σας ερωτώ: Έχετε πολιτική; Δεν έχει γίνει τίποτα, κύριε Υπουργέ. Τώρα μιλάμε στον ελληνικό λαό, θέλουμε να είμαστε ειλικρινείς. Έγιναν οι διαγωνισμοί; Δεν έγιναν. Αυτά που είχαν προγραμματιστεί από τις προηγούμενες κυβερνήσεις δεν έγιναν. Γι’ αυτό, με όλη την καλή διάθεση, ειλικρινά, κύριε Υπουργέ, θέλω το υπεύθυνο Υπουργείο να μας πει γιατί θέλετε να κάνετε προβληματική τη Δ.Ε.Η. και γιατί αφήνετε τον κ. Παλαιοκρασσά, αν δεν το θέλετε εσείς, να την κάνει έτσι.
      Εγώ πιστεύω ότι σ’ αυτά που αναφερθήκατε, κύριε Υπουργέ –είτε ήταν black out είτε οτιδήποτε άλλο, όπως Ολυμπιακοί Αγώνες, κλπ- έχετε την ευθύνη σας και, σας παρακαλούμε στο όνομα του ελληνικού λαού, για ό,τι δεν μπορείτε να κάνετε, εκεί, δηλαδή, που έχετε ανεπάρκεια, πάψτε να λέτε ότι φταίνε οι προηγούμενες κυβερνήσεις και για ό,τι έχουν κάνει οι προηγούμενες κυβερνήσεις και το εγκαινιάζετε εσείς, να λέτε ότι είναι έργο δικό σας δύο ετών, ενώ σε άλλες περιπτώσεις να λέτε «δύο έτη δεν φτάνουν για να κάνουμε το μεγάλο μας έργο».
      Ας σταματήσει αυτός ο διάλογος σχετικά με το εάν το ΠΑ.ΣΟ.Κ. ήταν χθες και η Νέα Δημοκρατία είναι σήμερα. Κρίνεται ο καθένας με την εμπιστοσύνη που του δείχνει ο ελληνικός λαός. Όμως, δεν μπορεί να δώσει εμπιστοσύνη ο ελληνικός λαός σ’ έναν τέτοιο Πρόεδρο της Δ.Ε.Η., κύριε Υπουργέ. Έχουμε και εμείς τα χαρτιά και λυπάμαι πάρα πολύ δεν τα είχα, ο εισηγητής μου τα έδωσε πριν από λίγο. Ειλικρινά κάτι που ειπώθηκε από τον κύριο εισηγητή μας, το οποίο έχει γραφτεί στα Πρακτικά από προηγούμενους ομιλητές και δεν έγινε καμία παρατήρηση, σχολιάστηκε από το Προεδρείο έτσι επίπονα, θα έλεγα, για τη διαδικασία. 
      Βλέπετε αυτό το κείμενο με Πρόεδρο της Επιτροπής της Νέας Δημοκρατίας για το χρήμα και τη διαφθορά τον κ. Παλαιοκρασσά, στη διαφήμιση σκανδαλοθηρίας και σκανδαλολογίας. Κύριε Υπουργέ, συνεχίζει και σήμερα η δικομανία αυτή να στέλνει στα δικαστήρια στελέχη και ανθρώπους με αξιοπρέπεια, ανθρώπους της δουλειάς, της επιστήμης, της εργασίας, να δικαιώνονται οι άνθρωποι, αλλά με μισαλλοδοξία και μ’ έναν τρόπο που τελικά απομειώνει την όρεξη και την αγάπη γι’ αυτό το έργο αυτής της μεγάλης επιχείρησης που είναι προσφορά στην Ελλάδα, στην ευρύτερη περιοχή, στον Έλληνα καταναλωτή.
      Γι’ αυτά θα αναλάβει τις ευθύνες ο Πρωθυπουργός; Γι’ αυτά θα αναλάβει τις ευθύνες το Υπουργείο Ανάπτυξης; Είστε ένα Υπουργείο που συμμετέχετε; Όπως φάνηκε εδώ, συμμετέχετε. Συμμετέχετε, λοιπόν, σ’ αυτές τις οβιδιακές παραμορφώσεις της ανάπτυξης που έχει επιχειρήσει η πολιτική ηγεσία της ΔΕΗ; Συμμετέχετε σ’ αυτούς τους αποκλεισμούς που δημιουργεί η πολιτική ηγεσία της Δ.Ε.Η. για τη Δ.Ε.Η.; Συμμετέχει το Υπουργείο Ανάπτυξης, η Κυβέρνηση και ο Πρωθυπουργός σ’ αυτή τη σπίλωση, τελικά, του κόσμου της εργασίας;
      Αν συμμετέχετε, κύριε Υπουργέ, λυπάμαι αλλά κρίνεστε και από τους εργαζόμενους και από τον ελληνικό λαό. Εμείς είμαστε εδώ για να ελέγξουμε αυτή την κακή συμπεριφορά της Κυβέρνησης, την ανεπάρκεια του κ. Παλαιοκρασσά που εσείς υπερασπιστήκατε σήμερα εδώ σε απόλυτο βαθμό. Εμείς είμαστε εδώ για να υπερασπιστούμε το δημόσιο συμφέρον, την ανάπτυξη της χώρας, την ανάπτυξη της ηλεκτροπαραγωγής, με θετικές προτάσεις και με ερωτήσεις που ζητούν υπεύθυνες απαντήσεις.
      Κύριε Πρόεδρε, ευχαριστώντας σε πρώτη φάση γιατί με άκουσε ο Υπουργός, θέλω να θεωρήσω και να πιστέψω ότι αν έχει η Κυβέρνηση υψηλό αίσθημα ευθύνης και κοινωνική ευαισθησία, πολιτικά και υπεύθυνα θα απαντήσει στα ερωτήματα των Βουλευτών της Αξιωματικής Αντιπολίτευσης, που εκφράζουν πολύ μεγάλη αγωνία για τα θέματα του ελληνικού λαού, αφουγκραζόμενοι πάντα τις πραγματικές αγωνίες και έχοντας ένα μεγάλο κεφάλαιο, μία μεγάλη παρακαταθήκη της δουλειάς που έχουν κάνει οι συνάδελφοι του ΠΑ.ΣΟ.Κ. είτε από κυβερνητικές θέσεις είτε σαν Βουλευτές είτε στους χώρους δουλειάς πάνω σ’ αυτά τα μεγάλα ζητήματα ανάπτυξης της ηλεκτρικής ενέργειας, αλλά και γενικότερα ανάπτυξης της χώρας μας.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ζήση.
        Έχουν μείνει δύο λεπτά για να κλείσει ο κατάλογος των ομιλητών, τα οποία θα κάνω τέσσερα, κύριε Πιπεργιά, αρκεί να μη χρησιμοποιήσετε εμπρηστικές εκφράσεις. Έπειτα, θα μιλήσει ο κύριος Υπουργός.
        Ορίστε, κύριε Πιπεργιά, έχετε το λόγο.
        ΔΗΜΗΤΡΙΟΣ ΠΙΠΕΡΓΙΑΣ: Επειδή έγινε πολλή κουβέντα, εγώ αναφέρθηκα στην πρωτολογία μου σε χαρακτηρισμούς που έχουν ακουστεί εδώ από το Βήμα –και έχουν γραφεί στα Πρακτικά- από τον κ. Ανωμερίτη, ο οποίος σύρθηκε όσο κανένας άλλος από τους συναδέλφους μας στα δικαστήρια, ταλαιπωρήθηκε χρόνια ολόκληρα και αποκαλύφθηκε στη συνέχεια ότι ήταν μία σκευωρία.
      Και εδώ από Βήματος είχε πει τον κ. Παλαιοκρασσά επαγγελματία συκοφάντη και πολιτικό απατεώνα. Και γράφτηκε στα Πρακτικά της Βουλής. 
      ΠΡΟΕΔΡΕΥΩΝ (Σωτήρης Χατζηγάκης): Και πρέπει να το επαναλάβουμε;
      ΔΗΜΗΤΡΙΟΣ ΠΙΠΕΡΓΙΑΣ: Σας παρακαλώ, κύριε Πρόεδρε. Είναι ένα ιστορικό ντοκουμέντο και το επικαλέστηκα για να θυμίσω ότι ο κ. Παλαιοκρασσάς έχει παρελθόν και απ΄ ό,τι φαίνεται, τον αφήνει η Κυβέρνηση και ο κ. Καραμανλής να έχει παρόν και μέλλον. Και μάλιστα, ο ίδιος δηλώνει προκλητικά, ότι κατασκευάζει τα σκάνδαλα για να τα βάλει στη φαρέτρα του κ. Καραμανλή -ακούστε, ακούστε!- και να τα βγάζει από τη φαρέτρα του τα κατασκευασμένα σκάνδαλα, όταν στριμώχνεται από το ΠΑ.ΣΟ.Κ. και να τα κουνάει. 
      Και βέβαια, εγκάλεσα την Κυβέρνηση και είπα ότι επιτέλους δεν πρέπει η Κυβέρνηση να λειτουργεί σε ένα καθεστώς πολιτικής σχιζοφρένειας. Ο εποπτεύων Υπουργός εδώ, ο κύριος Υφυπουργός που μίλησε από του Βήματος, είπε ότι οι βοηθοί γενικοί διευθυντές, οι οποίοι επιλέχθηκαν τελευταία είναι πιο άξιοι. Είναι πράγματι άξιοι. Αλλά δεν μπορώ να καταλάβω, πώς ο άξιος κ. Μιζάν σέρνεται στα δικαστήρια κατηγορούμενος από κατηγορίες του Προέδρου που εσείς καλύπτετε. Ποιον καλύπτετε επιτέλους; Και τον κ. Μιζάν και τον κ. Παλαιοκρασσά; Πώς θα καθίσουν να συνεργαστούν αυτοί οι άνθρωποι;
       Εν πάση περιπτώσει, σας εγκάλεσα και σας είπα: Πώς και πότε θα γίνει επιχειρησιακό πρόγραμμα στη Δ.Ε.Η.; Τριάντα και πλέον στελέχη –και το είπα και άλλη φορά στη Βουλή- ήταν τις προάλλες στους προθαλάμους των ανακριτών. Αντί να σκέπτονται για το επιχειρησιακό πρόγραμμα της επιχείρησης απολογούνται. Όλη αυτή η κατάσταση έχει δημιουργήσει ένα κλίμα φοβίας, ένα κλίμα ανασφάλειας. Κανένας δεν υπογράφει. Καθυστέρηση στις εισηγήσεις, καθυστέρηση στο επιχειρησιακό πρόγραμμα. Και από πάνω ο κ. Παλαιοκρασσάς, όσα θέματα ετοιμάζονται δεν τα εισάγει για συζήτηση. Τι διαπραγματεύεται ο κ. Παλαιοκρασσάς; 
      Εν πάση περιπτώσει, εσείς δεν θίγεστε; Σας ακύρωσε ο κ. Καραμανλής. Δεν σας ακύρωσε; Είχατε προαναγγείλει ουσιαστικά ότι θα εκπαραθυρωθεί ο κ. Παλαιοκρασσάς και παρουσιάστηκε το φαινόμενο, η διοικητική κρίση που μέσω διαρροών θα οδηγούσε στην παραίτηση του Παλαιοκρασσά, να γίνει αρρυθμίες. Και οι αρρυθμίες συνεχίζονται. 
      Και όχι μόνο αυτό, αλλά σας βάζει και όρους ο κ. Παλαιοκρασσάς. Λέει ότι πρέπει να παραιτηθεί από το διοικητικό συμβούλιο ο κ. Μωϋσής. Και ω του θαύματος, ο κ. Μωϋσής παραιτείται! Και βάζει και άλλα ζητήματα. Λέει να παραιτηθούν και οι εκπρόσωποι των μετόχων της μειοψηφίας. Δεν τους επιθυμεί. Και μάλιστα κατηγορεί και τους εκπροσώπους, οι οποίοι προέρχονται από φορείς, παραδείγματος χάριν των καταναλωτών που είναι ο εκπρόσωπος από τη Γ.Σ.Ε.Ε.. Λέει «και αυτός να φύγει, δεν μου κάνει». Τι θέλει ο κ. Παλαιοκρασσάς; Να καταργήσει τους πάντες; Σε τι θέλει να προχωρήσει εν πάση περιπτώσει; 
      Επίσης δεν απαντήσατε τι γίνεται σε σχέση με τις προσλήψεις, τι γίνεται με την αναδιοργάνωση. Σχεδιάζεται αναγκαστική έξοδος στελεχών. Γιατί δεν μιλήσατε γι’ αυτό; Να πείτε κατηγορηματικά ότι δεν θα γίνει. Άρα, να καταδικάσετε τα όσα μαγειρεύονται και ζυμώνονται στη Δ.Ε.Η.. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό, κύριε Πρόεδρε και θα κλείσω. 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, γιατί είναι κατάχρηση. 
      ΔΗΜΗΤΡΙΟΣ ΠΙΠΕΡΓΙΑΣ: Είπατε για τη ΓΕΝ.Ο.Π.-Δ.Ε.Η.. Είναι απαράδεκτο να συκοφαντείτε μια συνδικαλιστική οργάνωση που ουδέποτε είπε αυτά τα πράγματα. 
      Επίσης για το θέμα των λογαριασμών, θα πω ότι κάνετε τους λογαριασμούς του Καραγκιόζη. Είπατε για τα επιπλέον έξοδα του 2005. Πείτε μου, το 2004 υπήρχαν ολυμπιακές επενδύσεις στη Δ.Ε.Η. που ήταν 65.000.000.000; Δεν περιορίστηκαν τα έξοδα αυτά το 2005 και είχαμε εξοικονόμηση 65.000.000.000; Το 2005 υπήρχαν χορηγίες στους Ολυμπιακούς Αγώνες; Πέρυσι επιβάρυναν τη ΔΕΗ κατά 30 εκατομμύρια; Επίσης, δεν τονίστηκε ότι το 2005 είχαμε σε σχέση με το 2004 πρόσθετα έσοδα από τις πωλήσεις, ύψους 123.000.000 ευρώ; 
      Αν τα λογαριάσουμε όλα αυτά, τότε θα δείτε ότι υπάρχει μια δραματική μείωση των κερδών και με τους δικούς σας λογαριασμούς μείωση, που οφείλεται στις μη λειτουργικές δαπάνες και στον τρόπο με τον οποίο διαχειρίζεστε τα πράγματα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε συνάδελφε. 
      ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης):  Πείτε την τελευταία σας  φράση, παρακαλώ. 
      ΔΗΜΗΤΡΙΟΣ ΠΙΠΕΡΓΙΑΣ: Μία φράση μόνο και τελειώνω. 
      Θα πρέπει επιτέλους να καταλάβουμε ότι η Δ.Ε.Η. πρέπει να είναι εθνικός πρωταθλητής και στα Βαλκάνια και στην περιφερειακή αγορά. Δεν μπορεί να γίνει εθνικός πρωταθλητής, όσο με δική σας ευθύνη σέρνεται σε εθνικό επίπεδο. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Ανάπτυξης κ. Σαλαγκούδης.
      ΚΙΜΩΝ ΚΟΥΛΟΥΡΗΣ: Έχουμε εξαντλήσει το χρόνο, κύριε Πρόεδρε;
      ΠΡΟΕΔΡΕΥΩΝ (Σωτήρης Χατζηγάκης): Θα ήθελα να σας δώσω το λόγο, αλλά ο Κανονισμός με εμποδίζει.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Σε όσα ανέφερε για καθέναν από εμάς, πρέπει να απαντήσουμε.
      ΠΡΟΕΔΡΕΥΩΝ (Σωτήρης Χατζηγάκης): Κύριε Χριστοδουλάκη, ξέρετε καλά ότι κάνατε χρήση όλου του χρόνου.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, νομίζω ότι δεν υπάρχει ανάγκη δευτερολογίας, γιατί εδώ όλη η επερώτηση δεν έγινε για τη Δ.Ε.Η., αλλά μόνο για τον κ. Παλαιοκρασσά. Δεν ξέρω, γιατί τους ενοχλεί τόσο, αλλά φαίνεται ότι είναι, όπως ανάφεραν, παλιό από το παρελθόν θέμα και πρόβλημα. 
      ΚΙΜΩΝ ΚΟΥΛΟΥΡΗΣ: Δεν σας ενοχλεί εσάς;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ο κ. Παλαιοκρασσάς εξελέγη Βουλευτής. Η Κυβέρνηση τον επέλεξε για έναν, επίσης, σημαντικό ρόλο, όπως είναι σημαντικός και ο ρόλος του Βουλευτή. Υπηρετεί πραγματικά το κοινωνικό σύνολο από μία θέση που, όπως είπα, είναι εξίσου σημαντική και επομένως δεν είναι ανανταπόδοτη με την εντολή που του έδωσε ο λαός. Άρα, και ως Πρόεδρος στη Δ.Ε.Η. υπηρετεί τον ελληνικό λαό, όπως ακριβώς ο λαός έδωσε εντολή και σε εμάς τους Βουλευτές να τον υπηρετούμε από ένα διαφορετικό μετερίζι βέβαια, αλλά με τον ίδιο στόχο και σκοπό, την ωφέλεια του κοινωνικού συνόλου. Οφείλω να πω ότι μέχρι στιγμής τον υπηρετεί πολύ καλά.
	Όσο γι’ αυτά που αιτιάστε για τις καταγγελίες του κ. Παλαιοκρασσά, θα σας πω ότι είναι φυσιολογικό οποιοσδήποτε έντιμος άνθρωπος, όταν υποπίπτουν στην αντίληψή του διάφορες καταγγελίες, έγγραφα, στοιχεία και μετά από πολύ βάσανο διαπιστώσει ότι εδώ υπάρχουν αποχρώσες ενδείξεις, όπως λένε οι νομικοί, τότε να πει: Μήπως αν τα κρύψω αυτά, γίνομαι αυτόματα και εγώ συνένοχος σ’ αυτά; Δεν θα ήταν καλύτερο να τα διερευνήσει ο εισαγγελέας και η δικαστική αρχή τελικά να αποδείξει το σωστό ή λάθος όλων αυτών των καταγγελιών; Σημειωτέον ότι όλα αυτά σαν καταγγελίες υπήρχαν και πολλά απ’ αυτά είναι από εμένα τον ίδιο με ερωτήσεις που είχα κάνει εδώ και απευθύνει στους αρμόδιους τότε Υπουργούς. Συζητούνταν στους διαδρόμους της Βουλής και είχαν αποτελέσει αντικείμενο διαφόρων επεξεργασιών από τα Μέσα Μαζικής Ενημέρωσης. Έτσι, λοιπόν, αυτό έκανε ο έντιμος κ. Παλαιοκρασσάς. 
      Όσο, λοιπόν, για την τύχη της επιχείρησης, σας ανέφερα προηγουμένως τι ακριβώς αποτελέσματα έχει επιφέρει σε μια εποχή, όπου το κόστος είναι τόσο ηυξημένο που, όπως σας διάβασα, αναγκάζει τις ευρωπαϊκές χώρες να αυξάνουν την τιμή του ηλεκτρικού ρεύματος από 60% μέχρι και 100%. Εδώ η Δ.Ε.Η. ανταποκρίνεται με την αύξηση που ο Υπουργός Ανάπτυξης επιβάλλει λόγω της δεσπόζουσας θέσης που έχει και είναι το 3,4%.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Είναι προκλητικό αυτό που λέτε. Επιτρέπετε μία διακοπή;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όχι, κύριε Χριστοδουλάκη. Αν θέλετε, μπορούμε, πραγματικά, να κάνουμε διάλογο. Εγώ χαίρομαι που είστε τώρα εδώ. Λυπάμαι που, όταν αναφέρθηκα για το Χρηματιστήριο, δεν με ακούσατε.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, από τα έργα τα οποία έκανε το ΠΑ.ΣΟ.Κ.…
      ΠΡΟΕΔΡΕΥΩΝ (Σωτήρης Χατζηγάκης): Κύριε Χριστοδουλάκη, σας παρακαλώ πολύ! Να μην γράφονται διακοπές στα Πρακτικά.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:…
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, μπορείτε να συνεχίσετε.
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Πρόσθεσα, λοιπόν, τρεις ακόμα ερωτήσεις και μία του κ. Γεωργακόπουλου, ο οποίος έφυγε πριν από λίγο και μου είπε ότι δεν το είπα. Στο πρόγραμμά μας –και σεμνύνομαι να λέω ότι είμαι και συντάκτης του ενεργειακού προγράμματος της Νέας Δημοκρατίας- αναφέρεται ότι το 51% της Δ.Ε.Η. θα παραμείνει στο δημόσιο. Αυτό το έχουν επιβεβαιώσει ο Υπουργός Ανάπτυξης και ο Πρωθυπουργός, αλλά επανέρχεσθε συνεχώς, όπως επανέρχεται και η παράταξή σας στη ΓΕΝ.Ο.Π. Δ.Ε.Η.. Έχει τελειώσει αυτό. Είναι καταγεγραμμένο στο πρόγραμμά μας, το έχουν δηλώσει ο Πρωθυπουργός και ο Υπουργός Ανάπτυξης. Επομένως τελείωσε και είναι κρίμα να επαναφέρετε συνεχώς τα ίδια πράγματα, γιατί έτσι αποδεικνύετε ότι έχετε ένδεια επιχειρημάτων για να κάνετε αντιπολίτευση.
      Δεύτερον, ως προς το θέμα των προσλήψεων θα πω ότι, πράγματι, η Δ.Ε.Η. χρειάζεται τις προσλήψεις. Λόγω Α.Σ.Ε.Π. δεν γίνονται οι προσλήψεις. Τίποτα άλλο δεν περιμένει η Δ.Ε.Η., παρά την απάντηση, τη διευκρίνιση και την ολοκλήρωση της διαδικασίας του Α.Σ.Ε.Π..
      ΔΗΜΗΤΡΙΟΣ ΠΙΠΕΡΓΙΑΣ: Θα μπουν οι συνεντεύξεις;
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Με Α.Σ.Ε.Π. γίνονται οι προσλήψεις και όχι με «γαλάζια» παιδιά, όπως επιμένετε εσείς οι οποίοι δημιουργήσατε την «πράσινη» κάρτα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ )
    Μόνο, λοιπόν, τα «πράσινα» παιδιά ήταν ελληνόπουλα και τα άλλα δεν ήταν τίποτα. Και μιλάτε τώρα για «γαλάζια» παιδιά. 
    Μιλήσατε επίσης για εθελουσία έξοδο. Σας είπε και ο Πρόεδρος και ο διευθύνων σύμβουλος της Δ.Ε.Η. ότι δεν πρόκειται το πρόγραμμα της εθελουσίας εξόδου που εφαρμόστηκε στον Ο.Τ.Ε. να εφαρμοστεί στη Δ.Ε.Η.. Επομένως και αυτό έχει απαντηθεί. 
    Επανέρχεστε γιατί θέλετε να δημιουργείτε πιθανόν εναύσματα αναστατώσεων στους εργαζόμενους. Δεν υπάρχει, λοιπόν, εθελουσία έξοδος. 
    Από εκεί και πέρα δε νομίζω ότι έχετε θέσει  κάποιο ερώτημα το οποίο να μην απαντήθηκε. Δεν θέλω να αναφερθώ στην εποχή τη δική σας, δεν θέλω να αναφερθώ που όδευε η Δ.Ε.Η., δεν θέλω να αναφερθώ στον κομματισμό της Δ.Ε.Η. μέχρι και του τελευταίου υποτομεάρχη, δεν θέλω να αναφερθώ στο πώς, αμέσως μετά το 1993, διαλύθηκε όλη η ηγεσία και μπήκε καινούργια, δεν θέλω να αναφερθώ σε ό,τι κάνατε εσείς. Αυτά είναι παρελθόν. 
    Ας τα ξεχάσουμε και ας τα αφήσουμε. Ξεκινάμε μια καινούργια πορεία, ξεκινάμε γιατί θέλουμε μια καινούργια Ελλάδα και μια καινούργια νοοτροπία που πρέπει να αποκτήσουμε όλοι μας. Αλλά η αλλαγή της νοοτροπίας πρέπει να ξεκινήσει από εμάς. Γιατί εμείς θα δώσουμε τα μηνύματα και στον πολίτη για να μπορέσει να λειτουργήσει πλέον με έναν διαφορετικό τρόπο σκέψης και όχι όπως μιλούσαμε πριν από εικοσαετίες εδώ στη Βουλή και καλλιεργούσαμε αυτές τις νοοτροπίες που μας στεκόντουσαν τροχοπέδη για την εξέλιξή μας προς τα μπρος, προς τον εκσυγχρονισμό, προς την σύγκλιση την πραγματική, ώστε να γίνουμε και εμείς μια προηγμένη, πραγματικά, χώρα, όπως είναι οι υπόλοιπες χώρες που είμαστε τώρα πλέον μια οικογένεια με αυτές. 
    Ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Θα ήθελα να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα μαθητές και μαθήτριες και δύο συνοδοί καθηγητές από το 1ο Γυμνάσιο Αλμυρού Μαγνησίας. 
    Η Βουλή τους καλωσορίζει.
    (Χειροκροτήματα απ’ όλες τις πτέρυγες της Βουλής)
    ΡΟΔΟΥΛΑ ΖΗΣΗ: Είμαι πολύ τυχερή που στη συζήτηση της επερώτησης αυτής παρευρίσκονται από το νομό μου.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Θα ήθελα το λόγο, κύριε Πρόεδρε, για να διορθώσω μια πλάνη στην οποία βρίσκεται ο Υπουργός και στην οποία έδωσε προσωπική χροιά…
    ΠΡΟΕΔΡΕΥΩΝ (Ιωάννης Τραγάκης): Κατ’ εξαίρεση σας δίνω το λόγο για τρία λεπτά.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Αφορά για την εισαγωγή της Δ.Ε.Η. στο Χρηματιστήριο.
    Να ξέρετε, κύριε Υπουργέ, ότι αυτή η πράξη απετέλεσε μια από τις σημαντικότερες και τολμηρότερες διαρθρωτικές αλλαγές που έγιναν για την πορεία της επιχείρησης, η οποία εν συνεχεία αναπτέρωσε τη δυναμική της, διεύρυνε την προοπτική της και μακάρι και εσείς να μπορούσατε να υποστηρίξετε στο 1/10 ή και πολλαπλάσιο από αυτό που κάναμε εμείς τότε, στη σημερινή της προοπτική. 
    Αντίθετα, σας αναφέρω τι έκανε η δική σας πολιτική. Η αξία της μετοχής της επιχείρησης κινήθηκε και αυξήθηκε μόνον κατά το 1/6 της συνολικότερης αύξησης των αγορών που επήλθε τα τελευταία τέσσερα χρόνια. Οι αγορές συνολικά βελτιώθηκαν περίπου 250% έκτοτε, από την εποχή του Δεκεμβρίου του 2001 και η τιμή της μετοχής της Δ.Ε.Η. μόνον κατά 40%. Δηλαδή 1 προς 6. 
    Αυτή είναι η δραματική απαξίωση στην οποία έχετε φέρει τη Δ.Ε.Η., αυτή είναι η κατάπτωση της δυναμικής την οποία έχει αποκτήσει και επιμένετε ακόμα σε μια τραγικά αδιέξοδη, χρεοκοπημένη και προβληματική πολιτική, διότι η ισχυρή Δ.Ε.Η. δεν σας πάει. Έχετε άλλα στο νου σας. Αποκαλύψατε σήμερα ότι εσείς στερήσατε τη Δ.Ε.Η. από το δικαίωμά της να αγοράσει το 30% της Δ.Ε.Π.Α.. Έτσι, κύριε Σαλαγκούδη, είστε προσωπικά υπεύθυνος για τη χειροτέρευση της Δ.Ε.Η. και στον ελληνικό και στο διεθνή ενεργειακό χώρο. 
    Εσείς είπατε ότι ματαιώσατε την ιδιωτικοποίηση της Δ.Ε.Π.Α. με την CASA NATURAL της Ισπανίας, γιατί εσάς δεν βόλευε. Αυτά είπατε σήμερα και αυτές οι αποκαλύψεις, λυπάμαι, αλλά θα αποτελέσουν κακό οιωνό για το τι θα επακολουθήσει στη Δ.Ε.Η..
    Δ.Ε.Η. ισχυρή, φαίνεται δεν σας πάει. Φροντίστε να αλλάξετε πορεία, διότι δεν μπορείτε να παίζετε με μια από τις δυναμικότερες, ισχυρότερες και καλύτερες ελληνικές επιχειρήσεις.
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κύριε Χριστοδουλάκη, όμως εγώ σας έδωσα το λόγο. Ε, τώρα να, θα πάρετε την απάντηση. Ορίστε, κύριε Υφυπουργέ, έχετε το λόγο και εσείς τώρα. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Αντιλαμβάνομαι τον ερεθισμό του κ. Χριστοδουλάκη. Είναι γεγονός όταν εισήγαγε τη Δ.Ε.Η. στο Χρηματιστήριο σε μια εποχή που, πραγματικά, ήταν πάρα πολύ δύσκολη για όλα τα χρηματιστήρια και δεν έπρεπε να γίνει. Αλλά είχε την ανάγκη να εισπράξει από το Χρηματιστήριο και να δώσει στον Οργανισμό Ασφάλισης Προσωπικού Δ.Ε.Η.. 
    Και φυσικά τη δραματική κατάσταση των δημοσιονομικών τα οποία συνεχίστηκαν και στην πορεία. Πουλήσατε, κύριε Χριστοδουλάκη, το 49% της Δ.Ε.Η. και ό,τι εισπράξατε το δώσατε στον Οργανισμό Ασφάλισης Προσωπικού Δ.Ε.Η.. Και βολευτήκατε από εκεί και πέρα και δεν δώσατε τίποτα άλλο από τον προϋπολογισμό. Θα σας πω όμως και κάτι άλλο που εσείς, που κόπτεστε για τη Δ.Ε.Η., έχετε κάνει. Θα σας διαβάσω την επιστολή σας σύμφωνα με την οποία είπατε ότι για τις υπηρεσίες κοινωνικής ασφάλισης θα δίνατε και θα έπρεπε να δίνει ο κρατικός προϋπολογισμός 161.000.000 ευρώ ετησίως. Αν θέλετε να σας το καταθέσω. 
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Εγώ σας έχω εμπιστοσύνη. 
     ΠΡΟΕΔΡΕΥΩΝ (Ιωάννης Τραγάκης): Καταθέστέ το στα Πρακτικά.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): «Υπηρεσία Κοινής Ασφάλειας: σας γνωρίζουμε ότι υπό την προϋπόθεση της νομιμότητας κατά το ελληνικό και κοινοτικό δίκαιο, μέχρις ότου λειτουργήσει μηχανισμός κάλυψης των δαπανών για υπηρεσίες κοινής ωφέλειας σύμφωνα με το ν. 2773/1999, το δημόσιο προτίθεται να καταβάλλει στην εταιρεία σας κατ’ έτος ποσόν 161.000.000 ευρώ έναντι δαπανών αυτών. Η πρώτη καταβολή θα γίνει εντός του 2002 και οι καταβολές θα πάψουν το 2004 ή με την έναρξη λειτουργίας του μηχανισμού κάλυψης αν αυτό συμβεί νωρίτερα». Δεν συμβαίνει νωρίτερα, συμβαίνει αργότερα, τώρα αυτές τις μέρες θα συμβεί. «Υπογραφή: Νίκος Μ. Χριστοδουλάκης». 
    Δεν δώσατε τίποτα, κύριε Χριστοδουλάκη. 
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε και οι δυο.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Επιτρέπετε μια διακοπή, κύριε Υπουργέ;
    Αυτό έγινε για να ενισχυθεί το ταμείο των εργαζομένων το οποίο στο παρελθόν επί δεκαετίες συνεισέφερε τα μέσα στην εξυγίανση της επιχείρησης, πράγμα το οποίο συνεχίζετε να αγνοείτε. Για μας οι εργαζόμενοι είναι επένδυση και δεν είναι σακί για άδειασμα όπως εσείς θέλετε να κάνετε για να βάλετε τα κομματικά σας στελέχη. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Όταν δίνετε λόγο όταν δεν δικαιούνται εκτίθενται περισσότερο. Δώστε το κανονικό χρόνο που λέει ο κανονισμός γιατί διαφορετικά θα εκτεθούν ακόμα περισσότερο. 
    Ανέφερε προηγουμένως και επειδή δεν το ακούσατε θα το επαναλάβω, γιατί για εσάς είναι. Με επισκέφθηκε ο Υπουργός Ενέργειας της Βικτόρια της Αυστραλίας και μου είπε ακριβώς για το ίδιο σύστημα που έχουμε εμείς εδώ. Το 2004 είχαν 9300 MW αιχμή ζήτησης, όπως είχαμε και εμείς. Αυτό, λοιπόν, το σύστημα το πούλησαν πριν από πέντε χρόνια κιόλας, κάνοντας τέσσερα καλάθια και εισέπραξαν 16,5 δισεκατομμύρια ευρώ έναντι των 5.000.000.000 ευρώ –για τα οποία υπερηφανευτήκατε- που αξίζει σήμερα η Δ.Ε.Η. στο Χρηματιστήριο. Και αυτό οφείλεται στο γεγονός ότι εσείς τη βάλατε μέσα στο Χρηματιστήριο με κάτι λιγότερο από 3.000.000.000 ευρώ. Σε μια εποχή που δεν έπρεπε με κανένα τρόπο να μετοχοποιηθεί η Δημόσια Επιχείρηση Ηλεκτρισμού. Λυπάμαι πολύ, κύριε Χριστοδουλάκη. 
    Όσο για το υπόλοιπο που είπατε, για την GAS NATURAL, ήταν δεδομένη η θέση μου τότε, δεδομένη η θέση μου και με την Κυβέρνηση τώρα. Πρώτα το θεσμικό πλαίσιο για την απελευθέρωση της αγοράς φυσικού αερίου και μετά οποιαδήποτε συζήτηση για πώληση μεριδίου της Δ.Ε.Π.Α.. Το ίδιο, ακριβώς, ισχύει και με την option και την προαίρεση της Δ.Ε.Η. που αν θα το ασκήσει είναι δικαίωμά της να αποφασίσει μετά την ψήφιση του νομοσχεδίου για την απελευθέρωση της αγοράς και τότε, ακριβώς, εμείς θα το εξετάσουμε και θα το μελετήσουμε.  
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γιατί δεν παίρνετε θέση; Πάρτε θέση. 
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μα πρώτα, σας είπα, να ψηφιστεί ο νόμος για την απελευθέρωση. Αν δεν γίνει το θεσμικό πλαίσιο δεν μπορούν τέτοιες κινήσεις για τη Δ.Ε.Π.Α.. 
    Ευχαριστώ πολύ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Η Κοινοβουλευτική Εκπρόσωπος του ΠΑ.ΣΟ.Κ., κ. Ζήση, έχει το λόγο. Πάντοτε γλαφυρή. 
     ΡΟΔΟΥΛΑ ΖΗΣΗ: Κύριε Πρόεδρε, σας ευχαριστώ πολύ. 
     Κύριε Υπουργέ, δυο φορές σήμερα αναφερθήκατε στο θέμα της συνάντησης με τον Υπουργό Ενέργειας της Βικτόρια. Τυχαίνει να έχω συγγενείς στην περιοχή εκείνη, να την έχω επισκεφθεί και να ασχοληθώ με τα θέματα. 
      Θέλω να σας πω το έξης. Τώρα, δηλαδή, γιατί μας το είπατε τόσες πολλές φορές; Τι σκέφτεστε να κάνετε εσείς; Να κάνετε το ίδιο; Δεν μας έχετε εξηγήσει. Αυτό σας ρώτησα. 
      ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Μη διαστρεβλώνετε τα πράγματα. 
      ΡΟΔΟΥΛΑ ΖΗΣΗ: Κύριε Σαλαγκούδη, σας ρώτησα πριν και δεν το καταλάβατε, ποιος είναι ο σχεδιασμός σας γι’ αυτήν την αγορά. Μας πλέξατε το εγκώμιο εν πάση περιπτώσει κάνοντας σχολιασμό τι έχει ειπωθεί στις συναντήσεις σας. Εσείς εδώ ως Κυβέρνηση –επειδή τώρα ξεφεύγω και εγώ από την ερώτηση, γιατί έχετε ξεφύγει εσείς- έχετε ένα σχεδιασμό; Ξέρετε ποιους νόμους θα κρατήσετε, ποιους θα διευρύνετε, ποιους θα τροποποιήσετε και γιατί το κάνετε αυτό; Ακούω λέξεις και από εσάς και απ’ όλους σας και κυρίως από τον Πρωθυπουργό. Ακούω αυτές τις λέξεις «κριτήρια, διαφάνεια, αξιοκρατία». Πού τα βάζετε αυτά για να ξέρουμε ποια είναι. Θα μας τα φέρετε καμιά φορά εδώ; Στις προσλήψεις θα βάλετε κριτήρια; Έτσι με τη νέα εποχή δεν ξέρω ποια είναι τα κριτήριά σας. 
      Στους διαγωνισμούς, γιατί τους καθυστερείτε, έχετε καινούργια κριτήρια να βάλετε ή περιμένετε πότε θα συζητηθεί το σχέδιο νόμου για την απελευθέρωση της ηλεκτρικής ενέργειας; Και μέχρι αυτού του σχεδίου νόμου δεν έχετε τίποτε κάνει; Δηλαδή δεν απορρέει αυτό από μια διαβούλευση από ένα επιστημονικό, κοινωνικό σχεδιασμό που έχει κάνει η Κυβέρνησή σας; Δηλαδή δεκαεννέα μήνες εσείς κάθεστε και παίρνετε τους νόμους που έκανε το ΠΑ.ΣΟ.Κ., με τους οποίους νόμους έφτασε σε ένα επίπεδο η χώρα και μπορεί να κάνει πολλά βήματα μπροστά και πάνω, παίρνετε αυτούς τους νόμους, τους κόβετε, τους ράβετε, τους σχολιάζετε, λέτε το κακό ΠΑ.ΣΟ.Κ. τι έκανε, αντί να χτίσετε και να οικοδομήσετε εκεί πάνω; Εγώ αυτό κατάλαβα σήμερα εδώ. Δηλαδή δεν απαντήσατε τι θα κάνετε με την αναδιοργάνωση; Τίποτα. Με τους διαγωνισμούς που καθυστέρησαν; Τίποτα. Δεν μας λέτε τίποτα για τις νέες μονάδες, για τα νέα έργα. Δεν είπατε, κύριε Υπουργέ, το ότι πήγατε στην Αυστραλία ή ήρθαν από την Αυστραλία, όλοι έχουμε να διηγηθούμε πάρα πολλά πράγματα. Έχουμε όλοι κάποιες εμπειρίες. Το θέμα είναι η υπεύθυνη κυβέρνηση. Στο θέμα της απελευθέρωσης της ηλεκτρικής ενέργειας και των προβλημάτων της διοίκησης που παρουσιάζει η επερώτησή μας σήμερα, έχει τίποτα να πει; Έχει σχέδιο, έχει όραμα, χρονοδιάγραμμα, σαφή δείγματα, σαφείς θέσεις, κριτήρια; Μας λέτε, δεν ξέρουμε τι θα κάνουν οι άνθρωποι. Το νόμο των κυβερνήσεων του ΠΑ.ΣΟ.Κ. τον απαξιώνετε. Και από την άλλη δεν μας λέτε εάν θα δώσετε τις συντάξεις. Τι θα κάνετε; Ούτε για την αναδιοργάνωση ούτε για την ανασυγκρότηση της διοίκησης της Δ.Ε.Η. δεν έχουμε ακούσει τίποτα. 
      Λοιπόν, κύριε Υπουργέ, εγώ θέλω να πω ότι εδώ πρόκειται σήμερα για μη απαντήσεις. Δεν δώσατε απαντήσεις στα θέματα που έβαλε το ΠΑ.ΣΟ.Κ., γιατί δεν έχετε να δώσετε απαντήσεις, γιατί ψαχουλεύετε και ιχνογραφείτε σε όλο αυτό το έργο που έχουμε κάνει εμείς. Αλλά προσπαθείτε, εκεί που δεν βολεύει τον κ. Παλαιοκρασσά ή όποια διοίκηση εσείς έχετε ορίσει πολιτική, έτσι προσπαθείτε να το απαξιώσετε. Και όσο δεν απαντάτε, γιατί αυτήν τη στιγμή εγκλωβίσατε και τον Πρωθυπουργό –όχι εσείς, ο κ. Παλαιοκρασσάς- και εγκλώβισε και εσάς να τον υπερασπιστείτε σήμερα και να λέτε. Πρόεδρος της Δ.Ε.Η. και πάσης Ελλάδος και από εκεί και ύστερα μπορεί να κάνει ό,τι θέλει. Γιατί πρέπει να σας πω ότι υπάρχουν πολλά αιτήματα και από άλλες περιοχές, κύριε Σαλαγκούδη, μην κοιτάτε μόνο τις Κυκλάδες που δίνει το φτηνό ρεύμα και στα ξενοδοχεία κ.λπ.. Υπάρχουν καταγγελίες, υπάρχουν στοιχεία γι' αυτό. Υπάρχουν και άλλες περιοχές που έχουν κάνει συσκέψεις και έχουν αγωνίες και δεν έχει βοηθήσει σε κανένα αναπτυξιακό έργο. Μπορώ να πω και για την περιφέρειά μου. Πολλές φορές πήγαν φορείς της Σκοπέλου, της Σκιάθου, των νησιών για πολλά αναπτυξιακά θέματα. Δεν έχει καμία απάντηση. Ένας πρόεδρος, λοιπόν, ένας διοικητικής της Δ.Ε.Η. που υλοποιεί τις αποφάσεις της Κυβέρνησης και τις πολιτικές –εκτός και εάν είναι δικές του και υλοποιεί η Κυβέρνηση τις δικές του- είναι δυνατόν να μην έχει αναπτυξιακό σχεδιασμό και να ασχολείται, κύριε Υπουργέ, πώς θα διώξει τον κόσμο του Θεού που δουλεύει και έχει βάλει στο παγκάρι της προσφοράς για την Ελλάδα και την ανάπτυξη της ενέργειας, έχει βάλει τον εαυτό του και τη ζωή του; 
      Είναι δυνατόν, δηλαδή, να είμαστε σε μία τέτοια πορεία και να μου μιλάτε μετά για στρατηγική της Λισαβόνας, χωρίς κοινωνική συνοχή, χωρίς ευαισθησία στους εργαζόμενους; Ποια είναι, λοιπόν, αυτή η Κυβέρνηση; Τι επιδιώκει; Και εάν δεν επιδιώκει η Κυβέρνηση, γιατί αφήνετε τον κ. Παλαιοκρασσά που είπατε –και το σημείωσα, κύριε Υπουργέ- ότι δεν πειράζει, και εκείνος από τη θέση αυτή, την εκτελεστική, τη διοικητική, εγκαταλείποντας το θεσμό του Βουλευτή, προσφέρει στην κοινή ωφέλεια. 
      Προσφέρει, κύριε Υπουργέ, στην κοινή ωφέλεια; Προσφέρει στο δημόσιο συμφέρον; Υπηρετεί το δημόσιο συμφέρον; Ή κάποιους ανταγωνιστές της ίδιας της Δ.Ε.Η. ή κάποια άλλα μεγάλα συμφέροντα στα οποία οι συνειρμοί του ελληνικού λαού, τον οποίο εκφράζουμε εδώ, πηγαίνουν σύμφωνα με την πρακτική της μέχρι τώρα θητείας του κ. Παλαιοκρασσά; 
    Άρα, λοιπόν, κύριε Υπουργέ, ο ρόλος σας εδώ δεν είναι να υπερασπιστείτε την επιλογή σας ή την επιλογή του Πρωθυπουργού στη διοίκηση της Δ.Ε.Η. και να πείτε πόσο πλούσιο είναι το βιογραφικό του. Και άλλα έχει κάνει. Και μη κυβερνητικές οργανώσεις έχει κάνει. Να σας πω εγώ κι άλλα; Πολλά. Περιβάλλον, ινστιτούτα κ.λπ..
    ΔΗΜΗΤΡΙΟΣ ΠΙΠΕΡΓΙΑΣ: Χρηματιστηριακές.
    ΡΟΔΟΥΛΑ ΖΗΣΗ: Και χρηματιστηριακές και χίλια δυο. 
    Εκεί είναι το θέμα; Νομίζετε ότι είναι προσωπικό το θέμα, κύριε Υπουργέ; Νομίζετε ότι δεν το έχουμε καταλάβει εμείς στο ΠΑ.ΣΟ.Κ.; Νομίζετε ότι ο ελληνικός λαός έχει καμία όρεξη να ακούει τι κάνατε εσείς και τι κάναμε εμείς; Θέλει να δει τι κάνει η επίσημη Κυβέρνηση, που πάει η χώρα και πώς εξασφαλίζεται το μέλλον του και η ποιότητα της ζωής του. 
    Η ποιότητα αυτή έχει το αναπτυξιακό έργο μέσα της, έχει το αναφαίρετο δικαίωμα της εργασίας και της ασφάλειας της εργασίας, έχει την πρόοδο του τόπου.
    Άρα, λοιπόν, κύριε Υπουργέ, θεωρώ ότι σήμερα κάνατε πολλές εκπτώσεις του πολιτικού, θεσμικού σας ρόλου, της Κυβέρνησης, αποδυναμώνοντας στο όνομα του κ. Παλαιοκρασσά την ίδια την Κυβέρνηση και τον Πρωθυπουργό.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο κύριος Υπουργός έχει το λόγο.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Κύριε Πρόεδρε, επί της ουσίας δεν έχω να πω τίποτα.
    Θα ήθελα απλώς να πω ότι η κ. Ζήση έχει κάνει έκπτωση στην αντιπολιτευτική κριτική.
    ΡΟΔΟΥΛΑ ΖΗΣΗ: Πολύ ευγενής ήμουν σήμερα, κύριε Υπουργέ.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Διότι, πραγματικά, οι συνάδελφοι επικέντρωσαν την προσπάθειά τους μόνο στον έντιμο, πραγματικά, κ. Παλαιοκρασσά, ο οποίος δεν έχει ανάγκη και δεν θίγεται…
    ΡΟΔΟΥΛΑ ΖΗΣΗ: Γιατί χρειάζεται τότε το αυτονόητο να το υπερασπιστείτε, κύριε Υπουργέ;
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): ...από αυτά που εσείς λέτε. Διότι αναφέρατε και αφήσατε υποψίες για κάποια συμφέροντα.
    ΡΟΔΟΥΛΑ ΖΗΣΗ: Εμείς πολιτικά κρίνουμε.
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Η υπηρέτηση των συμφερόντων γινόταν μόλις πριν από δύο χρόνια και από κάποιους της διοίκησης της Δ.Ε.Η., αλλά και από άλλους. 
    Σας διαβεβαιώνω ότι εδώ και δύο χρόνια δεν υπηρετείται κανένα συμφέρον. Και ο κ. Παλαιοκρασσάς ακριβώς γι’ αυτές τις αποχρώσες ενδείξεις για τις περιπτώσεις που εσείς υπονοήσατε προηγουμένως, παρέδωσε φακέλους στον εισαγγελέα. Ας περιμένουμε την απόφαση της δικαιοσύνης.
    ΡΟΔΟΥΛΑ ΖΗΣΗ: Έργα θέλουμε να παραδώσει στην Ελλάδα, όχι φακέλους…
    ΓΕΩΡΓΙΟΣ ΣΑΛΑΓΚΟΥΔΗΣ (Υφυπουργός Ανάπτυξης): Εκείνο, όμως, που θα ήθελα για άλλη μία φορά να πω, είναι ότι η διοίκηση της Δ.Ε.Η. συνολικά, με Πρόεδρο τον κ. Παλαιοκρασσά, προχωράει και αποδίδει πραγματικά έργο στη Δ.Ε.Η.. Έχουμε ευγνωμοσύνη στη Δ.Ε.Η. όλος ο ελληνικός λαός και εμείς ως παράταξη.
    Σας είπα ότι θα τη διατηρήσουμε με το 51% στο δημόσιο. Τη θέλουμε κάθετη, τη θέλουμε να είναι εύρωστη εταιρεία, ώστε να ανταποκριθεί στις νέες συνθήκες της απελευθερωμένης αγοράς ηλεκτρικής ενέργειας. Θα είναι ο δεσπόζων και σημαντικός παίκτης για πολλά χρόνια ακόμη. 
    Επίσης, τη θέλουμε να έχει και εξωστρεφείς προσανατολισμούς, τη θέλουμε μόνη της ή και κοινοπρακτικά, με διεθνείς και Έλληνες, ενδεχομένως, εταίρους, να επεκταθεί τώρα που η συνθήκη για την περιφερειακή αγορά της Νοτιοανατολικής Ευρώπης μας δίνει πολλές επενδυτικές ευκαιρίες. Η Δ.Ε.Η. μπορεί να τις εκμεταλλευτεί και μόνη της και με κοινοπραξίες, έτσι ώστε να γίνει ένας διεθνής πλέον σημαντικός και μεγάλος παίκτης.
    Αυτός είναι ο στόχος μας και μ’ αυτήν τη διοίκηση εργαζόμαστε προς αυτήν την κατεύθυνση. Και να είστε σίγουροι ότι έτσι, με αυτόν τον τρόπο, υπηρετούμε με τον καλύτερο για εμάς τρόπο τα συμφέροντα του ελληνικού λαού και των Ελλήνων πολιτών.
    Ευχαριστώ.
    ΡΟΔΟΥΛΑ ΖΗΣΗ: Να την κρατήσουμε στον πρωταθλητισμό.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε Υφυπουργέ.
     Κυρίες και κύριοι συνάδελφοι,  κηρύσσεται περαιωμένη η συζήτηση επί της υπ’ αριθμόν 2/1/22-9-2005 επερώτησης δεκαπέντε Βουλευτών του ΠΑ.ΣΟ.Κ. προς τους Υπουργούς Ανάπτυξης και Οικονομίας και Οικονομικών, σχετικά με θέματα που αφορούν τη Δημόσια Επιχείρηση Ηλεκτρισμού (Δ.Ε.Η.).
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.04΄ λύεται η συνεδρίαση για την προσεχή Δευτέρα 14 Νοεμβρίου 2005 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που έχει διανεμηθεί. 
     
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Συνενδρίαση Ολομέλειας 11-11-2005 		σελ.2

