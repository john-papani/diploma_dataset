ΣΥΝΕΔΡΙΑΣΗ ΙΖ΄
Τετάρτη 24 Οκτωβρίου 2001
Π Ι Ν Α Κ Α Σ Π Ε Ρ Ι Ε Χ Ο Μ Ε Ν Ω Ν
ΘΕΜΑΤΑ 
Α΄ΕΙΔΙΚΑ ΘΕΜΑΤΑ
1. Επικύρωση Πρακτικών.
2. Ανακοινώνεται ότι τη συνεδρίαση παρακολουθούν επισκέπτες από το Κέντρο Ψυχικής Υγιεινής Αιγάλεω Αττικής.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1) Κατάθεση αναφορών.
2) Απαντήσεις Υπουργών σε ερωτήσεις Βουλευτών.
3) Ανακοίνωση του δελτίου επικαίρων ερωτήσεων της Πέμπτης 25 Οκτωβρίου 2001.
4) Συζήτηση επικαίρων ερωτήσεων. Προς τον Υπουργό Γεωργίας, σχετικά με την απόφαση της Ευρωπαϊκής Ένωσης, η οποία αφορά την περικοπή των επιδοτήσεων για τα καπνά.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής του σχεδίου νόμου του Υπουργείου Οικονομικών "Κύρωση του Κώδικα Διατάξεων Φορολογίας, Κληρονομιών, Δωρεών, Γονικών Παροχών, Προικών και Κερδών από Λαχεία".
2. Ψήφιση στο σύνολο του σχεδίου νόμου του Υπουργείου Οικονομικών "Κύρωση του Πρωτοκόλλου, διόρθωση της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις".
ΟΜΙΛΗΤΕΣ
Α. Επί των επικαίρων ερωτήσεων
ΑΡΓΥΡΗΣ Ε.ΚΟΥΡΟΥΜΠΛΗΣ Π.,
Β. Επί του σχεδίου νόμου του Υπουργείου Οικονομικών
ΓΚΑΤΖΗΣ Ν.
ΛΑΦΑΖΑΝΗΣ Π.
ΜΑΚΡΥΠΙΔΗΣ Α.
ΡΕΓΚΟΥΖΑΣ Α.
ΣΚΡΕΚΑΣ Θ.
ΣΠΥΡΙΟΥΝΗΣ Κ.
ΦΩΤΙΑΔΗΣ Α.

ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ IZ΄
Τετάρτη 24 Οκτωβρίου 2001 

Αθήνα, σήμερα στις 24 Oκτωβρίου 2001, ημέρα Τετάρτη και ώρα 11.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23.10.2001 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της IΣΤ΄ συνεδριάσεώς του, της 23ης Οκτωβρίου 2001 σε ό,τι αφορά στην ψήφιση στο σύνολο των σχεδίων νόμων: α) "Αναδιάρθρωση ΟΑΕΔ και άλλες διατάξεις" και β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία και ανταλλαγή πληροφοριών στον τομέα οικονομικών-δημοσιονομικών παραβάσεων και άλλων οικονομικών εγκλημάτων".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Θεόδωρο Σκρέκα, Βουλευτή Τρικάλων, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Βόρειας Κυνουρίας Αρκαδίας ζητεί την αποζημίωση των καστανοπαραγωγών της περιοχής του που οι καλλιέργειές τους κατεστράφησαν από κακοκαιρία.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο ΄Επαρχος Μήλου ζητεί την πύκνωση των αεροπορικών δρομολογίων από και προς τη νήσο Μήλο.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύνδεσμος Σμυριδορυκτών ΄Ορμου Λυώνος Νάξου ζητεί τη λήψη μέτρων για τη συνέχιση της λειτουργίας των σμυριδορυχείων της ορεινής Νάξου.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί να εγκριθεί η κατασκευή έργου βιολογικού καθαρισμού από την Εφορεία Κλασσικών Αρχαιοτήτων στο Κάτω Ακρωτήρι Καταπόλων Αμοργού.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί να μην είναι υποχρεωτική η ασφάλιση στον ΟΑΕΕ για τους ιδιοκτήτες ενοικιαζομένων δωματίων μικρών επιχειρήσεων.
6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Επιμελητήριο Κυκλάδων ζητεί την αναστολή των διατάξεων του άρθρου 16 του Ν. 2874/2000 όσον αφορά τον τεχνικό ασφαλείας των επιχειρήσεων για το Νομό Κυκλάδων.
7) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Μυκόνου ζητεί οι ενεργοί αγρότες της νήσου Μυκόνου να απαλλάσσονται του φόρου μεγάλης ακίνητης περιουσίας.
8) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Αμαλιάδας ζητεί την επαναλειτουργία του γραφείου επιθεώρησης εργασίας Αμαλιάδας Ηλείας.
9) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Δήμος Ζαχάρως Ηλείας ζητεί τη λειτουργία Τεχνικού Επαγγελματικού Εκπαιδευτηρίου στη Ζαχάρω Ηλείας.
10) Ο Βουλευτής ΄Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία το Σωματείο Συνταξιούχων Αυτοκινητιστών Νομού Έβρου "΄Αγιος Χριστόφορος" ζητεί την άμεση αύξηση των συντάξεων του ΤΣΑ.
11) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Γεωπονικός Σύλλογος Νομού Ηλείας ζητεί την αύξηση των πιστώσεων για την υλοποίηση του προγράμματος αγροτικής ανάπτυξης στο Νομό Ηλείας.
12) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η υπολειτουργία Λυκείων και ΤΕΕ στο Νομό Μεσσηνίας λόγω έλλειψης καθηγητών.
13) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Αρκαδίας ζητεί τη στελέχωση των πολυϊατρείων του ΙΚΑ Τρίπολης Αρκαδίας με πρόσθετο προσωπικό.
14) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Νάουσας ζητεί τη στελέχωση του ΙΚΑ Νάουσας με πρόσθετο προσωπικό.
15) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύνδεσμος Συνεταιριστικών Υπαλλήλων Νομού Κοζάνης ζητεί τη ρύθμιση των χρεών του προς την ΑΤΕ.
16) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Κοινοπραξία Αγροτικών Συνεταιρισμών Επιδαύρου Λιμήρας ζητεί την αναβάθμιση του Νοσοκομείου Μολάων ως κύριου υγειονομικού κέντρου της περιοχής της.
17) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Ελληνο-Ουγγρικό Εμπορικό, Βιομηχανικό και Τουριστικό Επιμελητήριο ζητεί τη μείωση της τιμής χορήγησης βίζας.
18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κονίστρων Εύβοιας ζητεί τη βελτίωση της βατότητας του δρόμου Κήποι - Γέφυρα Οξυλίθου Εύβοιας.
21) Ο Βουλευτής κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύνδεσμος Συνταξιούχων ΤΣΑ Νομού Εύβοιας "Ο ΑΓΙΟΣ ΧΡΙΣΤΟΦΟΡΟΣ" ζητεί την άμεση αύξηση των συντάξεων του ΤΣΑ.
22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού Εύβοιας ζητεί να μην είναι υποχρεωτική η ασφάλιση στον ΟΑΕΕ για τους ιδιοκτήτες ενοικιαζομένων καταλυμμάτων μέχρι και 7 δωματίων.
23) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Γεωργικός Πιστωτικός Συνεταιρισμός Σαρακηνών - Αριδαίας διαμαρτύρεται για τα χαμηλά ποσοστά εκτίμησης αποζημιώσεων για τους αγρότες της περιοχής του.
24) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία οι Εργαζόμενοι στους Δημοτικούς Παιδικούς Σταθμούς Νίκαιας Πειραιά ζητούν την επίλυση ασφαλιστικού και συνταξιοδοτικού προβλήματός τους.
Α. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 503/13-7-01 ερώτηση δόθηκε με το υπ' αριθμ. 1839/6-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 503/13-7-01 που κατέθεσε ο Βουλευτής κ. Β.Ν. Πάππας, σας πληροφορούμε τα εξής:
Για τις ζημιές που προξενήθηκαν από τη χαλαζόπτωση της 11ης-7-2001 κυρίως σε ελαιοκαλλιέργειες, αλλά και σε καλλιέργειες βαμβακιού, κηπευτικών κ.λπ. καθώς και στο ζωικό κεφάλαιο της περιοχής του Δήμου Ανθεμούντα του Νομού Χαλκιδικής, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν αμέσως για επισημάνσεις οι αρμόδιοι γεωπόνοι επόπτες του Υποκαταστήματος ΕΛΓΑ στη Θεσσαλονίκη, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση στις ελαιοκαλλιέργειες είναι αρκετά σοβαρές.
Οι εξατομικευμένες εκτιμήσεις στη φυτική παραγωγή έχουν ήδη αρχίσει, πριν από την εκπνοή της 12ήμερης προθεσμίας υποβολής δηλώσων ζημιάς από τους ενδιαφερόμενους παραγωγούς. Οι εκτιμήσεις των ζημιών στο ζωικό κεφάλαιο, που προξενήθηκαν από πλημμύρα που ακολούθησε τη χαλαζόπτωση, θα διενεργηθούν από επιτροπή κτηνιάτρων του Οργανισμού ΕΛΓΑ, όπως προβλέπεται από τον Κανονισμό Ασφάλισης του Ζωικού Κεφαλαίου από τον ΕΛΓΑ, σύντομα.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
2. Στην με αριθμό 508/16-7-01 ερώτηση δόθηκε με το υπ΄ αριθμ. 1840/6-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 508/16-7-01 που κατέθεσε ο Βουλευτής κ. Λ. Ι. Παπανικολάου, σας πληροφορούμε τα εξής:
Μετά τις ζημιές που προξενήθηκαν στις καλλιέργειες πρώιμου καρπουζιού της περιοχής Τριφυλίας του Νομού Μεσσηνίας από ανεμοθύελλα στις 20-4- και 5-5-01 και από χαλαζόπτωση στις 23-4-01 και 13-5-01, ο Οργανισμός ΕΛΓΑ επιλήφθηκε άμεσα.
Από τις καθημερινές επισημάνσεις των γεωπόνων εποπτών του Υποκαταστήματος ΕΛΓΑ Τρίπολης που παρακολούθησαν την εξέλιξη των ζημιών αυτών καθώς και τις εξατομικευμένες εκτιμήσεις που άρχισαν αμέσως μετά τις ζημιές, διαπιστώθηκαν τα εξής:
Η έκταση που καλλιεργήθηκε με πρώιμα καρπούζια στην περιοχή Τριφυλίας για την φετινή καλλιεργητική περίοδο ανήλθε σε 12.000 στρέμματα. Απ΄ αυτά ζημιώθηκαν και καλύφθηκαν ασφαλιστικά από τον ΕΛΓα τα 4.000 στρέμματα.
Παρατηρήθηκε μείωση της μέσης στρεμματικής απόδοσης στην καλλιέργεια σε όλη την περιοχή που ήταν αποτέλεσμα των υψηλών θερμοκρασιών που επικράτησαν το τελευταίο δεκαήμερο του Μαρτίου (δημιούργησε έντονη βλαστομανία στα φυτά και επέδρασε αρνητικά στην ανθοφορία) και της αυξημένης υγρασίας και των έντονων διακυμάνσεων θερμοκρασίας του μηνός Απριλίου.
Είναι αξιοσημείωτο ότι σύμφωνα με τα στοιχεία της Δ/νσης Γεωργίας και Κτηνοτροφίας Τριφυλίας, η συνολική παραγωγή πρώιμου καρπουζιού έτους 2001 που συγκομίστηκε και διακινήθηκε προς εξαγωγή και εσωτερική αγορά από το σύνολο της έκτασης (ζημιωμένης και μη) ανέρχεται στους 22.000 τόννους. Στα πορίσματα των εκτιμήσεων που διατυπώθηκαν από τους γεωπόνους εκτιμητές του Οργανισμού η μέση παραγωγή ανά στρέμμα κυμαίνεται από 3.500 έως 3.800 κιλά, παραγωγή αρκετά αυξημένη σε σχέση με την μέση παραγωγή που συγκομίστηκε από την αζημίωση περιοχή.
΄Οσον αφορά τα ποσοστά ζημιάς που διατυπώθηκαν, επισημαίνουμε ότι οι πληγείσες καλλιέργειες καρπουζιών και η εμπορία τους ήταν σε συνεχή παρακολούθηση από τον Οργανισμό ΕΛΓΑ και συγκεντρώθηκαν αναλυτικά στοιχεία για κάθε παραγωγό, έτσι ώστε τα πορίσματα των εκτιμήσεων να εκφράζουν με την μεγαλύτερη δυνατή ακρίβεια την απώλεια του εισοδήματος των πληγέντων παραγωγών.
Παρ' όλα αυτά, τυχόν λάθη που ενδεχομένως έγιναν σε μεμονωμένες περιπτώσεις, θα διορθωθούν με τη διαδικασία των επανεκτιμήσεων.
Τέλος, επισημαίνουμε ότι από τον Οργανισμό ΕΛΓΑ θα καταβληθεί κάθε δυνατή προσπάθεια για την όσο το δυνατό συντομότερη καταβολή των αποζημιώσεων στους δικαιούχους καρπουζοπαραγωγούς της Τριφυλίας.
Ο Υπουργός
Γ. ΑΝΩΜΕΡΙΤΗΣ"
3. Στην με αριθμό 509/16-7-01 ερώτηση δόθηκε με το υπ΄ αριθμ. 1841/6-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 509/16-7-01 που κατέθεσε, ο Βουλευτής κ. Λ. Παπανικολάου, σας πληροφορούμε τα εξής:
Το Υπουργείο Γεωργίας καταβάλλει κάθε δυνατή προσπάθεια απλούστευσης των διαδικασιών για την εφαρμογή του Προγράμματος Βιολογικής Γεωργίας, στα πλαίσια των διατάξεων των σχετικών Κοινοτικών Κανονισμών και του Εγγράφου Προγραμματισμού Αγροτικής Ανάπτυξης (ΕΠΑΑ), το οποίο έχει εγκριθεί από την Ευρωπαϊκή Επιτροπή για την περίοδο 2000-2006. Ο ιδιώτης Γεωπόνος προβλέπεται στο ΕΠΑΑ, είναι σύμβουλος του βιοκαλλιεργητή, και συντάσσει τα σχέδια Περιβαλλοντικής Διαχείρισης, τα καλλιεργητικά σχέδια και τις ετήσιες εκθέσεις, που απαιτούνται από κάθε βιοκαλλιεργητή, που είναι ενταγμένος στο πρόγραμμα. Η δε αμοιβή του καλύπτεται κατά ένα ποσοστό από την οικονομική ενίσχυση, που καταβάλλεται στον παραγωγό.
΄Εχουν σχεδιαστεί και υλοποιούνται, στα καθ΄ ύλην αρμόδια Ινστιτούτα του ΕΘ.Ι.ΑΓ.Ε., επιστημονικές δραστηριότητες με στόχο την παραγωγή και ανάπτυξη τεχνογνωσίας σε θέματα βιολογικής γεωργίας για την τεχνική υποστήριξη των βιολογικών καλλιεργειών και την επίλυση των βασικών προβλημάτων που αντιμετωπίζουν οι παραγωγοί βιολογικών προϊόντων. Ιδιαίτερη έμφαση δίδεται σε θέματα φυτοπροστασίας (βιολογική αντιμετώπιση των εχθρών), θρέψης - άρδευσης(προσδιορισμός αναγκών των καλλιεργειών σε θρεπτικά στοιχεία και νερό), γονιμότητας - βελτίωσης εδαφών και στις καλλιεργητικές φροντίδες.
Ενδεικτικά αναφέρονται οι ακόλουθες δράσεις Ινστιτούτων του ΕΘ.Ι.ΑΓ.Ε., μεταξύ των οποίων, και το Ινστιτούτο Ελαίας και Οπωροκηπευτικών Καλαμάτας που από το 1997 συμβάλλει ουσιαστικά στην προώθηση της βιολογικής γεωργίας και την υποστήριξη των βιοκαλλιεργητών στην Πελοπόννησο αλλά και ευρύτερα:
Μελέτη της γεωργικής βιοποικιλότητας και αξιοποίηση των ωφέλιμων οργανισμών (π.χ αζωτοδεσμευτικοί και απονιτροποιητικοί μικροοργανισμοί, λιγνινοκυτταρινολυτικοί μικροοργανισμοί, μυκόρριζες, νηματοβόροι και εντομοπαθογόνοι μύκητες έντομα, κλπ.)
Αξιολόγηση του ρόλου επιλεγμένων κατηγοριών της εδαφικής μικροχλωρίδας - (π.χ. συμβιωτικά αζωτοδεσμευτικά βακτήρια και μυκόρριζες) στη βελτίωση της δομής και της γονιμότητας των εδαφών και στην προστασία των αγροτικών οικοσυστημάτων.
Παραγωγή μικροβιακών σκευασμάτων - εμβολίων προς συμπλήρωση - αντικατάσταση των συμβατικών λιπαντικών εισροών.
Δημιουργία εναλλακτικών μεθόδων λίπανσης και φυτοπροστασίας συμβατών με τους κανονισμούς της βιολογικής γεωργίας:
Εφαρμογές στις καλλιέγειες κηπευτικών υπό κάλυψη με υπεδάφια θέρμανση και σε εναλλακτικά οργανικά υποστρώματα (φυτικά υπολείμματα ή γεωργικά υποπροϊόντα).
Συγκριτική αξιολόγηση από την εφαρμογή χλωρής λίπανσης και οργανικών υποστρωμάτων στην καλλιέργεια της ελιάς (παραγωγή βιολογικού ελαιολάδου).
Διαχείριση θρεπτικών στοιχείων και παρακολούθηση της πορείας αποδόμησης οργανικών υποστρωμάτων στο έδαφος: διαθεσιμότητα στοιχείων, φυτοτοξικότητα, επισχετικότητα, σχηματισμός εδαφικών συμπλόκων, διάβρωση εδαφών, κλπ.
Σημασία αλληλεπιδράσεων μικροβιακής βιομάζας-κολλοειδών εδάφους στη γονιμότητα εδαφών.
Διερεύνηση των δυνατοτήτων καταπολέμησης των νηματωδών σε μολυσμένα θερμοκηπιακά εδάφη με χρήση επιλεγμένων στελεχών μυκήτων και σε συνδυασμό με συγκαλλιέργεια ενδεδειγμένων νηματοδοαποθωτικών φυτών.
Συλλογή, ταυτοποίηση και αξιοποίηση αυτόχθονων ειδών εντομοπαθογόνων μυκήτων σε καλλιέργειες κηπευτικών.
Συγκριτική μελέτη υποκειμένων δενδροκομικών ειδών και επιλογή τους για τη δημιουργία τοπικά προσαρμοσμένων και αποδοτικών σε συνθήκες βιολογικής καλλιέργειας δενδρώνων.
Βελτίωση και παραγωγή ενδεδειγμένου και πιστοποιημένου πολλαπλασιαστικού υλικού για την εγκατάσταση νέων βιολογικών καλλιεργειών (οπωροφόρα, κηπευτικά, σιτηρά, βαμβάκι, κλπ.).
Διαχείριση γεωργικών αποβλήτων και- υπολειμμάτων με στόχο την αξιοποίησή τους σε σχήματα βιολογικής γεωργίας.
Επιπλέον το Ινστιτούτο Ελαίας και Οπωροκηπευτικών Καλαμάτας συμμετέχει με τα Ινστιτούτα του ΕΘ.Ι.Α.Γ.Ε. στο πρόγραμμα "Ανάπτυξη δικτύου ανταλλαγής πληροφοριών έρευνας και εφαρμογών της βιολογικής γεωργίας", χρηματοδοτούμενο από τη Γενική Γραμματεία ΄Ερευνας και Τεχνολογίας.
Επισημαίνεται επίσης ότι στο ΕΘ.Ι.ΑΓ.Ε. ανατέθηκε από το Υπουργείο Γεωργίας η διαχείριση των εργαστηριακών ελέγχων των βιολογικών προϊόντων, καθώς και η καταγραφή και αξιολόγηση των οικονομικών, κοινωνικών και περιβαλλοντικών επιπτώσεων του προγράμματος. της Βιολογικής Γεωργίας (Καν. ΕΟΚ 2078/92)
Οι ανωτέρω δραστηριότητες του ΕΘ.Ι.ΑΓ.Ε. στον τομέα της βιολογικής γεωργίας συμβάλλουν στην αύξηση της παραγωγής, στη βελτίωση της ποιότητας και στη μείωση του κόστους παραγωγής των βιολογικών προϊόντων.
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
4. Στην με αριθμό 513/16-7-2001 ερώτηση δόθηκε με το υπ΄ αριθμ. 1843/6-8-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 513/16-7-2001 που κατέθεσε ο Βουλευτής κ. Α. Π. Παπαληγούρας, σας πληροφορούμε τα εξής:
Για τις ζημιές που προξενήθηκαν από τη χαλαζόπτωση της 11ης-7-2001 σε αμπελοκαλλιέργειες των Δήμων Βέλου, Νεμέας και Στυμφαλίας του Νομού Κορινθίας, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν αμέσως για επισημάνσεις οι αρμόδιοι γεωπόνοι επόπτες του Υποκαταστήματος ΕΛΓΑ στην Πάτρα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση έχουν περιορισμένη έκταση, αλλά σε ορισμένες περιπτώσεις είναι αρκετά σοβαρές.
Οι εξατομικευμένες εκτιμήσεις στη φυτική παραγωγή έχουν ήδη αρχίσει στο Δήμο Βέλου και πρόκειται να ξεκινήσουν και στους υπόλοιπους Δήμους σύντομα.
Μετά το πέρας των εκτιμήσεων και την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Η ΑΤΕ, αντιμετωπίζοντας με ιδιαίτερη πάντα ευαισθησία τους πληγέντες -από φυσικά και λοιπά αίτια- πελάτες της που δραστηριοποιούνται στον πρωτογενή αγροτικό τομέα, παρέχει προς αυτούς σημαντικές πιστωτικές διευκολύνσεις όπως: μετατόπιση λήξης δανείων χωρίς επιβάρυνση με τόκους ποινής, επαναχορηγήσεις καλ/κών δανείων, όπου κρίνεται απαραίτητο, και ρυθμίσεις οφειλών στα πλαίσια της 1620/89 Πράξης του Διοικητή της Τράπεζας Ελλάδος, διάρκειας μέχρι 10 χρόνια και με διετή περίοδο χάριτος.
Οι γενικές προϋποθέσεις και οι όροι της ευνοϊκής αντιμετώπισης των προαναφερθεισών περιπτώσεων καθορίζονται από πάγιες Οδηγίες της ΑΤΕ και είναι ενιαίοι, χωρίς να διαφοροποιούνται κατά περιοχές, γεωγραφικό διαμέρισμα ή παραγωγική δραστηριότητα.
Ως εκ τούτων, επισημαίνουμε ότι οι ενδιαφερόμενοι πληγέντες αγρότες μπορούν να απευθύνονται στα Καταστήματα ΑΤΕ της περιοχής τους, για περισσότερες πληροφορίες και υποβολή αιτήσεων, εφόσον συντρέχουν οι σχετικοί λόγοι.
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 514/16-7-2001 ερώτηση δόθηκε με το υπ΄ αριθμ. 1844/6-8-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 514/16-7-01 που κατέθεσε ο Βουλευτής κ. Μ. Χαλκίδης, σας πληροφορούμε τα εξής:
Για τις ζημιές που προξενήθηκαν από τις χαλαζοπτώσεις στις 14-6-2001 και 11-7-2001 σε βαμβακοκαλλιέργειες των Δήμων Αντιγονιδών, Αλεξάνδρειας, Απ. Παύλου, Δοβρά και Πλατέος του Νομού Ημαθίας, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκαν αμέσως για επισημάνσεις οι αρμόδιοι γεωπόνοι επόπτες του Υποκαταστήματος ΕΛΓΑ στη Βέρροια, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση σε ορισμένες περιπτώσεις είναι αρκετά σοβαρές.
Οι εξατομικευμένες εκτιμήσεις έχουν ήδη ολοκληρωθεί στις περιπτώσεις των Δήμων που επλήγησαν από χαλαζοπτώσεις Ιουνίου και πρόκειται να αρχίσουν σύντομα στην περίπτωση του Δήμου Πλατέος. Θα πρέπει να επισημανθεί ότι θα ακολουθήσει και δεύτερη εκτίμηση των βαμβακοκαλλιεργειών την εποχή της συγκομιδής, έτσι ώστε τα πορίσματα των εκτιμήσεων να εκφράζουν με τη μεγαλύτερη δυνατή ακρίβεια την απώλεια του εισοδήματος των παραγωγών.
Επισημαίνεται ότι η διενέργεια αντικειμενικών και ακριβοδίκαιων εκτιμήσεων είναι θέμα πρωταρχικής και θεμελιώδους σημασίας για τον Οργανισμό ΕΛΓΑ. Για το λόγο αυτό οι εκτιμήσεις διενεργούνται από έμπειρους γεωπόνους εκτιμητές πτυχιούχους ανώτατων γεωπονικών Σχολών υπό την άμεση εποπτεία και συνεργασία γεωπόνων εποπτών στελεχών του ΕΛΓΑ με μακροχρόνια εμπειρία στο αντικείμενο των εκτιμήσεων, που είναι γνώστες των καλλιεργειών στις περιοχές τις οποίες τους έχουν ανατεθεί να εποπτεύουν.
Τέλος, όσον αφορά στην τιμή με την οποία θα αποζημιωθούν οι πληγέντες βαμβακοπαραγωγοί, επισημαίνουμε ότι σύμφωνα με το αριθμ. 152911/23-2-2001 έγγραφο της Γ΄ Δ/νσης Δ.Α.Γ.Ε.Π. του Υπουργείου Γεωργίας και βάσει του Κανονισμού Ε.Κ. αριθμ. 1259/1999 του Συμβουλίου, στις οικονομικές ενισχύσεις που καταβάλλονται από την Ευρωπαϊκή Ένωση στους δικαιούχους παραγωγούς, δυνάμει των καθεστώτων στήριξης, δεν θα επιβάλλεται παρακράτηση υπέρ ΕΛΓΑ από 1-1-2001. Παρόλα αυτά ο Οργανισμός ΕΛΓΑ, κατανοώντας το πρόβλημα των Ελλήνων καλλιεργητών που οι καλλιέργειές τους πλήττονται από διάφορα καλυπτόμενα από τον ΕΛΓΑ ζημιογόνα αίτια, θα καταβάλλει για τις ζημιές που θα συμβούν εντός του 2001, αποζημιώσεις που θα εκκαθαρισθούν με τιμές που θα συμπεριλαμβάνουν εκτός από την εμπορική αξία των προϊόντων και τις οποιεσδήποτε οικονομικές ενισχύσεις.
Το Υπουργείο Γεωργίας έχει δρομολογήσει σειρά ενεργειών, με σκοπό την ανασυγκρότηση και τον εκσυγχρονισμό του ΕΛΓΑ, στοχεύοντας στη θεσμική, νομική και οικονομική του θωράκιση, ώστε να συνεχίσει να προσφέρει τις υπηρεσίες του στον Έλληνα αγρότη.
Συνέταξε και προωθεί προς ψήφιση στη Βουλή σχέδιο νόμου σκοπός του οποίου είναι μεταξύ των άλλων η ουσιαστική συμμετοχή του κράτους στους πόρους του ΕΛΓΑ, ο οποίος αναλαμβάνει ουσιαστικότερο ρόλο κρατικού φορέα στο γεωργοασφαλιστικό σύστημα, η δυνατότητα άντλησης πόρων για την οικονομική σταθερότητα και φερεγγυότητα του εν λόγω συστήματος και η αντασφαλιστική κάλυψη του ΕΛΓΑ για την επίλυση των οικονομικών του προβλημάτων.
Ανέθεσε σε ομάδες εργασίας τη μελέτη των οικονομικών του Οργανισμού (συμπεριλαμβανομένου και του θέματος της εισφοροδιαφυγής) και ειδικότερα την αναπλήρωση των πόρων που προήρχοντο από τις επιδοτήσεις των αγροτικών προϊόντων, το πόρισμα της οποίας θα εφαρμόσει από το 2001 με την υιοθέτηση αλλαγών στο ασφαλιστικό καθεστώς (δήλωση καλλιέργειας, διαφοροποίηση εισφοράς, κλπ.).
Προωθεί άμεσα αίτημα προς την Commission για την έγκριση επιχορήγησης του ΕΛΓΑ από τον κρατικό προϋπολογισμό με σκοπό την κάλυψη των ελλειμμάτων του.
Τα παραπάνω μέτρα θα προσδώσουν στον ΕΛΓΑ όλα εκείνα τα εχέγγυα που χρειάζεται για τη βιωσιμότητά του, ώστε να συνεχίσει να προσφέρει τις υπηρεσίες του, που τόσο ανάγκη έχει ο Έλληνας αγρότης.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 536/17-7-01 ερώτηση δόθηκε με το υπ'αριθμ. 1846/10-8-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 536/17-7-01 που κατέθεσε ο Βουλευτής κ. Ι. Λαμπρόπουλος σας πληροφορούμε τα εξής:
Σχετικά με την εισφορά των ελαιοτριβείων υπέρ ΕΛ.Γ.Α. επισημαίνεται ότι στη Βουλή των Ελλήνων έχει κατατεθεί προς ψήφιση το νέο νομοσχέδιο για τον ΕΛ.Γ.Α. στα πλαίσια του οποίου θα εξετασθούν και τα θέματα των εισφορών υπέρ ΕΛ.Γ.Α.
Ο Υπουργός
Γ. ΑΝΩΜΕΡΙΤΗΣ
7. Στην με αριθμό 541/17-7-01 ερώτηση δόθηκε με το υπ'αριθμ. 358/13-8-01 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 541/17-7-01 που κατέθεσε ο Βουλευτής κ. Μανόλης Στρατάκης σχετικά με την καθυστέρηση εφαρμογής των διατάξεων της διαδοχικής ασφάλισης στον ΟΓΑ, σας πληροφορούμε τ΄ ακόλουθα:
Προκειμένου να πραγματοποιηθεί ο ανακαθορισμός των συντάξεων και να δοθούν τα ποσά συμμετοχής των άλλων φορέων δηλ. να καταστεί δυνατή η εφαρμογή των διατάξεων της διαδοχικής ασφάλισης στον ΟΓΑ, η αρμόδια Υπηρεσία του Οργανισμού ζήτησε από το Κέντρο Ηλεκτρονικού Υπολογιστού Κοινωνικών Υπηρεσιών (ΚΗΥΚΥ) την κατάρτιση σχετικού προγράμματος, για την εκκαθάριση αυτής της κατηγορίας των συντάξεων. 
Το ΚΗΥΚΥ όπως πληροφόρησε τον ΟΓΑ μέχρι το τέλος του τρέχοντος έτους δεν έχει τη δυνατότητα κατάρτισης του σχετικού αυτού προγράμματος. Και τούτο, διότι απαιτείται ανασχεδιασμός του υπάρχοντος συστήματος εκκαθάρισης συντάξεων που λόγω της πολυπλοκότητάς του επιβάλλει ιδιαίτερα προσεκτική μελέτη, λόγω των αυξημένων αναγκών και κυρίως του κρίσιμου έργου της προσαρμογής όλων των εφαρμογών του Οργανισμού στο ΕΥΡΩ. 
Τονίζεται ότι το μεγαλύτερο μέρος των ασφαλισμένων του ΟΓΑ που έχουν και διαδοχικό χρόνο ασφάλισης, έχουν ήδη καταστεί συνταξιούχοι με μόνο το χρόνο ασφάλισης τους στον ΟΓΑ και έχουν ήδη ζητηθεί τα ποσά συμμετοχής των άλλων Φορέων, προκειμένου ο Οργανισμός να ανακαθορίσει το ποσό της σύνταξης που πρέπει να καταβάλλει.
Πάντως, καταβάλλεται κάθε δυνατή προσπάθεια από τον Οργανισμό για την όσο το δυνατόν συντομότερη επίλυση του θέματος.
Ο Υφυπουργός
ΝΙΚΟΣ ΦΑΡΜΑΚΗΣ"
8. Στην με αριθμό 542/17.7.01 ερώτηση δόθηκε με το υπ΄ αριθμ. 297/10.8.01 έγγραφο από τον Υφυπουργό Οικονομικών η ακόλουθη ερώτηση:
"Απαντώντας στην με αριθμό 542/17.07.2001, ερώτηση που κατατέθηκε στη Βουλή από το Βουλευτή κ. Μανόλη Στρατάκη, σχετικά με το παραπάνω θέμα, από πλευράς αρμοδιότητας μας, σας γνωρίζουμε τα εξής:
1. Τα ελαφρά αυτοκίνητα οχήματα, διπλοκάμπινα, που φέρουν πίσω από την καμπίνα επιβίβασης των προσώπων μακριά ανοικτή με τροχούς εξέδρα φόρτωσης εμπορευμάτων (καρότσα), χαρακτηρίζονται ως επιβατικά ή φορτηγά με βάση ορισμένα κριτήρια τα οποία έχουν προσδιορισθεί στο επίπεδο τους Ευρωπαϊκής ΄Ενωσης αλλά και με βάση σχετικές γνωμοδοτήσεις του Παγκοσμίου Οργανισμού Τελωνείων που εφαρμόζονται υποχρεωτικά από τους τους χώρες-μέλη του οργανισμού αυτού.
2. Κριτήρια που λαμβάνονται υπόψη είναι το τεκμαρτό βάρος των επιβατών και η μεταφορική ικανότητα σε εμπορεύματα, το βάρος δηλαδή των εμπορευμάτων που μπορεί να μεταφέρει το όχημα αυτό, όπως αυτά προσδιορίζονται από τον κατασκευαστή καθώς επίσης και το συνολικό μήκος του θαλάμου επιβατών σε σχέση με το συνολικό μήκος της εξέδρας φόρτωσης των εμπορευμάτων.
3. Έτσι ένα όχημα αυτού του τύπου χαρακτηρίζεται ως φορτηγό αν το βάρος των εμπορευμάτων που μπορεί να μεταφέρει ξεπερνά το βάρος των επιβατών όπως τα στοιχεία αυτά προσδιορίζονται από τον κατασκευαστή. Επίσης χαρακτηρίζεται ως φορτηγό αυτοκίνητο αυτού του τύπου εκείνο στο οποίο το μήκος της εξέδρας φόρτωσης ξεπερνάει το μήκος του θαλάμου επιβατών.
4. Με βάση τα παραπάνω οι αγρότες μπορούν να επιλέξουν αυτοκίνητα οχήματα αυτού του τύπου τα οποία κατατάσσονται από της τελωνειακές αρχές στη δασμολογική κλάση των φορτηγών αυτοκινήτων και ταξινομούνται ως φορτηγά αυτοκίνητα από την Υπηρεσία Μεταφορών και Επικοινωνιών της αρμόδιας Νομαρχιακής Αυτοδιοίκησης με αποτέλεσμα να εξυπηρετούνται για τη μεταφορά εργατικού προσωπικού ή μελών της οικογένειας τους.
5. Τέλος σημειώνεται ότι τυχόν περιορισμοί στη χρησιμοποίηση των οχημάτων αυτών ανάγονται στην αρμοδιότητα του Υπουργείου Μεταφορών και Επικοινωνιών, στο οποίο άλλωστε απευθύνεται η ερώτηση αυτή.
Ο Υφυπουργός
Α. ΦΩΤΙΑΔΗΣ"
9. Στην με αριθμό 542/17.7.01 ερώτηση δόθηκε με το υπ' αριθμ. 1847/6.8.01 έγγραφο από τον Υπουργό Γεωργίας, η ακόλουθη απάντηση:
"Απαντώντας στην ερώτηση 542/17.7.01 που κατέθεσε ο Βουλευτής κ. Μ.Σ. Στρατάκης, σας πληροφορούμε τα εξής:
Ο χαρακτηρισμός όλων των αυτοκινήτων οχημάτων αποτελεί αρμοδιότητα του συνερωτώμενου Υπουργού Μεταφορών και Επικοινωνιών. Ως εκ τούτου αρμόδιο ν΄ απαντήσει είναι το εν λόγω Υπουργείο.
Αναφέρεται ότι το Υπουργείο Γεωργίας είναι σύμφωνο να δοθεί η δυνατότητα μεταφοράς των αγρεργατών και των μελών των οικογενειών τους με τα Φ.Ι.Χ. αγροτικά αυτοκίνητα, πέραν των δυνατοτήτων που παρέχονται σήμερα, αρκεί να τηρούνται όλοι οι κανόνες ασφαλείας.
Ο Υπουργός
Γ. ΑΝΩΜΕΡΙΤΗΣ"
10. Στην με αριθμό 544/17.7.01 ερώτηση δόθηκε με το υπ' αριθμ. 1848/6.8.01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 544/17.7.2001 που κατέθεσε ο Βουλευτής κ. Μ.Σ. Στρατάκης, σας πληροφορούμε τα εξής:
Αναφορικά με τον εμπλουτισμό του Φράγματος Φανερωμένης θέτουμε υπόψη τα παρακάτω:
Στα ΠΕΠ Κρήτης του ΙΙ ΚΠΣ είναι ενταγμένη η κατασκευή του Φράγματος Φανερωμένης. Τα αιτούμενα έργα εκτροπής του χειμάρρου Πλατύ προς το Φράγμα Φανερωμένης δεν περιλαμβάνονται στο δημοπρατηθέν αντικείμενο του έργου "Φράγμα Φανερωμένης Μεσαράς Κρήτης".
Η λειτουργία του ταμιευτήρα της Φανερωμένης, όπως αυτός δημοπρατήθηκε και κατασκευάζεται, καλύπτει ανάγκες της περιοχής για την οποία σχεδιάστηκε, με λειτουργία υπερετήσιας εξίσωσης απορροών και απολήψεων του χειμάρρου Κουτσουλίδη.
Η αιτούμενη εκτροπή του χειμάρρου Πλατύ θα εξυπηρετήσει κυρίως νέες περιοχές εκτός περιμέτρου των δημοπρατηθέντων και θα λειτουργήσει επικουρικά στον ήδη υπάρχοντα ταμιευτήρα της Φανερωμένης. Πρόκειται όμως για ένα εξ ολοκλήρου νέο έργο, για το οποίο απαιτείται ο προβλεπόμενος σχεδιασμός ένταξης σε χρηματοδοτικό πρόγραμμα τόσο του συνόλου των απαιτούμενων μελετών, όσο και αυτής της ίδιας της κατασκευής του.
Η πρόταση είναι καταγραμμένη στα μελλοντικά εκπονηθέντα Προγράμματα που έχει καταρτίσει το Υπουργείο Γεωργίας με βάση τις προτάσεις των αρμοδίων Φορέων. Τα προγράμματα θα έχουν διάφορες πηγές χρηματοδότησης και η υλοποίηση των έργων θα γίνεται ανάλογα με την εξασφάλιση των οικονομικών πόρων.
Ο Υπουργός
Γ. ΑΝΩΜΕΡΙΤΗΣ"
11. Στην με αριθμό 563/17-7-01 ερώτηση δόθηκε με το υπ΄ αριθμ. 44453/3-8-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της με αριθμό 563/17.7.2001 ερώτησης, που κατατέθηκε στη Βουλή των Ελλήνων από το Βουλευτή κ. Φώτη Κουβέλη, από πλευράς δικής μας αρμοδιότητας πληροφορούμε την Εθνική Αντιπροσωπεία τα εξής:
Σύμφωνα με τις διατάξεις του ν. 2738/99, οι συλλογικές διαπραγματεύσεις -συμφωνίες πραγματοποιούνται κάθε έτος στο υπουργείο Δημόσιας Διοίκησης και Αποκέντρωσης και οι συλλογικές συμβάσεις- συμφωνίες υπογράφονται από τον Υπουργό Εσωτερικών, Δημόσιας Διοίκησης και Αποκέντρωσης και το συλλογικό όργανο.
Επομένως, με τις ανωτέρω διατάξεις δεν προβλέπεται υπογραφή συλλογικής συμφωνίας μεταξύ του συλλογικού οργάνου των υπαλλήλων και του αρμόδιου Υπουργού.
Όσον αφορά τα οικονομικά αιτήματα των υπαλλήλων του υπουργείου Αιγαίου, τελούν υπόψη της αρμόδιας Υπηρεσίας του Υπουργείου μας και θα εξετασθούν με βάση την κυβερνητική πολιτική για τους μισθούς και τη δημοσιονομική δυνατότητα της χώρας.
Ο Υφυπουργός
ΓΕΩΡΓΙΟΣ ΔΡΥΣ"
12. Στην με αριθμό 591/18-7-01 ερώτηση δόθηκε με το υπ΄ αριθμ. 46212/3-8-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης με αριθμό 591/18-7-2001, του Βουλευτού κ. Γ. Αλογοσκούφη, σχετικά με την έκδοση των Προμετόχων των Ελληνικών Τουριστικών Ακινήτων (Ε.Τ.Α.), σας πληροφορούμε τα ακόλουθα:
Σύμφωνα με τις διατάξεις του άρθρου 10 του ν. 2642/98 το Ελληνικό Δημόσιο μπορεί να εκδίδει και να διαθέτει στο επενδυτικό κοινό στο εσωτερικό και στο εξωτερικό αξιόγραφα σε φυσική μορφή ή με λογιστικές εγγραφές (άϋλοι τίτλοι) με την ονομασία Μετοχοποιήσιμοι τίτλοι.
Οι μετοχοποιήσιμοι τίτλοι είναι νέα χρηματοοικονομικά προϊόντα που αναπτύσσονται τα τελευταία χρόνια και χρησιμοποιούνται από τις περισσότερες χώρες. Το προϊόν των μετοχοποιήσιμων τίτλων διατίθεται κυρίως για την αγορά παλαιού Δημοσίου Χρέους με υψηλά επιτόκια συμβάλλοντας έτσι στην επίτευξη του στόχου μείωσης του Δημοσίου Χρέους και περιορισμού του ελλείμματος. Με την έκδοση των μεταχοποιήσιμων τίτλων προωθείται το πρόγραμμα ιδιωτικοποιήσεων της Κυβέρνησης και παρέχεται η δυνατότητα στους κατόχους μετοχοποιήσιμων τίτλων να συμμετάσχουν σ΄ αυτό και να τους ανταλλάξουν με μετοχές Δημοσίων Επιχειρήσεων.
Τα προμέτοχα Ε.Τ.Α. είναι μετοχοποιήσιμοι τίτλοι, οι οποίοι παρέχουν στους κατόχους τους το δικαίωμα προνομιακής συμμετοχής στη διαδικασία διάθεσης (με Δημόσια εγγραφή ή ιδιωτική τοποθέτηση) των μετοχών Ε.Τ.Α.
Επομένως η έκδοση των Προμετόχων Ε.Τ.Α. δεν μπορεί να χαρακτηρισθεί ως δανεισμός του Ελληνικού Δημοσίου ούτε να γίνει απ' ευθείας σύγκριση του κόστους δανεισμού με το κόστος έκδοσης των προμετόχων Ε.Τ.Α.
Οι προμήθειες που χορηγήθηκαν για την έκδοση των προμετόχων Ε.Τ.Α. είναι οι ακόλουθες:
α) διαχείρισης (arrangement fees) 0,20%
β) οργάνωσης (structuring fees) 0,20%
γ) αναδοχής (underwriting fees) 0,20%
δ) διάθεσης (selling fees) 0,20%
Ο Υφυπουργός
Γ. ΔΡΥΣ"
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ανακοινώσω το δελτίο επίκαιρων ερωτήσεων της Πέμπτης 25 Οκτωβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν.Βουλής)
1. Η με αριθμό 60/22-10-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ανδρέα Λοβέρδου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τις προθέσεις της Κυβέρνησης, ως προς τις διαδικασίες εφαρμογής του προγράμματος, για τη φύλαξη των σχολικών κτιρίων κλπ.
2. Η με αριθμό 58/22-10-2001 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Λιάνας Κανέλλη προς τον Υπουργό Εμπορικής Ναυτιλίας, σχετικώς με το πρόσφατο ατύχημα των πέντε ναυτεργατών, στη ναυπηγοεπισκευαστική ζώνη Σαλαμίνας, τη δικαστική διερεύνηση της υπόθεσης και τον καταλογισμό των ευθυνών.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν.Βουλής)
1. Η με αριθμό 57/22-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Εργασίας και Κοινωνικών Ασφαλίσεων, σχετικώς με την καταβολή στον Οργανισμό Ασφάλισης Ελευθέρων Επαγγελματιών (ΟΑΕΕ), των χρεωστούμενων, από το Κράτος, 127 δισεκατομμυρίων δρχ. κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Η πρώτη με αριθμό 61/22-10-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Ανάπτυξης, σχετικώς με την επικίνδυνη, για τη Δημόσια Υγεία, τοξική ουσία, που χρησιμοποιείται για τη λεύκανση εισαγόμενου τυριού κλπ., διαγράφεται λόγω κωλύματος του ερωτώμενου Υπουργού.
Η δεύτερη με αριθμό 59/22-10-2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Τσιόγκα προς τον Υπουργό Υγείας και Πρόνοιας, σχετικώς με τις απεργιακές κινητοποιήσεις των εργαζομένων στο Νοσοκομείο Λάρισας, την πρόσληψη του αναγκαίου ιατρικού, νοσηλευτικού και διοικητικού προσωπικού κλπ., διαγράφεται λόγω κωλύματος του ερωτώμενου Υπουργού.
Η τρίτη με αριθμό 56/22-10-2001 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Εμπορικής Ναυτιλίας, Ανάπτυξης, σχετικώς με το πρόσφατο εργατικό ατύχημα στη ναυπηγοεπισκευαστική ζώνη Σαλαμίνας, την άμεση δικαστική διαλεύκανση της υπόθεσης κλπ., διαγράφεται λόγω κωλύματος του ερωτώμενου Υπουργού.
Επίκαιρες ερωτήσεις δεύτερου κύκλου.
Πρώτη είναι η με αριθμό 62/22-10-2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας, σχετικώς με την απόφαση της Ευρωπαϊκής ΄Ενωσης, η οποία αφορά την περικοπή των επιδοτήσεων για τα καπνά. 
Η επίκαιρη ερώτηση του κ. Κουρουμπλή έχει ως εξής:
"Όπως έγινε γνωστό, η Ευρωπαϊκή Ένωση, για λόγους "πολιτικής στα θέματα υγείας", αποφάσισε την περικοπή των επιδοτήσεων στα καπνά.
Η απόφαση αυτή, όμως, δεν έχει βάση, γιατί ούτε οι Ευρωπαίοι θα πάψουν να καπνίζουν ούτε οι ευρωπαϊκές καπνοβιομηχανίες θα πάψουν να λειτουργούν και να εμπορεύονται καπνά, αφού θα εισάγουν τις απαραίτητες ποσότητες καπνού από χώρες εκτός Ευρωπαϊκής ΄Ενωσης, όπως η Ζιμπάμπουε, το Μπαγκλαντές κλπ. και μάλιστα με φθηνότερες τιμές.
Ειδικότερα, σε ό,τι αφορά την Ελλάδα, η απόφαση αυτή βάζει σε μεγάλο κίνδυνο τόσο το εισόδημα όσο και το βιοτικό επίπεδο των Ελλήνων καπνοπαραγωγών, καταργεί μεγάλο αριθμό θέσεων εργασίας, ανατρέπει προσδοκίες ζωής κι επιπλέον θέτει την καπνοκαλλιέργεια υπό διωγμό και αφανισμό.
Στην Αιτωλοακαρνανία, όπου η καπνοκαλλιέργεια είναι βασική πηγή εισοδήματος, η προώθηση και εφαρμογή μιας τέτοιας πολιτικής θα δημιουργήσει σοβαρό οικονομικό πρόβλημα και θα οδηγήσει σε κατάρρευση όλους τους τομείς οικονομικής δραστηριότητας του νομού και θα διογκώσει την ανεργία, που σήμερα σε επίπεδο νομού βρίσκεται περίπου στο 24%.
Ερωτάται ο κύριος Υπουργός:
Σε ποιες ενέργειες θα προβεί, ώστε να συνεχισθεί η σημερινή πολιτική επιδότησης των καπνών;"
Ο Υφυπουργός Γεωργίας κ. Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Η Κυβέρνηση, κύριε συνάδελφε, συμμερίζεται απόλυτα τους προβληματισμούς και τις θέσεις σας. Η οποιαδήποτε αλλαγή στο καθεστώς των επιδοτήσεων, θα δημιουργήσει πράγματι μεγάλα προβλήματα στις περιοχές, όπως αυτή της Αιτωλοακαρνανίας, όπου η καπνοκαλλιέργεια συνιστά βασική και αναντικατάστατη πηγή εισοδήματος.
Με το επιχείρημα της προστασίας της δημόσιας υγείας, βάλλεται η καπνοκαλλιέργεια από τους υποστηρικτές της αντικαπνιστικής πολιτικής. Παρ' όλα αυτά, η Ευρωπαϊκή Ένωση συνεχίζει να ενισχύει το προϊόν μέχρι σήμερα και καμία επίπτωση δεν έχει σημειωθεί ούτε στην απασχόληση αλλά ούτε στη συνέχιση της καλλιέργειας του καπνού.
Η διατήρηση όμως της στάσης αυτής στην Ευρωπαϊκή Επιτροπή θα πρέπει να αποδοθεί και στις ενέργειες της ελληνικής Κυβέρνησης. Και μάλιστα, οι τελευταίες θέσεις της Ευρωπαϊκής Επιτροπής, που αναιρούν πράγματι τα μέχρι σήμερα ισχύοντα, εξετάζονται από τις αρμόδιες κυβερνητικές υπηρεσίες με υπευθυνότητα, καθώς η διασφάλιση του εισοδήματος των καπνοπαραγωγών και η διατήρηση του κοινωνικού ιστού της υπαίθρου αποτελούν κύριους κυβερνητικούς στόχους.
Προς επιβεβαίωση όλων αυτών, οφείλουμε να υπενθυμίσουμε τη δυναμική παρέμβαση του Πρωθυπουργού κατά την προτελευταία και την τελευταία Σύνοδο Κορυφής στο Γκέτεμποργκ, χάρη στην οποία αφαιρέθηκαν τα προς συζήτηση θέματα και οι σχετικές με τον καπνό τροπολογίες της Ευρωπαϊκής Επιτροπής, που είχαν εγκριθεί από το Ευρωκοινοβούλιο.
Σύμφωνα με τις διαβεβαιώσεις του αρμόδιου Επιτρόπου, η όποια αποσύνδεση των ενισχύσεων για τον καπνό ενδέχεται να πραγματοποιηθεί στο μέλλον, θα είναι προοδευτική και θα επέλθει μόνο εφόσον συνοδεύεται από την ανάπτυξη μέτρων, που θα επιτρέπουν την εξασφάλιση ανάλογων πηγών εισοδημάτων και εναλλακτικών οικονομικών δραστηριοτήτων για τους καπνοκαλλιεργητές και τους απασχολούμενους στον τομέα του καπνού.
Η μέριμνα για τη διατήρηση της ζωτικότητας του οικονομικού και κοινωνικού ιστού των αγροτικών περιοχών, όπου καλλιεργείται καπνός, είναι προτεραιότητα του Υπουργείου Υγείας. Συγκεκριμένα το Υπουργείο Γεωργίας θα προστατεύσει τα συμφέροντα και το εισόδημα των παραγωγών σε όλα τα επίπεδα. Πρώτον, με τη συνεργασία που έχει ήδη ξεκινήσει των φορέων των παραγωγών, ώστε σε ευρωπαϊκό επίπεδο να υπάρξει συντονισμένη αντίδραση όλων εκείνων των παραγωγών και μεταποιητών, που θίγονται τα συμφέροντά τους από την αντικαπνιστική εκστρατεία.
Δεύτερον, με τη συνεργασία με τις άλλες χώρες της Ευρωπαϊκής Ένωσης που παράγουν καπνό, ώστε να υπάρξει συντονισμένη και από κοινού στήριξη. Ήδη έχει κανονιστεί ταξίδι δικό μου στις Βρυξέλλες και στην Ισπανία γι' αυτό το θέμα.
Και τρίτον, με την επεξεργασία θέσεων που θα βελτιώνουν την κοινή οργάνωση του καπνού μέσα από την αναδιάρθρωση ποικιλιών. Και εδώ έχουμε προχωρήσει αρκετά και στην περιοχή σας προωθούμε ένα πρόγραμμα, ώστε να αντικαταστήσουμε τα "μαύρα" και τα "τσεμπέλια". Πιστεύω ότι με αυτές τις ενέργειες θα συνεχίσουμε να έχουμε το καθεστώς που μέχρι σήμερα ισχύει.
Τελειώνω με μια λέξη, κύριε Πρόεδρε. Είναι αλήθεια ότι ο καπνός εδώ και δέκα χρόνια κινείται σ' ένα δύσκολο περιβάλλον παρ' όλα αυτά, συνεχίζει να παίζει και ένα σημαντικό ρόλο σε εξήντα χιλιάδες οικογένειες και σε περίπου διακόσιες ογδόντα χιλιάδες συνολικά απασχολούμενους.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, περιρρέει μια ιδιαιτέρως έντονη ανησυχία στο χώρο των οικογενειών, που ασχολούνται με τα καπνά και κυρίως στους νομούς αυτούς που ο καπνός αποτελεί σημαντική παραγωγική βάση και σημαντικό ως εκ τούτου εισόδημα για τις οικογένειες και την τοπική οικονομία. Οι πληροφορίες που έρχονται συνεχώς από την Ευρωπαϊκή Ένωση εντείνουν αυτό το κλίμα.
Μάλιστα πρόσφατα υπάρχουν πληροφορίες ότι και στο Ευρωπαϊκό Κοινοβούλιο έχουν κατατεθεί ορισμένες τροπολογίες από Ευρωβουλευτές του Λαϊκού Κόμματος και όλα αυτά δημιουργούν ένα αφόρητο κλίμα στο χώρο των νομών όπου καλλιεργείται ο καπνός.
Από αυτά που με πολλή προσοχή παρακολούθησα από τον κύριο Υφυπουργό, ο οποίος είναι πολύ βαθύς γνώστης των αγροτικών ζητημάτων, δεν είναι βέβαιο ότι η υπόθεση αυτή έχει κλείσει. Η παρέμβαση βέβαια που έγινε στη Σύνοδο του Γκέτεμποργκ από τον Πρωθυπουργό ανέστειλε κατά κάποιο τρόπο την εξέλιξη αυτής της υπόθεσης και τις πρωτοβουλίες της Ευρωπαϊκής Ένωσης.
Εκείνο που θα ήθελα να πω είναι για τη συνεννόηση πρωτίστως με το Υπουργείο Υγείας, όπου πάρθηκαν ορισμένες πρωτοβουλίες, τις οποίες θεωρούμε κάπως εσπευσμένες, σε ό,τι αφορά τη θέση της χώρας μας πάνω στο ζήτημα αυτό, δηλαδή στην αντικαπνιστική εκστρατεία, όπου θα μπορούσε η Ελλάδα να κρατήσει μία επιφύλαξη, κατά την προσωπική μου άποψη, δεδομένου ότι υπάρχει το πρόβλημα των καπνοπαραγωγών στην Ελλάδα. Και θεωρώ, κύριε Πρόεδρε, ότι δεν είναι ειλικρινείς οι προθέσεις της Ευρωπαϊκής Ένωσης δεδομένου ότι τα καπνά που καλλιεργούνται στην Ευρώπη είναι το 7% της παγκόσμιας παραγωγής και το 20% περίπου της κατανάλωσης στην Ευρώπη. Το 80% δηλαδή των τσιγάρων, του καπνού που καταναλώνεται στην Ευρώπη, είναι καπνά που αγοράζονται από τρίτες χώρες. Τουτέστιν αυτό το επιχείρημα της αντικαπνιστικής εκστρατείας υποκρύπτει άλλες λογικές περισσότερο οικονομικές, να περικόψουν δηλαδή τις επιδοτήσεις του καπνού, χωρίς αυτό να σημαίνει ότι θα περιορισθεί το κάπνισμα στην Ευρώπη και πολύ περισσότερο χωρίς να σημαίνει ότι δεν θα εισάγονται πλέον για το υπόλοιπο 20% από τρίτες χώρες. Οι καπνοβιομηχανίες θα αγοράζουν με πολύ φθηνότερες τιμές τα προϊόντα αυτά του καπνού και ως εκ τούτου εκείνοι που θα θιγούν και θα πληγούν θα είναι οι καπνοπαραγωγοί, κυρίως στην Ελλάδα, διότι η Ελλάδα έχει μία σημαντική, μια εκτεταμένη σε επίπεδο νομών καλλιέργεια καπνού, εξήντα χιλιάδες οικογένειες περίπου, οι οποίες αριθμούν τριακόσιες χιλιάδες ανθρώπους περίπου, ζουν από τα καπνά. Αλλά δεν είναι μόνον αυτό. Είναι και οι καπνεργάτες, η επεξεργασία και όλη αυτή η διαδικασία, που αφορά την ολοκλήρωση του καπνού για να γίνει τσιγάρα.
Νομίζω, λοιπόν, ότι θα πρέπει να υπάρξουν σημαντικές πρωτοβουλίες και σε επίπεδο Κομισιόν, αλλά και σε επίπεδο Ευρωπαϊκού Κοινοβουλίου, να κινητοποιηθούν και οι Ευρωβουλευτές, να κινητοποιήσουμε με υπογραφές, θα έλεγα και να αναδείξουμε το θέμα και σε ελλαδικό επίπεδο, για να καταστήσουμε σαφές στην Ευρωπαϊκή Ένωση ότι υπάρχει ένα πάρα πολύ μεγάλο πρόβλημα, εάν προχωρήσει σε τέτοιου είδους επιλογές, το οποίο θα βιώσουν χιλιάδες άνθρωποι, που εκ του αποτελέσματος αυτού θα αναγκασθούν να τροφοδοτήσουν το μεγάλο πρόβλημα της ανεργίας στην εποχή μας. Ευχαριστώ. 
ΠΡΟΕΔΡΟΣ (Απόστολος Κακλαμάνης): Ο Υφυπουργός Γεωργίας κ. Ευάγγελος Αργύρης έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κύριε Πρόεδρε, κύριοι συνάδελφοι, μια και διαμορφώνεται μία εθνική θέση γύρω από το θέμα του καπνού, θα ήθελα να διαχωρίσουμε δύο πράγματα. Θα ήταν αδιανόητο για μας να ταυτίσουμε απόλυτα την αντικαπνιστική εκστρατεία με την καπνική πολιτική, όπως επίσης θα ήταν μεγάλο λάθος να πούμε ότι το κάπνισμα δεν βλάπτει. Είναι σίγουρο ότι θα αποδυναμώναμε τη θέση μας, την άποψή μας σαν μία χώρα, που με επιστημονικούς δείκτες πλέον, αποδεικνύεται ότι το κάπνισμα βλάπτει. 
Όποιος λέει ότι το κάπνισμα βλάπτει δεν σημαίνει ότι είναι κατά του καπνού. Ο καπνός σαν φυτό είναι φιλοπεριβαλλοντολογικό φυτό. Είναι πυκνόφυλλο, βοηθάει στη μη διάβρωση των εδαφών, χρειάζεται πολύ λίγο νερό, χρειάζεται λιγότερα αποθέματα φυσικών πόρων, όπως είναι το νερό με το οποίο θα αντιμετωπίσουμε πρόβλημα στη συνέχεια, άρα, λοιπόν, έχει ένα δικό του ισοζύγιο που μπορεί να υπερασπιστεί κανένας με διαφορετικά πράγματα.
Επίσης είναι αλήθεια οι προβληματισμοί οι δικοί σας, που είναι και προβληματισμοί όλων. Είναι λίγο παρακινδυνευμένο κάποιος από την Ευρωπαϊκή Ένωση να υποστηρίξει ότι αν σταματήσουμε να ενισχύουμε τον καπνό θα σταματήσει και το κάπνισμα. Θα ήταν δηλαδή το μεγαλύτερο ψέμα, που θα μπορούσε να πει κανείς, γιατί όσες προσπάθειες και αν έγιναν από την αντικαπνιστική εκστρατεία δεν έχουμε μείωση των τσιγάρων στην Ευρωπαϊκή Ένωση, παρά μόνο σταθερότητα, για να μην πω και αύξηση.
΄Αρα, λοιπόν, μέχρι που να βρεθεί το οποιοδήποτε ισοδύναμο που θα μπορέσει να αντικαταστήσει, αυτό που μέχρι τώρα μεγάλωσε γενιές και γενιές στην Ελλάδα, όπως είναι ο καπνός, εμείς θα είμαστε αντιμέτωποι σε οποιαδήποτε θέση θα προσπαθήσει να μειώσει και να περικόψει τις ενισχύσεις για τον καπνό. 
Σ΄ αυτή, λοιπόν, την πολιτική έχουμε καλέσει όλες τις δυνάμεις, πρώτα τις παραγωγικές και τις εμπλεκόμενες με τη διεπαγγελματική οργάνωση του καπνού. Κάναμε ήδη σύσκεψη και καλέσαμε αυτούς και μιλήσαμε. Κάναμε συνεννόηση και έχουμε ενημερώσει και σε επίπεδο Βουλής μέσα από την επερώτηση, που έκαναν οι συνάδελφοι της Νέας Δημοκρατίας, όπου εκφράσαμε τις θέσεις μας για το πού ακριβώς κινούνται τα θέματα στην Ευρωπαϊκή Ένωση, αλλά και τι ενέργειες έχει κάνει η χώρα μας. 
Και νομίζω ότι οι λογικές κατά τις οποίες η μία πλευρά πάει να επιρρίψει ευθύνες στην άλλη, αποδυναμώνουν το εθνικό μέτωπο, γιατί είναι αλήθεια ότι ο καπνός εδώ και δώδεκα, δεκατρία χρόνια κινείται σ΄ ένα δυσμενές περιβάλλον. Αυτό το δυσμενές περιβάλλον έχουμε επιχειρήματα να το ανατρέψουμε, να το αναστρέψουμε μέχρι που να βρεθεί εκείνη η λύση -και ούτε αυτή η ιδέα πρέπει να μας φοβίζει- που θα μπορέσει πράγματι ισοδύναμα να αντικαταστήσει, όταν μπορέσει, αυτό το φυτό, που μέχρι σήμερα ήδη καλλιεργείται και έχουμε μεγαλώσει όλοι με αυτό. 
Ευχαριστώ, κύριε Πρόεδρε. 
ΠΡΟΕΔΡΟΣ (Απόστολος Κακλαμάνης): Έχουν μεγαλώσει όλοι με αυτό, αλλά και πόσοι έχουν φύγει πρόωρα από τη ζωή μ΄ αυτό! 
ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομικών: "Κύρωση του Κώδικα Διατάξεων Φορολογίας, Κληρονομιών, Δωρεών, Γονικών Παροχών, Προικών και Κερδών από Λαχεία". 
Το νομοσχέδιο θα συζητηθεί σήμερα σε μία και μόνη συνεδρίαση. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα ήθελα το λόγο. 
ΠΡΟΕΔΡΟΣ (Απόστολος Κακλαμάνης): Ορίστε, κύριε Υπουργέ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα ήθελα να καταθέσω για τα Πρακτικά της Βουλής κάποιες παρατηρήσεις, απόλυτα νομοτεχνικής μορφής, για να μην τις καταθέσω την τελευταία στιγμή. 
(Στο σημείο αυτό ο Υφυπουργός Οικονομικών κ. Α. Φωτιάδης καταθέτει για τα Πρακτικά τις προαναφερθείσες αναδιατυπώσεις, οι οποίες έχουν ως εξής: 

(Οι προαναφερθείσες αναδιατυπώσεις βρίσκονται στο τεύχος των Πρακτικών της Βουλής)
ΠΡΟΕΔΡΟΣ (Απόστολος Κακλαμάνης): Θα ήθελα να το μοιράσετε για να το δουν οι κύριοι συνάδελφοι. 
Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κυρίες και κύριοι συνάδελφοι, δεν είναι και το πιο ευχάριστο για έναν Βουλευτή και μάλιστα της Πλειοψηφίας, του κυβερνώντος κόμματος, να εισηγείται την κωδικοποίηση κληρονομιών, γονικών παροχών, δωρεών, προικών κλπ την επόμενη της ανακοίνωσης ενός ανασχηματισμού και μάλιστα λίγες ώρες πριν από την ορκωμοσία. 
Η σύνθεση της Κυβέρνησης ίσως να απασχολεί την ελληνική κοινωνία, γιατί περιμένει πολλά απ΄ αυτήν. Το φορολογικό μας σύστημα είναι σίγουρο ότι απασχολεί το σύνολο του ελληνικού λαού και γι΄ αυτό και εγώ θα κάνω μια προσπάθεια να ασχοληθώ έστω και έμμεσα με το φορολογικό. 
Η κύρωση του Κώδικα Διατάξεων Φορολογίας, Κληρονομιών, Δωρεών, Γονικών Παροχών, Προικών και Κερδών από Λαχεία είναι μια διαδικασία που δεν περιλαμβάνει σίγουρα νέες φορολογίες, που δεν προσθέτει νέα φορολογικά μέτρα, αλλά σίγουρα καταπολεμά την πολυνομία, τακτοποιεί πλήθος φορολογικών διατάξεων, αντιμετωπίζει την πολυπλοκότητα των φορολογικών μας νομοθεσιών, χωρίς όμως να απλουστεύει το φορολογικό μας σύστημα αυτό καθεαυτό. 
Η κωδικοποίηση κάνει πιο ευχάριστο το θεσμικό πλαίσιο, που αφορά τις κληρονομιές, γονικές παροχές, δωρεές, προίκες κλπ, ώστε να διευκολυνθούν τα μέγιστα οι φορολογούμενοι πολίτες, οι εργαζόμενοι στις υπηρεσίες, αλλά και οι εμπλεκόμενοι φορείς, όπως οι λογιστές, οι δικηγόροι, οι συμβολαιογράφοι και άλλοι με στόχο τη διευκόλυνση του πολίτη, την εξάλειψη της ταλαιπωρίας, τη μείωση του κόστους διαχείρισης του φορολογικού συστήματος. 
Έτσι, δηλαδή, με την κωδικοποίηση συμβάλλουμε στην άμβλυνση των τριβών, αντιθέσεων, αντιπαραθέσεων φορολογουμένων πολιτών και φορολογούσας αρχής και επιτυγχάνουμε την καλύτερη λειτουργία των υπηρεσιών και την αποτελεσματικότητά τους τόσο στην απονομή της φορολογικής δικαιοσύνης όσο και στην είσπραξη των φορολογικών εσόδων και την υλοποίηση των προϋπολογισμών. 
H προετοιμασία της κωδικοποίησης της φορολογίας κληρονομιών, δωρεών, γονικών παροχών κλπ. άρχισε με τη σύσταση της επιτροπής, που αποφασίστηκε το 1996 και μετά από επίπονη προσπάθεια του συνόλου των στελεχών του Υπουργείου Οικονομικών φτάσαμε ύστερα από πέντε χρόνια στο συγκεκριμένο ενιαίο κείμενο, που περιλαμβάνει φορολογικά νομοθετήματα και διατάξεις που ξεκινούν από το 1836 και φτάνουν μέχρι σήμερα. Η κωδικοποίηση αυτή είναι σημαντική. Κινείται στα πλαίσια της πραγματικής διευκόλυνσης των πολιτών και είναι συνέχεια άλλων αντίστοιχων κωδικοποιήσεων σε άλλες φορολογίες όπως του φόρου προστιθέμενης αξίας, που ήδη ψηφίστηκε πριν από λίγο καιρό, αλλά και άλλων αντίστοιχων νομοθετημάτων όπως του τελωνειακού κώδικα, που βρίσκεται στη διαδικασία συζήτησης και ψήφισης στη Βουλή επίσης εντός των ημερών, αλλά και άλλων που βρίσκονται στο στάδιο της ολοκλήρωσης, ούτως ώστε να έχουμε κωδικοποιήσει πλέον το σύνολο των φορολογιών σ' ένα ενιαίο θεσμικό νομικό πλαίσιο.
(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Η προσπάθεια αυτή έρχεται να συμπληρώσει μια σειρά άλλων ενεργειών στα πλαίσια της δημιουργίας σύγχρονων λειτουργικών και αποτελεσματικών φορολογικών υπηρεσιών, όπως είναι μια σειρά μέτρα που έχουν να κάνουν με τη μηχανοργάνωση των υπηρεσιών, τη μηχανογράφηση των διαδικασιών μέσα από το γνωστό σύστημα ΤΑΧΙS, μέσα από την αναβάθμιση των υπηρεσιών με τη δημιουργία των υπηρεσιών προληπτικού ελέγχου, όπως είναι το Σώμα Δίωξης Οικονομικού Εγκλήματος, αλλά και τις άλλες ελεγκτικές υπηρεσίες όπως είναι το Εθνικό Ελεγκτικό Κέντρο, τα Περιφερειακά και Τοπικά Ελεγκτικά Κέντρα.
Στα περιεχόμενα της κωδικοποίησης περιλαμβάνεται το σύνολο των νομοθετημάτων όλων των κυβερνήσεων μέχρι σήμερα και υπάρχουν θέματα που αντιμετώπισαν ουσιαστικά και ριζικά και αποτελεσματικά χρόνια αιτήματα των φορολογουμένων και γενικά αλλά και κύρια φορολογουμένων, που είχαν μικρή φοροδοτική ικανότητα. Έτσι παραδείγματος χάρη μια βαθιά τομή σε αυτόν τον τομέα ήταν ο αντικειμενικός προσδιορισμός της αξίας των ακινήτων, που έγινε το 1984-1985 που διευκόλυνε τα μέγιστα και στην εξυπηρέτηση των πολιτών, στην είσπραξη των εσόδων μέσα από μία διαδικασία που είχε σοβαρά στοιχεία φορολογικής δικαιοσύνης -ελαχιστοποιήθηκαν οι περιπτώσεις προσφυγών στα δικαστήρια κλπ.- και συνέβαλε καθοριστικά στη δημιουργία φορολογικής συνείδησης στους πολίτες σ΄ ένα σοβαρό φορολογικό αντικείμενο, όπως είναι η φορολογία στα ακίνητα και ό,τι έχει σχέση με αυτά και όσον αφορά τον τρόπο απόκτησής τους με οποιαδήποτε μορφή είτε μέσα από την αγοροπωλησία είτε μέσα από τις κληρονομιές, όταν αποκτούν τίτλο κυριότητας. 
Μία δεύτερη τομή ήταν καθιέρωση της απαλλαγής από το φόρο πρώτης κατοικίας, μέτρο σοβαρό με κοινωνική ευαισθησία που συνέβαλε στο να λυθεί σε μεγάλο βαθμό το πρόβλημα των οικονομικά αδύνατων φορολογουμένων συμπολιτών μας στην προσπάθεια να λύσουν το πρόβλημα της στέγης. Κατά τη γνώμη μου αυτό θα πρέπει να διευρυνθεί και να επεκταθεί τόσο ως προς την απαλλασσόμενη αντικειμενική αξία όσο και προς την απαλλασσόμενη επιφάνεια. 
Επίσης με κοινωνικό κριτήριο και χαρακτήρα αντιμετωπίστηκαν ζητήματα που έχουν να κάνουν με την απαλλαγή με τη φορολογία των ακινήτων, για αγορές, κληρονομιές, δωρεές, γονικές παροχές κλπ. στους κατ' επάγγελμα αγρότες. Μέσα από αυτές τις φοροαπαλλαγές δίνουμε κίνητρα και δημιουργούμε προϋποθέσεις να παραμείνουν οι άνθρωποι της υπαίθρου στην περιφέρειά τους και να συνεχίζουν να είναι αγρότες.
Μεγάλη καινοτομία μέσα στην υπό κωδικοποίηση νομοθεσία ήταν η νομοθετική διάταξη με το ν. 1329/83 με τον οποίο αναμορφώθηκε το οικογενειακό δίκαιο, καταργήθηκε ο αναχρονιστικός νόμος της προίκας και θεσπίστηκε ο θεσμός της γονικής παροχής τροποποιώντας το άρθρο 1509 του Αστικού Κώδικα και συγχρόνως μέσα από τις διατάξεις του συγκεκριμένου νόμου είχαμε σοβαρές ελαφρύνσεις φορολογικές με μείωση της φορολογίας κατά το ήμισυ στις περιπτώσεις των δωρεών και γoνικών παροχών απ' ό,τι ίσχυε στις περιπτώσεις της προίκας.
Κυρίες και κύριοι συνάδελφοι, στη σημερινή νέα οικονομική κατάσταση που δυστυχώς συνεχίζουν να υπάρχουν πολλά οικονομικά προβλήματα, όπως αστάθεια χρηματιστηριακή, προβλήματα στην αγοραπωλησία μετοχών στη συμμετοχή επενδυτών, στα αμοιβαία κεφάλαια και λοιπά παράγωγά τους, δημιουργείται κατά τη γνώμη μου μια αυξημένη ροπή στις επενδύσεις γύρω από τα ακίνητα. Είναι μια πραγματικότητα και δεν πρέπει να μας αφήσει αδιάφορους εν΄ όψει αλλαγής -γι΄ αυτό το αναφέρω κύριε Υπουργέ- του φορολογικού συστήματος για τον τρόπο που θα πρέπει να εκτιμήσουμε και να προσδιορίσουμε τις αλλαγές, που θα πρέπει να γίνουν στη φορολογία των ακινήτων στο σύνολό τους είτε στις αγοραπωλησίες, είτε και στις κληρονομιές, γονικές παροχές, προίκες κ.ο.κ. 
Άρα, θα πρέπει να βελτιωθεί το θεσμικό πλαίσιο από φορολογικής απόψεως, γιατί αυτή η ροπή θα φέρει και αυξημένα φορολογικά έσοδα στο κράτος, αλλά θα δημιουργήσει και μια νέα επενδυτική μορφή, την οποία δεν θα πρέπει εμείς να αποθαρρύνουμε. 
Έτσι, αγαπητοί συνάδελφοι, μεταξύ των άλλων το πρώτο μέτρο που, κατά τη γνώμη μου, θα πρέπει να εξεταστεί είναι η επιβολή του φόρου προστιθέμενης αξίας στα ακίνητα και συγχρόνως κατάργηση του φόρου μεταβίβασης, ώστε να εξυγιανθεί ουσιαστικά το κύκλωμα οικοδομής επ' ωφελεία και των πολιτών φορολογουμένων, αλλά και των εσόδων του κράτους με καταπολέμηση της φοροδιαφυγής. Και αυτό το αναφέρω, κύριε Υπουργέ και κύριοι συνάδελφοι, ακριβώς γιατί γνωρίζω από τις συζητήσεις που έχουν γίνει τόσο στην Επιτροπή για το συγκεκριμένο νομοθέτημα όσο και με αφορμή άλλα φορολογικά νομοσχέδια, τις διϊστάμενες απόψεις που υπάρχουν γύρω από την επιβολή ή μη του φόρου προστιθέμενης αξίας στις οικοδομές. 
Επίσης θα πρέπει να συνεκτιμήσουμε εν΄ όψει αλλαγής του φορολογικού συστήματος, την προοπτική, τη δυνατότητα και την ευκαιρία που θα πρέπει να έχει η Τοπική Αυτοδιοίκηση στα πλαίσια επιβολής φορολογιών, όπως έχουμε στόχο να αποκεντρώσουμε και εξουσίες και αρμοδιότητες. ΄Ετσι δηλαδή θα έβλεπε ότι θα πρέπει να έχει δυνατότητα η Τοπική Αυτοδιοίκηση επιβολής φορολογίας στα ακίνητα αλλά να έχει και τα έσοδα από τη φορολογία στα πλαίσια του ότι η Τοπική Αυτοδιοίκηση με τη λειτουργία της, με τη συμβολή της επηρεάζει την αναβάθμιση ή την υποβάθμιση κάποιας περιοχής που είναι στη δική της αρμοδιότητα. Άρα, η πολιτική που ασκεί θα πρέπει να έχει την προοπτική, τις επιπτώσεις και τις παρενέργειες κατά περίπτωση. Σε αυτήν την κατεύθυνση θα έλεγα ότι εν΄ όψει αλλαγής του φορολογικού συστήματος, θα πρέπει να δούμε και την προοπτική επιβολής φορολογίας από τη Τοπική Αυτοδιοίκηση σε κάθε περίπτωση όμως, καταργώντας αντίστοιχες που έχει σήμερα η κρατική κεντρική εξουσία. 
Στο νέο οικονομικό περιβάλλον, που είπα και προηγουμένως, δημιουργήσαμε και πρέπει να ολοκληρώσουμε το νέο φορολογικό περιβάλλον. Θέλω να πιστεύω ότι το φορολογικό σύστημα είναι ένας κύριος και καθοριστικός μοχλός στην αναπτυξιακή προσπάθεια, που κάνει η χώρα μας και γι΄ αυτό θα πρέπει μέσα στον επόμενο χρόνο, όπως έχουμε δεσμευθεί σαν Κυβέρνηση και σαν ΠΑΣΟΚ, να προχωρήσουμε σε ένα καινούριο φορολογικό σύστημα, σ΄ ένα σταθερό, διαχρονικό, κοινωνικό δίκαιο, αποδεκτό, αναπτυξιακό και αποτελεσματικό, κάτι που, όπως και προηγουμένως ανέφερα, είναι μέσα στις δεσμεύσεις και όχι απλώς στις προθέσεις μας. Ασφαλώς θα επέλθουν αλλαγές στη νομοθεσία αυτό όμως δεν αναιρεί τη σημασία της κωδικοποίησης. 
Αν όσα είπα προηγουμένως γίνουν τον επόμενο χρόνο, εύλογα γεννάται το ερώτημα, γιατί να προχωρήσουμε τώρα στην κωδικοποίηση, αφού θα έχουμε αλλαγές; Η φορολογία κύριοι συνάδελφοι, είναι μια δυναμική και μεταβαλλόμενη νομοθεσία και δεν είναι κάτι το στατικό.
Συνεπώς οι αλλαγές που θα γίνουν θα είναι πολύ πιο εύκολο να περιληφθούν στην υπάρχουσα κωδικοποίηση για τις όποιες πιθανές τροποποιήσεις στο μέλλον, παρά να τις αντιμετωπίζουμε μέσα στο χάος, που υπάρχει σήμερα, στην πολυπλοκότητα και στο πολυδαίδαλο του φορολογικού μας συστήματος.
Θα ήθελα πολύ σύντομα να αναφερθώ σε δύο-τρία σημεία που περιλαμβάνει η κωδικοποίηση της φορολογίας κληρονομιών, γονικών παροχών, δωρεών, προικών και κερδών από λαχεία. 
Ο Kώδικας διαιρείται σε δύο μέρη. Το πρώτο μέρος περιλαμβάνει ουσιαστικές διατάξεις, που συνθέτουν το πεδίο φορολογίας κληρονομιών, δωρεών, γονικών παροχών, προικών και κερδών από λαχεία και το δεύτερο μέρος περιλαμβάνει τις διαδικαστικές διατάξεις των πεδίου των φορολογιών αυτών.
Αναλυτικά το πρώτο μέρος περιλαμβάνει πρώτον τις γενικές διατάξεις, που συνθέτουν το πεδίο της φορολογίας περιουσιών, που αποκτώνται από αιτία θανάτου, με αναφορά στο αντικείμενο και υποκείμενο του φόρου, το χρόνο φορολογίας, τον προσδιορισμό της αντικειμενικής αξίας και της φορολογίας, εκπτώσεων χρεών και βαρών, απαλλαγές και υπολογισμούς φόρου, έκπτωση και μείωση του φόρου.
Το δεύτερο περιλαμβάνει τις διατάξεις που συνθέτουν το πεδίο φορολογίας των περιουσιών, που αποκτώνται αιτία δωρεάς και γονικής παροχής. 
Τρίτον, τις διατάξεις που συνθέτουν το πεδίο φορολογίας περιουσιών που αποκτώνται από αιτία προίκας.
Τέταρτον τις διατάξεις που συνθέτουν το πεδίο φορολογίας κτήσης κερδών από λαχεία.
Στο δεύτερο μέρος περιλαμβάνονται οι διαδικαστικές διατάξεις, που ανάγονται στο πεδίο της φορολογίας περιουσιών, που αποκτώνται αιτία θανάτου, αλλά και αυτών που αποκτώνται ή και που ανάγονται στο πεδίο φορολογίας περιουσιών από αιτία δωρεάς, γονικής παροχής, προίκας και τέλος το πεδίο φορολογίας κτήσεων κερδών από λαχεία.
Κυρίες και κύριοι συνάδελφοι, η κωδικοποίηση θα συμφωνήσουμε όλοι ότι είναι ένα θετικό μέτρο. Δεν αποσκοπεί σε καμία των περιπτώσεων σε παρέμβαση επί της ουσίας των διατάξεων, αντιμετωπίζει όμως ένα μεγάλο κενό, που υπήρχε εδώ και πάρα πολλές δεκαετίες. Σε καμία των περιπτώσεων δεν σημαίνει και πολιτική αποδοχή του νομικού πλαισίου. Γι΄ αυτό σας παρακαλώ ομόφωνα να αποδεχθούμε την κύρωση των συγκεκριμένων διατάξεων. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι για τη συζήτηση του σημερινού σχεδίου νόμου από τη Νέα Δημοκρατία ορίζεται ως Kοινοβουλευτικός Eκπρόσωπος ο Βουλευτής Αθηνών κ. Γεώργιος Αλογοσκούφης.
Από το Κομμουνιστικό Κόμμα Ελλάδας ορίζεται ως ειδικός αγορητής ο Βουλευτής κ. Νικόλαος Γκατζής.
Από το Συνασπισμό της Αριστεράς και της Προόδου ορίζεται ως ειδικός αγορητής ο Βουλευτής κ. Παναγιώτης Λαφαζάνης.
Ο εισηγητής της Νέας Δημοκρατίας κ. Θεόδωρος Σκρέκας έχει το λόγο.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, κύριοι συνάδελφοι, τη λέξη "συνάδελφοι" την εννοώ και βεβαίως είναι τελείως αντίθετη από την αναφορά του κυρίου Πρωθυπουργού στο Συνέδριο του ΠΑΣΟΚ, που αποκάλεσε τους άλλους χώρους εχθρούς.
Δεν είμαστε εχθροί, κύριοι συνάδελφοι. Είμαστε αντίπαλοι πολιτικά. Την ερμηνεία της αναφοράς αυτής του κυρίου Πρωθυπουργού περί εχθρών την αφήνω τόσο σε σας να την ερμηνεύσετε όσο και στον ελληνικό λαό.
Πριν μπω στο θέμα του υπό συζήτηση Κώδικα, θα ήθελα να συγχαρώ τον κύριο Υπουργό για την παραμονή του στην Κυβέρνηση και να του ευχηθώ, το διάστημα που θα ηγείται του Υπουργείου Οικονομικών, το φορολογικό μας σύστημα να το βελτιώσει, να το ενισχύσει, να το απλοποιήσει και να το κάνει πιο δίκαιο για τους Έλληνες φορολογούμενους, αλλά και για την οικονομία μας γενικότερα.
ΠΡΟΕΔΡΕΥΩΝ (Κωνσταντίνος Γείτονας): Αποδεικνύει αυτό που είπατε πριν. Αλλά είναι φιλική ασφαλώς διάθεση προς πρόσωπο, όχι προς κόμμα.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Ευχαριστώ πολύ, κύριε Πρόεδρε, τον κύριο συνάδελφο, ειλικρινά.
ΘΕΟΔΩΡΟΣ ΣΚΡΕΚΑΣ: Η κύρωση του Κώδικα Διατάξεων Φορολογίας, κληρονομιών, δωρεών, γονικών παροχών, δικών και κερδών από λαχεία έρχεται σε μια στιγμή που η πολυνομία του φορολογικού μας συστήματος μας οδήγησε σε φορολογικό έμφραγμα. Χρησιμοποιήθηκε στην εισήγηση του Κώδικα αυτού η λέξη αδάμαστη πολυνομία και είναι μια αλήθεια. Αυτή η αδάμαστη πολυνομία οδήγησε στην πολυπλοκότητα του φορολογικού μας συστήματος, το οποίο εκ των πραγμάτων κατέστη προβληματικό στη εφαρμογή του. 
Αυτή η πολυπλοκότητα προκάλεσε την ανάγκη σύνταξης αυτού του Κώδικα. Ενός Κώδικα ο οποίος βάζει τάξη στην πολυνομία, διευκολύνει το έργο των φορολογικών αρχών, βοηθά τους ερευνητές του φορολογικού δικαίου και επίσης βοηθά το έργο των δικαστηρίων, αλλά και εξυπηρετεί σημαντικά τις παραγωγικές τάξεις. 
Αν θέσει κανείς ορισμένα ερωτήματα σε ό,τι αφορά τον υπό συζήτηση Κώδικα, όπως για παράδειγμα η κωδικοποίηση της υφιστάμενης φορολογικής νομοθεσίας εξυπηρετεί τη φορολογική διαδικασία; Η απάντηση είναι ναι. Την κάνει πιο πρακτική και πιο εφαρμόσιμη. 
Το δεύτερο ερώτημα που θα μπορούσε να τεθεί είναι: στο νέο οικονομικό περιβάλλον που καθημερινά διαμορφώνεται, το υπάρχον φορολογικό μας σύστημα ανταποκρίνεται στις ανάγκες των φορολογουμένων, στις ανάγκες της χώρας μας. Η απάντηση είναι όχι. Και είναι, όχι, γιατί όλοι γνωρίζουμε πόσο άδικο είναι το φορολογικό μας σύστημα σε βάρος των Ελλήνων πολιτών και σε βάρος της οικονομίας μας γενικότερα. Και τούτο γιατί; Γιατί δεν αξιοποιείται στο μέγεθος που θα έπρεπε η σύγχρονη τεχνολογία και δεν έχουμε απλοποίηση του φορολογικού συστήματος, όπως και σταθερότητα, ώστε ο κάθε Έλληνας πολίτης να μπορεί απρόσκοπτα σε βάθος χρόνου να προγραμματίζει τη συμπεριφορά του και τη ζωή του και επίσης δεν είναι και δίκαιο, γιατί όλη αυτή η πολυπλοκότητα, η μη αξιοποίηση της τεχνολογίας, αλλά και η απλοποίηση οδηγεί σε αδικίες των φορολογουμένων πολιτών. 
Τρίτη ερώτηση. Υπάρχει τρόπος και δυνατότητα το φορολογικό μας σύστημα να βελτιωθεί για να μην είναι τόσο άδικο όσο σήμερα; Η απάντηση είναι ναι. Και αυτό δεν επιτυγχάνεται με την κωδικοποίηση των υφισταμένων διατάξεων με το νόμο, αλλά με μια φορολογική μεταρρύθμιση που θα απλοποιήσει το φορολογικό μας σύστημα, θα μειώσει το φορολογικό βάρος, θα αξιοποιεί την τεχνολογία και θα προστατεύει το φορολογούμενο πολίτη. 
Ένα τέταρτο ερώτημα που θα μπορούσε να θέσει κάποιος είναι το ότι αν το φορολογικό μας σύστημα, η φορολογία ειδικότερα είναι κοντά στο μέσο όρο των φορολογιών των άλλων κρατών μελών της Ενωμένης Ευρώπης.
Η απάντηση, κύριοι συνάδελφοι, είναι ότι όχι. Είμαστε πολύ μακριά. Οι συντελεστές φορολόγησης στη χώρα μας είναι πολύ υψηλότεροι από ό,τι στις άλλες χώρες της Ενωμένης Ευρώπης. Και αυτό έχει σοβαρές επιπτώσεις τόσο στην οικονομία μας και γενικότερα, στον τομέα των επενδύσεων, στην αύξηση του Ακαθάριστου Εθνικού Προϊόντος, στην ανεργία, στο χαμηλό εισόδημα και στις αδικίες. 
Η χώρα μας, κύριοι συνάδελφοι, έχει ανάγκη από μία ουσιαστική φορολογική μεταρρύθμιση με ένα σταθερό φορολογικό πλαίσιο, θωρακισμένο, ώστε όπως και προηγουμένως είπα, οι Έλληνες πολίτες απρόσκοπτα να μπορούν να προγραμματίζουν τη συμπεριφορά τους και τη ζωή τους σε βάθος χρόνου.
Η Νέα Δημοκρατία ψηφίζει την κύρωση του Κώδικα με την παρατήρηση ότι πολλές από τις διατάξεις που βρίσκονται μέσα σε αυτόν, δεν μας βρίσκουν σύμφωνους και ισχύει η θέση μας που είχαμε διατυπώσει όταν ψηφίζονταν τα φορολογικά νομοσχέδια διαχρονικά στη Βουλή.
Κλείνοντας, θέλω να ρωτήσω τον κύριο Υπουργό αν μέσα από την ψήφιση αυτού του Κώδικα έχουν ληφθεί υπόψη από το Υπουργείο ορισμένα θέματα, όπως για παράδειγμα σε περίπτωση νέων φορολογικών νομοσχεδίων, που έρχονται να τροποποιήσουν, να αλλάξουν ή να προσθέσουν φορολογικές διατάξεις, υπάρχει η δυνατότητα πρόβλεψης στον Κώδικα να αντικαθίστανται οι υπάρχουσες φορολογικές διατάξεις, ώστε μετά από χρόνια να μην ξαναβρεθούμε στην ανάγκη προετοιμασίας ενός νέου Κώδικα φορολογιών;
Το δεύτερο που θα ήθελα να πω στον κύριο Υπουργό αφορά τη φορολογία των ακινήτων. Πώς θα αντιμετωπιστεί το θέμα των φοροαπαλλαγών για αγορά ακινήτων όταν από ό,τι λέγεται θα επιβληθεί ο φόρος προστιθέμενης αξίας πάνω στα νέα ακίνητα των κατασκευαστικών εταιρειών; 
Με αυτές τις παρατηρήσεις ψηφίζουμε την κύρωση αυτού του Κώδικα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, είχε κρατηθεί η ψήφιση του νομοσχεδίου "Κύρωση του Πρωτοκόλλου, διόρθωση της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις" Στη Διαρκή Επιτροπή είχε ψηφίσει "ΝΑΙ" η Νέα Δημοκρατία "ΟΧΙ" το Κομμουνιστικό Κόμμα Ελλάδος και ο Συνασπισμός "ΠΑΡΩΝ". Μετά από συνεννόηση που έγινε με τα κόμματα αίρουν τις αντιρρήσεις τους και προχωρούμε στην ψήφιση αυτού του νομοσχεδίου.
Ερωτάται το Σώμα: Γίνεται δεκτό το νομοσχέδιο του Υπουργείου Οικονομικών: "Κύρωση του Πρωτοκόλλου, διόρθωσης της Σύμβαση για την αμοιβαία βοήθεια και συνεργασία ανάμεσα στις τελωνειακές διοικήσεις";
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΑΝΑΓΙΩΤΗΣ ΛΑΦΑΖΑΝΗΣ: Παρών.
ΠΡΟΕΔΡΕΥΩΝ (Κωνσταντίνος Γείτονας): Συνεπώς, το νομοσχέδιο του Υπουργείου Οικονομικών: "Κύρωση του Πρωτοκόλλου, διόρθωση της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις" γίνεται δεκτό κατά πλειοψηφία σε μόνη συζήτηση κατ' αρχήν, κατ' άρθρον και στο σύνολο και έχει ως εξής:
(Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Παρακαλείται το Σώμα να εξουσιοδοτήσει το Προεδρείο για την υπ' ευθύνη του κύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Παρεσχέθη η ζητηθείσα εξουσιοδότηση. 
Επανερχόμεθα στη συζήτηση του νομοσχεδίου: Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία".
Το λόγο έχει ο Ειδικός Αγορητής του Κομμουνιστικού Κόμματος Ελλάδος κ. Νικόλαος Γκατζής. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ενώ έχουμε ουσιαστικά να συζητήσουμε τον Κώδικα με τις φορολογικές ρυθμίσεις που βάζει, οι δύο προηγούμενοι εισηγητές και κύρια ο εισηγητής της Πλειοψηφίας αναφέρθηκαν σε όλο το φορολογικό πλαίσιο, σε όλο το φορολογικό σύστημα. Από την άποψη αυτή, είμαστε υποχρεωμένοι να κάνουμε ορισμένες παρατηρήσεις και να πούμε την άποψή μας γι΄ αυτά που ειπώθηκαν.
Μίλησε ο εισηγητής της Πλειοψηφίας για ένα φορολογικό σύστημα, το οποίο βελτιώνεται στην πορεία κλπ. Κατ' αρχάς είναι αποδεκτό από όλες τις πλευρές και από την ίδια την Κυβέρνηση πως η Ελλάδα έχει ένα από τα πιο αντιλαϊκά, αν όχι το πιο αντιλαϊκό, φορολογικά συστήματα από όλες τις χώρες της Ευρώπης. 
Δεύτερον, είπε ότι κινείται προς θετική κατεύθυνση ελαφρύνοντας τη φορολόγηση των φτωχών λαϊκών στρωμάτων κλπ. Συμβαίνει όμως έτσι; 
Αν δούμε όλη την πορεία ιδιαίτερα της τελευταίας δεκαετίας, όπου το φορολογικό σύστημα κατ' έτος ανανεώνονταν με νέες φορολογικές επιβαρύνσεις για τα φτωχά λαϊκά στρώματα είτε με άμεση είτε με έμμεση φορολόγηση, αν δούμε τελικά ότι η τιμαριθμοποίηση της φορολογικής κλίμακας είχε σταματήσει από το 1992 στο 1.000.000 όταν το όριο φτώχειας τα τελευταία χρόνια για μια τετραμελή οικογένεια είχε φθάσει τα 4.000.000, αν δούμε τελικά οι τροποποιήσεις που έγιναν στο φορολογικό σύστημα -οι ελαφρύνσεις κατά τον εισηγητή της Πλειοψηφίας και της Νέας Δημοκρατίας- ήταν στο να μειωθούν οι ανώτεροι συντελεστές φορολόγησης χαρίζοντας εκατοντάδες δισεκατομμύρια δραχμές επιπλέον κέρδη από τον προϋπολογισμό στους μεγαλοκαρχαρίες της πλουτοκρατίας, ενώ το κενό αυτό που έμπαινε πια στον προϋπολογισμό αναπληρώνονταν από τη φορολόγηση των φτωχών και λαϊκών στρωμάτων, αν δούμε ότι όλο αυτό το διάστημα υποζύγια όπως τουλάχιστον αναφέρονταν τα έσοδα του προϋπολογισμού κατά το 70% περίπου είναι τα φτωχά λαϊκά στρώματα και μόνο το 14% του προϋπολογισμού προέρχεται από τα μεγάλα κύρια εισοδήματα, τότε κανείς δεν μπορεί να μιλήσει ότι αυτό το φορολογικό σύστημα που ισχύει και που βελτιώθηκε δήθεν είναι προς την θετική κατεύθυνση. Απεναντίας γίνεται πιο λαϊκό όταν έχουμε τις σχέσεις άμεσης, έμμεσης φορολογίας, αυτές που υπάρχουν, όταν βλέπουμε να μειώνονται οι μεγάλοι συντελεστές εις βάρος των μικροτέρων και όταν βλέπουμε τελικά να υπάρχουν κατ' επανάληψη ρυθμίσεις και χαρίσματα χρεών στο μεγάλο κεφάλαιο.
Επειδή αναφέρθηκαν και ορισμένα παραδείγματα είτε για τους αγρότες είτε για τους μικρομεσαίους κλπ., θα ήθελα να σας πω τι γίνεται με τους αγρότες. 
Αυτό που ισχύει σήμερα είναι ότι απαλλάσσονται μέχρι 180.000.000 σε κληρονομιές, δωρεές κλπ. Ποιοι όμως έχουν αυτά τα λεφτά; Μιλάμε για μεγαλοτσιφλικάδες. Κληρονομιά 180.000.000 ποιος μικρός ή μικρομεσαίος αγρότης θα αφήσει στα παιδιά του; Κανένας. Θα έχει πενήντα ή εξήντα ή εβδομήντα στρέμματα -αν θα τα έχει και αυτά- για να δώσει στα παιδιά του. Πόσο, λοιπόν, θα στοιχίσουν αυτά για να πούμε ότι απαλλάσσονται και οι μικροί αγρότες; Πάντως πάντοτε βοηθά τους μεγάλους.
Θέλετε να πούμε για τους μικρομεσαίους επαγγελματίες; Ποια είναι σήμερα η φορολόγησή τους στην οποία αναφέρθηκε ο εισηγητής που έχουν ελαφρύνει; Μπορεί από το 30% να πήγαν στο 25%, αλλά είναι φορολόγηση αυτή όταν γίνεται με εξωλογιστικά κριτήρια όπως τα λένε οι επαγγελματίες και λογιστές και όταν ο ΦΠΑ εκτιμάται κατά τριετία και αναθεωρείται και πληρώνεται με επιπλέον πρόστιμα; Και επιπλέον με βάση το ΦΠΑ του εξωλογιστικού συστήματος βάζουμε τον μικροεπαγγελματία να πληρώνει επιπλέον φόρο και στο εισόδημα. 
Να πούμε για τα ακίνητα που είπε ο κ. Μακρυπίδης ότι αυτό το καθεστώς θα ελαφρύνει τους αγοραστές, ενώ θα πάρει περισσότερα από τους κατασκευαστές; Το αντίθετο θα συμβεί, κύριε συνάδελφε. Γιατί; Σήμερα ο ΦΠΑ πληρώνεται από τον κατασκευαστή και υπολογίζεται στο κόστος της οικοδομής. Βγάζει μία τιμή και λέγει ότι τόσο μου στοιχίζει ή τόσο θα πουλήσω. Με αυτό το σύστημα, αν τελικά ισχύσει ο ΦΠΑ στις οικοδομές, στην αγορά δηλαδή της οικοδομής, τι θα γίνει, κύριε Υπουργέ; Όπως ισχύει σήμερα το σύστημα, ο κατασκευαστής, με βάσει το ΦΠΑ, τον οποίο θα καταβάλει οπωσδήποτε, θα εισπράξει αυτό το οποίο έχει δώσει σε όλα τα τιμολόγια, όπως ισχύει μέχρι σήμερα και επιπλέον στον αγοραστή θα προσθέσει τον ΦΠΑ. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν πρέπει να γίνει αυτό.
ΝΙΚΟΛΑΟΣ ΓΚΑΤΖΗΣ: Δεν πρέπει να γίνει, αλλά θα γίνει, κύριε Υφυπουργέ. Υπάρχει σήμερα το δοσμένο της αγοράς. Και σήμερα, λέει ο νόμος ότι όταν ένας αγοράζει κατοικία, τον έναν δικηγόρο τον πληρώνει ο ένας, τον άλλον τον πληρώνει ο άλλος και το φόρο τον πληρώνει ο πωλητής. Τι γίνεται όμως στην αγορά, κύριε Υπουργέ; Για πέστε μου. Όλα επιβαρύνουν τον αγοραστή. 
ΓΕΩΡΓΙΟΣ ΟΡΦΑΝΟΣ: Το φόρο τον πληρώνει ο αγοραστής.
ΝΙΚΟΛΑΟΣ ΓΚΑΤΖΗΣ: Όλα τα πληρώνει ο αγοραστής. Και τους δύο δικηγόρους και το φόρο.
ΓΕΩΡΓΙΟΣ ΟΡΦΑΝΟΣ: Μα, τι λέτε;
ΝΙΚΟΛΑΟΣ ΓΚΑΤΖΗΣ: Εγώ τι λέω; Αυτήν τη δουλειά έκανα και ξέρω τι συμβαίνει ακριβώς μέσα στην αγορά. Πάτε να αγοράσετε ένα διαμέρισμα και θα σας πω εγώ τι συμβαίνει.
ΑΡΙΣΤΕΙΔΗΣ ΤΣΙΠΛΑΚΟΣ: Τον δικηγόρο τον πληρώνει ο πωλητής. Το ξέρω, διότι πούλησα διαμερίσματα. 
ΝΙΚΟΛΑΟΣ ΓΚΑΤΖΗΣ: Εντάξει. Αλλού ισχύει αυτό, αλλού ισχύει το άλλο. Ρωτήστε και τον κ. Νάκο, κύριε συνάδελφε, που κάνει αυτήν τη δουλειά, να σας πει ποιος πληρώνει τους δικηγόρους και το φόρο κι ελάτε να το κουβεντιάσουμε. 
Εν πάση περιπτώσει το θέμα είναι ότι ο ΦΠΑ θα επιβαρύνει εξ ολοκλήρου τον αγοραστή, ενώ ο μεγαλοκατασκευαστής θα έχει εισπράξει το φόρο τον οποίο έχει δώσει από την αγορά τιμολογίων. Θα είναι ο επιστρεφόμενος ΦΠΑ. 
Πέρα απ' αυτό, επειδή και η Νέα Δημοκρατία είπε για ένα δικαιότερο σύστημα, θέλω να πω ότι η πίεση που γίνεται, κύριοι Βουλευτές από τη Νέα Δημοκρατία, είναι να μειωθούν ακόμα περισσότερο οι ανώτεροι συντελεστές φορολόγησης. Έτσι, λέγει, θα έχουμε ανάπτυξη από τις επιχειρήσεις κλπ. Χρόνια τώρα όλες οι κυβερνήσεις μέχρι σήμερα έχουν δώσει κίνητρα, έχουν δώσει φοροαπαλλαγές, έχουν δώσει μια σειρά από προνόμια στο μεγάλο κεφάλαιο, αλλά επενδύσεις δεν έχουμε. Απεναντίας έχουμε πλούσιους επιχειρηματίες, φτωχές επιχειρήσεις και καμία επένδυση. 
Εμείς, για να κλείσω μ' αυτό το θέμα, έχουμε κάνει κατ' επανάληψη προτάσεις και μάλιστα καταθέσαμε ιδιαίτερα πρόταση για το πώς βλέπουμε το φορολογικό σύστημα. Σήμερα είναι άδικο, είναι ταξικό κι εμείς ζητάμε τουλάχιστον να εφαρμοστεί αυτό που λέει το Σύνταγμα, να πληρώνει ο καθένας σύμφωνα με τα έσοδά του. Επίσης ζητήσαμε να ανέβουν οι ανώτεροι συντελεστές φορολόγησης και πάνω από είκοσι πέντε εκατομμύρια να φθάνει στο 65%, αν θέλουμε πραγματικά, μια και μιλάμε για το εισόδημα, να πούμε ότι υπάρχει μια δίκαιη φορολογική μεταχείριση απέναντι στους πολίτες, με βάση το Σύνταγμα που ισχύει. Να υπάρχουν δε ακόμη ελαφρύνσεις στα φτωχά λαϊκά στρώματα.
Ο Κώδικας τον οποίο συζητάμε, κύριοι Βουλευτές, δεν μπορεί να πει κανένας ότι δεν κινείται σε μια θετική κατεύθυνση, όταν ξέρουμε ποιο είναι σήμερα το νομικό πλαίσιο μέσα στο οποίο κινείται το φορολογικό μας σύστημα.
Επειδή, όμως, όλο αυτό έχει μία κωδικοποίηση αυτών των νόμων που ισχύουν σήμερα για το φορολογικό σύστημα κι επειδή όλους αυτούς τους νόμους εμείς κατ΄ επανάληψη, όταν ήρθαν στη Βουλή, τους έχουμε καταψηφίσει, δεν μπορούμε να είμαστε σύμφωνοι με μία τεχνική άποψη, τεχνική ρύθμιση που γίνεται σ' αυτό το φορολογικό σύστημα από την άποψη της ουσίας, όχι της τεχνικής του ρύθμισης.
Επίσης, κύριε Υπουργέ, είχε υποσχεθεί η Κυβέρνηση ότι θα έφερνε ένα φορολογικό σύστημα. Σ' αυτόν τον Κώδικα δεν ξέρω εάν γίνονται συμψηφίσεις, αφαιρέσεις νόμων επειδή υπάρχει πανσπερμία, όπως πολύ σωστά έχετε πει και στην εισηγητική σας έκθεση, εάν έχουν συγχωνευθεί ή αν έχουν καταργηθεί ορισμένοι που έχουν αντικατασταθεί με άλλους. Αυτό σημαίνει ότι ένας Κώδικας αυτά τουλάχιστον τα προβλέπει και αυτό το παίρνουμε σαν δεδομένο. 
Είχατε πει, όμως, ότι θα φέρετε ένα φορολογικό σύστημα. Εμείς το περιμέναμε ότι θα έρθει τουλάχιστον μ΄ αυτόν τον προϋπολογισμό. Είχε πει η Κυβέρνηση ότι θα φέρει ένα φορολογικό σύστημα όπου εκεί θα δει την εφαρμογή και της κοινωνικής της πολιτικής. Τώρα φυσικά ξέρουμε για ποια κοινωνική πολιτική και τι μείωση θα κάνει. Οι μειώσεις θα ήταν ακόμη περισσότερες στους μεγάλους συντελεστές φορολόγησης. Αλλά το περιμέναμε. 
Εκείνο που θέλω να πω και να κλείσω, κύριοι συνάδελφοι, είναι ότι εμείς πιστεύουμε ότι όποια φορολογικά μέτρα και αν πάρει η Κυβέρνηση θα είναι μέσα στη γενικότερη αντιλαϊκή πολιτική που ακολουθεί μέχρι σήμερα θα είναι μέτρα τα οποία θα ενισχύουν ακόμη περισσότερο την πλουτοκρατία και θα συνεχίσει να απομυζά τα μικρά και μεσαία φτωχά λαϊκά στρώματα και θα διαιωνίσει πια κατά την άποψή μας την πολιτική της μονόπλευρης φορολόγησης, όπως ακολουθεί μονόπλευρη λιτότητα και στο εισόδημα και κατ΄ επέκταση και στην κοινωνική της πολιτική.
Με αυτές τις σκέψεις, κύριε Υπουργέ, δεν μπορούμε να ψηφίσουμε τον Κώδικα επί της ουσίας του, όχι για την τεχνική του ρύθμιση, την οποίαν βρίσκουμε θετική.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Συνασπισμού της Αριστεράς και της Προόδου κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ : Κύριε Πρόεδρε, κύριοι συνάδελφοι -στην Αίθουσα δεν υπάρχει κυρία, τουλάχιστον στα έδρανα των Βουλευτών εννοώ- συζητάμε για τον Κώδικα, αλλά μάλλον η συζήτηση πήρε και άλλες διαστάσεις -φυσιολογικό νομίζω- που αφορούν γενικότερα στο φορολογικό μας σύστημα.
Ο Κώδικας αυτός που κατατίθεται με το παρόν νομοσχέδιο συμπυκνώνει όλη τη σχετική φορολογία κεφαλαίου σε ένα νομοθέτημα και αυτό θα λέγαμε ότι είναι θετικό και υποβοηθητικό για τις υπηρεσίες και τους φορολογούμενους. Αυτή η συμπύκνωση όμως, κύριε Υπουργέ, είναι φανερό ότι δεν αλλάζει ούτε απλοποιεί φυσικά το φορολογικό μας σύστημα. Νομίζω ότι είναι αυτονόητο. Μια ματιά στον Κώδικα αυτόν να ρίξει κανείς καταλαβαίνει το πολύπλοκο, το απέραντο των διατάξεων. Καταλαβαίνει επίσης ότι αυτός ο Κώδικας για τη φορολογία κεφαλαίου είναι πάρα πολύ δύσχρηστος και δυσκολονόητος για τον απλό φορολογούμενο. 
Η πολιτική συνήθως πρέπει να απλουστεύει τα πράγματα και όχι να τα κάνει πιο σύνθετα. Και αυτή είναι η τέχνη κατ΄ ουσίαν της πολιτικής: Να μπορεί να γίνονται προσιτά τα νομοθετήματα, ιδιαίτερα στο φορολογικό σύστημα, στον απλό πολίτη για να μπορεί να τα χρησιμοποιεί, να τα κατανοεί και να μπορεί να έχει μια βεβαιότητα για το ισχύον νομικό καθεστώς. Να μπορεί να προβλέπει, να μπορεί να χειρίζεται σχετικά βέβαια τις υποθέσεις του μόνος του. Αυτό δεν επιτυγχάνεται με τον παρόντα Κώδικα. Παρ΄ όλο που σας είπαμε ότι βοηθάει, δεν το επιτυγχάνει. 
Και δεν το επιτυγχάνει, διότι είναι πολυπλόκαμο, πολυδαίδαλο και χαώδες το σύστημα το ίδιο το νομικό σύστημα που έχουμε της φορολογίας κεφαλαίου. Έτσι ταλαιπωρείται και ο πολίτης, ταλαιπωρούνται οι φορολογικές αρχές και νομίζω ότι και το κράτος εκεί που προβλέπει και επιθυμεί να εισπράξει, στο βαθμό που πρέπει να εισπράξει, είναι υποχρεωμένο να πληρώνει τη γραφειοκρατία. Να πληρώνει μία απέραντη γραφειοκρατία και απέραντες γραφειοκρατικές διαδικασίες, οι οποίες έχουν κόστος προκειμένου να επιτελεί το ρόλο του όσον αφορά τη φορολογία κεφαλαίου. 
Νομίζω, όμως, ότι μία και ετέθησαν ορισμένα θέματα, καλό είναι να πω και εγώ δύο λόγια, που δεν είναι της ώρας ίσως. Ακούμε πολλά για φορολογική μεταρρύθμιση. Όλοι λέμε για μία φορολογική μεταρρύθμιση που χρειάζεται ο τόπος. Αλλά πολύ φοβάμαι ότι εννοούμε τα ακριβώς αντίθετα πράγματα. Τουλάχιστον από την πλευρά της Αριστεράς από τη μία και από την πλευρά των άλλων δύο κομμάτων από την άλλη. Είναι σαφές τώρα τι θα κάνετε στη φορολογική σας μεταρρύθμιση. Μπορώ να σας πω τις νέες φορολογικές κατευθύνσεις μία προς μία. Και να σας το πω, όχι γιατί είναι ... 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εμείς δεν τις ξέρουμε. Τις ξέρετε εσείς; 
ΠΑΝΑΓΙΩΤΗΣ ΛΑΦΑΖΑΝΗΣ: Πολύ καλά τις ξέρετε. Να σας τις πω. Ξέρετε ότι ανέλαβε νέος Υπουργός Εθνικής Οικονομίας ο κ. Χριστοδουλάκης. Ήδη από την Κυριακή δεν υπήρχε κυριακάτικο φύλλο κίτρινο -εννοώ κίτρινο στο χρώμα, όχι κίτρινο στην ουσία ...
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Οικονομικές σελίδες.
ΠΑΝΑΓΙΩΤΗΣ ΛΑΦΑΖΑΝΗΣ: Οικονομικές σελίδες είναι, δυστυχώς έχουν κιτρινίσει, δεν ξέρω για ποιο λόγο, για να τις διακρίνουν από το υπόλοιπο. Μιλάω πάντως στο χρώμα και όχι επί της ουσίας. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Είναι οι πρώτες σελίδες ...
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως, είναι από τις πιο σοβαρές. 
Λοιπόν, δεν υπήρχε οικονομικό ένθετο στις κυριακάτικες εφημερίδες, όπου ο κ. Χριστοδουλάκης εν είδη μεσσία έκανε προγραμματικές δηλώσεις για το υπουργείο που θα αναλάμβανε. Τι περιλαμβάνανε αυτές οι προγραμματικές δηλώσεις; Δεν ξέρω αν δεν σας έχει ενημερώσει αρμοδίως ή αν δεν έχετε συνεργαστεί, αν και νομίζω ότι είναι παλιό αυτό που θα πω, το έχει κάνει και ο κ. Παπαντωνίου, αλλά ο κ. Χριστοδουλάκης του έδωσε μεγαλύτερη έμφαση.
Το πρώτο πράγμα που είπε είναι ότι πρέπει να μειωθούν οι συντελεστές φορολόγησης των επιχειρήσεων. Και το είπε αυτό με μία έμφαση και έπαιρνε θετικά σχόλια μάλιστα από τους οικονομικούς συντάκτες ...
ΝΙΚΟΛΑΟΣ ΓΚΑΤΖΗΣ: Γι' αυτό έκανε προγραμματικές δηλώσεις.
ΠΑΝΑΓΙΩΤΗΣ ΛΑΦΑΖΑΝΗΣ: Εσείς λέτε ότι από την πολιτική. Εγώ λέω τι λέει ο σημερινός πλέον Υπουργός Εθνικής Οικονομίας. Και το διατυπώνει ευθέως στις εφημερίδες σαν πρόθεση αυτού που έχει να παράγει ως έργο, να μειωθούν οι φορολογικοί συντελεστές στη φορολόγηση των κερδών των επιχειρήσεων. Αυτή είναι η κατεύθυνσή του. 
Εκεί που θα πάμε θα είναι σε φορολογικούς συντελεστές -ίσως το ψηφίσετε και πριν τελειώσει αυτός ο χρόνος- της τάξης του 25%. Εδώ είμαστε και θα το δείτε. Μπορεί να μην τους κάνετε για το 2002, να το ψηφίσετε τώρα ή στις αρχές του άλλου χρόνου και να αρχίσετε να εγκαινιάσετε μία τέτοια πρακτική για το 2003. και αυτό το είπε ευθέως ο κ. Χριστοδουλάκης. Δεν όρισε το νούμερο, αλλά είπε ότι πρέπει να πάμε σε αυτήν τη λογική. Αυτό το λέτε φορολογική μεταρρύθμιση; Στην ουσία αν θα γίνουν αυτά τα μέτρα -και εκεί θα πάει η Κυβέρνηση, είναι σαφέστατο αυτό, ηλίου φαεινότερον και αν νομίζετε ότι δεν θα πάει διεψεύστε με, "ιδού η Ρόδος, ιδού και το πήδημα", πείτε μου ότι δεν υπάρχει τέτοια πρόθεση. Δεν θα το πείτε, γιατί γνωρίζετε πολύ καλά ποια είναι η λογική. Αν θα πάμε, όμως, εκεί κύριε Υπουργέ, πάμε σε κέρδη πλέον χωρίς φόρους. Ήδη μειώσατε σταδιακά τους συντελεστές φορολόγησης των κερδών των επιχειρήσεων των ανωνύμων εταιρειών και τους φθάνετε στο 35%. Θα κάνετε άλλη μία βουτιά προς τα κάτω. Αυτό θα συμβαίνει, κέρδη χωρίς φόρους. 
Βλέπουμε, δηλαδή, ότι η απάντηση που δίδεται στο νέο τοπίο και με την ύφεση που υπάρχει στην παγκόσμια καπιταλιστική οικονομία, αντί να είναι προς την αντίστροφη κατεύθυνση, να στηρίξουμε κάποια κοινωνικά πράγματα που είναι απαραίτητο σ΄ αυτήν την εποχή μετά και το τρομοκρατικό χτύπημα και μεσούντος του πολέμου στο Αφγανιστάν, είναι ακόμα περισσότερος φιλελευθερισμός. Σε λίγα χρόνια, αν πάμε με αυτά τα μυαλά, θα έχουμε παντελή απουσία φορολογίας των κερδών, κάτι το οποίο έχει εξαγγελθεί ήδη στις Ηνωμένες Πολιτείες μετά τις τρομακτικές μειώσεις στους φόρους των κερδών που έκανε ο κ. Μπους με τη λογική ότι το κράτος υποτίθεται δεν μπορεί να είναι συνέταιρος στα κέρδη. Αφήστε τα κέρδη στο απυρόβλητο διότι αυτά υποτίθεται θέλουν επενδύσεις, φέρνουν απασχόληση κ.ο.κ., αυτήν τη θεωρία τη γνωστή η οποία, όμως, δεν επιβεβαιώνεται.
Το δεύτερο φορολογικό μέτρο, το οποίο και εξήγγειλε ο νέος Υπουργός Εθνικής Οικονομίας επίσης, είναι τα νέα κίνητρα για επενδύσεις τα οποία θα είναι πολύπλευρα, πολυσύνθετα, αλλά θα έχουν και ένα φορολογικό κομμάτι. 'Ήδη το νομοσχέδιο είναι περίπου έτοιμο στο Υπουργείο Ανάπτυξης και θα το προωθήσει τώρα όπως μας έλεγε στα κυριακάτικα φύλλα ο κ. Χριστοδουλάκης από τη θέση του πρώτου τη τάξει Υπουργού της Εθνικής Οικονομίας. Νέος φορολογικός παράδεισος η Ελλάς. Αυτή είναι η φορολογική μεταρρύθμιση. 
Φυσικά η Νέα Δημοκρατία δεν νομίζω ότι θα διαφωνήσει σε αυτά τα μέτρα. Θα έχετε τη συναίνεση της Νέας Δημοκρατίας. Είναι φυσικό αυτό. Από καιρό πιέζει για τέτοια κατεύθυνση του φορολογικού μας συστήματος. 
Η συνέπεια, όμως, ποια θα είναι; Έχετε έναν πλασματικό προϋπολογισμό που ήδη τώρα η φορολογία των άμεσων φόρων σε σχέση με πέρυσι είναι πάρα πολύ χαμηλή εκ των πραγμάτων διότι τα κέρδη είναι λιγότερα. Πηγαίνετε σε ένα φορολογικό σύστημα όπου οι μόνοι που θα πληρώνουν θα είναι οι μισθωτοί, μετά οι επαγγελματοβιοτέχνες, οι μικρομεσαίες, δηλαδή, επιχειρήσεις εν μέρει και οι αγρότες παρ' όλο που οι αγρότες -οι μεγαλοαγρότες κυρίως- έχουν τεράστιο πρόβλημα με την πολιτική και δεν έχουν και μέλλον. Οι μόνοι που θα πληρώνουν. Και από εκεί και πέρα μία θάλασσα έμμεσων φόρων. 
Και κάνετε μία κωδικοποίηση εδώ την οποία σε λίγο θα την αλλάξετε διότι είστε έτοιμοι να φέρετε τον Φ.Π.Α. στις οικοδομές. Αν το κάνετε αυτό -που εκεί θα πάτε- σημαίνει νέα περαιτέρω επιβάρυνση των ακινήτων, των οικοδομών, των κατοικιών. 
Θα μας πείτε, όχι δεν είναι έτσι. Μπορείτε να λέτε ότι θέλετε. Εάν ο συντελεστής Φ.Π.Α. είναι 18% έχει λήξει η υπόθεση, έχει κριθεί το θέμα. 
Επομένως, αυτή είναι η νέα λογική του φορολογικού συστήματος την οποία εδώ μας τη διατυμπανίζετε ως φορολογική μεταρρύθμιση. Βεβαίως είναι μεταρρύθμιση. Με φιλελεύθερο, όμως, χαρακτήρα, νεοφιλελεύθερο θα έλεγα, μία μεταρρύθμιση η οποία θα σημάνει, για τη μεγάλη κοινωνική πλειοψηφία, βάρη, υποχρεώσεις και θα αποδυναμώσει κάθε δυνατότητα πλέον να εμφανίσετε το πιο στοιχειώδες κοινωνικό πρόσωπο.
Επί της ουσίας τώρα, διότι θίχθηκε λίγο η ουσία ειδικά της φορολογίας κεφαλαίου, θα έλεγα το εξής: Εμείς με τη συντριπτική πλειοψηφία των διατάξεων, όσον αφορά τη φορολογία του κεφαλαίου, διαφωνούμε. Και διαφωνούμε διότι δεν υπάρχει μία κοινωνική λογική και ένα κοινωνικό κριτήριο που να διαπερνά αυτήν τη φορολογία. Πρώτα απ΄ όλα θα έπρεπε τουλάχιστον η πρώτη κατοικία να μη φορολογείται καν. Η πρώτη κατοικία.
Εδώ βέβαια έχετε κάποια πλαφόν αλλά από κει και πέρα η πρώτη κατοικία θα επιβαρύνεται. 
ΝΙΚΟΛΑΟΣ ΓΚΑΤΖΗΣ: Πέρα από τα όρια που προσδιορίζετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Διακόσια έως και τριακόσια μέτρα.
ΠΑΝΑΓΙΩΤΗΣ ΛΑΦΑΖΑΝΗΣ: Βεβαίως πέρα από τα όρια που προσδιορίζετε φορολογείται η πρώτη κατοικία. Αφήστε τα τριακόσια μέτρα. Δεν έχω εδώ τα στοιχεία. Τα είχαμε καταθέσει με επιχειρήματα ότι και η πρώτη κατοικία υφίσταται φορολογία, την οποία έπρεπε ρητώς να την απαλλάξετε. Μπορείτε να βάλετε ένα όριο.
ΑΝΔΡΕΑΣ ΜΑΚΡΥΠΙΔΗΣ: Ποιο να είναι αυτό το όριο; 
ΠΑΝΑΓΙΩΤΗΣ ΛΑΦΑΖΑΝΗΣ: Δεν είμαι έτοιμος να πω το όριο. Η πρώτη κατοικία όμως είναι πρώτη ανάγκη. Τι να προτείνω, κύριε Μακρυπίδη; Θέλετε να σας πω εκατόν πενήντα τετραγωνικά μέτρα; Αυτό είναι ένα θέμα που πρέπει να το δούμε. Από ένα όριο και πάνω το καταλαβαίνω, αλλά όταν είναι πρώτη κατοικία εκατόν είκοσι τετραγωνικά μέτρα για μία τετραμελή ή πενταμελή οικογένεια θα τη φορολογήσετε; 
ΑΝΔΡΕΑΣ ΜΑΚΡΥΠΙΔΗΣ: Απαλλάσσεται. 
ΠΑΝΑΓΙΩΤΗΣ ΛΑΦΑΖΑΝΗΣ: Δεν απαλλάσσεται, κύριε Μακρυπίδη. Δεν τα γνωρίζετε καλώς ή τα γνωρίζετε και δεν θέλετε να πείτε τα πράγματα με το όνομά τους. Αν είναι έτσι θα ήταν απλό. Άρθρο 1: "Η πρώτη κατοικία μέχρι τόσα τετραγωνικά απαλλάσσεται κάθε φορολογίας". Δεν υπάρχει. Αρχίζετε και υπολογίζετε το εμβαδόν, τα παιδιά, το ένα το άλλο. Δεν είναι έτσι. Ο καθένας μετά από ένα ορισμένο σημείο έρχεται και καταβάλλει. Ακόμα και αυτό δεν έχει κατοχυρωθεί στη φορολογία κεφαλαίου, φορολογία ακινήτων.
Με τις αλλεπάλληλες γονικές παροχές ή μεταβιβάσεις το ακίνητο πληρώνεται συχνά άλλη μια φορά και παραπάνω από μία φορά. Έχουμε φθάσει σε υπέρογκες αντικειμενικές αξίες που ξεπερνάνε κάθε όριο και έχετε πάει στη λογική -την έχετε εφεύρει ή δεν ξέρω πώς την έχετε εισάγει- όταν οι αντικειμενικές αξίες τέθηκαν ως αντίληψη να τις συνδυάσετε με τις αγοραίες αξίες. Ουδέποτε είχαν συνδυαστεί με αυτές. Σιγά σιγά μπαίνει καινούρια φιλοσοφία ότι οι αντικειμενικές αξίες πρέπει να είναι κοντά στις αγοραίες και αν είναι δυνατόν να ταυτιστούν με αυτές. Έχουν γίνει "φούσκα" τα ακίνητα, κύριε Υπουργέ. Όταν υπάρχει επενδυτική καχεξία σε όλους τους άλλους τομείς από τα επιτόκια που δίνουν οι τράπεζες που πλέον δεν συμπληρώνονται τα φύλακτρα, όταν υπάρξει καχεξία -το λέω κομψά- στο χρηματιστήριο ξέρετε ότι υπάρχει ένα καταφύγιο στα ακίνητα. Σε λαϊκές συνοικίες για να αγοράσεις σπίτι κοστίζει ο "κούκος αηδόνι" πλέον. Και λέει κανείς είναι δυνατόν στη Νίκαια για παράδειγμα να πληρώνει 70 εκατομμύρια για ένα σπίτι δύο και τριών δωματίων; Και όμως τόσα πληρώνει. 
Έρχεσθε, λοιπόν, εσείς να προσεγγίσετε τις αντικειμενικές αξίες με τη "φούσκα" που υπάρχει στην αγορά κάτω από ιδιόρρυθμες συνθήκες και φορολογείτε εκεί. Δεν το κάνετε όμως και με κάποιο κοινωνικό κριτήριο, δεν έχετε καμία κοινωνική διάσταση σ' αυτά τα περίφημα αντικειμενικά κριτήρια. Ακόμα και στις γονικές παροχές και γονικές δωρεές δεν υπάρχει. Δηλαδή ένας πατέρας που κληροδοτεί στο παιδί του, θα ξαναπληρώσει το ακίνητο; Αν είναι μιας οικονομικής θέσης και πάνω, να το καταλάβω. Αν όμως είναι μικρομεσαίος πώς θα πληρώσει τη φορολογία για το σπίτι που θα μεταβιβάσει στο παιδί του, που θα κάνει γονική παροχή; 
Εμείς διαφωνούμε επί της ουσίας με τις κωδικοποιούμενες φορολογικές διατάξεις, τη λογική και τη φιλοσοφία τους και γι' αυτόν το λόγο παρ΄ότι θεωρούμε ότι προσπαθείτε την υπάρχουσα νομοθεσία να την κωδικοποιήσετε γι' αυτό δεν θα ψηφίσουμε το παρόν νομοσχέδιο. Θα υπογραμμίσω ότι το παρόν νομοσχέδιο παρόλη την κωδικοποίηση που κάνει δεν αναιρεί το πολυδαίδαλο και χαώδες του φορολογικού συστήματος όσον αφορά τη φορολογία κεφαλαίου. Ακόμα και σε αντίθετη κατεύθυνση από τη δική μας να θέλετε να προχωρήσετε το φορολογικό σύστημα και τη φορολογική μεταρρύθμιση τουλάχιστον απλοποιήστε την.
Αυτό νομίζω ότι θα μπορούσατε να το κάνετε. Αλλά βλέπω ότι δεν απλοποιείτε επί της ουσίας. Οι κώδικες συμπυκνώνουν την υπάρχουσα νομοθεσία, δεν την απλουστεύουν, δεν την απλοποιούν, δυστυχώς δεν την κάνουν πιο εύχρηστη κυρίως για το φορολογούμενο πολίτη.
Για όλους αυτούς τους λόγους θα καταψηφίσουμε το παρόν νομοσχέδιο.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κύριος Υφυπουργός.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητοί συνάδελφοι, η συζήτηση της παρούσας κωδικοποίησης εντάσσεται στα πλαίσια εκσυγχρονισμού των υποδομών και της νομοθεσίας του Υπουργείου Οικονομικών. Έρχεται σαν συνέχεια μιας προσπάθειας σκληρής τον τελευταίο καιρό προκειμένου να υπάρξει κωδικοποίηση όλης της φορολογικής νομοθεσίας. Γίνατε μάρτυρες και ψηφίσατε προηγούμενους κώδικες, οι οποίοι ήρθαν εδώ στη Βουλή, όπως επίσης και στην επιτροπή. Εκκρεμούν προς συζήτηση άλλοι παρόμοιοι κώδικες. 
Πρέπει να πω ότι η προσπάθεια αυτή είναι πολύπλευρη. Δεν αφορά μόνο κωδικοποίηση συγκεκριμένης υφιστάμενης νομοθεσίας, αλλά άπτεται και άλλων τομέων και άλλων αντικειμένων αρμοδιότητας του Υπουργείου Οικονομικών. Έτσι, θα ήθελα να πω ότι τα τελευταία χρόνια έχει προχωρήσει ο κτιριολογικός εκσυγχρονισμός διακοσίων ογδόντα πέντε Δ.Ο.Υ. και πενήντα περίπου τελωνείων. Πιστεύω ότι πολύ σύντομα μέσα στα πλαίσια ειδικού προγράμματος, το οποίο βρίσκεται σε εξέλιξη, θα έχουμε ολοκληρώσει τον κτιριολογικό εξοπλισμό όλων των υπηρεσιών του Υπουργείου Οικονομικών, καθώς και των κεντρικών υπηρεσιών του Υπουργείου. 
Ο δεύτερος τομέας εκσυγχρονισμού είναι η εκπαίδευση και επιμόρφωση των υπαλλήλων του Υπουργείου Οικονομικών. Ήδη έχει ολοκληρωθεί η εκπαίδευση όλων σχεδόν των υπαλλήλων των Δ.Ο.Υ. και άρχισε, βρίσκεται σε εξέλιξη, η εκπαίδευση των υπαλλήλων των τελωνείων προκειμένου και να γίνουν γνώστες της σύγχρονης τεχνολογίας, αλλά και γνώστες των νέων διαδικασιών. Μέσα από το TAXIS αλλά και το αντίστοιχο TAXIS των τελωνείων -το οποίο δεν έχει γίνει ακόμα γνωστό- θα μπορούμε πραγματικά να βοηθήσουμε τους συναλλασσόμενους πολίτες. 
Στόχος μας κυρίαρχος αποτελούσε και αποτελεί η εξυπηρέτηση του φορολογούμενου. Η προτεραιότητα στον πολίτη σαν σύνθημά μας είναι θα έλεγα σημαία του Υπουργείου και σ' αυτήν την κατεύθυνση κινούνται όλες οι ενέργειές μας. Πρέπει να αναφέρουμε ότι από το μήνα Μάιο, από πέρυσι, σε ένα χρόνο μέσα, έχουμε προχωρήσει στην παροχή μιας σειράς διευκολύνσεων προς τους φορολογούμενους. Αυτές οι διευκολύνσεις τελικώς περιόρισαν, αν δεν εξάλειψαν σε ορισμένες περιπτώσεις, την ταλαιπωρία των φορολογουμένων, εξάλειψαν παντελώς τις ουρές. Δεν είναι τυχαίο ότι δεν γινόμαστε μάρτυρες εικόνων στις τηλεοράσεις φέτος για μεγάλες ουρές, όπως κάθε χρόνο, φορολογούμενων για την υποβολή των δηλώσεών τους. Θα αναφέρω ενδεικτικά και μόνο -γιατί οι υπηρεσίες είναι πάρα πολλές που προσφέρονται τον τελευταίο καιρό στους φορολογούμενους- την υπηρεσία του AΦE-NET, της δυνατότητας δηλαδή του φορολογούμενου να παίρνει το πιστοποιητικό του από έξι χιλιάδες διαφορετικά σημεία και όχι μόνο από τις τριακόσιες Δ.Ο.Υ. που είχε τη δυνατότητα να πάρει. Μάλιστα πριν από λίγο καιρό από μια μόνο συγκεκριμένη Δ.Ο.Υ. έπρεπε να πάρει το πιστοποιητικό φορολογικής ενημερότητας. Τώρα μπορεί να το πάρει από έξι χιλιάδες διαφορετικά σημεία, όπως π.χ. από όλα τα υποκαταστήματα των τραπεζών, τα συμβολαιογραφεία, τις δημόσιες, τις δημοτικές υπηρεσίες. Σε λιγότερο από δέκα δευτερόλεπτα το λαμβάνει στο προπιστοποιημένο φαξ της υπηρεσίας. Δέκα εκατομμύρια πράξεις απλοποιήθηκαν χωρίς καμία επιβάρυνση, ούτε οικονομική του φορολογούμενου ούτε της ποιότητας ζωής του. 
Το δεύτερο το οποίο ήδη εφαρμόζεται από τον περασμένο χρόνο είναι η δυνατότητα υποβολής των δηλώσεων φορολογίας φυσικών προσώπων. Μερικές δεκάδες χιλιάδες φορολογούμενοι την πρώτη χρονιά της εφαρμογής του έκαναν χρήση. Εμείς απευθύναμε έκκληση προς όλους τους φορολογούμενους να κάνουν χρήση της σύγχρονης τεχνολογίας ώστε να υπάρχει δυνατότητα εξυπηρέτησης δικής τους. Πρόσφατα κατά τη συζήτηση αυτού του συγκεκριμένου νομοσχεδίου απηύθυνα έκκληση και σε σας, κύριοι συνάδελφοι, ώστε όλοι σας να κάνετε χρήση αυτής της τεχνολογίας και μάλιστα με επιστολή μου σας το υπενθύμισα. Εμείς δε, θα έλεγα ως μια χειρονομία "δώρο" προς την πλευρά των εκπροσώπων του έθνους, θα δώσουμε τον κωδικό πρόσβασης χωρίς αίτηση των ίδιων των Βουλευτών. Θα σας στείλουμε, για να τηρηθεί η προστασία των ατομικών δεδομένων και του ΡΙΝ, με το ταχυδρομείο τον κωδικό σας. 
Μια τρίτη υπηρεσία, η οποία χρησιμοποιείται ευρέως είναι η δήλωση του ΦΠΑ. Εκατόν δέκα χιλιάδες επιχειρήσεις συνεργάζονται με το Υπουργείο Οικονομικών και υποβάλλουν την αίτησή τους κάθε μήνα μέσω του διαδικτύου. Τριάντα δισεκατομμύρια δραχμές εισεπράχθησαν μόνο το μήνα Σεπτέμβριο μέσω του INTERNET-BANKING, πράγμα το οποίο σημαίνει ότι η ανταπόκριση των φορολογουμένων αυξάνεται κατά γεωμετρική πρόοδο. Από τα εκατό εκατομμύρια της είσπραξης του Απριλίου ενεστώτος έτους, φθάσαμε σε έξι μήνες τα τριάντα δισεκατομμύρια. Και ελπίζουμε πολύ σύντομα και οι οκτακόσιες πενήντα χιλιάδες επιχειρήσεις, φυσικά ή νομικά πρόσωπα, να κάνουν χρήση αυτής της δυνατότητας, η οποία απαλλάσσει και από ταλαιπωρία τους ίδιους τους συναλλασσόμενους, αλλά και περιορίζει το κόστος διαχείρισης του συστήματος και από την πλευρά του Υπουργείου Οικονομικών, αλλά και από την πλευρά των επιχειρήσεων, που δεν χρειάζεται να δαπανούν ώρες, μεροκάματα εργαζομένων, προκειμένου να στήνονται στη βάρβαρη διαδικασία της ουράς στις υπηρεσίες. Πιστεύουμε ότι ήταν μια προσβλητική διαδικασία. Προσωπικά δεν αισθανόμουν και εξακολουθώ να μην αισθάνομαι άνετα όταν βλέπω ουρές, όταν βλέπω ταλαιπωρία του Έλληνα φορολογούμενου και μάλιστα σε μια υπηρεσία όπου συνήθως έρχεται κανείς να πληρώσει φόρους. Είναι σπάνιο το να εισπράξει κανένας από τη εφορία κάποια επιστροφή ή οτιδήποτε άλλο επιστρεπτέο. 
Πιστεύουμε ότι θα μας δοθεί η δυνατότητα πολύ σύντομα όλες οι συναλλαγές μας να γίνονται από το σπίτι μας, από το γραφείο μας, χωρίς την απαραίτητη αυτοπρόσωπη εμφάνισή μας στο γκισέ των εφοριών. Πριν από μία βδομάδα εγκαινιάσαμε τη δυνατότητα της πληρωμής των φόρων και με τις πιστωτικές μας ή χρεωστικές μας κάρτες. Όλοι μας έχουμε πιστωτικές κάρτες. Μπορούμε αντί να πάμε στην τράπεζα να πάρουμε την επιταγή, που σημαίνει ταλαιπωρία για τη λήψη της επιταγής για την εξόφληση ενός χρέους προς την εφορία, με την πιστωτική μας ή χρεωστική μας κάρτα -είναι θέμα δυνατοτήτων που έχει ο φορολογούμενος και σχέσεών του με την τράπεζά του, δεν αφορά εμάς- να πληρώσουμε το φόρο από την 1η Νοεμβρίου. Η πιλοτική εφαρμογή έγινε σε πέντε Δ.Ο.Υ. της Αττικής. Ελπίζουμε εντός Νοεμβρίου να ολοκληρωθεί σε ογδόντα Δ.Ο.Υ. σε όλη την Ελλάδα.
Ταυτόχρονα πρέπει να σας πω ότι εντός των προσεχών εβδομάδων -έχει υπογραφεί η συμφωνία με την Ένωση Ελληνικών Τραπεζών- θα δίδεται η δυνατότητα πληρωμής των φόρων με τη χρήση των Α.Τ.Μ΄s. που υπάρχουν έξω από τις τράπεζες. Έξω από κάθε εφορία, θα υπάρχει ένα τέτοιο μηχάνημα ώστε τα χρήματα να λαμβάνονται μέχρι ένα ορισμένο ποσό που δέχεται η εφορία σε μετρητά. Το βασικότερο απ' όλα είναι ότι η σύγχρονη τεχνολογία στα Α.Τ.Μ΄s. δίνει τη δυνατότητα ηλεκτρονικής μεταβίβασης, ηλεκτρονικής πληρωμής του "λογαριασμού" του φόρου που οφείλεται. Άρα, πληρώνουμε με ηλεκτρονική μεταβίβαση, παίρνουμε το αντίγραφο της απόδειξης και το καταθέτουμε εν είδη επιταγής, εν είδη αποδεικτικού κατάθεσης του συγκεκριμένου φόρου.
Κατανοεί κανείς ότι γίνονται πρόοδοι με γοργούς ρυθμούς. Θα έλεγα, με όση περισσή σεμνότητα μπορεί να χρησιμοποιήσει κανείς, ότι είναι από τις λίγες περιπτώσεις όπου το δημόσιο, μια κρατική υπηρεσία, προηγείται της κοινωνίας. Συνήθως η διοίκηση ακολουθεί την κοινωνία, όμως στη συγκεκριμένη περίπτωση προσφέρουμε υπηρεσίες προκαταβολικά, των οποίων πιστεύουμε ότι θα γίνει μαζική χρήση πολύ σύντομα. Τέτοιες προσπάθειες καταβάλλονται με την ενημέρωση των αντίστοιχων φορέων, ειδικότερα φοροτεχνικών και λογιστών, οι οποίοι διαχειρίζονται ένα πολύ μεγάλο ποσοστό των συναλλαγών με τις εφορίες. Ελπίζουμε ότι πολύ σύντομα θα μας δοθεί η δυνατότητα να λέμε ότι θα έχουμε λιγότερους συναλλασσόμενους στις εφορίες, λιγότερο κόστος διαχείρισης φορολογικού συστήματος και κέρδη ιδιαίτερα σημαντικά για την εθνική μας οικονομία.
Αν κάποιος αναλογιστεί ότι υφιστάμενες μελέτες ανεβάζουν το κόστος διαχείρισης του φορολογικού συστήματος σε 800.000.000 δραχμές ετησίως, καταλαβαίνει ότι και ένα ποσοστό μόνο να κερδίσει από το συγκεκριμένο κόστος, θα είναι ιδιαίτερα σημαντικό. Μία δική μας μελέτη μόνο για τη χρήση του ΑΦΕΝΕΤ, τη δυνατότητα, δηλαδή, λήψης του πιστοποιητικού φορολογικής ενημερότητας με το τηλεφώνημα, ανεβάζει το όφελος σε 11.000.000.000 δραχμές που είναι μία μόνο από τις πολλές χρήσεις που έχουμε δώσει στον πολίτη.
Το βασικότερο από όλα είναι ότι πριν μία εβδομάδα ολοκληρώθηκε το TAXIS. Και η τελευταία Δ.Ο.Υ που ήταν η Δ.Ο.Υ της Ύδρας εντάχθηκε στο TAXIS. Έχει κλείσει -να το πω με τεχνικούς όρους- το σύστημα και επομένως μας δίνει τη δυνατότητα με πλήρη βεβαιότητα να μπορούμε να προχωρήσουμε στη διασταύρωση των φορολογικών στοιχείων χωρίς κανένα ίχνος αμφιβολίας περί των ακριβών αποτελεσμάτων της διασταύρωσης.
Μας δίνεται η δυνατότητα με τη χρήση της σύγχρονης τεχνολογίας να κάνουμε συγκεκριμένους ελέγχους, πράγμα το οποίο με τη σειρά του οδήγησε στην ενίσχυση της φορολογικής συνείδησης των φορολογουμένων και στην εκούσια δήλωση μεγαλυτέρων εισοδημάτων.
Τέλος, θέλω να σας ανακοινώσω ότι φέτος για πρώτη φορά οι δηλώσεις θα αποσταλούν στους φορολογούμενους για συμπλήρωση εντός του μηνός Νοεμβρίου, ενώ τα προηγούμενα χρόνια ασθμαίνοντας, θα έλεγα, περιμέναμε την προθεσμία του Μαρτίου ή του Μαΐου κάθε έτους για τη λήψη των συγκεκριμένων δηλώσεων. 
Το τελευταίο σημείο του εκσυγχρονισμού, είναι η κωδικοποίηση της νομοθεσίας. Καταρχήν θέλω να σας ευχαριστήσω όλους για την επισήμανση, ασχέτως πτερύγων, ότι η κωδικοποίηση αυτή καθεαυτή, ως κωδικοποίηση όμως, συμβάλλει στον εκσυγχρονισμό του φορολογικού συστήματος.
Επίσης, θα πρέπει να διευκρινίσω κάτι που το είπατε εσείς, αλλά εμπεριέχεται και στην εν περιλήψει τοποθέτησή μου στα Πρακτικά τα οποία έχετε μπροστά σας, ότι δηλαδή η κωδικοποίηση δεν λύνει την ουσία κανενός θέματος. Η κωδικοποίηση απλώς βοηθά στην εμπέδωση της ασφάλειας του δικαίου, να γνωρίζουν αυτοί οι οποίοι χρησιμοποιούν το συγκεκριμένο δίκαιο ότι αυτό είναι που ισχύει στη συγκεκριμένη περίπτωση. Για παράδειγμα, η κωδικοποίηση της συγκεκριμένης νομοθεσίας αφορά εκατοντάδες νομοθετήματα, τα οποία ξεκινούν από το 1836 και φτάνουν μέχρι σήμερα. Κάποιος, όσο ειδικός και να είναι, υπάρχει πιθανότητα να μη γνωρίζει καν την ύπαρξη κάποιου συγκεκριμένου νομοθετήματος, αλλά και αν το γνωρίζει, δεν είναι απόλυτα βέβαιος ότι αγνοεί κάποιο άλλο. Δεν υπάρχει κανένας που να ισχυρίζεται ότι ξέρει όλους τους νόμους.
Έτσι λοιπόν είναι χρήσιμη η κωδικοποίηση. Ξανατονίζω ότι δεν υπάρχει δυνατότητα σε μια τέτοιας μορφής κωδικοποίηση, αλλαγής επί της ουσίας, εκτός βέβαια εάν συντάξει κάποιος μια καινούρια νομοθεσία εξ αρχής, κάτι που δεν είναι πρόθεση αυτού του συγκεκριμένου νομοσχεδίου, ούτε και των προηγούμενων που είχαμε φέρει. 
Η φορολογική μεταρρύθμιση θα γίνει ούτως ή άλλως -η δέσμευσή μας υπάρχει- εντός του έτους 2002.
Δεν υποσχεθήκαμε ποτέ ότι η φορολογική μεταρρύθμιση θα γίνει μέσα στο 2001, γιατί άκουσα τέτοια παρατήρηση. Ήταν σαφής ο μέχρι σήμερα Υπουργός Εθνικής Οικονομίας και Οικονομικών κ. Παπαντωνίου, ότι η συγκεκριμένη διαδικασία ξεκίνησε, έχει οριστεί η επιτροπή από τεχνοκράτες αλλά και διακεκριμένους επιστήμονες, η οποία με πολύ γοργούς ρυθμούς συνεχίζει το έργο της, το οποίο θα παραδώσει το Μάρτιο του 2002 και θα ακολουθήσει διάλογος με τις κοινωνικές τάξεις. Η δέσμευσή μας υπήρξε το συγκεκριμένο νομοσχέδιο, η φορολογική μεταρρύθμιση να έλθει για ψήφιση στη Βουλή μέσα στο Φθινόπωρο του 2002. Αυτή η δέσμευσή μας εξακολουθεί να υπάρχει.
Κύριε συνάδελφε, η προδιάθεση για το τι θα περιλαμβάνει θα έλεγα ότι είναι πάρα πολύ πρόωρη. Μπορείτε να κάνετε προβλέψεις μεν, αλλά σας λέω ότι δεν υπάρχει καμία οδηγία στην επιτροπή παρά μόνο του να φέρει σύντομα ένα σύγχρονο νομοθέτημα -το οποίο βέβαια θα τύχει της έγκρισης της πολιτικής ηγεσίας, γιατί δεν είναι μόνο τεχνοκρατικό το ζήτημα, είναι και πολιτικό. Στις εργασίες της επιτροπής δεν παρεμβαίνουμε επί της ουσίας. Αναμένουμε τις δικές τους προτάσεις και οι οποιεσδήποτε δικές μας παρεμβάσεις θα γίνουν όταν θα προταθεί...
ΠΑΝΑΓΙΩΤΗΣ ΛΑΦΑΖΑΝΗΣ: Διαψεύδετε;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν έχω ούτε να διαψεύσω κάτι ούτε να επιβεβαιώσω, γιατί δεν υπάρχουν θέσεις συγκεκριμένες εκτός από τη γενική θέση του ότι όλα εξετάζονται από μηδενικής βάσεως και ότι όλα τίθενται σε συζήτηση. Αυτή είναι η εντολή την οποία πήρε η επιτροπή. Καμία άλλη εντολή και δέσμευση δεν υπάρχει. Άρα επί της ουσίας των προτάσεων του Υπουργείου Οικονομίας και Οικονομικών όταν θα έλθει για συζήτηση στους κοινωνικούς φορείς ή πολλώ δε μάλλον στη Βουλή, θα έχουμε τη δυνατότητα να συζητήσουμε. 
Έτσι, λοιπόν, θα έλεγα ότι το παρόν νομοσχέδιο, η Κύρωση του Κώδικα Φορολογίας Δωρεών, Γονικών Παροχών, κλπ., είναι ένα νομοσχέδιο το οποίο κινείται στη σωστή κατεύθυνση, απλοποιεί τα πράγματα. Γνωρίζουμε από σήμερα τι ακριβώς ισχύει μέσα στην πολυπλοκότητα και στο δαιδαλώδες του φορολογικού συστήματος και ειδικότερα του κομματιού αυτού για το οποίο ασχολείται το συγκεκριμένο νομοσχέδιο. Αυτό είναι το θετικό όλης αυτής της υπόθεσης. Όπως ανέφερα προηγούμενα όλη η φορολογική νομοθεσία κωδικοποιείται. Ήδη βρισκόμαστε στην ολοκλήρωση της κωδικοποίησης. Πριν από λίγες ημέρες δώσαμε στη δημοσιότητα και τη διοικητική κωδικοποίηση της φορολογίας πρώτης κατοικίας, ώστε να γνωρίζουν οι ενασχολούμενοι περί το Φορολογικό Δίκαιο, δικαστήρια, δικηγόροι, φοροτεχνικοί, φορολογούμενοι, τι ακριβώς ισχύει.
Η σκοπιμότητα και η ωφελιμότητα της συγκεκριμένης ρύθμισης, όπως αναφέρθηκε επί λέξει από αγαπητό συνάδελφο, είναι δεδομένη και θα έλεγα ότι περιττεύει κανείς να την αναλύσει ακόμα περισσότερο. 
Θα πρέπει να κάνω ορισμένες ειδικότερες παρατηρήσεις. Εδώ στη Βουλή έχουμε απαντήσει άπειρες φορές, αλλά θα αναγκαστώ να απαντήσω πάλι, άσχετα αν τυχόν ορισμένοι με άκουσαν πολλές φορές να το επαναλαμβάνω.
Δεν είναι ορθό, δεν είναι αληθές, ότι έχουμε την υψηλότερη φορολογία στην Ευρωπαϊκή Ένωση. Η φορολογία του εισοδήματος είτε φυσικών είτε νομικών προσώπων κινείται στην Ελλάδα κάτω από το μέσο όρο της Ευρωπαϊκής Ένωσης. Είμαστε η χώρα η οποία έχει τα υψηλότερα αφορολόγητα όρια. Σε χώρες οι οποίες είναι γνωστές για το σύστημα ενισχυμένης κοινωνικής προστασίας τα αφορολόγητα όριά τους είναι σχεδόν σε μηδενική βάση. Όσον αφορά δε τους συντελεστές, στην Ελλάδα οι κατώτεροι συντελεστές είναι χαμηλοί, ενώ σε αυτές τις χώρες που πολλές φορές χρησιμοποιούμε ως πρότυπα -και ορθώς- οι συντελεστές της φορολογικής υποχρέωσης είναι πολύ υψηλότεροι από τη χώρα μας. Ας μην αναφέρω περισσότερες λεπτομέρειες. Η μέση φορολογική επιβάρυνση, όποιο κριτήριο και αν λάβει κανείς, είναι χαμηλότερη από το μέσο όρο αυτής της Ευρωπαϊκής Ένωσης. 
Επίσης θα ήθελα να σας πω και να θυμίσω ότι πρόσφατα υπήρξε ελάφρυνση των εισοδημάτων των εργαζομένων. 
Ο διπλασιασμός του αφορολογήτου που ισχύει τα τελευταία χρόνια αποτελεί μια πραγματικά ενίσχυση του εισοδήματος των εργαζομένων. 
Επίσης θα πρέπει να σας θυμίσω ότι το 35% των Ελλήνων φορολογουμένων δεν πληρώνουν ούτε μια δραχμή άμεσης φορολογίας. Είναι ένα ποσοστό ιδιαίτερα σημαντικό και αναφέρομαι σ' αυτούς, κύριοι συνάδελφοι, που υποβάλλουν δήλωση και όχι σ' αυτούς που δεν υποβάλλουν δήλωση και είναι φτωχοί. 
ΑΓΓΕΛΟΣ ΤΖΕΚΗΣ: Οι εφοπλιστές είναι πολύ φτωχοί! Έχετε δίκιο!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επίσης, τελειώνοντας θα ήθελα να σας θυμίσω κάτι, το οποίο είναι γνωστό σε όλους, ότι η φορολογία αποτελεί ένα εργαλείο αναδιανομής του εθνικού εισοδήματος στα χέρια των Κυβερνήσεων. 
Αναφέρατε τη σχέση αμέσων και εμμέσων φόρων. Ασφαλώς οι έμμεσοι φόροι επιβαρύνουν τα χαμηλά εισοδήματα. Όμως θα πρέπει να σας θυμίσω ότι μόλις το 1993 ή περίπου εκεί η σχέση άμεσων και έμμεσων φόρων ήταν 72% οι έμμεσοι και 28% οι άμεσοι. Σήμερα η αναλογία αυτή έχει μετατραπεί σε 42% με 58%. Η ψαλίδα, δηλαδή, των σαράντα τεσσάρων μονάδων μεταξύ άμεσων και έμμεσων φόρων έχει φτάσει στις δεκαέξι μονάδες. Καταλαβαίνετε ότι έχει γίνει σε λίγο χρονικό διάστημα μια πολύ μεγάλη αλλαγή όσον αφορά τη σχέση άμεσων και έμμεσων φόρων και αυτό ασφαλώς θα έχετε τη γενναιότητα να το αναγνωρίσετε σαν μια θετική εξέλιξη και αφορά την Κυβέρνηση.
Επίσης, θα ήθελα να σας πω, για να μην υπάρχουν κάποιες αντιφάσεις, ότι ασφαλώς υπήρξε μείωση φόρου σε όλα τα εισοδήματα. Και μείωση της φορολογίας των μη εισηγμένων στο χρηματιστήριο εταιριών, όπως αναφέρατε, και μείωση της φορολογίας των μικρομεσαίων, των ανθρώπων της αγοράς, των ομόρρυθμων, των ετερόρρυθμων, γενικότερα προσωπικών εταιριών, από το 35% στο 25%, πράγμα που σημαίνει στην πράξη, όχι στα λόγια, μια μείωση κατά 50% της φορολογικής επιβάρυνσης των ανθρώπων της αγοράς εξαιτίας της γενικότερης φορολογικής πολιτικής μας. Αποδεικνύεται αυτό από τα απολογιστικά στοιχεία των προηγούμενων δύο ετών που έχουμε στα χέρια μας. 
Δεν περίμενα, κύριοι συνάδελφοι, να μας κρίνετε αρνητικά, γιατί ουσιαστικά δώσαμε πλήρη απαλλαγή για τις μεταβιβάσεις ακινήτων των αγροτών. Δεν θα περίμενα να μας κατακρίνετε γιατί, για παράδειγμα, ανεβάσαμε το αφορολόγητο όριο στα 170 εκατομμύρια σε ορισμένες περιπτώσεις για τις αγροτικές επιχειρήσεις- ή γιατί καταστήσαμε αφορολόγητους τους αγρότες. Εγώ θα περίμενα, τουλάχιστον σε αυτόν τον τομέα, κάποιον έπαινο.
Τώρα, όσον αφορά το θέμα του ΦΠΑ επί των ακινήτων -και τελειώνω, κύριε Πρόεδρε- θα πρέπει να σας θυμίσω ότι πρόσφατα η Βουλή ψήφισε νόμο σύμφωνα με τον οποίο μέχρι 31.12.2002 δεν εφαρμόζεται ο ΦΠΑ επί ακινήτων. Εν πάση περιπτώσει όμως, πρέπει να γνωρίζουμε ότι το ΦΠΑ και επί των ακινήτων τον πληρώνει ήδη ο αγοραστής. Σε μια σωστή λειτουργία της αγοράς η κατάργηση του φόρου μεταβίβασης και η εισαγωγή του ΦΠΑ στα ακίνητα θα πρέπει να συνεπάγεται μείωση της τιμής των ακινήτων όσο το ποσοστό φορολογίας μεταβίβασης των ακινήτων, δηλαδή, τουλάχιστον κατά 11%, το οποίο δεν θα επιβαρύνεται πλέον ο αγοραστής. Τώρα ούτως ή άλλως το ΦΠΑ ενσωματώνεται στην τελική αξία του πωλούμενου κτίσματος ή διαμερίσματος. 
ΝΙΚΟΛΑΟΣ ΓΚΑΤΖΗΣ: Για την πρώτη κατοικία θα ισχύει, κύριε Υπουργέ;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτά θα τα δούμε, κύριε συνάδελφε. Θέλω να πω ότι το συγκεκριμένο νομοσχέδιο δεν ασχολείται με το ΦΠΑ, ούτε με τις μεταβιβάσεις ακινήτων. Είναι άλλος τομέας της φορολογίας κεφαλαίου.
Θέλω να σας ευχαριστήσω όλους για τη θετική στάση σας απέναντι στο συγκεκριμένο νομοσχέδιο και πιστεύω ότι μέχρι το τέλος της συζήτησης και οι αντιρρήσεις, οι οποίες διατυπώθηκαν, όχι στο ίδιο το νομοθέτημα, δηλαδή την κωδικοποίηση, αλλά επί της ουσίας των διατάξεων θα αρθούν. Ας κρατηθούν, όπως ορθά έπραξε ο εισηγητής της Πλειοψηφίας, οι επιφυλάξεις του επί της ουσίας.
Η συγκεκριμένη μας προσπάθεια δεν αποσκοπεί στην ψήφιση κάποιων καινούριων διατάξεων ή στην επιβεβαίωση της ουσίας, αλλά απλώς και μόνο στην κωδικοποίηση. Και σαν τέτοια πράξη, απ΄ ό,τι αντιλήφθηκα, έχει τη συναίνεση όλων των πτερύγων και πιστεύω ότι μ΄ αυτήν την προϋπόθεση, μ΄ αυτήν την αίρεση και επιφύλαξη στο τέλος θα ψηφίσει όλη η Βουλή το παρόν νομοσχέδιο. 
Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Πρόεδρε, παρακαλούσα, μου λέτε "όχι". Αιφνιδίως, μου λέτε "ναι".
ΠΡΟΕΔΡΕΥΩΝ (Κωνσταντίνος Βρεττός): Πότε σας είπαμε "όχι"; Δεν θυμάμαι να σας έχω πει "όχι".
ΓΙΑΝΝΗΣ ΚΑΨΗΣ: Δεν αναφέρομαι σε σας. Ανέβηκα στην Έδρα μου είπαν ότι δεν είμαι εγγεγραμμένος. 
ΠΡΟΕΔΡΕΥΩΝ (Κωνσταντίνος Βρεττός): Εδώ είστε εγγεγραμμένος πάντως. Αλλά να μη σας πιέσουμε.
Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα ήθελα να σας ευχαριστήσω για την ευαισθησία σας να μιλήσω και εγώ για ένα, δύο λεπτά, αν και δεν γράφτηκα εγκαίρως λόγω της παρουσίας μου στην Επιτροπή Τεχνολογίας. 
Δράττομαι της ευκαιρίας να επαινέσω τη σεμνή και άοκνη προσπάθεια που κάνει ο Υπουργός κ. Φωτιάδης, τον οποίον είχα την τιμή να γνωρίσω όταν ήμουν Διοικητής της 12ης Μεραρχίας και εκείνος Πρόεδρος του Δημοτικού Συμβουλίου και να κάνουμε πράγματα για τον άνθρωπο, για το στρατιώτη, για τον αξιωματικό και για την κοινωνία, που περιείχαν επαναστατικές δομές και τομές. 
Κύριε Υπουργέ, εκ προοιμίου -να πω και το αντίθετο- ποτέ ο ορίζοντας του άριστου δεν τελειώνει και ξέρω ότι σε εσάς δεν πρόκειται να συμβεί. Να μη μείνετε στην αλαζονεία -η οποία είναι ξένο στοιχείο για σας- που προκαλεί η επίτευξη κάποιων στόχων. Η συνεχής προσπάθεια είναι ιερό καθήκον και υπάρχουν πολλά-πολλά κενά κυρίως στο χώρο της Δημόσιας Διοίκησης. 
Πρέπει να ξέρετε, κύριε Υπουργέ, ότι ο χώρος της διαφθοράς και της σήψης είναι ένα κεφάλαιο που θα επαναλαμβάνω κάθε εβδομάδα στο Κοινοβούλιο. Πρέπει να αφιερώσουμε μία ημέρα για να προσδιοριστεί εδώ η συλλογική ευθύνη που έχουμε να καταπολεμηθεί, να παταχθεί η διαφθορά, το φακελάκι που έχει φτάσει μέχρι το τελευταίο επίπεδο. 
Όπως λέει το άρθρο 101, νομίζω, του Συντάγματος, η Δημόσια Διοίκηση είναι μεν εκφραστής της κρατικής θέλησης, είναι δε υπηρέτης του πολίτη. Αυτό για να γίνει πράξη χρειάζεται μία συναινετική και συλλογική προσπάθεια. Δεν είναι μόνο της Κυβέρνησης, είναι ευθύνη όλων μας. Εμείς οφείλουμε να δίνουμε το παράδειγμα ανά πάσα στιγμή, ώστε αυτό το μεγάλο, το εκφυλιστικό της κοινωνίας κακό να εξαλειφθεί. Γιατί είναι ντροπή για ένα κράτος, για ένα δημοκρατικό κράτος να μην εξασφαλίζει έντιμη και ειλικρινή κοινωνία με τον πολίτη, για την εξυπηρέτησή του και αντί αυτού ο πολίτης να απολαμβάνει το στοιχειώδες αγαθό της εξυπηρέτησης μέσα από το ένοχο φακελάκι.
Τώρα να πάμε, κύριε Υπουργέ, στο συγκεκριμένο συζητούμενο θέμα. Αναμφισβητήτως η πολυνομία είναι ένα σοβαρό μειονέκτημα. Και αυτή έχει συσσωρευτεί και σαν νοοτροπία και σαν όγκος νόμων στην εθνική μας πορεία δεκάδες και εκατοντάδες χρόνια. Ο πρώτος νόμος ξεκινά από το 1836 αφού με το διάταγμα του 1830 ανεγνωρίσθη η ανεξαρτησία του ελληνικού κράτους. Αντιλαμβάνεστε, λοιπόν, ότι η πολυνομία είναι ένα πελώριο θέμα. 
Χαίρομαι για τις επιτεύξεις που ανάγονται στην εξυπηρέτηση του πολίτη, όπως είναι οι υποδομές, όπως είναι η τεχνολογία, όπως είναι η εκπαίδευση του προσωπικού, όπως είναι η επιμόρφωση του προσωπικού ευρύτερα, όπως είναι η δημιουργία όλων αυτών των διευκολύνσεων, οι δηλώσεις, η κάρτα κλπ. Πράγματι χρειάζονταν αυτά για να απαλλαγεί ο κόσμος από αυτό το άγχος της ουράς, όπου χάνεται χρόνος, χάνεται η ψυχραιμία, χάνεται η γαλήνη, πλήττεται η αξιοπρέπεια. 
Ο Κώδικας αναμφισβητήτως, κύριοι συνάδελφοι, είναι ένα επίτευγμα. Αυτή η πολυνομία που είναι μία πραγματικότητα μπαίνει σε μία τάξη. Δεν λέω ότι απλοποιεί εντελώς το σύστημα, αλλά μπορεί κάποιος με τον Κώδικα να διευκολυνθεί στην καθημερινή του σχέση με την ισχύουσα νομοθεσία.
Ένα τελευταίο σημείο που θέλω να θίξω, κάνοντας κατάχρηση της καλοσύνης του κυρίου Προέδρου, είναι ότι η προσπάθεια για να απαλλαγούμε από την πολυνομία είναι θέση όλων μας. Δεν είναι οι νόμοι που βγάζουν τα Υπουργεία, κύριε Υπουργέ. Είναι πώς εκτελούνται στην πράξη οι νόμοι αυτοί. Επομένως, το μείζον της προσπαθείας πρέπει να καταβάλλεται στην εφαρμογή των νόμων και ολιγότερο στην παραγωγή επιπλέον νόμων. 
Φοβούμαι, κύριε Υπουργέ, και θέλω να σας το πω με την παρρησία που οφείλω πάντοτε, ότι κριτήριο για τα Υπουργεία δεν είναι η υλοποίηση των νόμων, αλλά η σωρευτική παραγωγή νόμων. Νομίζω ότι χρειάζεται αντιστροφή της κλίμακας και η συνολική προσπάθεια να πέσει με αυξημένη ευαισθησία στην εφαρμογή νόμων. Εδώ υπάρχει ένα πελώριο θέμα.
Ψηφίζω βέβαια τον Κώδικα. 
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στο χώρο του Κοινοβουλίου, είκοσι δύο επισκέπτες από το Κέντρο Ψυχικής Υγιεινής Αιγάλεω Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο κ. Σκρέκας έχει το λόγο για να δευτερολογήσει.
ΘΕΟΔΩΡΟΣ ΣΚΡΕΚΑΣ: Κύριε Πρόεδρε, ήθελα το λόγο για ένα λεπτό, για να κάνω ένα μικρό σχόλιο στην παρατήρηση που έκανε ο κύριος Υπουργός ότι η φορολογία στην Ελλάδα είναι κάτω του μέσου όρου της Ενωμένης Ευρώπης.
Θέλω να ρωτήσω τον κύριο Υπουργό αν το πολύπλοκο και πολυδαίδαλο φορολογικό μας σύστημα είναι ή όχι αποτρεπτικό για τις επενδύσεις. Είναι ή δεν είναι άδικο για τους Έλληνες φορολογούμενους; 
Εδώ θέλω να φέρω το παράδειγμα της Ιρλανδίας, όπου με το φορολογικό σύστημα κατόρθωσε σήμερα να αποτελεί πρότυπο και παράδειγμα προς μίμηση για όλες τις υπόλοιπες χώρες της Ενωμένης Ευρώπης. Γιατί κατάφερε μέσα από ένα φορολογικό σύστημα σωστό, απλό και δίκαιο, με χαμηλούς συντελεστές, να εξασφαλίσει υψηλό εισόδημα για τους Ιρλανδούς πολίτες, ισχυρή οικονομία και μηδενική ανεργία. 
Ας αποτελέσει για τον τόπο μας και για το Υπουργείο Οικονομικών και για τον κύριο Υπουργό παράδειγμα η χώρα της Ιρλανδίας, για να αντιγράψουμε αυτό το φορολογικό σύστημα και να δώσουμε στον τόπο μας το οξυγόνο που χρειάζεται για να πάει μπροστά.
ΠΡΟΕΔΡΕΥΩΝ (Κωνσταντίνος Βρεττός): Ο κ. Μακρυπίδης έχει το λόγο.
ΑΝΔΡΕΑΣ ΜΑΚΡΥΠΙΔΗΣ: Κύριε Πρόεδρε, δεν είχα πρόθεση αρχικά να μιλήσω, γιατί η κύρωση της παρούσας νομοθεσίας όσον αφορά τη φορολογία κεφαλαίου, γονικών παροχών, δωρεών, προικών κλπ. δεν αλλάζει το υφιστάμενο θεσμικό πλαίσιο. Είναι μία τυπική διαδικασία, ήρθε στη Βουλή, κατατέθηκε στην Ολομέλεια, κατατέθηκαν οι απόψεις.
Επειδή όμως άκουσα μία γενικότερη κριτική στο σύνολο της φορολογικής πολιτικής, θα ήθελα πολύ σύντομα να σταθώ σε δύο-τρία σημεία. Πρώτον, όσον αφορά το επίμαχο θέμα, η κωδικοποίηση της φορολογίας κληρονομιών, γονικών παροχών, δωρεών, προικών και κερδών από τα λαχεία, θα πρέπει να γνωρίζουμε, αγαπητοί συνάδελφοι, ότι η φορολογία κεφαλαίου, όσον αφορά τη μεταβίβαση, όσον αφορά την απόκτηση κάποιου περιουσιακού στοιχείου με αγορά είναι ενιαία, ενιαίος είναι ο συντελεστής και αφορά, με τον ίδιον τρόπο, όλους τους πολίτες.
Στη φορολογία, όσον αφορά τις κληρονομιές, επειδή προέρχεται από εξωγενή παράγοντα -αιτία θανάτου- αλλά και όσον αφορά δωρεές, γονικές παροχές, προίκες κλπ., που είναι από άλλους παράγοντες που προσδιορίζονται όχι από πρόθεση μόνο ενός εκ των δύο συμβαλλομένων, αγοραστή-πωλητή αλλά είναι και από σχέσεις συγγένειας εντός οικογένειας, υπάρχει τίτλος κυριότητος και μεταβιβάζεται στην οικογένεια, υπάρχει κλιμάκωση και γι΄ αυτό υπάρχουν και συντελεστές διαφορετικοί που προσδιορίζονται από το βαθμό συγγένειας και το ύψος του ακινήτου. 
Και θα ήθελα καλοπροαίρετα να πω στους συναδέλφους όταν κάνουν κάποια πρόταση να προσδιορίζουν το ύψος του αφορολόγητου ορίου κάθε φορά. Γιατί αν υπάρχει κληρονομιά μιας κατοικίας που ανταποκρίνεται στις ανάγκες στέγης, πρώτης κατοικίας που λέμε, ενός κληρονόμου και η αξία αυτού του κληρομούμενου ακινήτου είναι πενήντα εκατομμύρια, δεν είναι το ίδιο με μια ίσως βίλα πεντακοσίων εκατομμυρίων που μπορεί να κληρονομεί κάποιος. Άρα, δεν θα πρέπει να προσδιορίσουμε το βαθμό συγγενείας και τη σχέση που έχει ο αποθανών με τους κληρονόμους, καθώς επίσης και την αξία του ακινήτου; Γι΄ αυτό, όπως βλέπουμε στο υφιστάμενο θεσμικό πλαίσιο υπάρχουν δύο κριτήρια: ένα είναι ο βαθμός συγγενείας και δεύτερο το ύψος του ακινήτου.
Με αφορμή αυτό θα ήθελα να απαντήσω την τοποθέτηση που έγινε σχετικά με τους αγρότες. Επαναλαμβάνω ότι υπάρχει μεγάλο αφορολόγητο ποσό μέχρι εκατόν ογδόντα εκατομμύρια για τους κατ' επάγγελμα αγρότες. Και αυτό για να δώσουμε τη δυνατότητα σ' αυτούς που θέλουν και κύρια στους νέους να συνεχίσουν να ασχολούνται με την αγροτική καλλιέργεια να μην έχουν πρόβλημα όταν αποκτούν από κληρονομιά, γονική παροχή κλπ. τα κτήματα από τους γονείς τους. Και επαναλαμβάνω ότι είναι μέχρι εκατόν ογδόντα εκατομμύρια. Και βλέπουμε ότι επικαλούνται κάποιοι μόνο τα εκατόν ογδόντα εκατομμύρια και όχι τα είκοσι, τριάντα, σαράντα, που μπορεί να κληρονομήσει κάποιος νέος αγρότης από τους γονείς του σε αντίστοιχα ακίνητα. 
Σχετικά με το θέμα του Φόρου Προστιθέμενης Αξίας, υπάρχει σοβαρότατη σύγχυση. Θα καθιερωθεί -και κατά τη γνώμη μου έχουμε καθυστερήσει να το κάνουμε- η εφαρμογή του ΦΠΑ στα ακίνητα, στις νέες οικοδομές. Και αυτό για δύο λόγους: 
Πρώτον, θα εξυγιάνει το κύκλωμα οικοδομής με όλους τους εμπλεκόμενους φορείς. Γνωρίζουμε σήμερα ότι ένας εργολάβος που στήνει μια πολυκατοικία προκειμένου να μειώσει το κόστος συναλλάσσεται με όλους τους συμβαλλόμενους γύρω από την οικοδομή από τα θεμέλια μέχρι την ολοκλήρωση. Άρα, με την υποχρέωση επιβολής ΦΠΑ θα είναι υποχρεωμένος με όσους συναλλάσσεται, με όσους συμβάλλουν στην ανέγερση της οικοδομής να παρουσιάζει παραστατικά στοιχεία. Και αυτό γιατί του δίνει τη δυνατότητα να εκπέσει το ΦΠΑ από ό,τι συμβάλλει έκαστος των συμβαλλομένων. Αυτό γίνεται στην κατεύθυνση να πατάξουμε τη φοροδιαφυγή και να εξαλείψουμε το κύκλωμα γύρω από την οικοδομή που είναι και παραμένει δυστυχώς μεγάλη εστία φοροδιαφυγής.
Ως προς το ερώτημα -που είναι εύλογο- του ύψους του ΦΠΑ και αν θα παραμείνει 18% ή αν θα είναι 8% σε συνδυασμό με την κατάργηση του φόρου μεταβίβασης που είναι 9% και 11% και έγινε 7% και 9% είναι κάτι που θα το δούμε όταν θα έρθει για κοινωνικό διάλογο ή αλλαγή του φορολογικού συστήματος.
Και θα ήθελα να τελειώσω την παρέμβασή μου με το θέμα στο οποίο πάλι δημιουργήθηκε σύγχυση, όσον αφορά την απαλλαγή πρώτης κατοικίας. Γι' αυτό έκανα και την παρέμβαση και θα μου επιτρέψετε.
Η απαλλαγή πρώτης κατοικίας έχει δύο στοιχεία. Το ένα είναι η επιφάνεια και το άλλο είναι η αξία του ακινήτου. Γιατί; Αν δεν είχαμε αυτές τις δύο παραμέτρους, θα φτάναμε στο οξύμωρο να έχει κάποιος απαλλαγή για διακόσια πενήντα τετραγωνικά στην Κηφισιά και για διακόσια πενήντα τετραγωνικά κατοικία στο Πέραμα. Θα πρέπει να είναι το ίδιο; Είναι ίδια η αξία; 'Η αν παίρναμε μόνο την αξία, θα είχαμε αντίστοιχα το ίδιο πρόβλημα. Γι΄ αυτό προσδιορίζουμε και την επιφάνεια και την αξία σε συνδυασμό με την οικογενειακή κατάσταση. 
Και φτάνουμε σήμερα στο ύψος που απαλλάσσεται η τετραμελής οικογένεια για εκατόν είκοσι τετραγωνικά, που το έχουμε αποδεχθεί σαν μια κοινή βάση κατοικίας, η οποία μπορεί να εκπληρώνει τις στεγαστικές ανάγκες. 
Επειδή όμως σήμερα η συζήτηση που κάνουμε είναι για την κύρωση της υφιστάμενης νομοθεσίας, δεν είναι νέα νομοθεσία, δεν σημαίνει αποδοχή πολιτική της υφιστάμενης νομοθεσίας, του υφισταμένου νομοθετικού πλαισίου, εγώ σας καλώ ομόφωνα να ψηφίσουμε το νομοσχέδιο για τους λόγους που αναπτύχθηκαν, που είναι η απλούστευση των διαδικασιών και εξυπηρετεί τους φορολογούμενους, τις υπηρεσίες, τους εμπλεκόμενους φορείς, συμβολαιογράφους, δικηγόρους, σε κάθε περίπτωση τον ελληνικό λαό.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Πραγματικά, δίνει ερεθίσματα κάθε φορά ο εισηγητής της Πλειοψηφίας -και της Νέας Δημοκρατίας φυσικά- που κινούνται στο ίδιο πολιτικό πλαίσιο της φιλελευθεροποίησης, να αντλήσεις και παραδείγματα, αλλά και να τεκμηριώνεις καλύτερα κάθε φορά την πολιτική σου θέση.
Κύριοι Βουλευτές, λέγει ο συνάδελφος κ. Μακρυπίδης ότι η αγορά ενός ακινήτου είναι για όλους το ίδιο. 
Είναι για όλους το ίδιο; Έχουν όλοι τα ίδια εισοδήματα; Πρέπει να είναι έτσι; Πρέπει δηλαδή να είναι κεφαλικός; Δεν πρέπει να υπάρχει ένα κοινωνικό κριτήριο; Δεν υπάρχουν τέτοια στοιχεία. 
Να πάμε στις κληρονομιές. Λέει ότι και εκεί είναι το ίδιο, εξαρτάται από το ύψος και από το βαθμό συγγένειας. Τα παιδιά των εφοπλιστών που παίρνουν δέκα τάνκερ και ακίνητα στον Πειραιά, πρέπει να πληρώσουν φόρο; 
ΑΝΔΡΕΑΣ ΜΑΚΡΥΠΙΔΗΣ: Αυτό λέω.
ΝΙΚΟΛΑΟΣ ΓΚΑΤΖΗΣ: Μα, δεν πληρώνουν οι εφοπλιστές όταν παίρνουν κληρονομιά τα πλοία. Πώς θα το κάνουμε; Είναι σαφέστατο. Μη τα θέλουμε λοιπόν, "εμ μελάτα, εμ γαλάτα, αρνιά θηλυκά" που λέει και ο λαός μας. Από τη μια μεριά να χαρίζουμε και από την άλλη να λέμε ότι είμαστε δίκαιοι. Γιατί δεν έχετε την τόλμη να πείτε ότι εξυπηρετούμε αυτήν την πολιτική, την πολιτική του κεφαλαίου και πάτε με μισόλογα και αποπροσανατολιστικά να πείσετε τον ελληνικό λαό ότι η πολιτική σας η φορολογική είναι δίκαιη;
Για το ΦΠΑ, σήμερα με το σύστημα που υπάρχει, κύριε Υπουργέ, που βγαίνει για κάθε έργο της οικοδομής ξεχωριστά ο προϋπολογισμός, δεν μπορεί να γλιτώσει κανένας. Όταν μέσα στον προϋπολογισμό της οικοδομής αναφέρεται ότι θα υπάρχουν αυτά τα υδραυλικά, αυτή η μελέτη για τη θέρμανση, αυτά τα επιχρίσματα, αυτά τα κτισίματα, αυτά τα μπετά κλπ. και βγαίνουν σε αναλογία με το ΙΚΑ, με βάση το ημερομίσθιο και το ένσημο, προσδιορίζεται ο προϋπολογισμός του έργου συν το 18% του κέρδους, όταν είναι υπεργολαβία. Αφήστε με να τα πω αυτά, γιατί αυτήν τη δουλειά έκανα. Και δεν μπορεί να γλιτώσει κανείς. 
Τι θα γίνει τώρα; Θα σας πω εγώ ότι σε ορισμένες περιπτώσεις αντί να κόψει 1.000.000.000 τιμολόγιο κόβει 800.000 και να το δεχθώ. Αυτό το αναφέρω σαν παράδειγμα, γιατί το ποσό μπορεί να είναι 12.000.000 και να κόψει 10.000.000. Τι θα γίνει όμως, αν δεν κυνηγήσουμε τους πραγματικούς, γιατί μπορείς να τον πιάσεις τον άλφα υπεργολάβο, αλλά να δούμε το τελικό αποτέλεσμα. Σήμερα αυτό είναι μέσα στο κόστος της οικοδομής. Αύριο ο οποιοσδήποτε θα πάει να εισπράξει αυτά τα οποία έχει δώσει σε τιμολόγιο, αλλά το ΦΠΑ θα τον προσθέσει μέσα στο κόστος της οικοδομής, θα τον πληρώσει ο αγοραστής.
Έτσι γίνεται συνήθως. Και σας έφερα παραδείγματα τι γίνεται με τους ισχύοντες νόμους που υπάρχουν σήμερα για τη φορολογία και για τους δικηγόρους. Από την άποψη αυτή, λοιπόν, δεν μπορεί να λέμε ότι το σύστημα θα αποδώσει καλύτερα. Και εδώ πρέπει να προσδιορίσετε, κύριε Υπουργέ, να ξέρουμε τι θα γίνει και με τις κατοικίες, με το ΦΠΑ, κλπ. Θα είναι επιπρόσθετο της φορολογίας; Θα καταργηθεί το 11%; Θα είναι 18%, όπως ισχύει σήμερα για τα οικοδομικά υλικά, ο φόρος προστιθέμενης αξίας πού θα είναι μετά το 2002; 
ΑΔΑΜ ΡΕΓΚΟΥΖΑΣ: Το 2003 είναι.
ΝΙΚΟΛΑΟΣ ΓΚΑΤΖΗΣ: Μετά το 2002.
Είναι λοιπόν σοβαρή η αύξηση που θα έρθει και η οικοδομή, παρ' όλο που σήμερα έχει γίνει ένα άπιαστο όνειρο για τα φτωχά λαϊκά στρώματα, τότε θα είναι ακόμη πιο δύσκολο να αποκτήσουν την πρώτη κατοικία. Για όλους αυτούς τους λόγους και παρά τις βελτιώσεις -γιατί κανείς δεν έχει αντίρρηση, κύριε Υπουργέ, ότι τα μέτρα που πήρατε έχουν βοηθήσει στην κατεύθυνση της εξυπηρέτησης του φορολογούμενου και στη λειτουργία της εφορίας, της υπηρεσίας- όπως έχουμε επισημάνει κατ' επανάληψη υπάρχει ένας κίνδυνος -τον λέμε και σήμερα- ότι οδεύετε τις υπηρεσίες της εφορίας προς την ιδιωτικοποίηση. Όταν το Ε9 το αναθέσατε σε ιδιώτες και όταν σήμερα υπηρεσιακοί παράγοντες των Δ.Ο.Υ. λένε ότι και σήμερα μέρος του φόρου εισοδήματος πηγαίνει έξω και ελέγχεται -δεν έχουμε αποδείξεις, πληροφορίες έχουμε- φοβούμαστε ότι και εκεί οδεύετε.
Επίσης έχετε βάλει παντού ελεγκτές. Και ξέρετε πώς τους λέει ο κοσμάκης έξω; Ράμπο. Γιατί πηγαίνουν μέσα στις μικρές επιχειρήσεις, τα κάνουν άνω κάτω, βάζουν πρόστιμα, γιατί δεν είχε κόψει κάποιος μια απόδειξη για 5.000 δραχμές, επειδή ...
ΠΑΝΑΓΙΩΤΗΣ ΛΑΦΑΖΑΝΗΣ: Όταν λαδώνονται...
ΝΙΚΟΛΑΟΣ ΓΚΑΤΖΗΣ: Δεν το λέω αυτό. Δεν λαδώνονται όλοι. Πολλοί λαδώνονται αλλά όχι όλοι. Μάλιστα κάποιος μου είπε "βρείτε μου έναν τίμιο εφοριακό" και ήταν και Υπουργός.
Θα πρέπει λοιπόν να δείτε ότι, παρ' όλο που έχετε βάλει παντού ελεγκτές, αυτό το σύστημα, αυτός ο έλεγχος, δεν έχει μπει μέσα στους μεγαλοκαρχαρίες, εκεί που γίνεται η μεγάλη κλεψιά, εκεί που για το ΦΠΑ έχουν να δώσουν το δίμηνο, το τρίμηνο 150.000.000 και βάζουν 850.000 και λένε "αν με πιάσει, θα δώσω 20.000.000 και θα ξελασπώσω". Δεν μπαίνουν σε τέτοιες μεγάλες επιχειρήσεις. Μπαίνουν μονάχα στις μικρές. Εκεί γίνεται το μεγάλο σφαγείο. 
Για όλους αυτούς τους λόγους εμείς πιστεύουμε ότι και το νέο φορολογικό σύστημα, κύριε Υπουργέ, θα είναι στην ίδια κατεύθυνση, όπως πιέζει και η Νέα Δημοκρατία. Μας ανέφερε την Ολλανδία και άλλες χώρες που θέλουν να γίνουν παράδεισος για το μεγάλο κεφάλαιο, να μην πληρώνουν εφορία. Θέλουν και εδώ στην Ελλάδα να το κάνουν, αλλά το θέμα είναι ότι την πληρώνουν οι μικροί και οι μεσαίοι συνέχεια και αυτοί θα είναι τα υποζύγια και αν δεν παλέψουμε για την ανατροπή αυτής της πολιτικής θα συνεχιστεί το ίδιο βιολί. 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Λαφαζάνης.
ΠΑΝΑΓΙΩΤΗΣ ΛΑΦΑΖΑΝΗΣ: Δυο-τρεις παρατηρήσεις θα ήθελα να κάνω, κύριε Πρόεδρε, περισσότερο γιατί ακούστηκαν κάποιες άλλες απόψεις ή κάποια κριτική στις απόψεις που εξέθεσα εγώ.
Κατ΄ αρχάς για το ΦΠΑ: Φυσικά δεν αφορά το παρόν νομοσχέδιο, το έθεσα το θέμα μιας και αυτή η κωδικοποίηση εν όψει και του ΦΠΑ θα χρειαστεί ουσιαστική παρέμβαση. Δεν μπορώ όμως να ακούω πράγματα τα οποία δεν στέκουν. Δεν μπορώ να τα ακούω και μάλιστα με μια τέτοια αοριστία. Θα υπάρξει ΦΠΑ στις μεταβιβάσεις; Όταν γίνονται οι μεταβιβάσεις θα υπάρχει ΦΠΑ ή θα μείνουν οι σημερινοί συντελεστές; Λέει ο κ. Μακρυπίδης "δεν ξέρω, θα δούμε". 
ΑΝΔΡΕΑΣ ΜΑΚΡΥΠΙΔΗΣ: Αυτό είπα;
ΠΑΝΑΓΙΩΤΗΣ ΛΑΦΑΖΑΝΗΣ: Μα τι να δούμε; Δεν υπάρχει να δούμε. Άμα βάλετε ένα ΦΠΑ της τάξης του 18% στις μεταβιβάσεις και καταργήσετε την υπάρχουσα φορολογία για τις μεταβιβάσεις, καήκαμε. 
Να πείτε ότι δεν ξέρω, δεν είναι ακόμα της ώρας. Αλλά, όταν ανοίγετε το θέμα, δεν μπορεί να το ανοίγετε έτσι και να λέτε "θα δούμε τι θα κάνουμε", όταν τίθενται συγκεκριμένα θέματα, διότι με το "θα δούμε", καταλαβαίνουμε όλοι πού οδηγούμαστε. 
Τώρα προσπαθείτε με το ΦΠΑ στις οικοδομές και με τις μεταβιβάσεις που θα θεσπίσετε στα ακίνητα να αλλάξετε όλη την εικόνα. Θα είναι το νέο εισπρακτικό κύμα πάνω στο οποίο θα προσπαθήσετε να στηρίξετε τους επόμενους προϋπολογισμούς. Αυτό θα πράξετε, είναι βέβαιο. Και τα μισόλογα και οι διαψεύσεις, που δεν είναι διαψεύσεις, το "θα δούμε", αυτό σημαίνει. Εν πάση περιπτώσει, κοντός ψαλμός αλληλούια! 
Πρώτη κατοικία. Κύριε Μακρυπίδη, εσείς ασχολείστε, εγώ είμαι ερασιτέχνης σε σχέση με το φορολογικό μας σύστημα. Εσείς έχετε φάει μία ζωή εκεί. Είμαι εργένης, δεν έχω οικογένεια και θέλω να αγοράσω ένα σπιτάκι. Πρώτη κατοικία, κύριε Μακρυπίδη. Τι σπίτι θα αγοράσω; Τριάντα τετραγωνικά; Δηλαδή, τι να το κάνω; Για να το πουλήσω και να πληρώσω νέο φόρο μετά και να αγοράσω πρώτη κατοικία, όταν θα κάνω οικογένεια; Κανείς δεν αγοράζει σπίτι για να μείνει μόνος του. Ένας που είναι μόνος του αγοράζει το σπίτι με την προοπτική να θέλει να φτιάξει και μια οικογένεια, όχι για να το μεταβιβάσει μετά, να πληρώνει φόρους και να αγοράσει και άλλο σπίτι και να πληρώσει και άλλους φόρους. 
Λοιπόν, αυτός θα πληρώσει αδρά, κύριε Μακρυπίδη, για την πρώτη του κατοικία. Γι΄ αυτό σας λέω: Άρθρο 1 -αν θέλετε να λάβετε μέτρα- η πρώτη κατοικία είναι αφορολόγητη, είτε για τον εργένη είτε για το ζευγάρι είτε για το ζευγάρι με ένα παιδί είτε για το ζευγάρι με πέντε παιδιά, με δέκα παιδιά. Βάλτε ένα πλαφόν κάπου. Τι μου λέτε τώρα για το Πέραμα; Ψάχνετε να κάνετε φορολογικό σύστημα έτσι, μία με το Πέραμα, μια με τη Νίκαια; 
Πρώτη κατοικία: Βάλτε ένα πλαφόν και τελείωσε. Τι θα εισπράξετε. Γιατί δηλαδή; Πάτε να βγάλετε και από τη μύγα ξίγκι; Μόνο οι φορολογικές αρχές που κινούνται και ψάχνουν και γίνεται όλη αυτή η φασαρία, δεν αξίζει τον κόπο να κάνετε τέτοιου είδους διακρίσεις, γιατί όταν μιλάμε για πρώτη κατοικία, είναι αγαθό απολύτου πρώτης ανάγκης. Δεν αγοράζει ο άλλος είδος πολυτελείας. Ένα σπίτι αγοράζει και πρέπει να έχει τη δυνατότητα να αγοράσει και ένα αξιοπρεπές σπίτι. Αυτό, λέω, δεν ισχύει. Πώς να το κάνουμε!
Τώρα προσπαθούμε από εδώ ή από εκεί να βάλουμε μια οικογένεια με τα δύο παιδιά, με ένα τρίτο ή με το τέταρτο. Αυτά δεν γίνονται στη ζωή. Συνήθως το σπίτι μπορεί να το έχει ο ένας, να το έχει ο άλλος κ.λπ, η προοπτική η οικογενειακή. Αλλά και η οικογένεια με δύο παιδιά και εκεί επιβαρύνεται από ένα σημείο και ύστερα. 
Άκουσα με προσοχή τον κύριο Υφυπουργό και εγώ θα περίμενα με ευχαρίστηση να με διαψεύσει και να πει ότι δεν υπάρχει καμιά περίπτωση στην προσπάθεια αναμόρφωσης του φορολογικού συστήματος και φορολογικής μεταρρύθμισης να μειώσουμε περαιτέρω τους συντελεστές φορολόγησης των ανωνύμων εταιρειών. Μία δήλωση καθαρή, με σαφήνεια. 
Μα, δεν διαβάζετε, κύριε Υφυπουργέ, τις εφημερίδες; Τις διαβάζετε. Τι λέει ο κ. Παπαντωνίου στις εφημερίδες; Τι λέει ο κ. Χριστοδουλάκης, ο νέος τσάρος της οικονομίας, και αυτός πραγματικός τσάρος, διότι για πρώτη φορά πρώτο τη τάξει Υπουργείο είναι το Υπουργείο Εθνικής Οικονομίας. 
Τι λένε αυτοί; Άρα, η λογική σας, η κατεύθυνσή σας είναι μείωση των συντελεστών για τις ανώνυμες εταιρείες. Μπορεί να μην ισχύσει αυτό το μέτρο από το 2002, διότι άμα το κάνετε από το 2002 έχετε έναν πλασματικό προϋπολογισμό και θα τον τινάξετε στον αέρα, άρα θα πείτε από το 2003. Θα δώσετε το μήνυμα, υποτίθεται, στις αγορές. Γιατί όταν μιλάμε για αγορές σε αυτήν τη χώρα, καταλαβαίνετε, εννοούμε εκατό οικογένειες, εκατό ονόματα. Αυτές είναι οι αγορές. Το λέμε στο πληθυντικό έτσι για να το ακούει εύηχα ο άλλος και να λέει "τι είναι αυτό το πράγμα"; Ποιες είναι οι αγορές; Άμα δείτε τις αγορές θα δείτε ότι σε όλους τους κλάδους παραπάνω από εκατό επιχειρηματικά ηχηρά ονόματα δεν υπάρχουν. 
Λοιπόν, θέλετε να δώσετε το μήνυμα. Θα το δώσετε. Διαψεύστε με. Εγώ σας προκαλώ τώρα. Εγώ θα χαρώ να με διαψεύσετε, αλλά δεν υπάρχει τέτοια περίπτωση. Δεν γίνεται να κάνουμε παρακάτω από το 35% το φορολογικό συντελεστή για τα κέρδη ανωνύμων εταιρειών. 
Δεν το πάμε παρακάτω. Απλούστατο είναι. Αλλά λέτε "το μελετάμε, θα το δούμε κλπ." και βγαίνει ο κ. Παπαντωνίου, βγαίνει ο κ. Χριστοδουλάκης κι έτσι υποβαθμίζετε και τη Βουλή. Δεν είναι δυνατόν οι εφημερίδες να τα γράφουν και όταν γίνεται σχετική συζήτηση στη Βουλή να το κρύβετε. Πείτε το ευθέως "αυτή είναι η λογική μας, αυτή η κατεύθυνσή μας, μελετάμε το ποσοστό κ.ο.κ.". Αλλά όχι να λέτε ότι δεν είναι σωστά αυτά που λέω εγώ, λες και τα βγάζω από το μυαλό μου. 
Είναι σαφές νομίζω ότι το φορολογικό σύστημα θα το κάνετε πιο άδικο απ' ό,τι είναι. Αυτή είναι η φιλελεύθερη λογική η οποία σας διαπερνά. Πιο άδικο φορολογικό σύστημα, ένα φορολογικό σύστημα που από τα κέρδη θα παίρνει όλο και λιγότερα χρήματα, θα κατευθύνεται όλο και περισσότερο στη φορολογία των μεσαίων και χαμηλών εισοδημάτων, τα οποία θα τα πολιορκεί με χίλιους δύο τρόπους και ταυτόχρονα θα υπάρχει η θάλασσα των εμμέσων φόρων σαν τον ΦΠΑ που σας ανέφερα. Τα μόνα που θα είναι στο απυρόβλητο είναι τα κέρδη συν τα μεγάλα εισοδήματα. Γιατί μειώσατε ήδη τους συντελεστές για εισοδήματα από 17.000.000 και πάνω κατά δυόμισι μονάδες και το πάτε και για άλλες δυόμισι. 
Δεν κατάλαβα, αυτοί είναι οι αναξιοπαθούντες στην ελληνική κοινωνία, αυτοί που έχουν εισόδημα από 17.000.000 εκατ. και πάνω; Αυτοί θέλουν μειώσεις; Και μετά λέτε ότι κάνετε μειώσεις στους μισθωτούς. Δεν υπάρχει μείωση το 2001 στους μισθωτούς. Δείτε τα στοιχεία που έχετε. Φέρτε εδώ τα συγκεκριμένα εισοδήματα να τα δούμε. Και, επίσης, δεν υπάρχει μείωση για τα εισοδήματα που θα αποκτηθούν το 2002, γιατί κάνατε την τιμαριθμοποίηση αλλά δεν αλλάξατε και τα φορολογικά κλιμάκια. Έτσι, αν η αύξηση μαζί με την ωρίμανση είναι πάνω από 5%, θα πέφτει τσεκούρι. 
Αυτή είναι η κατάσταση δυστυχώς. Βεβαίως κωδικοποιείτε την υπάρχουσα φορολογική νομοθεσία και καλά κάνετε. Κανείς δεν έχει αντίρρηση γι΄ αυτό. Έτσι όμως, ενώ είναι υποβοηθητικό το μέτρο, δεν απλουστεύετε το δαιδαλώδες σύστημα, διότι ορίστε, να ο Κώδικας και άντε να βγάλεις συμπέρασμα. 
Ταυτόχρονα όμως το πρόβλημα παραμένει, διότι το αίτημα σήμερα, τουλάχιστον των εργαζομένων, δεν είναι η κωδικοποίηση απλώς ενός φορολογικού συστήματος, αλλά η αλλαγή του. Και μάλιστα αλλαγή όχι στην κατεύθυνση προς την οποία εσείς φιλοδοξείτε να κάνετε τις αλλαγές αλλά σε μια κατεύθυνση που θα κάνει περισσότερο κοινωνικά δίκαιο όλο το φορολογικό μας σύστημα και, εν πάση περιπτώσει, θα βοηθήσει στην κοινωνική συνοχή αυτής της χώρας, η οποία τα τελευταία χρόνια έχει αφόρητα πληγεί.
Σας ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Κύριε Ρεγκούζα, θα σας δώσω το λόγο όχι παραπάνω από δύο λεπτά, γιατί σας δίνεται ο λόγος καταχρηστικώς. 
ΑΔΑΜ ΡΕΓΚΟΥΖΑΣ: Μάλιστα, κύριε Πρόεδρε, αλλά μην ξεχνάτε ότι ο Κοινοβουλευτικός μας Εκπρόσωπος δεν έκανε χρήση του χρόνου του. 
Ένιωσα την ανάγκη να πάρω το λόγο και θα περιοριστώ ακριβώς στο σχετικό νομοθέτημα που συζητάμε σήμερα διευκρινίζοντας όμως ότι εμείς, η Νέα Δημοκρατία, δεν συμφωνούμε επί της ουσίας σε πολλά σημεία του φορολογικού συστήματος που αφορά ειδικότερα τη φορολογία του κεφαλαίου.
Ωστόσο όμως η ενιοποίηση αυτών των διατάξεων υπακούει κυρίως στις ανάγκες της Ευρωπαϊκής Ένωσης, γιατί ακριβώς από κει υπαγορεύεται κάποια ενιοποίηση σε κάποιες διατάξεις για ομοιόμορφη εφαρμογή του νόμου, σχετικά με το συγκεκριμένο τμήμα του κεφαλαίου. Ακριβώς με αυτήν την έννοια και για καθαρά τυπικούς λόγους ψηφίζουμε αυτό το νομοθέτημα. 
Με την ευκαιρία αυτή όμως θα ήθελα να πω κι εγώ ότι η αναδιάρθρωση και ο εκσυγχρονισμός του φορολογικού συστήματος ασφαλώς αγγίζει και τη φορολογία κεφαλαίου. Μάλιστα έχει ιδιαίτερο ενδιαφέρον, όταν η φορολογία κεφαλαίου χρησιμοποιείται και σήμερα από την Κυβέρνησή σας ως μία πηγή άντλησης εσόδων, που θα μπορούσαν μάλιστα να χαρακτηριστούν έμμεσοι φόροι, όχι άμεσοι φόροι, όχι δηλαδή φόροι που θα μπορούσαν να είναι κοινωνικά εναρμονισμένοι με τη φοροδοτική ικανότητα των πολιτών και που η Κυβέρνηση πολλές φορές αποπροσανατολιστικά και ύπουλα χρησιμοποιεί αυτήν τη φορολογία για να συγκεντρώσει χρήματα και να καλύψει τις όποιες πρόσκαιρες δημοσιονομικές ανάγκες. 
Αυτό φαίνεται καθαρά από τη διαδικασία αύξησης των αντικειμενικών αξιών, όταν μάλιστα, κύριε Υπουργέ, υπήρχαν πολλοί δήμοι που σας ζητούσαν μείωση των αντικειμενικών αξιών κι εσείς, υποθέτω -και περιμένω να δω την αιτιολόγηση- μάλλον προετοιμάζεσθε να πείτε ότι ζήτησαν οι δήμοι αναμόρφωση των αντικειμενικών αξιών και γι΄ αυτό εμείς, αντί να μειώσουμε τις τιμές που ζητούσαν οι δήμοι, διαπιστώσαμε ότι υπάρχει μεγάλη διάσταση μεταξύ αγοραίων τιμών και φορολογητέας αξίας και γι αυτό αυξάνουμε τις αντικειμενικές αξίες.
Να τα ξεκαθαρίσουμε, λοιπόν, ότι ούτε η φορολογία κεφαλαίου είναι πηγή άντλησης εσόδων. Αντίθετα, δημιουργούνται τεράστιες κοινωνικές αδικίες΄, σαν αυτές που ειπώθηκαν και από τα κόμματα της Αριστεράς, γιατί ο ρόλος του φορολογικού συστήματος είναι αφ΄ ενός μεν κοινωνικός, αφ΄ετέρου δε αναπτυξιακός. Και επειδή ειπώθηκαν και κάποια πράγματα και με το ΦΠΑ επί των ακινήτων, θα ήθελα να πω δυο κουβέντες. Να μη συγχέουμε τη φορολογία του κεφαλαίου με τη φορολογία του Φόρου Προστιθέμενης Αξίας.
ΠΡΟΕΔΡΕΥΩΝ (Κωνσταντίνος Βρεττός): Κύριε συνάδελφε, παρακαλώ τελειώνετε.
ΑΔΑΜ ΡΕΓΚΟΥΖΑΣ: Κύριε Πρόεδρε, είναι χρήσιμα αυτά που λέω.
ΠΡΟΕΔΡΕΥΩΝ (Κωνσταντίνος Βρεττός): Μα, μιλάμε για μια κωδικοποίηση και θα πιάσουμε όλη τη γκάμα της φορολογικής πολιτικής τώρα.
ΑΔΑΜ ΡΕΓΚΟΥΖΑΣ: Η ανάγκη εφαρμογής του Φόρου Προστιθέμενης Αξίας στις οικοδομές, που με πρόσφατη νομοθετική πρωτοβουλία της Κυβέρνησης μετατέθηκε κατά ένα χρόνο από 1.1.2003, είναι ανάγκη να προχωρήσει και το ζητούν και οι παραγωγικές τάξεις. Θα πρέπει με παρρησία η Κυβέρνηση να ομολογήσει ότι δεν το εφαρμόζει, γιατί δεν είναι έτοιμη. Δεν μπορεί να ελέγξει το σύστημα, κινδυνεύουν να χαθούν έσοδα και δεν μπορούν να προχωρήσουν οι διασταυρώσεις, γιατί το ΤΑΧΙS δεν είναι έτοιμο και όχι γιατί μπορούν να δημιουργηθούν μέσα στη φορολογία οι όποιες ανάγκες. 
Με αυτήν την έννοια, λοιπόν, εμείς ψηφίζουμε το νομοθέτημα. Ωστόσο προβάλλει έντοντο το αίτημα της κοινωνίας πλέον για ριζική αναμόρφωση του φορολογικού συστήματος, που εκεί μέσα εντάσσεται και η φορολογία κεφαλαίου. 
ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, πριν σας δώσω το λόγο, θέλω να πω κάτι, γιατί αφήσαμε λίγο την κουβέντα και χαλάρωσε. Δεν κάνουμε εδώ συζήτηση για τη φορολογική πολιτική της Κυβέρνησης. Κωδικοποίηση κάνουμε. Απλό πράγμα είναι, μην το διευρύνουμε.
Ορίστε, κύριε Υφυπουργέ, έχετε το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, θα συμφωνήσω απόλυτα με την παρατήρησή σας, για να είμαι συνεπής στη Βουλή. Θα μείνω πολύ περιληπτικά σε τέσσερα σημεία που τέθηκαν και δεν έχουν σχέση βέβαια με την κωδικοποίηση, αλλά πιστεύω ότι είναι κρίσιμα.
Πρώτον, πρέπει να ξεκαθαρίσουμε μια και καλή το εξής: Κανένας μα κανένας απολύτως ΄Ελληνας ή για να γίνω πιο σαφής το 99% των περιοχών της Ελλάδας για κατοικία πάνω από 120 τ.μ. δεν πληρώνει φόρο για πρώτη κατοικία. 'Ετσι να μνημονεύσω ότι μια κλασική αντιπροσωπευτική οικογένεια με τα δύο τα παδιά και το αντρόγυνο έχει απαλλαγή 47.000.000 δραχμές. Τα 47.000.000 δραχμές δεν ανταποκρίνονται στην αξία κτήσης του διαμερίσματος, αλλά στην αντικειμενική αξία. Στην πράξη τα 47.000.000 -ξέρουμε όλοι ότι υπάρχει μεγάλη διάσταση μεταξύ αντικειμενικής και αγοραίας αξίας- αντιστοιχούν σε έχουν πολύ μεγαλύτερης αξίας ακίνητα.
Κατέθεσα στοιχεία στα Πρακτικά από τα οποία αποδεικνύεται ότι για τη συντριπτική πλειοψηφία των περιοχών όλης της Ελλάδας στην περιφέρεια, μπορεί κάποιος να έχει απαλλαγεί μέχρι και 350 τ.μ. κατοικίας με βάση τις αντικειμενικές αξίες των ακινήτων, όπως διαμορφώθηκαν μάλιστα μετά την τελευταία αναπροσαρμογή για την οποία ξέσπασε, αδίκως πιστεύω, θύελλα διαμαρτυριών.
Η δεύτερη παρατήρηση που ήθελα να κάνω και που είναι σχετική με την πρώτη. Κάποια στιγμή θα αρχίσω να ξεχνάω και τα λίγα ελληνικά τα οποία λέω ότι γνωρίζω καλά. Η λέξη "αντικειμενικός" προσδίδει μια συγκεκριμένη ιδιότητα, την αξία που έχει ένα ακίνητο στη συγκεκριμένη στιγμή που προσδιορίζεται από έναν ο οποίος έχει μια γνώμη απόλυτα αντικειμενική και όχι υποκειμενική, πράγμα που δεν σημαίνει ότι είναι πλασματική η αντικειμενική αξία. Είναι περίπου στην πραγματική και επειδή είναι αντικειμενική, για να μην υπάρξουν αδικίες, συγχωρείται του να είναι λίγο κάτω από την πραγματική, κάτω από την αγοραία. Όχι, όμως πλασματική. Δεν μπορεί δηλαδή διαμερίσματα σε συνοικίες εδώ στην Αττική να πωλούνται 2.000.000 το τετραγωνικό μέτρο και εμείς να ισχυριζόμεθα ότι οι 500.000 ή οι 700.000 είναι υψηλές. Ε, δεν μπορούμε να έχουμε ενστάσεις, κύριε συνάδελφε, σε οποιοδήποτε μέρος της Ελλάδος, στο πιο φτωχικό, όταν έχουμε αντικειμενικές αξίες διαμερισμάτων 120.000 δραχμές το τετραγωνικό μέτρο. Γίνεται ένσταση με τον ισχυρισμό ότι είναι μεγάλη η ποσοστιαία αύξηση, γιατί ήταν 90.000 προηγούμενα και έγινε 120.000. Πείτε μου εσείς εάν το πιο φτωχικό καλύβι στην Ελλάδα μπορεί κανείς να το χτίσει με 120.000 δραχμές το τετραγωνικό μέτρο; Και οι συνέπειες είναι αλληλένδετες στο φορολογικό σύστημα.
Γιατί με βάση την αντικειμενική αξία θα φορολογηθεί ο εργολάβος για τα εισοδήματά του. Έχουν βγει αποφάσεις δικαστηρίων, που ενώ αποδείχθηκε ο εργολάβος πούλησε σε ανώτερη τιμή, αποδείχθηκε δηλαδή η φοροδιαφυγή, το δικαστήριο είπε με συγχωρείτε πάρα πολύ, εσείς, το κράτος, το Υπουργείο Οικονομικών, καθορίσατε τις αντικειμενικές αξίες, άρα με βάση την αντικειμενική αξία θα φορολογηθεί. Στην πράξη το επόμενο βήμα είναι να πάρει εικονικά τιμολόγιά του με βάση την αντικειμενική αξία. Είναι ολόκληρο κύκλωμα και θα συμφωνήσω με τον εισηγητή της Πλειοψηφίας, ο οποίος τα ανέλυσε πολύ πληρέστερα, ότι εξυγιαίνεται τελικά όλο το σύστημα. Οι αντικειμενικές αξίες θα πρέπει να πλησιάσουν τις αγοραίες αξίες, να μην αδικούν σε καμιά περίπτωση κανέναν, να μην υπάρχει ούτε ένα διαμέρισμα που να έχει υψηλότερη τιμή της πραγματικής του αξίας. 
Εγώ διάβασα με προσοχή τις ενστάσεις πολλών δήμων, κανείς δεν ισχυρίσθηκε ότι στο δήμο μου το διαμέρισμα κοστίζει 300.000 και εσείς το προσδιορίσατε σε 350.000 και μειώστε το στις 300.000. Ισχυρίστηκαν ότι η ποσοστιαία αύξηση είναι μεγαλύτερη από την αύξηση του πληθωρισμού. Το ποσοστό δεν έχει καμιά απολύτως σημασία με την πραγματική αύξηση, γιατί συνδυάζεται από ποια αφετηρία ξεκινάς. Αν ξεκινούσαμε, δηλαδή, από χαμηλή αφετηρία αφού στις περισσότερες περιοχές οι αντικειμενικές αξίες υπολείπονταν του 50% της πραγματικής αξίας. Εν πάση περιπτώσει, είναι νωρίς για προγνώσεις. Όταν θα έλθουν οι γνωμοδοτήσεις της επιτροπής, είναι ευθύνη του Υπουργού Οικονομικών να τις αποδεχθεί ή να μην τις αποδεχθεί. 
Το τρίτο σημείο. Δεν είναι αληθές, κύριοι συνάδελφοι, αυτό που ελέχθη. Δεν υπάρχει ούτε πρόθεση, αλλά και ούτε δυνατότητα -αν υπήρχε πρόθεση- παραχώρησης ελέγχου ή φορολογικής εξουσίας σε ιδιώτες. Είναι μια παρανόηση η οποία οφείλεται στο ότι εν όψει της εξέλιξης και της ολοκλήρωσης του φορολογικού μας συστήματος και του TAXIS ασφαλώς κάποια εταιρεία ανέλαβε τα προγράμματα. Το πρόγραμμα, όμως, διαφέρει εντελώς από το φορολογικό έλεγχο. Ο φορολογικός έλεγχος εξακολουθεί να είναι αποκλειστική αρμοδιότητα του κράτους και όχι ιδιωτών. Δεν υπάρχει καμία απολύτως πρόθεση, ούτε τώρα ούτε στο απώτερο μέλλον να αλλάξει κάτι τέτοιο, αλλά δεν υπάρχει και εκ του Συντάγματος δυνατότητα να εκχωρηθούν τέτοιες αρμοδιότητες σε ιδιώτες. Άρα ούτε ο φόρος εισοδήματος, στον οποίο την απλή διαδικασία των πληκτρολογημένων, της εισαγωγής των στοιχείων την κάνουν υπάλληλοι που προσλαμβάνονται με σύμβαση ορισμένου χρόνου κάθε χρόνο, αλλά ούτε καμία διαδικασία ανατέθηκε σε ιδιώτη.
Τελειώνοντας με την τέταρτη παρατήρησή μου θέλω να πω ότι δεν είναι αληθές ότι δεν γίνονται έλεγχοι σε μεγάλες εταιρείες. Το αντίθετο μάλιστα. Τριακόσια δισεκατομμύρια δραχμές εισπράξαμε πέρσι και θα εισπράξουμε φέτος ακόμα περισσότερα από τον έλεγχο των μεγάλων επιχειρήσεων. Είναι διαφορετικά το να μας πείτε ότι τα τριακόσια δισεκατομμύρια που δεν τα εισπράττουμε στα προηγούμενα χρόνια, πριν τη δημιουργία των μηχανισμών ελέγχου, πιθανόν είναι λίγα και να φροντίσουμε να εισπράξουμε περισσότερα. Αυτό να το συζητήσουμε. Αλλά 300.000.000.000 δραχμές είναι ένα πολύ μεγάλο ποσό που εισπράττεται από τρεις χιλιάδες περίπου -αν θυμάμαι τον αριθμό- μεγάλες επιχειρήσεις, οι οποίες έχουν ένα τζίρο πάνω από 2.000.000.000 δραχμές.
Επομένως, μη μας κατηγορείτε ότι δεν κάνουμε ελέγχους. Το αντίθετο μάλιστα. Θα έλεγα ότι ο έλεγχος στις μεγάλες επιχειρήσεις είναι πάντοτε τακτικός έλεγχος, ενώ στις μικρότερες επιχειρήσεις γίνεται με βάση των 1144 υπουργική απόφαση που προβλέπει συνοπτικό συνοπτικό έλεγχο. Γίνεται ενδεικτικός έλεγχος συγκεκριμένων κονδυλίων, που αντικειμενικά και εκ των προτέρων προσδιορίζονται με την απόφασή μας. Εν πάση περιπτώσει, επαναλαμβάνω ότι η είσπραξη των εσόδων γίνεται από αυτούς που έχουν να πληρώσουν και όχι από αυτούς έχουν. Από αυτούς που υποβάλλουν δήλωση φορολογίας εισοδήματος καταφέραμε μέσα από τις συνεχείς φοροελαφρύνσεις το 35% και πλέον των Ελλήνων φορολογουμένων υποκειμένων σε υποχρέωση υποβολής δήλωσης να μην ότι δεν πληρώνει ούτε μία δραχμή άμεσης φορολογίας.
ΠΡΟΕΔΡΕΥΩΝ (Κωνσταντίνος Βρεττός): Κηρύσσεται περαιωμένη η συζήτηση επί της αρχής του σχεδίου νόμου: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία".
Ερωτάται το Σώμα: Γίνεται δεκτό το νομοσχέδιο επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία", έγινε δεκτό επί της αρχής, κατά πλειοψηφία. 
Εισερχόμαστε στην ψήφιση των άρθρων.
Ερωτάται το Σώμα: Γίνεται δεκτό το άρθρο πρώτο που κυρώνει τον Κώδικα και με τις αναδιατυπώσεις που έγιναν στο άρθρο του Κώδικα;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο πρώτο έγινε δεκτό κατά πλειοψηφία.
Ερωτάται το Σώμα: Γίνεται δεκτό το άρθρο δεύτερο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο δεύτερο έγινε δεκτό κατά πλειοψηφία. 
Ερωτάται το Σώμα: Γίνεται δεκτό το άρθρο τρίτο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΝΙΚΟΛΑΟΣ ΓΚΑΤΖΗΣ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο τρίτο έγινε δεκτό κατά πλειοψηφία. 
Συνεπώς το νομοσχέδιο του Υπουργείου Οικονομικών: "Κύρωση του Κώδικα Διατάξεων Φορολογίας Κληρονομιών, Δωρεών, Γονικών Παροχών, Προικών και Κερδών από Λαχεία", έγινε δεκτό κατ΄ αρχήν και κατ΄ άρθρον και η ψήφισή του στο σύνολο αναβάλλεται για άλλη συνεδρίαση. 
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 13.26΄, λύεται η συνεδρίαση για αύριο ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, μόνη συζήτηση επί της αρχής και των άρθρων του σχεδίου νόμου Εθνικός Τελωνειακός Κώδικας.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

