Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ Α'

ΣΥΝΕΔΡΙΑΣΗ ΙΔ'

Πέμπτη 31 Οκτωβρίου 1996

Αθήνα, σήμερα στις 31 Οκτωβρίου 1996, ημέρα Πέμπτη και ώρα 10.28', συνήλθε στην Αίθουσα συνεδριάσεων του Βουλευτηρίου η Βουλή σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης):Κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30-10-1996 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΙΓ' συνεδριάσεώς του, της 30ης Οκτωβρίου 1996 σε ό,τι αφορά την ψήφιση στο σύνολο των σχεδίων νόμου: α) "Παράταση προθεσμίας ισχύος μειωμένου συντελεστή Ειδικού Φόρου Κατανάλωσης (Ε.Φ.Κ.) σε ορισμένα πετρελαιοειδή προϊόντα".

β) "Κύρωση της από 8 Αυγούστου 1996 Σύμβασης μεταξύ του Ελληνικού Δημοσίου και της Εθνικής Τράπεζας της Ελλάδος και άλλες διατάξεις").

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Ηρακλείου κ. Σπυρίδωνα Δανέλλη το ακόλουθο:

Α' ΚΑΤΑΘΕΣΗ ΑΝΑΦΟΡΩΝ

1. Η Βουλευτής Πέλλας κα ΠΟΠΗ ΦΟΥΝΤΙΚΙΔΟΥ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση της συνταξιοδότησης των μελών της.

2. Η Βουλευτής Πέλλας κα ΠΟΠΗ ΦΟΥΝΤΙΚΙΔΟΥ κατέθεσε αναφορά με την οποία οι Ενώσεις Αποστράτων Αξιωματικών Στρατού Ναυτικού-Αεροπορίας ζητούν νέες νομοθετικές ρυθμίσεις του μισθολογίου και των συντάξεων των μελών τους.

3. Ο Βουλευτής Αθήνας κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία η 'Ενωση Αποστράτων Αξιωματικών Στρατού ζητεί τη ρύθμιση της συνταξιοδότησης των μελών της.

4. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία οι Κάτοικοι Καρυών του Δήμου Ομηρούπολης Χίου ζητούν την επίλυση του τηλεπικοινωνιακού προβλήματος του οικισμού τους.

5. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Σύνδεσμος Νεοδ/των Κυκλάδων ζητεί ενημέρωση για όσα τυχόν πραγματοποιήθηκαν σχετικά με την αεροπορική σύνδεση της Σύρου με τα υπόλοιπα νησιά του Νομού Κυκλάδων.

6. Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Ναυτικός 'Ομιλος Χίου ζητεί οικονομική ενίσχυση για τη διοργάνωση των αγώνων κολύμβησης στις 14.15/12/96.

7. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην ανεπαρκή στέγαση των δημοσίων υπηρεσιών του Αιγαίου.

8. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις παράνομες προσλήψεις στην Ολυμπιακή Αεροπορία.

9. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αυξήσεις των ασφαλίστρων των αυτοκινήτων που πρόκειται να επιβληθούν.

10. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στο οικονομικό αδιέξοδο που έχουν περιέλθει οι βαμβακοπαραγωγοί.

11. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις καταγγελίες των εργαζομένων στο Αττικό Μετρό για λαθραία μεροκάματα.

12. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα μεγάλα έξοδα που αντιμετωπίζουν τόσο οι φοιτητές όσο και οι οικογένειές τους.

13. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αναφέρεται στην ένταση που επικρατεί στους φοιτητές των ΤΕΦΑΑ του Αριστοτελείου Πανεπιστημίου Θεσ/νίκης.

14. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην κορύφωση των εντάσεων στις τάξεις των αγροτών και των κτηνοτρόφων.

15. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αυξήσεις των φαρμάκων που θα φέρει η ανακοστολόγησή τους. 

16. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην καταδίκη τεσσάρων Ποντίων για την κατασκευή αυθαίρετης σκάλας στην κατοικία τους.

17. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις νέες φορολογικές επιβαρύνσεις που θα επιβληθούν στους 'Ελληνες φορολογούμενους.

18. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην παράταση της σχολικής χρονιάς και στα προβλήματα που θα δημιουργήσει ένα τέτοιο ενδεχόμενο.

19. Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις αυξήσεις των τιμολογίων ΔΕΗ, ΟΤΕ, ΔΕΥΑ και άλλοι οργανισμοί στους λογαριασμούς των κατοίκων της επαρχίας Αιγιαλείας.

20. Οι Βουλευτές κ.κ. ΕΥΑΓΓΕΛΟΣ ΠΟΛΥΖΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Περίστασης Πιερίας ζητεί την κατασκευή του νέου άξονα Κατερίνης-Παραλίας.

21. Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία οι Κάτοικοι του χωριού Κεραμιδίου του Νομού Μαγνησίας ζητούν τη ρύθμιση του ιδιοκτησιακού καθεστώτος της γεωργικής έκτασης της πρώην λίμνης Κάρλας.

22. Οι Βουλευτές κ.κ. ΛΕΩΝ ΑΥΔΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Σωματείο Ξενοδοχοϋπαλλήλων Σερβιτόρων και Εργατών Ξενοδοχείων Νομού Ζακύνθου ζητεί την ένταξη των μελών του στο ΤΑΞΥ.

23. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Σύλλογος Δασκάλων και Νηπιαγωγών Λήμνου Νομού Λέσβου υποβάλλει προτάσεις για τη λειτουργία ορισμένων ολιγοθέσιων σχολείων της περιφέρειάς του.

24. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύλλογος των Παραθεριστών και Μονίμων Κατοίκων της Παραλίας της Κοινότητας Πλατανιστού Νομού Εύβοιας "ΤΟ ΚΟΧΥΛΙ ΤΟΥ ΚΑΒΟΝΤΟΡΟΥ" ζητεί την άμεση συντήρηση του παραλιακού δρόμου που συνδέει τους οικισμούς της παραλίας μέσω Μπούρου με την Κάρυστο.

25. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Ομοσπονδία Συλλόγων Αγροτών - Θεριζοαλωνιστών Μακεδονίας- Θράκης ζητεί την οριστική ανανέωση των αδειών κυκλοφορίας των οχημάτων των μελών της.

26. Οι Βουλευτές κ.κ. ΔΗΜΗΤΡΙΟΣ ΚΩΣΤΟΠΟΥΛΟΣ και ΛΕΩΝ ΑΥΔΗΣ κατέθεσαν αναφορά με την οποία το Εργατικό Κέντρο Ζακύνθου καταγγέλει τις συνθήκες που επικρατούν στους εργασιακούς χώρους του νησιού, εξ αιτίας του ότι δεν λειτουργούν οι επιτροπές υγιεινής και ασφάλειας της Νομαρχίας καθώς και η τοπική επιθεώρηση εργασίας.

27. Οι Βουλευτές κ.κ. ΛΕΩΝ ΑΥΔΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορα με την οποία η 'Ενωση Γονέων και Κηδεμόνων του 4ου Διαμερίσματος Δήμου Αθηναίων ζητεί την αποκατάσταση της διδασκαλίας των καλλιτεχνικών μαθημάτων στα σχολεία.

28. Οι Βουλευτές κ.κ. ΑΧΙΛΛΕΑΣ ΚΑΝΤΑΡΤΖΗΣ, ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Συνταξιούχων ΤΕΒΕ Νομού Λάρισας ζητεί την αναπροσαρμογή των χαμηλών συντάξεων του ΤΕΒΕ.

29. Οι Βουλευτές κ.κ. ΣΡΑΤΗΣ ΚΟΡΑΚΑΣ και ΟΡΕΣΤΗΣ ΚΟΛΟΖΩΦ κατέθεσαν αναφορά με την οποία Εκπρόσωποι Μαζικών Φορέων Νομού Κορινθίας ζητούν τη λύση του κυπριακού προβλήματος.

30. Οι Βουλευτές κ.κ. ΙΩΑΝΝΗΣ ΧΩΜΑΤΑΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορές με τις οποίες το Επαρχείο Θήρας του Νομού Κυκλάδων ζητεί να λειτουργήσει το Αρχαιολογικό Μουσείο Θήρας στο οποία στεγάζονται τα ευρήματα των ανασκαφών του Ακρωτηρίου Σαντορίνης.

31. Οι Βουλευτές κ.κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ και ΙΩΑΝΝΗΣ ΧΩΜΑΤΑΣ κατέθεσαν αναφορά με την οποία ο Νομάρχης Εύβοιας ζητεί την ένταξη της Σκύρου στο πρόγραμμα της πρωτοβάθμιας περίθαλψης "Ιπποκράτης".

32. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Σύλλογος Γονέων του 5ου Γυμνασίου και 3ου Λυκείου Κορυδαλλού Αττικής καταγγέλει την έλλειψη εκπαιδευτικού προσωπικού στα σχολεία της περιοχής του και ζητεί την άμεση λύση του προβλήματος.

33. Οι Βουλευτές κ.κ. ΕΥΑΓΓΕΛΟΣ ΜΠΟΥΤΑΣ, ΑΧΙΛΛΕΑΣ ΚΑΝΤΑΡΤΖΗΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Πανθεσσαλική Συντονιστική Επιτροπή ζητεί την άμεση κατασκευή του έργου της Εκτροπής του 'Ανω Ρου του Αχελώου ποταμού.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Πριν μπούμε στη συζήτηση των ερωτήσεων, θα ήθελα να παρακαλέσω να συμφωνήσει το Σώμα, όπως προταχθεί η ερώτηση που αφορά το Υ.ΠΕ.ΧΩ.Δ.Ε., επειδή υπάρχει κάποιος σοβαρός λόγος, τον οποίο μου εξέθεσε τώρα ο κ. Κολιοπάνος, προκειμένου να μην μείνει περισσότερο εδώ.

Επίσης παρακαλώ να συμφωνήσει το Σώμα, όπως, όταν έλθει η κα Αλφιέρη, να προηγηθεί και η ερώτηση που απευθύνεται προς τον Υπουργό Εσωτερικών, Δημόσιας Διοίκησης και Αποκέντρωσης, για τον ίδιο λόγο. Συγκεκριμένα για το ίδιο θέμα που αφορά το αντικείμενο της ερώτησης γίνεται μία σύσκεψη, στην οποία θα πρέπει να λάβει μέρος ο κύριος Υπουργός και πρέπει να τον διευκολύνουμε.

Συμφωνεί το Σώμα;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Η Βουλή συμφώνησε.

Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 Κ.τ.Β.)

Πρώτη είναι η με αριθμό 57/23.10.1996 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη, προς τους Υπουργούς Εθνικής 'Αμυνας, Εθνικής Οικονομίας και Οικονομικών, σχετικά με τη συνταξιοδοτική αποκατάσταση της συζύγου του πιλότου Καραθανάση, που σκοτώθηκε στο επεισόδιο με τους Τούρκους στα 'Ιμια.

Αυτή την ερώτηση, κυρία Ανουσάκη, θα περιμένετε να την κάνουμε αμέσως μετά.

Θα συζητηθεί, λοιπόν, η τέταρτη στην ημερήσια διάταξη, με αριθμό 58/24.10.1996, επίκαιρη ερώτηση του Βουλευτή της Αριστεράς και της Προόδου κ. Σπυρίδωνος Δανέλλη, προς τον Υπουργό Περιβάλλοντος Χωροταξίας και Δημοσίων 'Εργων, σχετικά με την αναστολή έκδοσης οικοδομικών αδειών και εκτέλεσης οικοδομικών εργασιών στην περιοχή Ποσειδωνίας του Δήμου Κορίνθου.

Η ερώτηση του κ. Δανέλλη έχει ως εξής: 

"Η Νομαρχιακή και η Τοπική Αυτοδιοίκηση καθώς και οι κάτοικοι της περιοχής Κορίνθου είναι σε αναταραχή από το γεγονός ότι το Υ.ΠΕ.ΧΩ.Δ.Ε. με έγγραφά του έχει προχωρήσει στην αναστολή και παράταση της αναστολής έκδοσης οικοδομικών αδειών στην περιοχή Ποσειδωνίας του Δήμου Κορίνθου.

Σημειώνουμε ότι ο Δήμος Κορίνθου και η Νομαρχία Κορίνθου έχουν προχωρήσει στις απαραίτητες μελέτες και αποφάσεις.

Ερωτάται ο κύριος Υπουργός: Τι έκανε τον κύριο Υπουργό να προχωρήσει στην αναστολή έκδοσης οικοδομικών αδειών και εκτέλεσης οικοδομικών εργασιών στην περιοχή Ποσειδωνίας του Δημου Κορίνθου".

Ο κ. Δανέλλης, αν και νέος συνάδελφος, πράγματι για ένα πολύ επίκαιρο θέμα κάνει την ερώτησή του, την αναπτύσσει σε εννέα σειρές όλες όλες, καταλήγει σε ένα συγκεκριμένο ερώτημα. 'Αρα, είναι ένα επίκαιρο θέμα που μπορεί να συζητηθεί μέσα σε 3 λεπτά και 2 λεπτά, να αναπτυχθεί εκατέρωθεν η κάθε άποψη. 

Ο Υφυπουργός Περιβάλλοντος Χωροταξίας και Δημοσίων 'Εργων κ. Κολιοπάνος έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.):Ευχαριστώ πολύ, κύριε Πρόεδρε.

Κύριε συνάδελφε, η ερώτηση είναι σαφής, τι υποχρέωσε τον Υπουργό να προχωρήσει στην αναστολή έκδοσης οικοδομικών αδειών. Θα προσπαθήσω και εγώ με σαφήνεια να απαντήσω. Κάνουμε αναστολή έκδοσης οικοδομικών αδειών και εργασιών όταν έχουμε κάποιο σοβαρό λόγο να προστατεύσουμε έναν οικισμό. Εδώ έχουμε αυτό το λόγο; Ναι, τον έχουμε, διότι ξέρουμε πολύ καλά ότι στην Ποσειδωνία υπάρχει αδήριτη ανάγκη αναθεώρησης του σχεδίου πόλεως. Αυτό, λοιπόν, έχει ένα μικρό ιστορικό. 'Ηδη αρχίζει από το 1993 με ένα έγγραφο του κ. Κατσιγιάννη, του Υφυπουργού τότε, προς τη Νομαρχία Κορινθίας, που ζητά την αναθεώρηση του σχεδίου πόλεως της Ποσειδωνίας. Και για να μην πολυλογώ, ο λόγος είναι οι όροι δόμησης κυρίως, πεζόδρομοι, πράσινο κ.λπ.

Η Νομαρχία δεν προσαρμόζεται σ'αυτό το έγγραφο, ακολουθεί άλλο έγγραφο του Γενικού Γραμματέα του ΠΕ.ΧΩ.Δ.Ε. στις 25 Φλεβάρη 1994 με το ίδιο περιεχόμενο. Πάλι δε γίνεται καμία ενέργεια από τη Νομαρχία Κορινθίας. Τρίτο έγγραφο, 28 Δεκέμβρη 1994, με το οποίο ζητά ο Γενικός Γραμματέας την αναστολή της έκδοσης οικοδομικών αδειών. Τελικά στις 30 Δεκέμβρη 1994 γίνεται αναστολή με απόφαση του Νομάρχη Κορινθίας των οικοδομικών αδειών. Αλλά η αναστολή αυτή δεν ήταν αυτοσκοπός. Στόχος μας ήταν κατά τη διάρκεια της αναστολής να μπορέσουμε να ολοκληρώσουμε αυτή την αναθεώρηση. Και μάλιστα πρέπει να πω εδώ ότι έγινε συγκεκριμένη δουλειά και δεν είναι σύνηθες αυτό, κύριε συνάδελφε, από το ίδιο το Υ.ΠΕ.ΧΩ.Δ.Ε. Δηλαδή υπάρχει συγκεκριμένη δουλειά πάνω στην οργάνωση αυτού του σχεδίου.

Εν πάση περιπτώσει επειδή η νομαρχία δεν προσκόμισε στο Υ.ΠΕ.ΧΩ.Δ.Ε. τα υπόβαθρα που της ζήτησε προκειμένου να ολοκληρωθεί αυτή η αναθεώρηση, ζητήθηκε παράταση αναστολής. Αφού βέβαια δεν επετεύχθη ο στόχος, ζητήθηκε επαναλαμβάνω παράταση αναστολής η οποία έγινε από τον Αύγουστο 1995 μέχρι τον Νοέμβριο 1995. Στη συνέχεια προχώρησε μονομερώς ο νομάρχης σε κύρωση πράξης εφαρμογής. 'Ηταν ένα λάθος.

Εν πάση περιπτώσει πρέπει να σας τονίσω ότι ήταν επιβεβλημένη και η δεύτερη παράταση της αναστολής έκδοσης οικοδομικών αδειών η οποία έγινε στις 18.10.1996 και θα έχει διάρκεια ενός χρόνου.

Τώρα λοιπόν, αν και αυτή τη φορά δε συνεργαστεί η Νομαρχιακή Αυτοδιοίκηση, τότε το Υ.ΠΕ.ΧΩ.Δ.Ε. είναι υποχρεωμένο από μόνο του να ολοκληρώσει αυτή την αναθεώρηση. Διότι δεν μπορεί σε μια περιοχή κυρίως δεύτερης κατοικίας να υπάρχουν συντελεστές, 0,6 ή 0,8. Ευχαριστώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης):Ο κ. Δανέλλης έχει το λόγο. 

ΣΠΥΡΙΔΩΝ ΔΑΝΕΛΗΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, ως γνωστό η ελληνική πραγματικότητα χαρακτηρίζεται από ένα γενικότερο έλλειμμα σχεδιασμού. Και όσον αφορά τον πολεοδομικό σχεδιασμό, νομίζω ότι τα πράγματα παραείναι σε εκκρεμότητα. Και ήταν εξαιρετικά καλοδεχούμενος ο όρος "επιτάχυνση", αυτή η λέξη-κλειδί, που είδε το φως της ημέρας, μετά τις εκλογές, στο Υ.ΠΕ.ΧΩ.Δ.Ε.

Πραγματικά περιμέναμε μια επιτάχυνση σε όλα τα έργα, μικρά και μεγάλα, όπως και στο σχεδιασμό, τον πολεοδομικό και τον περιβαλλοντικό.

'Οσον αφορά την εφαρμογή του, στην πραγματικότητα τα πράγματα είναι εντελώς διαφορετικά. Το συγκεκριμένο παράδειγμα που συζητάμε σήμερα, για τον πολεοδομικό σχεδιασμό της περιοχής Ποσειδωνίας Κορίνθου, μας δείχνει ακριβώς ότι τα πράγματα δεν είναι έτσι.

'Εχω την εντύπωση, κύριε Υπουργέ, ότι δε σας έχουν ενημερώσει πλήρως, για όλο το ιστορικό της υπόθεσης. 'Οπως επίσης πιστεύω ότι για να μπορούμε να συνεννοηθούμε, εντατική δόμηση δε συνιστούν αρτιότητες πεντακοσίων μέτρων και συντελεστές δόμησης 0,60!

'Ομως θα ήθελα, πολύ σύντομα να αναφερθώ στο ιστορικό της υπόθεσης, για να διαφωτίσω και εσάς και τους συναδέλφους.

Το σχέδιο πόλης της Ποσειδωνίας του Δήμου Κορινθίων εγκρίθηκε το 1884, πάρα πολύ πρώιμα και στα πλαίσια της ΕΠΑ το '87 περιλαμβάνεται στο γενικό πολεοδομικό σχέδιο Κορίνθου και συντάσσονται τα νέα κτηματογραφικά διαγράμματα και οι λοιπές μελέτες.

Το 1988 διαβιβάζονται όλα αυτά στην πολεοδομία Κορίνθου. Στο πλαίσιο των γενικών κατευθύνσεων του Υ.ΠΕ.ΧΩ.Δ.Ε. συμπληρώνονται διάφορες μελέτες, που ήταν απαραίτητες.

Σημειώνω ότι τη σύνταξη της πλήρους αναθεώρησης του πολεοδομικού σχεδίου Ποσειδωνίας την εκπονούν στελέχη του Υπουργείου.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Κύριε Πρόεδρε, ζητώ την ανοχή σας για μισό λεπτό λόγω της απειρίας μου να διαχειριστώ το χρόνο.

ΠΡΟΕΔΡΟΣ (Απόστολος Κακλαμάνης): 'Οχι, είστε αρκετά έμπειρος και κλείστε το συντομότερο.

ΣΠΥΡΙΔΩΝ ΔΑΝΕΛΗΣ:Ευχαριστώ. 

Αφού ολοκληρώνονται οι προβλεπόμενες από το νόμο διαδικασίες -και σημειώνω ότι η μελέτη έγινε οίκοθεν από το Υπουργείο σας- και αφού μεσολαβούν δύο άρσεις έκδοσης οικοδομικών αδειών και συνέχισης εργασιών και όχι μια όπως είπατε, ολοκληρώνεται και η σύνταξη και η κύρωση της πράξης εφαρμογής του σχεδίου και ενώ τίθεται σε ισχύ, έρχεται η τρίτη απαγόρευση έκδοσης οικοδομικών αδειών και συνέχισης οικοδομικών εργασιών.

'Εχω την εντύπωση, κύριε Υπουργέ, και δεν μπορεί να διαφωνεί κανείς, ότι οι πράξεις της διοίκησης, αν μη τι άλλο θα πρέπει να είναι σύννομες γιατί παίζουν έναν εξαιρετικό παιδευτικά κοινωνικό ρόλο. Και γι' αυτόν το λόγο θα ήθελα να ξαναδείτε το θέμα. Θα σας υποβάλλω όλα τα στοιχεία, που έχω και νομίζω ότι θα διαμορφώσετε έτσι καλύτερη γνώμη. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

Παρακαλώ να μην υπερβαίνουμε το χρόνο που ορίζει ο Κανονισμός, για να μην έχουμε προβλήματα μεταξύ μας.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κύριε συνάδελφε, το ιστορικό του συγκεκριμένου σχεδίου πόλεως και τη σχέση του με την εταιρεία Διώρυγος μου είναι γνωστά, αλλά δεν βοηθάει στην προκειμένη περίπτωση.

Οι διακοπές δεν είναι ούτε μια ούτε δύο είναι τρεις ουσιαστικά. Είναι η πρώτα η αναστολή, η πρώτη παράταση και η δεύτερη παράταση. Είμαι ενημερωμένος απόλυτα για το θέμα αυτό και σας διαβεβαιώ ότι μέχρι τώρα έπρεπε αυτή την αναθεώρηση να τη συντάξει η Νομαρχιακή Αυτοδιοίκηση Κορινθίας. Αν δεν το έκανε, με τη δεύτερη αναστολή των οικοδομικών εργασιών, θα πρέπει να το κάνει το Υ.ΠΕ.ΧΩ.Δ.Ε.. Και εγώ θα επιμεληθώ αυτής της υπόθεσης, όπως ακριβώς μου το ζητήσατε.

Ευχαριστώ πολύ. 

ΠΡΟΕΔΡΟΣ (Απόστολος Κακλαμάνης): Ακολουθεί η συζήτηση της πρώτης στην ημερήσια διάταξη επίκαιρης ερώτησης, με αριθμό 57/23.10.1996 της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τους Υπουργούς Εθνικής 'Αμυνας, Εθνικής Οικονομίας και Οικονομικών, σχετικά με τη συνταξιοδοτητική αποκατάσταση της συζύγου του πιλότου Καραθανάση, που σκοτώθηκε στο επεισόδιο με τους Τούρκους στα 'Ιμια.

Η ερώτηση της κας Ανουσάκη έχει ως εξής:

"Είναι γενικά παραδεκτό -από ειδήμονες και μη- πως η αμυντική πολιτική μιας χώρας καθορίζει σε μεγάλο βαθμό το παρόν και το μέλλον της.

'Ομως, κύριοι Υπουργοί, γνωρίζετε αρκετά καλά πως η αμυντική πολιτική μιας χώρας μπορεί...".

Κυρία Ανουσάκη, δεν βγάζω τα γράμματα. Είναι τα μικρότερα στοιχεία γραφομηχανής που έχουν υπάρξει ποτέ. Να πείτε στη γραμματεία σας, ότι μιλάμε για μικρά κείμενα, όχι για μικρά γράμματα, διότι τότε τα κείμενα στην ουσία είναι πολύ μεγάλα. Επίσης, νομίζω ότι το θέμα είναι για τη σύνταξη του πιλότου Καραθανάση και όχι γενικώς για την αμυντική πολιτική της Χώρας, που μπορεί να είναι αντικείμενο μιας επερώτησης.

Επίσης, όταν θα συνηθίσουμε, όπως έλεγα χθες, να περνούμε χωρίς συζήτηση κάποια νομοσχέδια που έχουν επαρκώς συζητηθεί στις Διαρκείς Επιτροπές, και θα έχουμε μία ημέρα ώστε κάθε Βουλευτής να φέρνει μόνος του ένα οποιοδήποτε θέμα θέλει, για να συζητηθεί εδώ στην Ολομέλεια, τότε θα μπορέσετε να φέρετε και εσείς για παράδειγμα το θέμα της αμυντικής πολιτικής. Τότε θα μπορείτε, παραδείγματος χάριν, να προτείνετε και τη στράτευση των γυναικών, ώστε το μισό του ουρανού να συμμετέχει πράγματι στο να είναι ο ουρανός καθαρός πάνω από τη Χώρα.

ΕΛΕΝΗ ΑΝΟΥΣΑΚΗ: 'Εχετε δίκιο, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): "'Ομως, κύριοι Υπουργοί, γνωρίζετε αρκετά καλά, πως η αμυντική πολιτική μιας χώρας μπορεί μεν να σχεδιάζεται από πολιτικά και στρατιωτικά στελέχη, αλλά υλοποιείται στην πράξη από τους στρατιώτες και αξιωματικούς, οι οποίοι χάνουν τη ζωή τους κατά την εκτέλεση του καθήκοντος. Αυτοί οι στρατιώτες και αξιωματικοί είναι διατεθειμένοι να θυσιάσουν ακόμη και την ίδια τους τη ζωή για την προάσπιση των συμφερόντων της Χώρας μας.

Μια τέτοια θυσία είχαμε κύριοι Υπουργοί στις 31 Ιανουαρίου 1996 στα 'Ιμια. Τότε, τρεις αξιωματικοί έδωσαν την ίδια τους τη ζωή προασπίζοντας την εδαφική μας ακεραιότητα. Η Ελληνική Πολιτεία φρόντισε να τιμήσει τη μνήμη των τριών ηρώων, με τη θέσπιση τιμητικών συντάξεων που θα μπορούσαν να πάρουν οι οικογένειές τους. Ενώ, όμως, η Ελληνική Πολιτεία επιβράβευσε τη θυσία των τριών αξιωματικών, το κοινωνικό της πρόσωπο παρέμεινε τελικά ημιτελές.

Ενδεικτικά σας αναφέρω, κύριοι Υπουργοί, την περίπτωση της κας Ειρήνης Ζωγραφάκη, συζύγου του πιλότου Καραθανάση, που βρήκε τραγικό θάνατο στις 31 Ιανουαρίου στα 'Ιμια.

Στην προσπάθειά της να επιτύχει αύξηση της σύνταξης, που η Πολιτεία της παραχώρησε, σύμφωνα με τις διατάξεις του άρθρου 5 του ν.2435/96, έλαβε την απάντηση από το Γενικό Λογιστήριο του Κράτους, γενική διεύθυνση μισθών και συντάξεων -ότι "... οι ανωτέρω διατάξεις δεν έχουν εφαρμογή στην περίπτωσή σας, καθ' όσον δεν τυγχάνουν ειδικές συνταξιοδοτικές, γιατί δεν τηρήθηκε γι' αυτές η οριζόμενη από το άρθρο 73 του Συντάγματος διαδικασία (πρόταση νόμου υπό του Υπουργού των Οικονομικών και γνωμοδότηση του Ελεγκτικού Συνεδρίου)".

Δεν είναι ηθικά παραδεκτό να έχουμε από τη μία πλευρά τον ηρωισμό και τη θυσία και από την άλλη μία ψυχρή κρατική αντιμετώπιση ενός ελάχιστου αιτήματος που αφορά την αύξηση μίας τιμητικής σύνταξης.

Ερωτώνται, λοιπόν, οι κύριοι Υπουργοί:

Τι προτίθενται να κάνουν για το συγκεκριμένο θέμα;

Θα αφήσουμε να φανεί -για μία ακόμη φορά- ο απρόσωπος χαρακτήρας του Ελληνικού Κράτους ή θα φροντίσουμε να ενισχύσουμε το κοινωνικό του προσωπείο με την ικανοποίηση ενός ελάχιστου αιτήματος.

Οι ηρωικές πράξεις και τα μηνύματα που πηγάζουν από αυτές δεν πρέπει να αμαυρώνονται από μικροοικονομικούς υπολογισμούς".

Ο Υφυπουργός Εθνικής Αμύνης κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κυρίες και κύριοι συνάδελφοι, το θέμα της συνταξιοδότησης των τριών ηρωικών αξιωματικών έχει ξανασυζητηθεί στη Βουλή αυτή.

Πριν προχωρήσω, να σας ενημερώσω για το συγκεκριμένο ερώτημα, θα ήθελα να αναφερθώ για μία φορά ακόμη στις συντάξεις και στις παροχές που απενεμήθησαν στις οικογένειες των φονευθέντων ηρωικών τέκνων κατά την κρίση στις νήσους 'Ιμια, διότι φοβούμαι ότι δημιουργούνται εσφαλμένες εντυπώσεις.

Η σύζυγος του αντιπλοιάρχου Καραθανάση, η οποία είναι εργαζόμενη και μητέρα ενός τέκνου, θα πάρει συνολικά σύνταξη 318.000 δραχμές. Η σύζυγος του αντιπλοιάρχου Βλαχάκου, θα πάρει σύνταξη συνολικά 253.300 τόσες χιλιάδες. Τέλος, η σύζυγος του σημαιοφόρου Γιαλοψού θα λάβει σύνταξη 170.900 δραχμές. 

Εκτός από τη σύνταξη του Δημοσίου, θα πάρουν και από το Μετοχικό Ταμείο Ναυτικού μέρισμα, που ανέρχεται για μεν τις συζύγους των αντιπλοιάρχων Καραθανάση και Βλαχάκου στις 83.700 δραχμές, για δε τη σύζυγο του Γιαλοψού στις 53.230 δραχμές.

Συνολικά η κα Καραθανάση θα λάβει 402.000, η κα Βλαχάκου 337.000 και η κα Γιαλοψού 226.000 δραχμές. Βέβαια έχει δοθεί και μέρισμα, το οποίο είναι 18.000.000 στην κα Καραθανάση, 12.000.000 στην κυρία Βλαχάκου και 8.000.000 στην κυρία Γιαλοψού.

Το Υπουργείο Εθνικής 'Αμυνας, αναγνωρίζοντας την ιδιαιτερότητα του συμβάντος στα 'Ιμια, εξετάζει πάντα τις δυνατότητες παραπέρα αύξησης των παροχών προς τις οικογένειες των στρατιωτικών. Το Υπουργείο Εθνικής 'Αμυνας έχει ήδη προβεί στην πρόσληψη της αδελφής του Σημαιοφόρου Γιαλοψού ως επίτακτης στο Πολεμικό Ναυτικό. Ο δε Υπουργός Εθνικής 'Αμυνας υπέγραψε και έχει προωθήσει προς τον Υπουργό Δημόσιας Διοίκησης και Εσωτερικών την πρόσληψη της συζύγου του σημαιοφόρου Γιαλοψού ως μονίμου υπαλλήλου στο Δημόσιο.

Επίσης, έχει γίνει νομοθετική ρύθμιση που εξασφαλίζει αυξημένη συνταξιοδοτική προστασία που προβλέπεται στις διατάξεις του ν.1897/90 για τις περιπτώσεις των οικογενειών των τριών αξιωματικών, ούτως ώστε να ρυθμισθούν τα χρέη προς τις τράπεζες και το Ταμείο Παρακαταθηκών.

Κατά μία, μάλλον, στενή ερμηνεία όμως, από το Γενικό Λογιστήριο του Κράτους, το οποίο έστειλε και την απάντηση αυτή, η θεσπισθείσα νομοθετική ρύθμιση έχει συνταγματική αδυναμία και δεν παράγει συνταξιοδοτικά αποτελέσματα.

Θέλω να βεβαιώσω το Κοινοβούλιο, ότι αυτή η απάντηση είναι καθαρά απάντηση μιας υπηρεσίας, δεν είναι της πολιτικής ηγεσίας του Υπουργείου. Και θέλω να βεβαιώσω, επαναλαμβάνω, ότι το Υπουργείο 'Αμυνας σε συνεργασία με το Υπουργείο Οικονομικών και Εθνικής Οικονομίας θα δώσει την καλύτερη λύση στο πρόβλημα των τριών ηρωικών αξιωματικών.

ΠΡΟΕΔΡΟΣ (Απόστολος Κακλαμάνης): Η κα Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κατ' αρχήν, κύριε Πρόεδρε, σας ζητώ συγγνώμη για το μεγάλο κείμενο. 

ΠΡΟΕΔΡΟΣ (Απόστολος Κακλαμάνης):'Οχι συγγνώμη, απλώς το επεσήμανα.

ΕΛΕΝΗ ΑΝΟΥΣΑΚΗ: 'Ηθελα, όμως, να πω, ότι η "ευαισθησία σίγουρα δεν είναι μόνο γένους θηλυκού". Ευχαριστώ τον κύριο Υπουργό για την απάντηση που έδωσε. Η κα Καραθανάση με επισκέφθηκε και μου έδωσε την απάντηση που πήρε από το Γενικό Λογιστήριο του Κράτους. Πιστεύω ότι πρέπει να δοθεί σήμερα στην Εθνικής Αντιπροσωπεία η δυνατότητα, να εξετασθούν από την αρχή οι συντάξεις αυτές για τους στρατιωτικούς, και για τους ήρωες που έχασαν τη ζωή τους επάνω στο καθήκον.

Εδώ θέλω να πω ότι στο νομοσχέδιο -στο οποίο ήμουν και Εισηγήτρια-για τις "τιμητικές συντάξεις των καλλιτεχνών", Στο άρθρο 5 αναφέρεται ότι χαρίστηκαν τα δάνεια το Παρακαταθηκών και Δανείων. Ωστόσο, μας το ανέφερε ο κύριος Υπουργός, που έχει και ιδιαίτερη σχέση με το αντικείμενο. Και εδώ θέλω να αναφέρω ότι, δεν θεωρώ κυρίες και κύριοι συνάδελφοι, οι επίκαιρες ερωτήσεις δεν αφορούν μόνο τους άνδρες του Κοινοβουλίου αλλά και τις γυναίκες, που είναι πολύ λίγες δυστυχώς. 'Οπως λέτε εσείς, είναι το μισό του ουρανού και μπορούμε να θέτουμε θέματα που αφορούν την Εθνική 'Αμυνα και μάλιστα και στον Υφυπουργό αλλά και στους Υπουργούς Εθνικής 'Αμυνας.

Πιστεύω όμως ότι πρέπει να έλθει βάσει του άρθρου 73 του Συντάγματος μία πρόταση νόμου, η οποία να καλύπτει περισσότερο αυτούς που έχασαν τη ζωή τους όχι μόνο από τις τρομοκρατικές ενέργειες αλλά σ' αυτόν τον ηρωικό αγώνα. Είναι ήρωες και πρέπει η Πολιτεία να τους τιμά.

Πιστεύω ότι το αίτημα της κας Καραθανάση ήταν πολύ σωστό και χαίρομαι που ο κύριος Υπουργός με την ειδική ευαισθησία που έχει σ' αυτό το θέμα, γιατί και ο ίδιος είναι στρατιωτικός, θα το καλύψει.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν νομίζω, κύριε Πρόεδρε, ότι έχω να προσθέσω πολλά πράγματα. Θα πρόσθετα όμως ότι, εάν ακολουθείτο ένας άλλος δρόμος και διεγείρετο η προσοχή του Υπουργείου 'Αμυνας ή του Υπουργείου Εθνικής Οικονομίας, το θέμα θα ρυθμίζετο σίγουρα, διότι, όπως είπα και πριν, είναι η άποψη μιας υπηρεσίας του Υπουργείου Οικονομικών και θα μπορούσαμε να είχαμε κερδίσει το χρόνο αυτής της συζήτησης με έναν άλλο νόμο.

ΕΛΕΝΗ ΑΝΟΥΣΑΚΗ: Μη με μαλώνετε, κύριε Υπουργέ. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Εν πάση περιπτώσει, θέλω να βεβαιώσω για τελευταία φορά και το Κοινοβούλιο και ...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, αν μου επιτρέπετε, η άποψη της υπηρεσίας αυτής του Γενικού Λογιστηρίου δυστυχώς είναι σωστή. Πράγματι απαιτείται ειδικός νόμος για διατάξεις συνταξιοδοτικού περιεχομένου. Πρέπει να πάει στο Ελεγκτικό Συνέδριο κ.λπ. Ψηφίστηκε αυτή η διάταξη, αλλά φαίνεται ότι οι ίδιοι οι υπηρεσιακοί παράγοντες δεν προώθησαν στην πολιτική ηγεσία και των δύο Υπουργείων μία ρύθμιση τέτοια. Αυτό να γίνει το γρηγορότερο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Προφανώς,θυμόσαστε τη συζήτηση που έγινε εκείνη την ημέρα και πράγματι, υπάρχει αυτό το πρόβλημα.

Τελειώνοντας, θέλω να πω, ότι το Υπουργείο 'Αμυνας έχει μια εξαιρετική ευαισθησία, σε αρμονία, πιστεύω, με όλη την ελληνική κοινωνία για ό,τι συμβαίνει στα σύνορά μας και προσπαθεί να παρέξει κάθε δυνατή προστασία στους ανθρώπους που διακινδυνεύουν τα πάντα, από άνεση υγεία ή και τη ζωή τους κάθε μέρα, θα έλεγα, μέσα στο Αιγαίο. Παρακαλώ τους κυρίους συναδέλφους, την ίδια ευαισθησία και περισσότερη να τη δείξουν μεθαύριο, που θα φέρουμε προς συζήτηση το μισθολόγιο για τους αξιωματικούς, ούτως ώστε να τους δοθεί η καλύτερη δυνατή λύση. Ευχαριστώ.

ΠΡΟΕΔΡΟΣ (Απόστολος Κακλαμάνης): Θα συζητηθεί τώρα, όπως συμφωνήσαμε, η τρίτη επίκαιρη ερώτηση του δεύτερου κύκλου της ημερήσιας διάταξης με αριθμό 60/24.10.96 της Βουλευτού του Συνασπισμού της Αριστεράς και της Προόδου κας Στέλλας Αλφιέρη προς τους Υπουργούς Εσωτερικών, Δημόσιας Διοίκησης και Αποκέντρωσης, Δικαιοσύνης, σχετικά με την εκχώρηση από τους Δήμους των έργων ελέγχου στάθμευσης των αυτοκινήτων σε ιδιωτικές εταιρείες, την επιβολή και είσπραξη των προστίμων κ.λπ.

Η ερώτηση της κας Αλφιέρη έχει ως εξής: "Τον τελευταίο καιρό παρατηρείται το φαινόμενο, δήμοι να εκχωρούν εν λευκώ σε ιδιωτικές εταιρείες το έργο του ελέγχου της στάθμευσης, δημιουργώντας ισχυρές αντιδράσεις στους πολίτες, όπως καταγράφονται στον Τύπο και τα Μέσα Μαζικής Ενημέρωσης.

Ερωτώνται οι κύριοι Υπουργοί:

Πρώτον, τι μέτρα πρόκειται να λάβουν για να σταματήσει η εν λευκώ ανάθεση των έργων αυτών στις ιδιωτικές εταιρείες, προς βλάβη των συμφερόντων των δήμων;

Δεύτερον, τι μέτρα πρόκειται να λάβουν για το αντισυνταγματικό μέτρο της είσπραξης των εσόδων, της επιβολής προστίμων και της ακινητοποίησης αυτοκινήτων με τροχοσφιγκτήρες από ιδιωτικές εταιρείες";

Της κας Αλφιέρη η ερώτηση είναι πολύ συνοπτική.

Ο κύριος Υφυπουργός Εσωτερικών έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κυρίες και κύριοι συνάδελφοι, η επίκαιρη ερώτηση περιλαμβάνει τρία θέματα. Η πρώτη αναφορά είναι στην εκχώρηση αρμοδιότητας από το δήμο σε ιδιωτική εταιρεία. Δεν εκχωρείται αρμοδιότητα, απλώς αναθέτουν την αρμοδιότητά τους ή στο Κράτος ή σε Νομικό Πρόσωπο για συγκεκριμένο χρονικό διάστημα και με όρους τους οποίους αποφασίζει το δημοτικό συμβούλιο. Για να γίνει, μάλιστα, αυτή η ανάθεση της αρμοδιότητας, έχουμε προβλέψει και έχουμε βάλει στο νόμο ότι για τη λήψη απόφασης απαιτείται αυξημένη πλειοψηφία 2/3.

Υπήρξαν αποφάσεις δημοτικών συμβουλίων, οι οποίες δεν ήταν σύννομες, γιατί δεν είχαν την απαιτούμενη πλειοψηφία. Αυτές οι αποφάσεις ακυρώθηκαν στη συνέχεια, είτε από την επιτροπή του άρθρου 18, μετά από προσφυγή που έκαναν θιγόμενοι πολίτες ή μέλη του δημοτικού συμβουλίου είτε από τον Υπουργό Εσωτερικών μετά από προσφυγή που έφτασε σε αυτόν για να εκδικαστεί Αναφέρεται επίσης η ερώτηση στη βλάβη των συμφερόντων των πολιτών και τι θα κάνει το Υπουργείο για να προλάβει κάτι τέτοιο. Ελπίζω ότι όλοι όσοι είμαστε σε αυτήν την Αίθουσα πιστεύουμε στην αυτοτέλεια της αυτοδιοίκησης και σίγουρα θα έλεγα το Κόμμα, το οποίο εκπροσωπείτε, που πάρα πολλές φορές έχει τοποθετηθεί γι αυτήν τη διοικητική αυτοτέλεια. Θεωρούμε ότι το δημοτικό συμβούλιο, ο δήμαρχος και όλα τα όργανα του δήμου έχουν κάθε λόγο να προστατεύουν τα συμφέροντα των πολιτών. Τα μέτρα που έχει πάρει η Πολιτεία είναι, ότι εκτός της νομοθέτησης, δημιούργησε όργανα να ελέγχου της νομιμότητας των αποφάσεων των δημοτικών συμβουλίων, που πιστεύω ότι πολλές φορές μπορεί να μην παίρνονται σύννομες αποφάσεις, χωρίς όμως να υπάρχει στόχος να παρανομίσουν. 'Ισως από άγνοια να φτάνουν σε κάποια τέτοια απόφαση.

Κλείνοντας την ομιλία μου, θα ήθελα να πω, ότι ασφαλώς δεν είναι καθόλου αντισυνταγματικό αυτό το μέτρο της ανάθεσης μιας αρμοδιότητας από δήμο. Πουθενά στο Σύνταγμα δεν αναφέρεται, ότι δεν υπάρχει δυνατότητα να γίνει κάτι τέτοιο. Απεναντίας, ο Δημοτικός Κώδικας, όχι τα τελευταία χρόνια, αλλά πάντοτε, προέβλεπε αυτήν τη δυνατότητα ανάθεσης για συγκεκριμένο χρόνο μιας αρμοδιότητας του δήμου σε κράτος ή σε Νομικό Πρόσωπο Ιδιωτικού Δικαίου.

ΠΡΟΕΔΡΟΣ (Απόστολος Κακλαμάνης): Η κα Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Ευχαριστώ πολύ.

Κύριε Υφυπουργέ, το Κόμμα μου σίγουρα υπερασπίζεται την αυτοτέλεια των δήμων και έχει κάνει πολλούς αγώνες για να την κερδίσουμε.

Η πρότασή μου δεν είχε αυτόν το στόχο. 'Εχω όμως να βάλω δύο προβλήματα, τα οποία τα θεωρώ σημαντικά.

Και βέβαια, μπορούμε να εκχωρούμε αρμοδιότητες, όχι όμως αρμοδιότητες που έχουν στόχο τις προσωπικές ελευθερίες των πολιτών. 'Ενα το κρατούμενο.

Δεύτερον, θέλω να σας αναφέρω μέσα σ' αυτόν το λίγο χρόνο μερικά πράγματα, που τυχόν δεν έχετε υπόψη σας.

Θεωρούμε ότι ανεχθήκατε τις ιδιωτικές εταιρείες να κόβουν κλήσεις, να επιβάλουν πρόστιμα και τα έσοδα που εισπράττουν να τα καρπώνονται οι ίδιες. Για την είσπραξη αυτών των εσόδων προσπαθείτε να μετατρέψετε τις δημόσιες υπηρεσίες σε εισπράκτορες ιδιωτών.

Ανεχθήκατε ιδιωτικούς φόρους και ανακηρύξατε τις ιδιωτικές εταιρείες σε αρχές. Φθάσατε στο σημείο η βεβαίωση του ιδιώτη, δηλαδή η κλήση που μας έρχεται, να αποτελεί τίτλο για να εισπράξει το Δημόσιο και να τα αποδώσει στον ιδιώτη.

'Ηδη έχουμε μία αντίδραση της δημόσιας υπηρεσίας της ΚΕΠΥΟ που λέει ότι δεν είναι διατεθειμένη να εισπράξει καμία από αυτές τις κλήσεις.

Θεωρώ, όμως -και τελειώνω επειδή ο χρόνος είναι λίγος- ότι είναι σύμφωνος με τη συνεργασία δήμων και ιδιωτών στον άξονα, όμως, που δεν προσβάλλονται οι προσωπικές ελευθερίες. Και έχουμε καταθέσει προτάσεις στην ΚΕΔΚΕ και στους κατά τόπους δήμους.

Για να δημιουργήσουμε βιώσιμες πόλεις, ο Συνασπισμός πιστεύει, ότι είναι ανάγκη να αναπτυχθεί ο κοινωνικός διάλογος, κάτι που έχει καταργηθεί τώρα και με τη συναίνεση των πολιτών, ανδρών και γυναικών να προχωρήσουμε στη λύση αυτών των προβλημάτων.

Αυτά, κύριε Υφυπουργέ, νομίζω ότι είναι στοιχεία ευνομούμενης πολιτείας. Ευχαριστώ πολύ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, νομίζω ότι η δημοκρατικότερη έκφραση μιας τοπικής συγκοινωνίας είναι μέσα από το Δημοτικό Συμβούλιο. Το Δημοτικό Συμβούλιο δέχεται ακατάπαυστα τα ερεθίσματα από τους πολίτες και προσανατολίζει τις αποφάσεις του κατά τέτοιο τρόπο που να εξασφαλίζει το ευρύτερο δυνατό κοινωνικό consesus.

Μ' αυτήν την έννοια ο νόμος δεν δίνει τη δυνατότητα στην εταιρεία να κάνει ό,τι θέλει. Η σύμβαση την οποία έχει υπογράψει η κάθε εταιρεία με τον οποίο Δήμο, περιλαμβάνει όρους απόλυτα δεσμευτικούς. Μάλιστα για να κοπούν αυτές οι κλήσεις, αναφέρεται ρητώς, ότι τα έσοδα που εισπράττονται, από κλήσεις και πρόστιμα , είναι για λογαριασμό του Δήμου. Και υπάρχει σφραγίδα του Δήμου σ' όλα αυτά.

Μ' αυτόν τον τρόπο, λοιπόν, λειτουργούν. Είναι ανοιχτό όμως το Υπουργείο στη συζήτηση με την ΚΕΔΚΕ και με όλους τους ενδιαφερόμενους φορείς, τις τοπικές ενώσεις Δήμων και Κοινοτήτων, για οποιαδήποτε βελτίωση του θεσμικού πλαισίου.

'Ομως, θα ήθελα να ενημερώσω το Σώμα, ότι προσωπικά ο ίδιος για το συζητούμενο θέμα έχω ακυρώσει δύο αποφάσεις Δημοτικού Συμβουλίου μεγάλου Δήμου, οι οποίες δεν ήταν σύννομες. 'Ομως, αυτό δεν σημαίνει ότι από εκεί και πέρα μπορεί να προχωρήσει ο Υπουργός, γιατί έχει ένδικα μέσα ο Δήμος, τα οποία πρέπει να εξαντλήσει και υπάρχει σχετική προσφυγή στο Συμβούλιο της Επικρατείας. Στο Συμβούλιο Επικρατείας μάλιστα έχει πετύχει αναστολή εκτέλεσης της ακυρωτικής απόφασης. 'Οταν εκδικαστεί η αίτηση ακύρωσης ενώπιον του Συμβουλίου Επικρατείας -είναι στις 13 Ιανουαρίου γι' αυτό το μεγάλο Δήμο-τότε θα εξαρτηθεί από την απόφαση του Συμβουλίου Επικρατείας, ποια θα είναι η συνέχεια την οποία θα πρέπει να δώσει το Υπουργείο.

Να είσθε βέβαιοι κύριοι συνάδελφοι ότι το Υπουργείο φροντίζει να προστατεύει με κάθε τρόπο τη νομιμότητα.

ΠΡΟΕΔΡΟΣ (Απόστολος Κακλαμάνης): Επανερχόμαστε στις επίκαιρες ερωτήσεις πρώτου κύκλου.

Ακολουθεί η με αριθμό 64/24.10.96 επίκαιρη ερώτηση του Βουλευτή της Νέας Δημοκρατίας κ. Θεοφάνη Δημοσχάκη προς τον Υπουργό Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να υλοποιήσει τη διαδοχική ασφάλιση και για τους αγρότες ασφαλισμένους του Οργανισμού Γεωργικών Ασφαλίσεων.

Η ερώτηση του κ. Δημοσχάκη αναγκαστικώς, λόγω της μεγάλης εκτάσεώς της, εν περιλήψει αναφέρει τα εξής: Οι απασχολούμενοι στον ιδιωτικό τομέα, άνδρες και γυναίκες στο Νομό 'Εβρου -προφανώς και σε άλλα μέρη της Ελλάδας- συμπλήρωσαν πολλοί από αυτούς μέχρι και 4.000 ημερομίσθια. Κατέβαλαν οι ίδιοι όλες τις εισφορές τους στο 'Ιδρυμα Κοινωνικών Ασφαλίσεων, όπως και οι εργοδότες τους. Επειδή όμως δεν συμπλήρωσαν 4.500 ημερομίσθια που απαιτούνται για να λάβουν την κατώτερη σύνταξη του Ιδρύματος Κοινωνικών Ασφαλίσεων, δεν παίρνουν καμία σύνταξη ή παραπέμπονται στον Οργανισμό Γεωργικών Ασφαλίσεων, εφόσον έχουν τις προϋποθέσεις που θέτει αυτός ο Οργανισμός, προκειμένου να συνταξιοδοτηθούν.

Επειδή ο Πρωθυπουργός, ο κ. Σημίτης, όταν ήταν Βουλευτής της Αντιπολίτευσης πρότεινε ορισμένες ρυθμίσεις ευνοϊκές γι' αυτές τις περιπτώσεις των ασφαλισμένων του Ιδρύματος Κοινωνικών Ασφαλίσεων, όπως για παράδειγμα να έχουν δύο χιλιάδες ένσημα κλπ.

Επειδή είναι δυνατόν αυτό να μην μπορεί να γίνει σήμερα, όπως πρότεινε το 1993, ο κύριος Πρωθυπουργός, όταν ήταν Βουλευτής της Αντιπολίτευσης, τότε πρέπει να έχει και στις περιπτώσεις αυτές εφαρμογή, όπως είχε σε όλα τα ασφαλιστικά ταμεία η διαδοχική ασφάλιση και στους αγρότες που έχουν εργασθεί και σε άλλου είδους εργασίες, πλην των αγροτικών και έχουν καταβάλει ασφαλιστικές εισφορές στο 'Ιδρυμα Κοινωνικών Ασφαλίσεων, στο Ταμείο Επαγγελματοβιοτεχνών Ελλάδος, στο Ναυτικό Απομαχικό Ταμείο κλπ.

Eπειδή κάποτε η Πολιτεία πρέπει να εφαρμόσει τη διαδοχική ασφάλιση και στους αγρότες και να πάψουν αυτοί να είναι αιμοδότες όλων των άλλων ασφαλιστικών ταμείων.

Γι' αυτό ερωτάται ο κύριος Υπουργός:

1. Αν θα υλοποιηθούν αυτά που έλεγε και έγραφε στην πρότασή του προς τη Βουλή το Σεπτέμβριο του 1993 ο τότε Βουλευτής αντιπολίτευσης και σήμερα Πρωθυπουργός της Ελλάδας, κ.Σημίτης.

2. Αν θα υλοποιήσει τη διαδοχική ασφάλιση και στους ασφαλισμένους αγρότες του ΟΓΑ."

Ο Υφυπουργός Κοινωνικών Ασφαλίσεων, κ.Νικόλαος Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων):Κύριε Πρόεδρε, δύο θέματα θέτει ο συνάδελφος κ.Δημοσχάκης με την ερώτησή του, αυτό της συνταξιοδότησης από το ΙΚΑ εργαζομένων σε περιοχές στις οποίες καθυστέρησε η επέκταση της ασφάλισης του ιδρύματος και επίσης της εφαρμογής της διαδοχικής ασφάλισης στους ασφαλισμένους του ΟΓΑ.

Για τους ασφαλισμένους των περιοχών στις οποίες καθυστέρησε η επέκταση της ασφάλισης του ΙΚΑ -οι οποίοι συνέχισαν εργαζόμενοι στις ίδιες περιοχές-έχουν θεσπιστεί μειωμένες χρονικές προϋποθέσεις συνταξιοδότησης κατά το παρελθόν. Είναι γνωστές. Συγκεκριμένα, για τη συνταξιοδότησή τους απαιτούνται χίλιες ημέρες εργασίας μέσα στην πενταετία από την επέκταση της ασφάλισης, οι οποίες προσαυξάνονται ανά εκατόν εβδομήντα πέντε ημέρες για κάθε χρόνο μετά την πενταετία επέκτασης της ασφάλισης. Αυτές οι χρονικές προϋποθέσεις είναι πάρα πολύ ευνοϊκές. Ισχύουν για όλους τους ασφαλισμένους των περιοχών στις οποίες καθυστέρησε η επέκταση.

Ειδικά για τα άτομα μεγάλης ηλικίας, με τις διατάξεις του άρθρου 33 του ν. 1469/84 δόθηκε η δυνατότητα συμπλήρωσης των ελαχίστων χρονικών προϋποθέσεων συνταξιοδότησης. Με τις διατάξεις αυτές, οι οποίες όμως έληξαν -ήταν μεταβατικές διατάξεις- στις 3-8-90 οι ασφαλισμένοι άνω των εξήντα πέντε ετών που είχαν δύο χιλιάδες επτακόσιες ημέρες ασφάλισης, μπορούσαν να αναγνωρίσουν τον υπολειπόμενο για συνταξιοδότηση χρόνο και να θεμελιώσουν συνταξιοδοτικό δικαίωμα.

Επιπλέον για τα άτομα που αγγίζουν το όριο ηλικίας συνταξιοδότησης δεν έχουν αυξηθεί οι κατ'ελάχιστο απαιτούμενες προϋποθέσεις συνταξιοδότησης, οι οποίες εξακολουθούν να είναι τέσσερις χιλιάδες πενήντα ημέρες, αντί αυτών που ισχύουν σήμερα που είναι τεσσερισήμισι χιλιάδες ημέρες, με την προϋπόθεση βέβαια ότι μέχρι τις 31-12-91 είχαν συμπληρώσει οι άνδρες το εξηκοστό τρίτο έτος της ηλικίας και οι γυναίκες το πεντηκοστό όγδοο έτος της ηλικίας.Για όσους δεν συμπληρώνουν καμία από τις παραπάνω προϋποθέσεις, που καθορίζουν αυτές οι ρυθμίσεις, γίνεται παραπομπή στον ΟΓΑ από τον οποίο και συνταξιοδοτούνται.

Το θέμα της διαδοχικής ασφάλισης στον ΟΓΑ, όπως γνωρίζετε, είναι ένα θέμα που δεν μπορούσε να ισχύει μέχρι σήμερα. Γιατί ο ΟΓΑ δεν είναι Οργανισμός κύριας ασφάλισης, παρά τα όσα λέχθηκαν και πριν από λίγες μέρες εδώ στη Βουλή. Δεν έχει επιβεβλημένη εισφορά στους ασφαλισμένους του. Δεν υπάρχει χρόνος έναρξης της ασφάλισης, δεν υπάρχει κανενός είδους ανταπόδοση. Δεν υπάρχει δηλαδή δικαίωμα συνταξιοδοτικό, που θα μπορούσε να μεταφερθεί από τον ΟΓΑ σε άλλους ασφαλιστικούς οργανισμούς, γιατί διαδοχικότητα στην ασφάλιση σημαίνει, ότι μεταφέρω συνταξιοδοτικά δικαιώματα από κάποιον άλλο οργανισμό στον ΟΓΑ, αλλά και αντιστρόφως. Αυτό θα συμβεί με το νόμο που καταθέτουμε στη Βουλή και που θα ισχύσει από τον επόμενο χρόνο. Στον ΟΓΑ μετά τη μετατροπή του σε κλάδο κύριας ασφάλισης θα μπορεί να υπάρξει η διαδοχικότητα στην ασφάλιση.

ΠΡΟΕΔΡΟΣ (Απόστολος Κακλαμάνης): Ο κ.Δημοσχάκης έχει το λόγο.

ΘΕΟΦΑΝΗΣ ΔΗΜΟΣΧΑΚΗΣ: Ο κύριος Υπουργός βέβαια είπε, ότι κατά καιρούς έγιναν νομοθετικές ρυθμίσεις, πλην όμως το πρόβλημα παραμένει πρόβλημα. 'Ενας οικοδόμος για να συμπληρώσει τεσσερισήμισι χιλιάδες μεροκάματα πρέπει να δουλέψει τεσσερισήμισι χιλιάδες μέρες για να πάρει την κατώτερη σύνταξη, και όταν οι καιρικές συνθήκες, όπως γνωρίζετε και σεις πολύ καλά, δεν ευνοούν. Το χειμώνα, το φθινόπωρο και την άνοιξη δεν μπορεί να δουλέψει κανένας οικοδόμος, για δεν το επιτρέπουν οι καιρικές συνθήκες.

Και αν τυχόν πάλι οι καιρικές συνθήκες είναι ευοίωνες, πάλι οικοδομές δε γίνονται, όπως βλέπετε γιατί δεν κτίζονται οικοδομές. Τότε αυτοί οι άνθρωποι, όταν έρχεται το πλήρωμα του χρόνου, δε δικαιούνται καμία σύνταξη. Βέβαια ο κύριος Πρωθυπουργός όταν ήταν Βουλευτής Αντιπολίτευσης, έκανε μία πρόταση, που ήταν ευνοϊκότατη. Πλην όμως σήμερα ο κύριος Υπουργός, ων Υπουργός υπό τον Πρωθυπουργό τον κ.Σημίτη, με αυτό το θέμα ούτε καν ασχολήθηκε.

'Ερχομαι στη διαδοχική ασφάλιση. 'Οταν κάποιος εργαζόταν στον Ιδιωτικό τομέα και ήταν ασφαλισμένος στο ΙΚΑ επί 10 χρόνια και πάει και γίνει δημόσιος υπάλληλος, αμέσως υπάρχει η διαδοχική ασφάλιση. Αν κάποιος εργαστεί 20 χρόνια και είναι ασφαλισμένος στο ΙΚΑ, διαδοχική ασφάλιση δεν υπάρχει, όταν εν συνεχεία ασφαλισθεί στον ΟΓΑ. Και βρήκαν πάλι τους μαζικούς απασχολούμενους, όπως είναι οι γεωργοί. Διαδοχική ασφάλιση δεν υπάρχει και παίρνουν τη σύνταξη πείνας των 25.000 δρχ. Αν προσφύγουν στα Αστικά Δικαστήρια ή αν προσφύγουν στα Ευρωπαϊκά Δικαστήρια, θα δικαιωθούν αυτοί οι άνθρωποι και τότε το ΙΚΑ θα πρέπει να πληρώνει πολλά δισεκατομμύρια.

Λοιπόν, πριν φθάσουμε εκεί, κύριε Υπουργέ, θα παρακαλέσω πολύ να υπάρξει μία νομοθετική ρύθμιση και όπως μεταβιβάζονται όλα τα ασφαλιστικά δικαιώματα από φορέα σε φορέα στο ασφαλιστικό, να γίνει το ίδιο αναδρομικά για όλους τους ασφαλισμένους του ΟΓΑ. Είναι απαράδεκτο οι άνθρωποι να έχουν σωρεύσει 100 εκατ. μέχρι τώρα στο ΙΚΑ με εισφορές και να μη δικαιούνται ούτε μία δραχμή. Ρωτήστε σε όποια χώρα της Ευρώπης θέλετε. 'Εστω και για εκατό ημερομίσθια που δουλεύουν σε έναν άλλο ασφαλιστικό φορέα, δικαιούνται σύνταξη 100 μάρκων ή 100 φράγκων. Το ίδιο να γίνει και στην Ελλάδα. Θα παρακαλέσω πολύ να δείτε πως μπορεί να ρυθμιστεί αυτό το θέμα, γιατί απασχολεί πολλά εκατομμύρια αγροτών.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ.Εργασίας και Κοινωνικών Ασφαλίσεων):Νομίζω ότι έχω απαντήσει. Σε ό,τι αφορά τη διαδοχική ασφάλιση, θα έρθει ο νόμος που μετατρέπει τον ΟΓΑ σε ταμείο κύριας ασφάλισης και από την ισχύ του νόμου αυτού, θα υπάρχει και η διαδοχικότητα στην ασφάλιση. Θα μπορεί να μεταφέρει ο ασφαλισμένος του ασφαλιστικά δικαιώματα από άλλους ασφαλιστικούς οργανισμούς στον ΟΓΑ, αλλά και από τον ΟΓΑ σε άλλους ασφαλιστικούς οργανισμούς. Σε αυτό έχω απαντήσει.

Θέσατε, όμως, κύριε συνάδελφε και ένα άλλο θέμα, το οποίο είναι πολύ μεγάλο και το οποίο πιστεύω, ότι δεν μπορούμε να εξαντλήσουμε στα πλαίσια αυτής της ερώτησης. Μιλήσατε για τη μερική σύνταξη,δηλαδή αν κάποιος έχει έναν αριθμό ημερών ασφάλισης σε κάποιο ασφαλιστικό οργανισμό, να μπορεί να παίρνει τη σύνταξη που αναλογεί στο χρόνο ασφάλισής του. Θα σας έλεγα, ότι αυτό δεν μπορεί να συμβεί, γιατί υπάρχει ο κοινωνικός χαρακτήρας της ασφάλισής. Ο αναδιανεμητικός δηλαδή χαρακτήρας και όχι ο ατομικός λογαριασμός, αυτός που ισχύει στην ιδιωτική ασφάλιση, ώστε να παίρνει καθένας αυτό που του αναλογεί. Διότι αν συνέβαινε αυτό, τότε πρέπει να μου πείτε από που θα πληρωνόταν κάποιος, που λόγω εργατικού ατυχήματος, που είναι ασφαλισμένος μίας ημέρας. Υπάρχει ο κοινωνικός χαρακτήρας της ασφάλισης, που πρέπει να διατηρήσουμε -και θα τον διατηρήσουμε- ο αναδιανεμητικός χαρακτήρας των εισφορών. Γι' αυτό το λόγο δεν είναι δυνατόν να γίνει δεκτή η πρότασή σας.

ΠΡΟΕΔΡΟΣ (Απόστολος Κακλαμανης): Τρίτη στην ημερήσια διάταξη είναι η με αριθμό κατάθεσης 62/24.10.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Ευάγγελου Μπούτα προς τον Υπουργό Γεωργίας, σχετικά με τη λειτουργία του Αυτόνομου Σταφιδικού Οργανισμού (Α.Σ.Ο.) και τη λήψη των αναγκαίων μέτρων για τη διασφάλιση ικανοποιητικής τιμής για τη σταφίδα.

Η επίκαιρη ερώτηση έχει ως εξής:

"Τεράστια προβλήματα έχουν δημιουργηθεί στους σταφιδοπαραγωγούς κύρια της κορινθιακής σταφίδας. Η παραγωγή είναι απόλυτη ενώ οι τιμές που δίνονται από τους εμπόρους αγοραστές είναι μειωμένες στο ήμισυ περίπου σε σχέση με τις αντίστοιχες περσινές.

Ο Αυτόνομος Σταφιδικός Οργανισμός (Α.Σ.Ο.) που θα μπορούσε να παρέμβει και να δώσει λύση στο πρόβλημα, βρίσκεται σε πλήρη διάλυση, επειδή η Κυβέρνηση θέλει να τον προσαρμόσει στις επιταγές της Ευρωπαϊκής 'Ενωσης. Γι'αυτό αρνείται να τον χρηματοδοτήσει για να συγκεντρώσει και να εξασφαλίσει ικανοποιητική τιμή στους παραγωγούς, ενώ ταυτόχρονα συζητάει τη διάλυσή του και το μοίρασμα των περιουσιακών του στοιχείων σε διάφορους τομείς.

Ερωτάται ο κύριος Υπουργός:

Τι μέτρα θα πάρει για να διασφαλίσει ικανοποιητικές τιμές και εισόδημα στους σταφιδοπαραγωγούς;

Θα χρηματοδοτήσει τον Α.Σ.Ο. η φετινή χρονιά για να συγκεντρώσει την παραγωγή με τιμή 350 δρχ/κιλό που ζητούν οι σταφιδοπαραγωγοί;

Τι σχεδιάζει για το μέλλον του Α.Σ.Ο., ποιά θα είναι η αποστολή του και ποιός ο τρόπος λειτουργίας του;"

Αν και σύντομη η ερώτηση, θα παρακαλέσω τον κύριο Υπουργό ν'απαντήσει στα δύο ερωτήματα που έχουν το επίκαιρο στοιχείο. Και σε ό,τι αφορά το μέλλον του σταφιδικού οργανισμού , την αποστολή του , τον τρόπο λειτουργίας του, ο κύριος συνάδελφος να κάνει μία επερώτηση για να συζητηθεί.

Το επίκαιρο θέμα είναι, ότι οι σταφιδοπαραγωγοί έχουν συγκεντρωμένη τη σταφίδα τους, την έχουν απούλητη, έχουν αυτό το πρόβλημα και ερωτώνται η Κυβέρνηση και ο Υπουργός, τι θα κάνουν για αυτό το πρόβλημα που είναι πράγματι επίκαιρο και άμεσης προτεραιότητας.

Το γενικότερο θέμα του Οργανισμού, που σημαίνει, ότι πρέπει να έχει χρόνο και ο Υπουργός για να απαντήσει και ο Βουλευτής για να διατυπώσει τις απόψεις του προϋποθέτει επερώτηση με τη διάρκεια του χρόνου που έχει και όχι μία επίκαιρη ερώτηση όπου μέσα σε δύο λεπτά ο Βουλευτής και σε τρία λεπτά ο Υπουργός πρέπει να διατυπώσουν τις απόψεις τους.

Ο Υφυπουργός Γεωργίας έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Η κορινθιακή σταφίδα είναι ένα πατροπαράδοτο προϊόν, το οποίο παρότι προσφέρεται μονοπωλιακά στη διεθνή αγορά αντιμετωπίζει προβλήματα, κυρίως εξαιτίας του ολιγοψωνίου.

'Οπως είναι γνωστό, οι εξαγωγές του προϊόντος σε συντριπτικό ποσοστό απευθύνονται σε δύο μόνο χώρες, στη Μεγάλη Βρεττανία κατά 80% και στην Ολλανδία κατά 20%. Αυτές οι σταφίδες χρησιμοποιούνται σχεδόν μόνο σε δύο παραδοσιακά προϊόντα αυτών των χωρών, τα οποία τα τελευταία χρόνια και ιδιαίτερα στις νέες γενιές αντιμετωπίζουν μία υποχώρηση.

Πέρα από εκεί όμως, λόγω της τιμής της σταφίδας, υπάρχει υποκατάσταση του προϊόντος αυτού με άλλα φθηνότερα προϊόντα, όπως είναι η σουλτανίνα, τα αποξηραμένα φρούτα κ.λπ. 'Ομως και άλλα κράτη έχουν μπει τελευταία στο εμπόριο της σταφίδας, όπως είναι η ΗΠΑ, η Τουρκία, το Ιράν. 'Ηδη αυτήν τη στιγμή οι ΗΠΑ έχουν ρίξει μερικές εκατοντάδες τονους στην Ευρωπαϊκή Αγορά.

Γι'αυτό είναι σημαντικό να πάρουμε άμεσα μέτρα. Προς αυτήν την κατεύθυνση στο Υπουργείο Γεωργίας έχουν συγκροτηθεί αρμόδιες επιτροπές, οι οποίες εξετάζουν όλο το καθεστώς της σταφίδας και προπαντός στην κατεύθυνση έρευνας της αγοράς για μάρκετινγκ και συντονισμό διάθεσης του προϊόντος με διαφήμιση. Ταυτόχρονα, μαζί με αυτά πρέπει να βελτιώσουμε την ποιότητα με ταξινόμηση, εναποθήκευση κ.λπ.

Πέρσι είχαμε μία μειωμένη παραγωγή, λόγω του παγετού και των βροχοπτώσεων. 'Ετσι υπηρξε μία τιμή για τον παραγωγό, η οποία ξεπερνούσε τις 500 δραχμές ανά κιλό. Για τη φετινή χρονιά υπάρχουν προβλήματα, μια και αναμένεται αυξημένη παραγωγή. Γι'αυτό οι τιμές που φαίνεται ότι υπάρχουν αυτήν τη στιγμή στην αγορά είναι 160-170 δραχμές το κιλό. Πρέπει, όμως, εδώ να τονίσουμε ότι είναι πολλαπλάσια η τιμή στήριξης του παραγωγού που ανά στρέμμα είναι 96.740 δραχμές. Γι'αυτό πρέπει να περιμένουμε, με βάση την στρεμματική απόδοση της παραγωγής μία τιμή στις 540-550 δραχμές ανά κιλό στον παραγωγό. Δεν μπορεί να πει κανείς ότι αυτήν η τιμή είναι η καλύτερη, αλλά είναι αρκετά ικανοποιητική συγκριτικά με τις άλλες τιμές των αντίστοιχων προϊόντων σταφυλιών προς οινοποίηση που είναι 40-60 δραχμές ή με τη μέση τιμή των επιτραπεζίων σταφυλιών που είναι γύρω στις 120 δραχμές.

Τέλος, όσον αφορά τη χρηματοδότηση για την ενίσχυση του Οργανισμού ήδη σήμερα πήρα ένα τηλεγράφημα, ύστερα από αλλεπάλληλες συζητήσεις που είχα με τη διοίκηση του ΑΣΟ. 'Εστειλαν προς την Αγροτική Τράπεζα επιστολή, με την οποία ζητούν επιτέλους σήμερα -θα καταθέσω το έγγραφο- με ημερομηνία 30 του μηνός- την ενίσχυση των 3 δισεκατομμυρίων δραχμών, για να κάνουν την συγκέντρωση της σταφίδας. 'Ηδη εμείς έχουμε ενημερώσει την ΑΤΕ και περιμένουμε το θέμα να πάρει το δρόμο του.

ΠΡΟΕΔΡΟΣ (Απόστολος Κακλαμάνης): Ο κος Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, δε μας ικανοποιεί η απάντηση του κυρίου Υπουργού. Πιστεύω ότι δεν ικανοποιεί ούτε τους παραγωγούς. Τώρα ανακαλύψαμε ότι δεν υπάρχει αγορά; Το ζήτημα με τη σταφίδα δημιουργήθηκε προ εξαετίας όταν ως πιλοτικό πρόγραμμα από την Ευρωπαϊκή 'Ενωση μπήκε η ενίσχυση ανά στρέμμα.

Αυτό ανάγκασε ή έσπρωξε -αν θέλετε- τους παραγωγούς και στην εγκατάλειψη του προϊόντος. 'Ηδη το 40% των σταφιδοπαραγωγών τα έχουν εγκαταλείψει και στιβάχτηκαν και αυτοί στις ουρές των ανέργων ή προσπάθησαν, εν πάση περιπτώσει, να τα φέρουν βόλτα με όποιον τρόπο μπορούσαν. Αν περιμένουμε να γίνει η έρευνα της αγοράς και μετά να δούμε τι μέτρα θα πάρουμε, το πουλάκι θα έχει φύγει, κύριε Υπουργέ, και δε θα υπάρχουν καν σταφιδοπαραγωγοί.

Πιστεύουμε, ότι η συνολικότερη πολιτική που ακολουθείται στον αγροτικό τομέα και ιδιαίτερα εκείνη της Ευρωπαϊκής 'Ενωσης, όπου συμφώνησαν και η προηγούμενη κυβέρνηση της Νέας Δημοκρατίας, αλλά και εσείς, οδηγεί στο ξεκλήρισμα αυτούς τους παραγωγούς. Επειδή αισθάνονται εγκαταλελειμμένοι, ήδη ξεκινούν κινητοποιήσεις, γιατί δεν έχουν και άλλο δρόμο. Πρέπει οι ίδιοι, εν πάση περιπτώσει, αφού είναι εγκαταλελειμμένοι να πάρουν την τύχη στα χέρια τους.

Εμείς ως Κ.Κ.Ε., θα παλέψουμε και θα προσπαθήσουμε να ενημερώσουμε τον κόσμο, αυτούς που δέχονται αυτήν την άσχημη κατάσταση σήμερα. Εν πάση περιπτώσει, θα περιμένουμε να μας πείτε, υπάρχει βούληση της Κυβέρνησης για τον Α.Σ.Ο. να χρηματοδοτηθεί; Θα το χρηματοδοτήσετε;

Τελειώνοντας, κύριε Πρόεδρε, όσον αφορά το ζήτημα του τι σκέφτεται η Κυβέρνηση να κάνει για το μέλλον του Α.Σ.Ο., πράγματι είναι ένα πολύ μεγάλο θέμα, ωστόσο, όμως, είναι συνδεδεμένο το τι θα κάνει, αν θα τον κρατήσει ή αν θα τον διαλύσει -όπως πληροφορούμαστε- με το μέλλον των ίδιων των παραγωγών. Και έχει μια επικαιρότητα σήμερα, με την έννοια αυτή.

Ευχαριστώ.

ΠΡΟΕΔΡΟΣ (Απόστολος Κακλαμάνης): Σωστά. Αλλά για να αντιλαμβάνονται και οι αγρότες ότι πράγματι ενδιαφερόμαστε γι' αυτούς, πρέπει να μην έχουν την εντύπωση ότι το μεγάλο αυτό πρόβλημα του Α.Σ.Ο. το περνάμε σε δυο λεπτά μεταξύ πολλών άλλων θεμάτων.

Ο κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ.Γεωργίας): Σωστά κάνετε τη διάκριση, κύριε Πρόεδρε. 'Ετσι είναι. Είναι ένα μεγάλο θέμα. Θα δοθεί ευκαιρία να κουβεντιάσουμε γι' αυτό το μεγάλο θέμα του Α.Σ.Ο.. Σε κάθε περίπτωση, όμως, δεν μπορούμε να παραμείνουμε στατικά. Πρέπει να εκσυγχρονιστεί ο Οργανισμός για να επιτελέσει το σκοπό για τον οποίο είχε ιδρυθεί.

Εμείς δώσαμε εντολή στον Α.Σ.Ο. να κάνει συγκέντρωση στο παρακράτημα για να εξασφαλιστεί η στρεμματική ενίσχυση. Και διαβεβαιώνω το Κοινοβουλιο και εσάς, κύριε συνάδελφε, ότι ήδη υπάρχει συζήτηση με την Αγροτική Τράπεζα, έτσι ώστε να ικανοποιηθεί το αίτημα, μέσα στα πλαίσια τα τραπεζικά, σχετικά με τη χρηματοδότησή του Α.Σ.Ο. με 3 δισ. δραχμές. 'Ομως, επιμένω -να το λάβετε αυτό υπόψη σας- ότι χθές 30 του μηνός, έχει σταλεί η επιστολή αυτή προς την Αγροτική Τράπεζα, παρόλο ότι αρκετές μέρες πριν είχα εγώ ο ίδιος προσωπική επικοινωνία με τον Οργανισμό, για να στείλει αυτήν την επιστολή.

Τις επόμενες μέρες οι επιτροπές θα βγάλουν τα πορίσματα τους. Δεν είναι αλήθεια ότι τώρα είδαμε το πρόβλημα της εμπορίας ή της διάθεσης ή της ποιότητας ή το μάρκετιγκ ή το άνοιγμα των αγορών. Αλλά θέλω να ξέρετε, κύριοι συνάδελφοι -και το ξέρετε πολύ καλά- ότι ζούμε σε ένα Ευρωπαϊκό και διεθνές περιβάλλον και πρέπει και εμείς, σαν Χώρα, να κινηθούμε μέσα σ' αυτά έτσι ώστε να εξασφαλίσουμε όσο το δυνατόν καλύτερα τα συμφέροντα και του αγρότη, αλλά και του σταφιδοπαραγωγού, μια και αναφερόμαστε στο συγκεκριμένο θέμα.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, για να αποδεσμεύσουμε τον κ. Χωματά, που έχει να πάει στη συνεδρίαση της Κοινοβουλευτικής Ομάδας της Νέας Δημοκρατίας, θα σας παρακαλέσω να προηγηθεί η πρώτη επίκαιρη ερώτηση του δεύτερου κύκλου προς τον Υπουργό Μεταφορών και Επικοινωνιών.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλης, κος ΛΟΥΚΑΣ ΑΠΟΣΤΟΛΙΔΗΣ)

ΠΡΟΕΔΡΕΥΩΝ (Λουκάς Αποστολίδης): Πρώτη στην ημερήσια διάταξη είναι η επίκαιρη ερώτηση δευτέρου κύκλου με αριθμό 59/24.10.96 του Βουλευτή της Νέας Δημοκρατίας κ. Ιωάννη Χωματά προς τον Υπουργό Μεταφορών και Επικοινωνιών, σχετικά με την υλοποίηση του προγράμματος κατασκευής των νέων αεροδρομίων Μήλου, Πάρου και Νάξου.

Η επίκαιρη ερώτηση σε περίληψη έχει ως εξής:

"Κύριε Υπουργέ, 

Κατ' επανάληψη είχαμε συζητήσει σε συσκέψεις αρμοδίων φορέων και εκπροσώπων του Νομού Κυκλάδων το θέμα της κατασκευής νέων αεροδρομίων στα νησιά Νάξο, Πάρο και Μήλο. Στη τελευταία συνάντηση στο Υπουργείο σας, είχατε δεσμευθεί ότι θα ξεκινούσε άμεσα το αεροδρόμιο της Μήλου και στη συνέχεια της Πάρου και της Νάξου. 1. Επειδή μέχρι σήμερα παρά τη δέσμευσή σας και τις σχετικές εντολές σας, η απόφασή σας αυτή δε φαίνεται να υλοποιείται.

2. Επειδή και εσείς αναγνωρίσατε και μας εξηγήσατε ότι για την ανάπτυξη των Νησιών είναι επιβεβλημένη η κατασκευή νέων αεροδρομίων στα Νησιά αυτά. 

3. Επειδή για την κατασκευή αυτών των αεροδρομίων έχουν ήδη διατεθεί για μελέτες αρκετά εκατομμύρια δραχμές του Ελληνικού Λαού.

4. Επειδή για την ολοκλήρωσή τους απαιτείται και χρόνος και χρήματα που διατίθενται από την Ευρωπαϊκή 'Ενωση.

5. Επειδή η αδικαιολόγητη καθυστέρηση μπορεί να καταλήξει τελικά στην απώλεια πόρων, που και χρήσιμοι μας είναι και θα έπρεπε ήδη να έχουν χρησιμοποιηθεί.

6. Επειδή επί τρία συναπτά έτη ασχολούμεθα με συζητήσεις, δεσμεύσεις και υποσχέσεις που αμφισβητούνται και αλληλοεξουδετερώνονται από τους αρμόδιους φορείς για την εκτέλεσή τους.

Ερωτάσθε, κύριε Υπουργέ:

1. Πόσα χρήματα έχουν μέχρι τώρα διατεθεί για τις μελέτες των νέων αυτών αεροδρομίων κεχωρισμένως για τον καθένα. 2. Πού βρίσκεται η πορεία αυτών των έργων και

3. Ποιος είναι ο χρόνος έναρξης και αποπεράτωσής τους".

Ο κύριος Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Πράγματι, κύριε συνάδελφε, έχει αποφασισθεί να γίνουν καινούρια αεροδρόμια και στη Νάξο και την Πάρο και τη Μήλο.

Είναι επίσης γνωστό, πως είναι εγγεγραμμένα στο περιφερειακό πρόγραμμα Νοτίου Αιγαίου του δευτέρου Κοινοτικού Πλαισίου Στήριξης με προϋπολογισμούς 3 δισ. για τη Μήλο, 3 δισ. για την Πάρο και 1.600 εκατ. για τη Νάξο. Είναι στη ΣΑΕ 072 και πρόκειται να κατασκευαστούν και να υλοποιηθούν από το Υπουργείο ΠΕ.ΧΩ.Δ.Ε..

Σε ό,τι αφορά την εξέλιξη του προγράμματος, θα ήθελα να σας πω ότι έχουν εκδοθεί οι προεγκρίσεις χωροθέτησης των αεροδρομίων και στις 20.6.96 υπογράφτηκαν συμβάσεις για τις μελέτες των νέων αεροδρομίων της Μήλου και της Πάρου, με προβλεπόμενο πέρας των μελετών την 30.3.97. Για τη Νάξο την 1.11.94 είχε υπογραφεί η σύμβαση της μελέτης, για την οποία έχουν δαπανηθεί 15 εκατ. και προβλέπεται να ολοκληρωθεί την 30.4.97. 'Εχουν εγκριθεί επίσης οι περιβαλλοντικές μελέτες και νομίζω ότι το πρόγραμμα εξελίσσεται ομαλά, χωρίς να έχει καθυστερήσει, όπως ισχυρίζεσθε.

ΠΡΟΕΔΡΕΥΩΝ (Λουκάς Αποστολίδης): Ο κ. Χωματάς έχει το λόγο.

ΙΩΑΝΝΗΣ ΧΩΜΑΤΑΣ: Κύριε Πρόεδρε, πραγματικά ο κύριος Υπουργός ανεφέρθη στην απόφαση της Κυβέρνησης του ΠΑ.ΣΟ.Κ. για την κατασκευή τριων νέων αεροδρομίων στα νησιά Μήλο, Πάρο και Ναξο. Είναι αλήθεια, κύριε Υπουργέ, ότι αυτά τα αεροδρόμια τα είχαμε εντάξει στο Δεύτερο Κοινοτικό Πλαίσιο Στήριξης με τα ποσά τα οποία εσείς τα εντάξατε, αλλά για βελτιώσεις και επεκτάσεις των υφισταμένων διαδρόμων και όχι για νέα αεροδρόμια.

Εσείς τα εντάξατε ως νέα αεροδρόμια, που γνωρίζετε πολύ καλά ότι για να ενταχθεί ένα νέο έργο τόσο μεγάλης αξίας χρειάζεται πρώτον, να υπάρχουν οι κατάλληλες προϋποθέσεις, να έχει εξασφαλισθεί το απαιτούμενο ποσό, να έχει συμφωνήσει η Κοινότητα, να υπάρχουν οι μελέτες και όλες οι άλλες προϋποθέσεις, διότι αλλιώς δεν εντάσσετε το έργο.

Είναι λογικό να απορώ και γι' αυτό σας κάνω αυτήν την ερώτηση. 'Εχω κάνει κατ' επανάλειψη αυτές τις ερωτήσεις, από το γεγονός ότι δεν παίρνω μία συγκεκριμένη απάντηση. Τώρα μου υπόσχεσθε ότι μέχρι το 1997 θα έχουν τελειώσει οι μελέτες. Ξέρετε πόσες φορές μας έχουν υποσχεθεί "μέχρι τον Απρίλιο", "μέχρι τον Ιούνιο" ή "μέχρι το Σεπτέμβριο", ότι θα έχουν τελειώσει οι μελέτες;

Γιατί να μην αμφιβάλλω, λοιπόν, όταν από την άλλη μεριά ο κύριος Υπουργός Μεταφορών και Επικοινωνιών απέστειλε στην περιφέρεια Νοτίου Αιγαίου έγγραφο, στο οποίο αναφέρει ότι η ΥΠΑ θα αναλάβει τη χρηματοδότηση του έργου; Γνωρίζετε πολύ καλά από συζητήσεις παρουσία των Κυβερνητικών Εκπροσώπων και των εκπροσώπων της ΥΠΑ, ότι η τελευταία απήντησε πως δεν υπάρχουν χρήματα.

Καταλήγει ο κύριος Υπουργός, αναφέροντας ότι πρέπει να φροντίσει η περιφέρεια Νοτίου Αιγαίου με το Υπουργείο Εθνικής Οικονομίας και την Κοινότητα για την ένταξη του κονδυλίου στο ΠΕΠ Νοτίου Αιγαίου, όταν είναι γνωστό από την άλλη μεριά ότι η Κοινότητα κατασκεύασε πριν από λίγα χρόνια αυτά τα έργα, τα αεροδρόμια της Νάξου, της Μήλου και της Πάρου.

Τι θα απαντήσει η Κοινότητα, όταν εσείς ζητάτε χρήματα για νέα αεροδρόμια που μόλις είχαν κατασκευαστεί και λειτουργήσει; Αυτά δεν έπρεπε να έχουν εξασφαλισθεί, όταν από την άλλη μεριά διατίθενται εκατοντάδες εκατομμυρίων δραχμών για μελέτες, για έργα τα οποία, ίσως, και δε γίνουν ποτέ; Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, τη συνεδρίασή μας παρακολουθούν από τα άνω Δυτικά Θεωρεία, αφού προηγουμένως ξεναγήθηκαν στην Αίθουσα της 'Εκθεσης ΕΛΕΥΘΕΡΙΟΥ ΒΕΝΙΖΕΛΟΥ, τριάντα ένας μαθητές και δύο συνοδοί-καθηγητές από την Ελληνογαλλική Σχολή Ουρσουλινών.

(Χειροκροτήματα από όλες τις Πτέρυγες)

Ο κύριος Υπουργός, έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπ. Μεταφορών και Επικοινωνιών): Κύριε συνάδελφε, όπως σας είπα, οι μελέτες έχουν υπογραφεί στις 20-6-96 για τη Μήλο και την Πάρο και 1-11-94 για τη Νάξο. Συνεπώς, για τις δύο πρώτες δεν μπορεί να είπαν ότι τελείωσαν.

Σε ό,τι αφορά τη λειτουργικότητα των υπαρχόντων αεροδρομίων, τουλάχιστον έχει αποφασισθεί, απ' ό,τι ξέρω, ότι αυτά δεν είναι δυνατόν να εξυπηρετήσουν τα νησιά με τις προδιαγραφές που θέλετε για τον τουρισμό και να έρχονται τα αεροπλάνα που ζητάει η περιοχή. Γι'αυτό ακριβώς, είχε παρθεί απόφαση να γίνουν νέες μελέτες για νέα αεροδρόμια, τα οποία θα χρηματοδοτηθούν προφανώς με όσο ποσόν χρειάζεται.

ΠΡΟΕΔΡΕΥΩΝ (Λουκάς Αποστολίδης): Επανερχόμαστε στην επίκαιρη ερώτηση πρώτου κύκλου της ημερήσιας διάταξης με αριθμό 65/24-10-96 του Βουλευτού του Δημοκρατικού Κοινωνικού Κινήματος κ. Ιωάννη Αράπη, προς τους Υπουργούς Εμπορικής Ναυτιλίας, Εργασίας και Κοινωνικών Ασφαλίσεων, Ανάπτυξης, σχετικά με τη λήψη των αναγκαίων μέτρων για την ανάπτυξη των Ναυπηγοεπισκευαστικών Ζωνών Περάματος και Ελευσίνας και την αντιμετώπιση της ανεργίας, έχει ως εξής:

"Ενδεικτικά αναφέρεται ότι από τους δώδεκα χιλιάδες συνολικά εργαζόμενους τα τελευταία χρόνια στη Ναυπηγοεπισκευαστική Ζώνη Περάματος, σήμερα απασχολούνται μόνο χίλια άτομα περίπου.

Η ανεργία, όμως, δεν αφορά αποκλειστικά και μόνο τους εργαζόμενους στα ναυπηγεία, αλλά πλήττει και μία σειρά άλλων επαγγελματιών, που οι δραστηριότητές τους είναι άμεσα συνδεδεμένες με τη Ναυπηγοεπισκευαστική Βιομηχανία (μηχανουργοί, ξυλουργοί, αμμοβολιστές, οξυγονοκολλητές κ.λπ.).

Ερωτώνται οι κύριοι Υπουργοί:

α) Εάν υπάρχει κυβερνητικός σχεδιασμός για την ανάπτυξη της Ναυπηγοεπισκευαστικής Ζώνης.

β) Τι μέτρα θα ληφθούν για την αντιμετώπιση της ανεργίας στην περιοχή".

Η κυρία Υπουργός, έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, θα πρέπει στο γενικό μέρος της επίκαιρης ερώτησης, να πούμε ότι η ναυπηγοεπισκευαστική βιομηχανία είναι σε κρίση σε διεθνές επίπεδο και ιδιαίτερα στο χώρο της Ευρώπης υπάρχουν χώρες αναπτυγμένες και ισχυρές, στις οποίες έχει εξαφανισθεί. Είναι ένας κλάδος σε μεγάλη κρίση, που σε μεγάλο βαθμό οφείλεται στον παγκόσμιο ανταγωνισμό στα πλαίσια του ΟΟΣΑ, με κυρίαρχο στοιχείο βέβαια το κόστος. Η κρίση αυτή χτυπάει και τα μεγάλα ναυπηγεία και τις μικρές μονάδες που βρίσκονται στις ναυπηγοεπισκευαστικές ζώνες. Γίνεται προσπάθεια και για τα δύο.

Για το θέμα των ναυπηγοεπισκευαστικών ζωνών, θα αναφερθώ στην απόφαση του διυπουργικού οργάνου που απαρτίζεται από πολλούς Υπουργούς, οι οποίοι αποφάσισαν μία σειρά μέτρων, τα οποία είναι σε εξέλιξη και τα οποία αφορούν τομείς υποδομών, θεσμικών παρεμβάσεων, στήριξης των επιχειρήσεων που βρίσκονται στους χώρους αυτούς και στήριξη του ανθρώπινου δυναμικού.

Πιο συγκεκριμένα και εν τάχει: Οι υποδομές αφορούν έργα μέσα στο χώρο της ναυπηγοεπισκευαστικής ζώνης 400 εκατομμυρίων, των οποίων ολοκληρώθηκε η πρώτη φάση των 100 εκατομμυρίων και μέχρι τον Αύγουστο ολοκληρώνεται η δεύτερη φάση και προχωράμε μετά σε εγκατάσταση νέου ναυπηγικού γερανού, που είναι και το αιτούμενο.

Δεύτερον, είναι μία ομάδα έργων που αφορούν δεξαμενές.'Εχει επισκευασθεί η μεγάλη δεξαμενή του ΟΛΠ, οι δύο μικρές στα πλαίσια του ΟΛΠ και αυτήν τη στιγμή πρόκειται να γίνει επιλογή της πλωτής δεξαμενής, ύψους 400 εκατομμυρίων, στον ίδιο χώρο.

Αυτά είναι από τα αιτήματα που επανειλημμένα υποβάλλουν οι εργαζόμενοι στο χώρο της ναυπηγοεπισκευατικής ζώνης, με τους οποίους έχω συναντηθεί πολλές φορές.

Επίσης, στο χώρο των υποδομών θα πούμε ότι ολοκληρώνεται το έργο που αφορά τη μετρατροπή κτιρίου του Ο.Λ.Π. σε Σχολή του ΟΑΕΔ προχωρά το Κέντρο Υγείας.

Στο θέμα των θεσμικών παρεμβάσεων, μετά από πολλή δουλειά και επαφή με πολλούς φορείς ολοκληρώθηκε το μητρώο για την εξυγίανση της λειτουργίας των επιχειρήσεων στο χώρο της ζώνης.'Εχει αποσταλεί σε όλους τους φορείς και περιμένουμε την απάντησή τους, ενώ ταυτόχρονα για πρώτη φορά έχει υπογραφεί από το Υπουργείο Ανάπτυξης υπουργική απόφαση, με την οποία δίνονται λειτουργικές ενισχύσεις έως και 9% σε συμβόλαια που κλείνονται για επισκευές και μετασκευές.

Στο θέμα της στήριξης του ανθρώπινου δυναμικού, πέρα από τις υπουργικές αποφάσεις, οι οποίες κατά καιρούς έχουν βγει για στήριξη των ανθρώπων, που δεν εργάζονται, με έκτακτα βοηθήματα, είναι προς υπογραφή στο Υπουργείο Εργασίας απόφαση, με την οποία εντάσσονται στο σύστημα ιατροφαρμακευτικής περίθαλψης όσοι είναι άνω των πενήντα πέντε ετών, είναι στο χώρο της ζώνης και δεν έχουν άλλου είδους ασφάλιση.

ΠΡΟΕΔΡΕΥΩΝ (Λουκάς Αποστολίδης): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ:Κύριε Πρόεδρε, κυρία Υπουργέ, αυτήν τη στιγμή η περιοχή Περάματος-Δραπετσώνος-Κερατσινίου και όλη η Β' Περιοχή Πειραιώς, ο Κεντρικός Πειραιάς μαστίζονται από την ανεργία. Η ανεργία έχει ξεπεράσει το 25% στις περιοχές αυτές και το 30%-35% στη νεολαία μας. Τα καταστήματα στη Β'Περιοχή Πειραιώς το ένα μετά το άλλο κλείνουν και δημιουργούν ένα επιπλέον πρόβλημα στην ανεργία. Με λίγα λόγια, ο Λαός στη Β' Περιφέρεια Πειραιώς πεινάει.

Η ερώτηση εντοπίζεται ειδικώς στη ναυπηγοεπισκευαστική ζώνη Περάματος. Σε όλο αυτόν το χρόνο που πέρασε, δε συνήλθε το διυπουργικό όργανο, δεν έχει γίνει καμία παρέμβαση για την ανάπτυξη της ζώνης, εκτός από δύο - τρία σημεία. Το ξεσήκωμα των εργατών στον Πειραιά ερέθισε τα διάφορα Υπουργεία, για να μπορέσουν να πάρουν ορισμένες αποφάσεις.

Το σκεπτικό πάντως της Κυβέρνησης από παλιότερα μέχρι σήμερα δεν ήταν να γίνει ανάπτυξη της ζώνης Περάματος. Αυτήν τη στιγμή παρίσταται ο Υφυπουργός Εργασίας κ. Πρωτόπαππας, ο οποίος έχει ζήσει όλα τα γεγονότα στον Πειραιά, την αναταραχή που υπήρχε στη Β' και Α'Περιφέρεια Πειραιώς.'Ομως, πέρασε ένας χρόνος και αυτά που μας είπε η κυρία Υφυπουργός δεν έχουν υλοποιηθεί εκτός από δύο - τρία σημεία. Το ένα σημείο είναι ότι...

ΠΡΟΕΔΡΕΥΩΝ (Λουκάς Αποστολίδης):Θα σας παρακαλέσω να ολοκληρώσετε.

ΙΩΑΝΝΗΣ ΑΡΑΠΗΣ:Κύριε Πρόεδρε, τελειώνω, αλλά θα ήθελα για λίγο την ανοχή σας, γιατί είναι η πρώτη φορά που ομιλώ στην Αίθουσα.

...θα παραμείνει χαρακτηρισμένος επισκευαστικός χώρος μέχρι το 2030. Αυτό ήταν το μόνο θετικό και κάτι επιδόματα που έδωσαν στους ανέργους τότε. 

Επίσης, το Κέντρο Υγείας, που είχαν αποφασίσει να τελειώσει τον Ιούνιο του '96, ακόμα είναι γιαπί. Η Σχολή, που λένε εδώ ότι θα δημιουργηθεί για επαγγελματική κατάρτιση των εργαζομένων, ακόμα δεν έχει γίνει. Με άλλα λόγια, βλέπουμε αυτήν τη στιγμή ότι η ανάπτυξη δεν προχωράει.

'Ηδη οι εργαζόμενοι της ζώνης Περάματος είναι διατεθειμένοι να αρχίσουν πάλι τους αγώνες για να προχωρήσει. Εργαζόμενος κάνει μόνο ένα μεροκάματο την εβδομάδα και δεν καλύπτει ούτε τα ένσημα του ΙΚΑ, την ιατρική ασφάλιση. Θα πρέπει οπωσδήποτε άμεσα η Kυβέρνηση να λάβει τα απαραίτητα μέτρα. 

ΠΡΟΕΔΡΕΥΩΝ(Λουκάς Αποστολίδης): Κύριε συνάδελφε, σας παρακαλώ! Υπάρχει ανοχή του Προεδρείου για τους νέους Βουλευτές και γιατί μιλάτε πρώτη φορά, αλλά κοιτάξτε σ' αυτό να μη γίνει κατάχρηση!

ΙΩΑΝΝΗΣ ΔΗΜΑΡΑΣ: Είναι επειδή μιλάει για πρώτη φορά, όπως είπατε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ακριβώς, κύριε Δημαρά. Βλέπετε ότι του έδωσα το διπλό χρόνο, παρ' όλο ότι δεν το δικαιούμαι από τον Κανονισμό.

Ολοκληρώστε σας παρακαλώ, κύριε συνάδελφε, τη σκέψη σας.

ΙΩΑΝΝΗΣ ΑΡΑΠΗΣ: Για τις δεξαμενές που είπε η κυρία Υπουργός αυτές που λειτουργούν, υπολειτουργούν. Δηλαδή, κάπου ο ΟΛΠ δε βοηθάει την κατάσταση ώστε να υπάρξει ανάπτυξη. Επίσης, οι δεξαμενές αυτές δεν πληρούν τους όρους, ώστε να καλύψουν τα μεγάλα βαπόρια. Ευχαριστώ.

ΠΡΟΕΔΡΕΥΩΝ(Λουκάς Αποστολίδης): Κύριοι συνάδελφοι, δεν είναι καθόλου ευχάριστο για το Προεδρείο να διακόπτει τους συναδέλφους και μάλιστα τους νέους, που για πρώτη φορά αναπτύσσουν το λόγο τους μέσα στο Κοινοβούλιο. 

Ειλικρινά αισθάνομαι πάρα πολύ άσχημα. Αισθάνομαι, όμως, επίσης, άσχημα από την άλλη πλευρά να μην τηρείται ο Κανονισμός. Απλώς το λέω, αγαπητέ κύριε συνάδελφε. Είδατε ότι το Προεδρείο είχε αυτήn την ανοχή του διπλού σχεδόν χρόνου. Να προσέχουμε όμως. Να μη γίνει αυτό κακή αρχή.

Η κυρία Υπουργός έχει το λόγο.

ΑΝΝΑ ΔΙΑΜΑΝΤΟΠΟΥΛΟΥ (Υφυπ. Ανάπτυξης): Κύριε Πρόεδρε, είναι πράγματι ένα εξαιρετικά δύσκολο και μεγάλο πρόβλημα αυτό της ναυπηγοεπισκευαστικής βιομηχανίας που δεν μπορούμε φυσικά να το δούμε μόνο σαν ένα κομμάτι, δηλαδή, σαν ναυπηγοεπισκευαστική ζώνη μόνο. Νομίζω, ότι ο κύριος συνάδελφος, καταλαβαίνει πολύ καλά ότι είναι ένα πλέγμα προβλημάτων που είναι μέσα τα Ναυπηγεία Σκαραμαγκά, η Ελευσίνα, τα υπόλοιπα ναυπηγεία της Χώρας, γιατί όπως είπα το πρόβλημα είναι παγκόσμιο και δεν είναι ελληνικό.

Επίσης, δε λύνεται με το να επαναλαμβάνουμε τις διαπιστώσεις ή να φανταζόμαστε ότι κάποιο αόρατο χέρι θα φέρει πλοία να ναυπηγηθούν.

Η Κυβέρνηση έπρεπε να κάνει μια συγκεκριμένη πολιτική εκεί που μπορούσε να παρέμβει, εκεί που φτάνουν τα όρια της κυβερνητικής παρέμβασης. Δεν έχει ολοκληρωθεί, αλλά έχει δρομολογηθεί και έχουν γίνει πολλά, κύριε συνάδελφε, από τότε μέχρι τώρα.

'Οσον αφορά το θέμα των υποδομών, είναι που προγραμματίσθηκαν, είτε αυτά που αφορούσαν το ΠΕΠ είτε αυτά που αφορούσαν τον ΟΛΠ, έχουν προχωρήσει και γι' αυτό αναφέρθηκα συγκεκριμένα -ενώ δεν ήταν του παρόντος, ούτε υπήρχε πρόθεση μέσα στη Βουλή να αναφερθώ σε πολλά έργα- αναφέρθηκαν γιατί πραγματικά έχουν ειδικό ενδιαφέρον για τη ζώνη.

Το πιο σημαντικό θέμα είναι η σωστή λειτουργία των μικρών και μεγάλων επιχειρήσεων της ζώνης, όπου εκεί υπάρχει το πρόβλημα και εκεί, όπως ξέρετε, δημιουργούνται διαφόρων ειδών συγκρούσεις. Αυτό προσπαθούμε να το λύσουμε με μια μεγίστης σημασίας θεσμική παρέμβαση που είναι το μητρώο και το οποίο είναι σε εξέλιξη.

'Ολα τα υπόλοιπα και η αντιμετώπιση του θέματος της ανεργίας στην περιοχή θα έρθει μέσα από πολλών ειδών πολιτικές. Ούτε όλοι μπορούν ξανά να απασχοληθούν στα ναυπηγεία ούτε βέβαια στόχος είναι να παραμείνουν και να βγουν στη σύνταξη σε μικρή ηλικία. Π.χ. γίνεται προσπάθεια για επανακατάρτιση. 'Εχουν βγει ήδη αποφάσεις του Υπουργείου Εργασίας που αφορούν το χώρο της Ελευσίνας, με κίνητρα για αυτοαπασχόληση και αλλαγή επαγγελματικού αντικειμένου, για να αντιμετωπίσουμε ένα τόσο μεγάλο πρόβλημα.

ΠΡΟΕΔΡΕΥΩΝ(Λουκάς Αποστολίδης): Ο συνάδελφος Αθανάσιος Γιαννόπουλος ζητεί ολιγοήμερη άδεια απουσίας για τη συμμετοχή του σε επιστημονικό συνέδριο του εξωτερικού.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ(Λουκάς Αποστολίδης): Συνεπώς, η Βουλή ενέκρινε.

Δεύτερη στην ημερήσια διάταξη είναι η με αριθμό 63/24.10.96 επίκαιρη ερώτηση δεύτερου κύκλολυ του Βουλευτή το Κομμουνιστικού Κόμματος Ελλάδος κ. Απόστολου Τασούλα προς τους Υπουργούς Ανάπτυξης, Υγείας και Πρόνοιας σχετικά με τις προθέσεις της Κυβέρνησης να εφαρμόσει λίστα φαρμάκων στα ασφαλιστικά ταμεία και τις αυξήσεις στις τιμές των φαρμάκων με τη μέθοδο της υποκατάστασης ή των νέων συσκευασιών.

Η επίκαιρη ερώτηση έχει ως εξής: " Σύμφωνα με δημοσιεύματα του Τύπου, η Κυβέρνηση σχεδιάζει την εφαρμογή λίστας φαρμάκων για τα ασφαλιστικά Ταμεία, ενώ την ίδια ώρα αναμένονται νέες ανατιμήσεις στις τιμές των φαρμάκων. Στο μεταξύ οι φαρμακοβιομηχανίες με τη μέθοδο της υποκατάστασης ή και της κυκλοφορίας νέων συσκευασιών ανεβάζουν κερδοσκοπικά τις τιμές των φαρμάκων. 'Ετσι από τη μια μεριά το φάρμακο από κοινωνικό αγαθό μετατρέπεται σε καταναλωτικό προϊόν και οι φαρμακοβιομηχανίες θησαυρίζουν και από την άλλη ένα ολοένα και μεγαλύτερο μέρος των δαπανών για τη φαρμακευτική περίθαλψη μεταφέρεται στους ασφαλισμένους και τους συνταξιούχους με την αυξημένη συμμετοχή τους για την προμήθεια φαρμάκων και ταυτόχρονα με τον περιορισμό της λίστας.

Ερωτώνται οι κύριοι Υπουργοί:

Ποια είναι τα μέτρα που πρόκειται να πάρει η Κυβέρνηση, ώστε οι ασφαλισμένοι των Ταμείων να προμηθεύονται όλα τα απαραίτητα φάρμακα για την πλήρη κάλυψη των αναγκών τους;

Με ποια μέτρα θα εξασφαλισθεί πλήρης έλεγχος και πιστοποίηση του κόστους παραγωγής των φαρμάκων, ώστε να μην μπορούν οι φαρμακοβιομηχανίες να εμφανίζουν διογκωμένα τα δεδομένα και να καρπώνονται υπερκέρδη σε βάρος των ασφαλισμένων και των συνταξιούχων;

Πώς θα τερματιστεί η πρακτική των φαρμακοβιομηχανιών που με τη μέθοδο της υποκατάστασης ή και των νέων συσκευασιών φαρμάκων ανατιμούν αδικαιολόγητα τα φάρμακα;"

O κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, το θέμα το οποίο φέρνει ο αγαπητός συνάδελφος με επίκαιρη ερώτησή του στη Βουλή, είναι ένα από τα σοβαρότερα θέματα που απασχολούν την Κυβέρνηση αυτήν τη στιγμή στο σύνολό της και ασφαλώς μέσα σε δύο λεπτά ο ένας αρμόδιος Υφυπουργός, γιατί εδώ είναι και ο κ. Φαρμάκης, που είναι αρμοδιότερος για τα ασφαλιστικά ταμεία, θα σας δώσει μία απάντηση, η οποία πιστεύω να σας καλύπτει.

Να σας δώσω, όμως, πριν, δύο στοιχεία για να καταλάβετε πόσο προβληματισμένοι είμαστε. Ενώ το 1987 η συνολική ετήσια φαρμακευτική δαπάνη ανήλθε στα 85 δισ., το 1996 η πρόβλεψη της ΦΑΡΜΕΤΡΙΚΑ, είναι ότι θα διαμορφωθεί η συνολική δαπάνη στα 570 δισ. δραχμές. Και άλλο ένα στοιχείο που προβληματίζει πάρα πολύ την Κυβέρνηση είναι ότι το 1987 τα εισαγόμενα ήταν το 18,2% και τώρα στο τέλος του 1996 θα διαμορφωθούν γύρω στο 55%.

Η Κυβέρνηση, λοιπόν, είναι αποφασισμένη, ήταν υποχρεωμένη και απεφάσισε, έχει πάρει συγκεκριμένα μέτρα, άλλα βρίσκονται στη φάση της υλοποίησης, άλλα στην οριστική διαμόρφωσή τους και ανάμεσα σ' αυτά τα μέτρα είναι ο θεσμός της λίστας συνταγογραφημένων φαρμάκων που χορηγούνται από τα ασφαλιστικά ταμεία. Και αυτός ο θεσμός αναγνωρίζεται και από την παγκόσμια οργάνωση υγείας ως αποτελεσματικό μέσο προστασίας του πληθυσμού από την κακή χρήση και υπερκατανάλωση φαρμάκων και εφαρμόζεται από τις κοινωνικές ασφαλίσεις του συνόλου σχεδόν των κρατών-μελών της Ευρωπαϊκής 'Ενωσης, καθώς και άλλων προηγμένων χωρών.

Ειδικότερα η λίστα που καθιερώνεται για την εφαρμογή της σε όλα τα ασφαλιστικά ταμεία, σύμφωνα με τις εξαγγελίες της Κυβέρνησης -αυτή είναι απόφαση της διυπουργικής επιτροπής- περιλαμβάνει όλες τις δραστικές ουσίες, που είναι απαραίτητες στη θεραπευτική αντιμετώπιση των νόσων.

Αυτό έχει μεγάλη σημασία διότι περνάει στην κοινή γνώμη ότι κόβουν τα φάρμακα. Δεν κόβεται τίποτα. Δε θα περιλαμβάνει φαρμακευτικά ιδιοσκευάσματα των οποίων η τιμή δεν μπορεί να δικαιολογηθεί από αντίστοιχο θεραπευτικό πλεονέκτημα, σε σύγκριση με τα θεραπευτικά ισοδύναμα φαρμακευτικά ιδιοσκευάσματα. Ωστόσο, φαρμακευτικά ιδιοσκευάσματα εκτός λίστας θα εξοφλούνται από τα ασφαλιστικά ταμεία με την προϋπόθεση, ότι ο θεράπων ιατρός θα αιτιολογεί με γνωμάτευσή του την αναγκαιότητα αυτών των φαρμάκων.

Για το σκοπό αυτό έχει συγκροτηθεί στη Γενική Γραμματεία Κοινωνικών Ασφαλίσεων ειδική επιτροπή με έργο τον καταρτισμό της λίστας...

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού)

Μισό λεπτό, κύριε Πρόεδρε, είναι σημαντικό το θέμα.

.... των φαρμακευτικών ιδιοσκευασμάτων ταξινομημένα κατά θεραπευτική κατηγορία, των οποίων η τιμή δεν υπερβαίνει το μέσο όρο του αντίστοιχου κατά θεραπευτική κατηγορία κόστους ημερήσιας θεραπείας. Απ' ότι με διαβεβαιώνει ο αρμόδιος Υφυπουργός, ο κ. Φαρμάκης, η επιτροπή θα παραδώσει τη λίστα εντός των προσεχών ημερών.

Συμπληρωματικά αναφέραμε ότι όσα θεραπευτικά ισοδύναμα ιδιοσκευάσματα έχουν μεγαλύτερη τιμή εκείνης του μέσου όρου του αντίστοιχου κόστους ημερήσιας θεραπείας θα διαγράφονται από τον κατάλογο μέχρις ότου προσαρμόσουν την τιμή τους, ώστε αυτή να μην υπερβαίνει το μέσο όρο του αντίστοιχου κόστους ημερήσιας θεραπείας.

Τέλος, απ' ό,τι με ενημερώνει εγγράφως ο συνάδελφος μας ο κ. Χρυσοχοϊδης από πλευράς του Υπουργείου Ανάπτυξης, με την υπ' αριθμόν 2/22.4.96 αγορανομική διάταξη το Υπουργείο Ανάπτυξης τροποποίησε τον τρόπο καθορισμού των τιμών των εισαγομένων φαρμάκων επ' ωφελεία των ασφαλιστικών οργανισμών. Η τιμή πια υπολογίζεται με βάση τη φθηνότερη ευρωπαϊκή τιμή αντί του μέσου όρου των τριών φθηνοτέρων χωρών. Ακόμη, για λόγους πληρέστερης διαφάνειας και αντικειμενικότητας κατά την κοστολόγηση των παραγομένων στην Ελλάδα φαρμάκων, τυποποίησε ορισμένα στοιχεία κόστους -δαπάνες παραγωγής και συσκευασίας, έξοδα διοίκησης, διάθεσης και διάδοσης- και ερευνά τις τιμές των δραστικών ουσιών.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

Σημειώνεται ότι και για τα παραγόμενα φάρμακα η τιμή κοστολογίου συγκρίνεται με τη φθηνότερη ...

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Υπουργέ.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας):... τιμή και εγκρίνεται όποια εκ των δύο είναι χαμηλότερη.

Θα συμπληρώσω μετά, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Θα σας αφαιρέσω λίγο από το χρόνο σας στη δευτερολογία, κύριε Υπουργέ.

Ο κ. Τασούλας έχει το λόγο.

ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, κύριε Υπουργέ, είναι πράγματι μεγάλο το θέμα, αλλά εξ όνυχος τον λέοντα.

Πρόκειται για τα φάρμακα. Οι τιμές των φαρμάκων είναι πολύ υψηλές στην Ελλάδα. Οι αιτίες: Η κοστολόγηση με βάση τις τιμές των χωρών της Ευρωπαϊκής 'Ενωσης, η επιβάρυνση του κόστους με διαφημίσεις, τα έξοδα χορηγιών. 

Κάθε εκδήλωση, κύριε Υπουργέ, έχει χορηγό κάποια φαρμακοβιομηχανία. Για όνομα Θεού! 

Και επιπλέον υπάρχουν αυξήσεις που μπορεί να είναι παράνομες. 'Εχουμε υπερκοστολόγηση της πρώτης ύλης. Η αύξηση γίνεται κυρίως με παραπλανητική μέθοδο. Νέα φάρμακα, παραπλήσια φάρμακα, ίδια φάρμακα με διαφορετική συσκευασία και η τελευταία αύξηση σε 750 φάρμακα μέχρι 450%. Να, γιατί έχουμε αυξημένη φαρμακευτική δαπάνη, δεδομένου ότι δεν έχουμε υπερκατανάλωση. Αχρηστεύτηκε ο ΕΟΦ και η κρατική φαρμακοβιομηχανία και τινάζονται με αυτόν τον τρόπο στον αέρα τα ταμεία και οι τσέπες φυσικά των ασθενών.

Τι μπορείτε και τι πρέπει να κάνετε. Εάν λάβετε υπόψη σας τις παραμέτρους διαμόρφωσης του κόστους -αυτά που είπαμε πριν λίγο- μπορεί να μειωθούν οι τιμές των φαρμάκων. 

Και το ερώτημα, το οποίο θέτουμε είναι αυτό: Θα τις μειώσετε τις τιμές των φαρμάκων;

Δεύτερον, όσον αφορά τη λίστα των φαρμάκων, δεν υπάρχει θεμελίωση της άποψης για τη λίστα των φαρμάκων. Λέτε, κύριε Υπουργέ, ότι οι ασθενείς θα προμηθεύονται όλα τα απαραίτητα φάρμακα. Τότε τι χρειάζεται η λίστα; 'Η ότι στη λίστα θα υπάρχουν όλα τα απαραίτητα είδη. Τότε για ποιον θα εγκρίνεται η κυκλοφορία αυτών που δεν θα υπάρχουν στη λίστα.

Κύριε Υπουργέ, τελειώνω λέγοντας ότι μπορείτε και λίστα να μην εφαρμόσετε, αλλά όλα να τα προμηθεύονται οι ασθενείς με βάση την ιατρική συνείδηση και πράξη και να μειωθούν οι τιμές των φαρμάκων.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Τασούλα.

Κύριε Υπουργέ, έχετε το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε Πρόεδρε, δύο λόγια συμπληρωματικά στα όσα είπα.

Αυτά στα οποία αναφερθήκατε, κύριε συνάδελφε, είναι νέα φάρμακα που κανείς δεν μπορεί να τα απαγορεύσει, δεδομένου ότι κυκλοφορούν σε όλη την Ευρώπη και εμείς είμαστε χώρα της Ευρωπαϊκής 'Ενωσης και κανείς δεν μπορεί να εμποδίσει το οποιοδήποτε εισαγόμενο φάρμακο να κυκλοφορήσει στην Ελλάδα. Αυτά, λοιπόν, τα φάρμακα πήραν νέες τιμές βάσει της φθηνότερης τιμής της Ευρώπης. 'Ενα αυτό.

Δεύτερον, χαίρομαι που και εσείς αναγνωρίζετε ότι πρέπει να γίνει παρέμβαση. Παρέμβαση, όμως, σημαίνει κάποια συγκεκριμένα μέτρα. Και ένα από τα συγκεκριμένα μέτρα είναι η λίστα. 

Από την ώρα, κύριε συνάδελφε, που διασφαλίζεται ότι ο 'Ελληνας ασθενής θα έχει στη διάθεσή του το οποιοδήποτε φάρμακο σαν φαρμακευτική ουσία, ανεξάρτητα ιδιοσκευάσματος, με το ίδιο θεραπευτικό αποτέλεσμα δεν πρέπει να υπάρχει καμία ανησυχία και πιστεύω ότι αυτό, εφόσον είναι επ' ωφελεία των ασφαλιστικών οργανισμών, είναι ένα μέτρο που το Κόμμα σας πρέπει να το στηρίξει.

Θέλουμε τη στήριξη όλων σας. Η καμπύλη δαπανών του φαρμάκου τραβά την ανηφόρα απο το 1987 ανεξάρτητα από Υπουργούς, Κυβερνήσεις, μέτρα κ.λπ.. Επιτέλους, πρέπει να γίνει παρέμβαση, η Κυβέρνηση παίρνει συγκεκριμένα μέτρα. Σήμερα, μάλιστα, συμπτωματικά υπάρχει διϋπουργική συνάντηση, θα ανακοινωθούν όλα τα μέτρα και σας παρακαλούμε να στηρίξετε αυτήν την παρέμβαση, η οποία στηρίζεται σε επιστημονικά δεδομένα, σε διεθνή δεδομένα, σε μελέτες τις οποίες έχει κάνει και το Ι.Κ.Α. και το Υπουργείο Κοινωνικών Ασφαλίσεων. Ο κ. Φαρμάκης πρωτοστατεί αρκετό καιρό τώρα σ' αυτήν την προσπάθεια και θέλουμε τη στήριξη όλων των πλευρών, την οποία πιστεύουμε ότι θα έχουμε.

ΠΡΟΕΔΡΕΥΩΝ (Λουκάς Αποστολίδης): 'Εκκληση, λοιπόν, κύριε Υπουργέ, για συναίνεση και στο φάρμακο και στην ανεργία.

Η με αριθμό 66/24.10.96 της ημερήσιας διάταξης επίκαιρη ερώτηση είναι της Βουλευτού του Δημοκρατικού Κοινωνικού Κινήματος, κας Βασιλικής Αράπη-Καραγιάννη προς τους Υπουργους Εθνικής Οικονομίας και Οικονομικών, Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης να επανασυνδέσει το κατώτατο όριο σύνταξης του Ιδρύματος Κοινωνικών Ασφαλίσεων (Ι.Κ.Α) με το εικοσαπλάσιο του ημερομισθίου του ανειδίκευτου εργάτη και τη χορήγηση ικανοποιητικών αυξήσεων στους χαμηλοσυνταξιούχους.

Η επίκαιρη ερώτηση έχει ως εξής: 

"Για τους κυρίους Υπουργούς Εθνικής Οικονομίας και Οικονομικών, Εργασίας και Κοινωνικών Ασφαλίσεων

Η παρατεταμένη μονόπλευρη πολιτική λιτότητας και η αποσύνδεση του κατωτάτου ορίου συντάξεως από το εικοσαπλάσιο του ημερομισθίου του ανειδίκευτου εργάτη, οδήγησε σε πλήρη αδυναμία τους συνταξιούχους να αντιμετωπίσουν τα απολύτως αναγκαία για την επιβίωσή τους.

Η αδυναμία τους αυτή οξύνθηκε με τη σημαντική αύξηση των τιμών των φαρμάκων, αλλά και άλλων αγαθών και υπηρεσιών πρώτης ανάγκης κατά τα τελευταία επτά χρόνια.

Η οδυνηρή αυτή κατάσταση, όπως είναι φυσικό, οδηγεί καθημερινά σε απόγνωση και σε δικαιολογημένη αγανάκτηση τους συνταξιούχους όλων των Ασφαλιστικών Ταμείων και κύριως τους χαμηλοσυνταξιούχους Ο.Γ.Α., Ι.Κ.Α., Τ.Ε.Β.Ε., Ν.Α.Τ., κ.λπ. και θα προκαλέσει εύλογα την έκρηξή τους πολύ σύντομα.

Ερωτώνται οι κύριοι Υπουργοί:

α) Αν προτίθενται από 1.1.1997 να αυξήσουν ουσιαστικά τα κατώτερα όρια των συντάξεων των συνταξιούχων των παραπάνω Ασφαλιστικών Ταμείων, έτσι ώστε να τους δοθεί δυνατότητα να ζήσουν ανθρώπινα και αξιοπρεπώς, και

β) Αν προτίθενται να νομοθετήσουν την επανασύνδεση του κατωτάτου ορίου σύνταξης του Ι.Κ.Α. με το εικοσαπλάσιο του ημερομισθίου του ανειδίκευτου εργάτη".

Ο κύριος Υπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, το θέμα των αυξήσεων των συντάξεων, ιδιαίτερα των κατωτάτων ορίων των συντάξεων και της επανασύνδεσής τους με τα είκοσι ημερομίσθια του ανειδίκευτου εργάτη, είναι θέμα που έχει απασχολήσει πολλές φορές την Εθνική Αντιπροσωπεία. Είναι θέμα που βρίσκεται καθημερινά στα Μ.Μ.Ε. και είναι και πάγιο αίτημα των ενδιαφερομένων, των χαμηλοσυνταξιούχων.

Είναι ένα θέμα που έχει μελετήσει η Κυβέρνησή μας στις αρχές αυτού του χρόνου, το πρώτο εξάμηνο, με επιτροπή που συγκροτήθηκε στο Υπουργείο Εθνικής Οικονομίας και στην οποία συμμετείχαν όλοι οι ενδιαφερόμενοι φορείς και της εργοδοσίας και των συνταξιούχων και των εργαζομένων και η πλευρά βεβαίως της Πολιτείας.

Αποφασίστηκε τότε και ανακοινώθηκε αντί μιάς γενικής αύξησης που δεν επέτρεπε η οικονομική συγκυρία και τα οικονομικά των ασφαλιστικών οργανισμών, η θεσμοθέτηση ενός ειδικού Επιδόματος, Κοινωνικής Αλληλεγγύης των Συνταξιούχων, που είναι μια σημαντική αύξηση, μια σημαντική ενίσχυση για τους συνταξιούχους εκείνους που κρίθηκε με εισοδηματικά κριτήρια, ότι έχουν τις μεγαλύτερες ανάγκες.

Αυτό, λοιπόν, το επίδομα είναι ένα επίδομα μόνιμο, θα συνεχίσει να καταβάλλεται, θα αναπροσαρμόζεται τιμαριθμικά και θα αναπροσαρμόζονται επίσης τιμαριθμικά και τα εισοδηματικά κριτήρια έτσι ώστε κανείς να μην αποκλείεται τον επόμενο χρόνο από το να πάρει το επίδομα αυτό, μόνο και μόνο επειδή το ίδιο το επίδομα προστιθέμενο στη σύνταξή του, ανεβάζει το ύψος των αποδοχών.

Eπίσης έχει θεσμοθετηθεί, πρέπει να γνωρίζει η κυρία συνάδελφος, ότι για τα κατώτατα όρια των συντάξεων και μέχρι τα κατώτατα του Ι.Κ.Α. θα υπάρξει από 1.1.97 τιμαριθμική αναπροσαρμογή. Επιστρέφουμε στο καθεστώς της αυτόματης τιμαριθμικής αναπροσαρμογής, όπως ίσχυε στο παρελθόν, αλλά για τα κατώτατα όρια εκείνα που υπολείπονται των κατωτάτων ορίων του Ι.Κ.Α.. Για τις αυξήσεις των λοιπών συντάξεων θέλω να πληροφορήσω το Σώμα και την κυρία συνάδελφο, ότι είναι θέμα της εισοδηματικής πολιτικής και θα ανακοινωθεί με τον προϋπολογισμό. Ευχαριστώ.

ΠΡΟΕΔΡΕΥΩΝ (Λουκάς Αποστολίδης):'Εχω την τιμή να ανακοινώσω, ότι τη συνεδρίαση παρακολουθούν από τα 'Ανω Δυτικά Θεωρεία, αφού προηγουμένως ξεναγήθηκαν στην 'Εκθεση της Αίθουσας Ελευθερίου Βενιζέλου, είκοσι επτά μαθητές και δύο συνοδοί καθηγητές από το 2ο Γυμνάσιο Παλλιννοστούντων Ελληνοπαίδων Ελληνικού.

Η κα Βασιλική Αράπη-Καραγιάννη έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ:Κύριε Πρόεδρε, κύριε Υπουργέ, κύριοι συνάδελφοι, δεν έχω σκοπό στην παρθενική μου ομιλία να σας κουράσω. 'Ομως όλοι γνωρίζουμε, ότι τα τελευταία χρόνια το πραγματικό εισόδημα των χαμηλόμισθων συρρικνούται. Αυτό είναι γνωστό.

'Ομως κύριε Υπουργέ, γνωρίζω ότι έχετε δώσει το βοήθημα της αλληλεγγύης, όπως το λέτε, των 11.000, ξέρετε όμως ότι η κατώτερη σύνταξη του ΤΕΒΕ ήταν 54.000 και τώρα παίρνουν 60.000-64.000. Εσείς, όμως, θέλω μου απαντήσετε, όταν ένας συνταξιούχος θέλει για να νοικιάσει ένα μικρό διαμέρισμα, μια γκαρσονιέρα, 50.000, πώς θα καλύψει τα τιμολόγια των ΔΕΚΟ που συνεχώς ανεβαίνουν; Πώς θα καλύψει τις αυξήσεις των προϊόντων που χρησιμοποιεί όπως π.χ. το γάλα.

Κύριε Υπουργέ, το γάλα τις τελευταίες μέρες, αν δεν το γνωρίζετε, ανέβηκε το 2λιτρο 100 δραχμές. Το γιαουρτάκι το Αγελαδίτσα, που παίρνουν οι συνταξιούχοι, λόγω ηλικίας, για λιπαρά κ.λπ. ανέβηκε από 127 σε 149 δραχμές. Πέραν του ότι και τα δημοτικά τέλη θα ανέβουν 30%. 

Εγώ δεν θέλω να γίνω προάγγελος κακών οιωνών, αλλά δεν θα μου απαντήσετε, κύριε Υπουργέ, εάν μετά από λίγο καιρό, ο κόσμος, απ'αυτόν τον τρόπο που ζει, κατέβει στο πεζοδρόμιο, όπως είχε κατέβει το Μάρτη ή τον Απρίλη του 1995 και ξυλοκοπήθηκαν οι συνταξιούχοι στο δρόμο. Και εγώ σαν μέλος του Κοινοβουλίου όταν ερωτηθώ "τι κάνετε κύριοι Βουλευτές, παίρνετε εσείς μεγάλους μισθούς και εμάς δεν μας σκέπτεσθε", τι θα απαντήσω; Εγώ σας χτυπάω τον κώδωνα του κινδύνου και τότε θέλω να μου απαντήσετε. Υπάρχει φοβερό πρόβλημα και αν η Κυβέρνηση έχει κοινωνική ευαισθησία και αν πράγματι σκέφτεται το χαμηλόμισθο εν όψει του προϋπολογισμού, νομίζω ότι έχει τρόπο με κατάλληλο δημοσιονομικό υπολογισμό -δεν είμαι οικονομολόγος, καθηγήτρια είμαι- να μπορέσουν αυτοί οι άνθρωποι να ζήσουν καλύτερα. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κυρία συνάδελφε, είχα υποχρέωση και το έκανα να απαντήσω στα ερωτήματα της επίκαιρης ερώτησής σας. Θέσατε και άλλα ερωτήματα στην ομιλία σας της καθημερινότητας θα έλεγα, τα οποία μπορώ και εγώ να θέτω και στα οποία δεν ξέρω ποια απάντηση υπάρχει, γιατί δίπλα σ'αυτά υπάρχει και ο εντελώς άνεργος. Το πενήντα πρέπει να γίνει εξήντα και εβδομήντα. Το εκατό πρέπει να γίνει εκατόν πενήντα, αλλά γι' αυτόν που είναι μηδέν το εισόδημά του θέλω να μου πείτε τι θα γίνει. Τα προβλήματα αυτά υπάρχουν στην κοινωνία, υπάρχουν κλιμακώσεις στις αποδοχές, δεν μπορεί έτσι άκριτα, και πολύ απλά, για να μην χρησιμοποιήσω άλλο όρο, να τίθενται εδώ στη Βουλή και να ζητούνται απαντήσεις.

Υπάρχουν και οι οικονομικές δυνατότητες μέσα στις οποίες κινείται η Κυβέρνηση και οι συναρμόδιοι Υπουργοί και μέσα από τις δυνατότητες αυτές, που μπορούν να διευρυνθούν και θα πάρει μέτρα γι'αυτό η Κυβέρνηση, μπορεί να καλυτερεύει το βιοτικό επίπεδο ή να μην υποβαθμίζεται περαιτέρω το βιοτικό επίπεδο κάποιων ανθρώπων.

Θα σας παρακαλούσα να μην κάνουμε αυτού του επιπέδου τη συζήτηση στη Βουλή και θα σας παρακαλούσα ακόμη να αναγνωρίζετε και σε μας τουλάχιστον την ίδια με εσάς ευαισθησία για τα θέματα που θέσατε και που είναι κατανοητά μεν, αλλά δύσκολο με μιας και μέσα σ'αυτήν τη συγκυρία να επιλυθούν.

Εάν έχετε τη μαγική λύση, σας παρακαλούμε να μας την πείτε. Μην την κρύβετε, διότι έτσι δυσκολεύετε τη θέση των εργαζομένων. Εάν γνωρίζετε από πού θα αντλήσουμε πόρους σας παρακαλούμε, επειδή εμείς που έχουμε την ευθύνη αυτήν την ώρα της διακυβέρνησης και των αποφάσεων, δεν το έχουμε βρει ακόμα, σας παρακαλούμε να μας το πείτε, για να μπορέσουμε να βοηθήσουμε αυτούς τους ανθρώπους για τους οποίους ενδιαφέρεσθε και σεις, όπως το ίδιο και εμείς ενδιαφερόμαστε.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα, ότι ο Βουλευτής κ. Παντερμαλής Δημήτριος, ζητεί ολιγοήμερη άδεια απουσίας στο εξωτερικό.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 12.00' λύεται η συνεδρίαση για αύριο Παρασκευή 1 Νοεμβρίου 1996 και ώρα 10.30' με αντικείμενο Εργασιών του Σώματος:

α) Συζήτηση και λήψη απόφασης, σύμφωνα με το άρθρο 68 του Συντάγματος και 144 του Κανονισμού της Βουλής, επί της προτάσεως εβδομήκοντα εννέα (79) Βουλευτών του Πανελληνίου Σοσιαλιστικου Κινήματος για σύσταση Εξεταστικής Επιτροπής, με αντικείμενο τη διευκρίνιση όλων των βασικών πτυχών της υπόθεσης της χορήγησης άδειας στο καζίνο της περιοχής Φλοίσβου Αθηνών.

β)Συζήτηση στην πρόταση κατηγορίας που κατέθεσαν Βουλευτές της Νέας Δημοκρατίας, σύμφωνα με το άρθρο 86 παρ. 1 και 2 του Συντάγματος, το άρθρο 154 του Κανονισμού της Βουλής και τα άρθρα 9 και 10 του Ν.Δ. 802/1971 "Περί ευθύνης των μελών της Κυβέρνησης και των Υφυπουργών" και λήψη απόφασης σύμφωνα με το άρθρο 155 του Κανονισμού της Βουλής για τη διεξαγωγή ή όχι προανάκρισης κατά του πρώην Υπουργού Τουρισμού κ. Διονυσίου Λιβανού, καθώς και κατά παντός συμμετόχου, για την υπόθεση της χορήγησης στην "Κοινοπραξία Καζίνο Αθηνών" αδείας εγκατάστασης και λειτουργίας Καζίνο, συνεδριακού κέντρου, ξενοδοχείου και τουριστικού λιμένα στην περιοχή Φλοίσβου Παλαιού Φαλήρου Αθηνών, σύμφωνα με την Ειδική ημερήσια διάταξη.

Ο ΠΡΟΕΔΡΟΣ
 ΟΙ ΓΡΑΜΜΑΤΕΙΣ
 

















