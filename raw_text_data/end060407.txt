ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΚ΄

Παρασκευή 7 Απριλίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ι. Ιωαννίδη, σελ.
3. Ανακοινώνεται ότι τη συνεδρίαση παρακολουθούν μαθητές από το Λύκειο Καλλιθέας Λάρισας, το 19ο Γυμνάσιο Θεσσαλονίκης, το 2ο Δημοτικό Σχολείο Πύργου Ηλείας και το 1ο Γυμνάσιο Μεσσήνης Μεσσηνίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 10 Απριλίου 2006, σελ.
4. Συζήτηση επικαίρων ερωτήσεων:
α. Προς τον Υπουργό Ανάπτυξης σχετικά με την εξυγίανση της αγοράς των πετρελαιοειδών κ.λπ.,  σελ.
β. Προς τον Υπουργό Δικαιοσύνης σχετικά με το πρόσφατο ατύχημα στις φυλακές Κορυδαλλού, τις συνθήκες κράτησης κ.λπ., σελ.
γ. Προς τον Υπουργό Πολιτισμού σχετικά με τη δημοσίευση προκήρυξης διαγωνισμού φύλαξης των ολυμπιακών εγκαταστάσεων κ.λπ., σελ.
5. Συζήτηση επερώτησης Βουλευτών του ΠΑΣΟΚ αρμοδιότητας του Υπουργείου Απασχόλησης και Κοινωνικής Προστασίας σχετικά με τη βιομηχανία φωσφορικών Λιπασμάτων Α.Ε., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεως Διαρκούς Επιτροπής:
Η Ειδική Μόνιμη Επιτροπή Κοινοβουλευτικής Δεοντολογίας καταθέτει τις Εκθέσεις της στις αιτήσεις της Εισαγγελικής Αρχής για τη χορήγηση άδειας άσκησης ποινικής δίωξης κατά Βουλευτού, σελ.
2. Κατάθεση Σχεδίου Νόμου:
Ο Υπουργός Οικονομίας και Οικονομικών κατέθεσε σχέδιο νόμου: «Ενσωμάτωση στο Εθνικό Δίκαιο της Οδηγίας 2004/25 του Ευρωπαϊκού Κοινοβουλίου σχετικά με τις δημόσιες προτάσεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΑΛΕΥΡΑΣ Α., σελ.
ΒΟΥΛΓΑΡΑΚΗΣ Γ., σελ.
ΚΟΥΒΕΛΗΣ Φ., σελ.
ΝΕΡΑΝΤΖΗΣ Α., σελ.
ΠΑΠΑΛΗΓΟΥΡΑΣ Α., σελ.
ΠΡΩΤΟΠΑΠΑΣ Χ., σελ.

Β. Επί της Επερώτησης:
ΑΡΑΠΟΓΛΟΥ Χ., σελ.
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΓΙΑΚΟΥΜΑΤΟΣ Γ., σελ.
ΚΑΣΤΑΝΙΔΗΣ Χ., σελ.
ΛΕΒΕΝΤΗΣ Α., σελ.
ΠΡΩΤΟΠΑΠΑΣ Χ., σελ.
ΤΖΕΚΗΣ Α., σελ.
ΤΣΟΧΑΤΖΟΠΟΥΛΟΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ  ΡΚ΄
      Παρασκευή 7 Απριλίου 2006
      Αθήνα, σήμερα στις 7 Απριλίου 2006, ημέρα Παρασκευή και ώρα 10.45΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Χρήστο Πρωτόπαπα, Βουλευτή Β΄ Αθηνών τα ακόλουθα:  
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Αττικής ζητεί την εκχώρηση στους ΟΤΑ της Αττικής, της αρμοδιότητας για την κατασκευή αντιπλημμυρικών έργων.
      2) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Ιωάννης Σταθουλόπουλος, δικηγόρος, διαμαρτύρεται για την πολιτική των Τραπεζών όσον αφορά στην καταχώρηση προσωπικών δεδομένων και στοιχείων και ζητεί την εφαρμογή των νόμων και την κατάργηση των ηλεκτρονικών αρχείων.
      3) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία ο Σύλλογος Εργαζομένων της Εμπορικής Τράπεζας ζητεί την πληρωμή υπολοίπων κανονικής άδειας στους δικαιούχους υπαλλήλους της Εμπορικής Τράπεζας.
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Τήνου ζητεί την τροποποίηση του γενικού χωροταξικού σχεδίου της Νήσου Τήνου.
      5) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμος Σκιάθου ζητεί τη λήψη μέτρων για την εύρυθμη λειτουργία της ζώνης του τουριστικού λιμένα Σκιάθου.
      6) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Αθλητικός και Πολιτιστικός Σύλλογος Σκύρου ζητεί οικονομική ενίσχυση για την αγορά εξοπλισμού αθλητών.
      7) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία το Σωματείο Αυτοκινητιστών του Δήμου Ελλησπόντου διαμαρτύρεται για τη σύναψη συμβάσεων μεταξύ της ΔΕΗ και ιδιοκτητών φορτηγών.
      8) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία το Περιφερειακό Τμήμα Λάρισας της Πανελλήνιας Ένωσης Αναπληρωτών Εκπαιδευτικών ζητεί το μόνιμο διορισμό των αναπληρωτών καθηγητών των κλάδων Τ.Ε. και ΔΕ.
      9) Ο Βουλευτής Ζακύνθου κ. ΔΗΜΗΤΡΙΟΣ ΒΑΡΒΑΡΙΓΟΣ κατέθεσε αναφορά με την οποία το Επιμελητήριο Λευκάδας ζητεί τη μείωση του Φ.Π.Α. στο 13% για τα Ιόνια Νησιά.
      10) Ο Βουλευτής Β΄ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμαρχος Πετρούπολης διαμαρτύρεται για την παραχώρηση δημόσιας έκτασης στον Ιερό Ναό Λαμίας.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην αναγκαιότητα προστασίας των παλαιών ιστορικών εκκλησιών της Κριτσάς.
      12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου διαμαρτύρεται για την έλλειψη χρηματοδότησης έργων πράσινου.
      13) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Δήμαρχος Ηρακλείου Κρήτης ζητεί την υλοποίηση της κατασκευής του Φράγματος Αποσελέμη.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στο αίτημα αναβάθμισης σε αυτοκινητόδρομο του τμήματος του ΒΟΑΚ στο Νομό Λασιθίου.
      15) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στις ελλείψεις νοσηλευτικού προσωπικού από το Νοσοκομείο Αγίου Νικολάου Κρήτης.
      16) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμαρχος Ηρακλείου Κρήτης ζητεί την υλοποίηση της κατασκευής του Φράγματος Αποσελέμη.
      17) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία το Επιμελητήριο Βοιωτίας ζητεί την επαναλειτουργία της επιχείρησης «Τυποποιητήρια Θήβας Α.Ε.».
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8453/3.3.06 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 15510/24.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην 8453/3-3-2006 ερώτηση, που κατέθεσαν στη Βουλή των Ελλήνων οι Βουλευτές κ.κ. Άγγελος Τζέκης και Γιώργος Χουρμουζιάδης και αφορούν σε προβλήματα που αντιμετωπίζουν όσοι διαμένουν στις εργατικές κατοικίες Κλησοχωρίου Έδεσσας, σύμφωνα με τα όσα μας πληροφόρησαν η Νομαρχιακή Αυτοδιοίκηση Πέλλας και ο Δήμος Έδεσσας με σχετικά έγγραφά τους, σας γνωρίζουμε τα ακόλουθα:
      Μη τακτική συγκοινωνία με την πόλη της Έδεσσας.
      Από τις αρχές του 2005 λειτούργησε από το ΚΤΕΛ Ν. Πέλλας και μετά από ενέργειες του Δήμου Έδεσσας πιλοτικά και για έξι (6) μήνες Αστική Συγκοινωνία σε όλη σε όλη την Περιφέρεια του Δήμου, που είχε όμως αρνητικά οικονομικά αποτελέσματα λόγω μη ικανοποιητικής στήριξής της από το επιβατικό κοινό, με αποτέλεσμα το ΚΤΕΛ να κρίνει ασύμφορη τη συνέχιση της λειτουργίας της. Παρά τη διακοπή λειτουργίας της αστικής συγκοινωνίας, το ΚΤΕΛ συνεχίζει να εξυπηρετεί συγκοινωνιακά τις εν λόγω εργατικές κατοικίες, μετά από παρέμβαση αλλά και σημαντική οικονομική επιβάρυνση του Δήμου και μάλιστα τη στιγμή που σε άλλα Δημοτικά διαμερίσματα του Δήμου Έδεσσας με το ίδιο πρόβλημα, δεν υπήρξε η ίδια αντιμετώπιση. Η ευνοϊκή αυτή μεταχείριση οφείλεται στην ιδιαιτερότητα του οικισμού και στο οικονομικό προφίλ των οικιστών του.
      Διακοπή μεταφοράς των μαθητών του οικισμού με ταξί στα σχολεία Έδεσσας.
      Από την έναρξη του σχολικού έτους 2005-2006 και μέχρι το κλείσιμο των σχολείων, λόγω Χριστουγέννων, η μεταφορά των οκτώ (8) μαθητών πραγματοποιήθηκε κανονικά με ταξί από τον οικισμό Κλεισοχωρίου στα σχολεία της Έδεσσας. Μετά τις διακοπές των Χριστουγέννων ο συνεταιρισμός ταξί της Έδεσσας σταμάτησε οποιαδήποτε μεταφορά μαθητών εξαιτίας μη καταβολής δεδουλευμένων που οφείλεται στην μη ύπαρξη πίστωσης. Ήδη καταβάλλονται προσπάθειες από τη Ν.Α. για τη συνέχιση της μεταφοράς μαθητών με ταξί στην περιοχή της Έδεσσας μέχρι τη λήξη του σχολικού έτους.
      Έλλειψη φωτισμού και διαγράμμισης.
      Το θέμα αφορά σε δρόμο μήκους 300μ. περίπου που συνδέει τον οικισμό Κλεισοχωρίου με τις εν λόγω εργατικές κατοικίες και δεν αφορά σε δρόμους και πλατείες των εργατικών κατοικιών.
      Για τον συγκεκριμένο δρόμο έχει γίνει η σχετική μελέτη από τη ΔΕΗ και προχωρά άμεσα η υλοποίηση του έργου του φωτισμού μετά την ολοκλήρωση όλων των σχετικών διαδικασιών όπως και της σήμανσης και της διαγράμμισης.
      Ανεπαρκής αποκομιδή σκουπιδιών.
      Η αποκομιδή των σκουπιδιών γίνεται τακτικά και με τον ίδιο τρόπο που πραγματοποιείται στον οικισμό Κλεισοχωρίου αλλά και σε όλους τους οικισμούς του Δήμου, δηλαδή δύο φορές την εβδομάδα (Τρίτη και Παρασκευή).
      Μη καθαρισμός φρεατίων ομβρίων υδάτων
      Ο καθαρισμός των φρεατίων των ομβρίων υδάτων γίνεται κανονικά σε τακτά χρονικά διαστήματα όπως σε όλο το Δήμο, και έκτακτα όταν υπάρχει ανάγκη.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      2. Στην με αριθμό 8535/8.3.06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 7017/4/5964/27.3.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΦΡΑΓΚΙΑΔΟΥΛΑΚΗΣ, σε ό,τι μας αφορά, σας γνωρίζουμε ότι το σοβαρότατο θέμα της προστασίας των πολιτών και κυρίως της νεολαίας από τη μάστιγα των ναρκωτικών αντιμετωπίζεται από το Υπουργείο μας με ιδιαίτερη ευαισθησία και υπευθυνότητα, σε συνεργασία με τα συναρμόδια Υπουργεία και τους λοιπούς φορείς. Για το σκοπό αυτό εξαντλούμε όλα τα μέσα σε εθνικό επίπεδο και αξιοποιούμε στο έπακρο τη διεθνή συνεργασία, ενώ επισημαίνεται ότι μεταξύ των βασικών προτεραιοτήτων της αντεγκληματικής πολιτικής για το τρέχον έτος περιλαμβάνεται η καταπολέμηση της μάστιγας των ναρκωτικών. Ιδιαίτερη δε βαρύτητα δίνουμε στον τομέα της πρόληψης, ενώ στον τομέα της καταστολής κύρια επιδίωξη των Υπηρεσιών μας είναι ο εντοπισμός και η σύλληψη των εμπόρων ναρκωτικών, ημεδαπών και αλλοδαπών.
      Στα πλαίσια αυτά, συνεχίζουμε την υλοποίηση του πενταετούς (2002 - 2006) «Εθνικού Σχεδίου Δράσης για την Αντιμετώπιση της Εξάρτησης από ουσίες», το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους.
      Για την εφαρμογή του ανωτέρω σχεδίου, από τις αρμόδιες Υπηρεσίες της Ελληνικής Αστυνομίας καταρτίσθηκε ειδικό επιχειρησιακό πρόγραμμα κατά των ναρκωτικών, το οποίο ενσωματώθηκε στο προαναφερόμενο εθνικό σχέδιο. Με την υλοποίηση του προγράμματος η δράση των Υπηρεσιών της Ελληνικής Αστυνομίας καθίσταται αποτελεσματικότερη στον αγώνα κατά των ναρκωτικών, μέσα από την επίτευξη των επιμέρους στόχων, όπως είναι η αύξηση του αριθμού των συλλήψεων δραστών που εμπλέκονται στην καλλιέργεια, παραγωγή, προσφορά και διακίνηση ναρκωτικών, η αύξηση των ποσοτήτων που κατάσχονται, η επιτήρηση των χώρων υπόπτων για διακίνηση, όπου συχνάζουν οι νέοι, η στενή συνεργασία με συναρμόδιες Υπηρεσίες, φορείς κ.λπ.
      Επίσης, έχουν συνταχθεί και υλοποιούνται περιφερειακά σχέδια δράσης κατά των ναρκωτικών, σύμφωνα με τα οποία οι Αστυνομικές Διευθύνσεις κάθε νομού αποτυπώνουν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου σύμφωνα με τις πληροφορίες τους γίνεται διακίνηση, ιδίως σε καταστήματα (μπαρ, καφετέριες, καφενεία), πλατείες, δρόμους, αλσύλλια, πάρκα, σχολικά συγκροτήματα, φροντιστήρια, χώρους άθλησης κ.λπ., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοπικό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κ.λπ.).
      Σε ό,τι αφορά το θέμα της ενημέρωσης των νέων, σας πληροφορούμε ότι έχουν δοθεί εντολές για άμεση επαφή των διοικητών των Υπηρεσιών, με διευθυντές και καθηγητές των σχολείων, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας, προκειμένου να ευαισθητοποιηθεί το κοινό για ενεργό συμμετοχή του στην καταπολέμηση των ναρκωτικών. Ιδιαίτερα η ενημέρωση των νέων, για τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ), αλλά και τους τρόπους προστασίας τους από αυτά, γίνεται από κατάλληλους αξιωματικούς σε σχολεία, καθώς και σε άλλους φορείς, στο πλαίσιο ομιλιών, διαλέξεων και σεμιναρίων με θέμα τα ναρκωτικά και τον αλκοολισμό.
      Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται αποτελεσματικά και από τη δράση των Υπηρεσιών Συνοριακής Φύλαξης και Δίωξης Λαθρομετανάστευσης, που λειτουργούν κατά μήκος των χερσαίων συνόρων της χώρας, αλλά και στο εσωτερικό της χώρας, με αποστολή την αντιμετώπιση της λαθρομετανάστευσης, αλλά και του διασυνοριακού εγκλήματος, ενώ σημαντική είναι και η συμβολή των πεζών περιπολιών, των Ομάδων Πρόληψης και Καταστολής της Εγκληματικότητας, που λειτουργούν σε όλες τις Αστυνομικές Διευθύνσεις της Χώρας, καθώς και των ελικοπτέρων της Αστυνομίας, τα οποία διατίθενται για την από αέρος εξερεύνηση διαφόρων περιοχών.
      Πέραν αυτών, για την ενιαία αντιμετώπιση του προβλήματος της εισαγωγής ναρκωτικών ουσιών, το οποίο σύμφωνα με τις ετήσιες εκθέσεις τόσο της EUROPOL όσο και του Ευρωπαϊκού Κέντρου Παρακολούθησης Ναρκωτικών και Τοξικομανίας απασχολεί αδιακρίτως όλες τις χώρες της Ευρωπαϊκής Ένωσης, καταρτίσθηκε, στα πλαίσια της Ευρωπαϊκής Ένωσης, Σχέδιο Δράσης κατά των ναρκωτικών για τα έτη 2000 - 2004, το οποίο ολοκληρώθηκε, ενώ πρόσφατα από το Συμβούλιο της Ευρωπαϊκής Ένωσης εγκρίθηκε η νέα ενιαία στρατηγική για τα ναρκωτικά για τα έτη 2005 - 2012.
      Σε διεθνές επίπεδο, ο αγώνας των Υπηρεσιών Δίωξης κατά των ναρκωτικών της Ελληνικής Αστυνομίας υποστηρίζεται από το Εθνικό Κεντρικό Γραφείο ΙΝΤΕΡΠΟΛ, από την Εθνική Μονάδα ΕΥΡΩΠΟΛ και το Εθνικό Εστιακό Σημείο SECI (Πρωτοβουλία Συνεργασίας Χωρών Νοτιοανατολικής Ευρώπης), τα οποία αποτελούν σημεία επαφής με τη Γενική Γραμματεία της ΙΝΤΕΡΠΟΛ, την ΕΥΡΩΠΟΛ και το SECI και εξασφαλίζουν τη διεθνή αστυνομική συνεργασία, εργαλείο απαραίτητο στην αποτελεσματική καταπολέμηση της οργανωμένης διεθνούς διακίνησης ναρκωτικών.
      Για την αποτελεσματικότερη αντιμετώπιση της μάστιγας των ναρκωτικών στο νομό Ηρακλείου, έχουν ιδρυθεί και λειτουργούν Τμήμα Δίωξης Ναρκωτικών στο Ηράκλειο και επτά (7) Ομάδες Δίωξης Ναρκωτικών Ε.Α.Υ.Δ.Ε. Οι Υπηρεσίες αυτές έχουν στελεχωθεί με κατάλληλο προσωπικό και εφοδιασθεί με τον απαραίτητο υλικοτεχνικό εξοπλισμό και μέσα.
      Από τις αναφερόμενες Υπηρεσίες μας έχει αποτυπωθεί η υφιστάμενη κατάσταση και εφαρμόζεται ειδικό σχέδιο, όπου προβλέπονται μέτρα προληπτικού και κατασταλτικού χαρακτήρα, ενώ στο δύσκολο έργο τους συνδράμουν και οι λοιπές Υπηρεσίες της Γενικής Αστυνομικής Διεύθυνσης Περιφέρειας Κρήτης. Πάντως, από τις Υπηρεσίες μας δεν διαπιστώθηκαν παραβάσεις του νόμου «Περί ναρκωτικών» σε χώρους πλησίον ή πέριξ σχολικών συγκροτημάτων του Δήμου Αλικαρνασσού, ούτε σε άλλο σχολικό συγκρότημα της πόλεως Ηρακλείου.
      Επισημαίνεται ότι η Υπηρεσία Εναερίων Μέσων της Ελληνικής Αστυνομίας παρέχει συνδρομή στις αστυνομικές Υπηρεσίες της χώρας και φυσικά και στη Γενική Αστυνομική Διεύθυνση Περιφέρειας Κρήτης και για τον εντοπισμό των καλλιεργειών ινδικής κάνναβης που βρίσκονται σε περιοχές δύσβατες. Σε έξι (6) δε εξορμήσεις που πραγματοποιήθηκαν στο νομό Ηρακλείου το περασμένο έτος εντοπίσθηκαν 1.384 δενδρύλλια ινδικής κάνναβης, τα οποία εκριζώθηκαν και κατασχέθηκαν. Επίσης στην Αστυνομική Διεύθυνση Ηρακλείου έχουν διατεθεί 2 αστυνομικοί σκύλοι ανίχνευσης ναρκωτικών ουσιών, ο αριθμός των οποίων κρίνεται ικανοποιητικός, σε σύγκριση με τον αριθμό των αστυνομικών σκύλων που έχουν διατεθεί σε άλλες αστυνομικές Υπηρεσίες.
      Πάντως στην Κρήτη η επικρατούσα σήμερα κατάσταση στον τομέα των ναρκωτικών δεν διαφοροποιείται από εκείνη που καταγράφεται σε άλλες περιοχές της χώρας που εμφανίζουν τα ίδια πληθυσμιακά, χωροταξικά κ.λπ. χαρακτηριστικά. Ωστόσο, προς την Αστυνομική Διεύθυνση Ηρακλείου δόθηκαν πρόσθετες εντολές και οδηγίες για περαιτέρω δραστηριοποίηση του προσωπικού της με στόχο την αποτελεσματικότερη αντιμετώπιση και την πάταξη του φαινομένου αυτού, καθώς και της εγκληματικής δραστηριότητας που σχετίζεται με αυτό, με σκοπό την περαιτέρω ενίσχυση και εμπέδωση του αισθήματος ασφαλείας των κατοίκων.
      Τέλος, πρέπει να επισημάνουμε ότι η αντιμετώπιση του όλου θέματος της διακίνησης και της χρήσης των ναρκωτικών, το οποίο εντάσσεται στα σοβαρότατα κοινωνικά προβλήματα, είναι μία διαδικασία πολυσχιδής και πολυσύνθετη που δεν εξαντλείται μόνο στην αστυνομική δραστηριότητα, αλλά απαιτεί την ευαισθητοποίηση και ενεργό συμμετοχή όλης της κοινωνίας σε αρμονική συνεργασία με τους αρμόδιους φορείς και παράγοντες (πολίτες, τοπική αυτοδιοίκηση, εκπαιδευτική κοινότητα, συλλόγους, κοινωνικές Υπηρεσίες κ.λπ.), δεδομένου ότι οι προσπάθειες πρέπει να επικεντρώνονται κυρίως στους τομείς της ενημέρωσης και της πρόληψης.
      Ο Υπουργός
      ΒΥΡΩΝ ΠΟΛΥΔΩΡΑΣ»
      3. Στην με αριθμό 7855/18.2.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1026890/711/15.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 7855/18.2.06 ερώτησης που κατέθεσε ο Βουλευτής κ. Μανόλης Στρατάκης, σχετικά με το ανωτέρω θέμα, σας γνωρίζουμε τα εξής: 
      Α. Με την αριθ. 1012132/20ΟΙΠΟΛ 1017/ΑΟ012/7.2.2006 απόφαση του Υπουργού Οικονομίας & Οικονομικών μειώθηκε ο μοναδικός συντελεστής καθαρού εισοδήματος, ο οποίος εφαρμόζεται στα ακαθάριστα έσοδα των πτηνοτροφικών επιχειρήσεων από 6% σε 3%, λόγω των ιδιαίτερων προβλημάτων που αντιμετωπίζουν οι επιχειρήσεις αυτές εξαιτίας της γρίπης των πτηνών.
      Επίσης με την ίδια απόφαση μειώθηκε ο μοναδικός συντελεστής καθαρού κέρδους που εφαρμόζεται (κατά το εξωλογιστικό προσδιορισμό των καθαρών κερδών) στα ακαθάριστα έσοδα των επιχειρήσεων εμπορίας αυγών και πτηνών, χονδρικώς από 4% σε 2% και των επιχειρήσεων εμπορίας αυγών και πτηνών, λιανικώς από 7% σε 3,5%.
      Οι συντελεστές αυτοί θα ισχύουν για τα οικονομικά έτη 2006 και 2007, δηλαδή για τα εισοδήματα από πτηνοτροφικές και εμπορικές επιχειρήσεις που αποκτήθηκαν κατά τη διάρκεια του ημερολογιακού έτους 2005 και γι' αυτά που θα αποκτηθούν το ημερολογιακό έτος 2006.
      Β. Κατ’ εξουσιοδότηση του πέμπτου άρθρου του ν. 2275/94 (ΦΕΚ 238 τ.Α') εκδόθηκε η 1012131/639/0016/7.2.2006 Υπουργική Απόφαση (ΦΕΚ 178Β'/13.2.06, ΠΟΛ 1016) την οποία σας επισυνάπτουμε, σύμφωνα με τις διατάξεις της οποίας:
      1) Αναστέλλεται έως 29.6.2006 η πληρωμή των βεβαιωμένων κατά ΚΕΔΕ και ληξιπροθέσμων, μέχρι 7.2.2006, χρεών από το Δημόσιο των αμιγώς πτηνοτροφικών επιχειρήσεων καθώς και όλων των επιχειρήσεων που σχετίζονται αποκλειστικά με την πτηνοτροφία και τα παράγωγά της.
      2) Παρατείνεται μέχρι 30.5.2006 η προθεσμία καταβολής των βεβαιωμένων κατά ΚΕΔΕ στις ΔΟΥ χρεών των παραπάνω επιχειρήσεων που λήγουν από την ημερομηνία έκδοσης της ίδιας απόφασης.
      3) Τα παραπάνω χρέη, ρυθμίζονται με δυνατότητα καταβολής αυτών σε 24 μηνιαίες δόσεις, με πάγωμα των προσαυξήσεων εκπρόθεσμης καταβολής που τα επιβαρύνουν στις 30.9.2005.
      Γ.	1) Με την αρ. 2/4242/0025/1.3.2006 απόφαση του Υφυπουργού Οικονομίας & Οικονομικών παρέχεται η δυνατότητα χορήγησης δανείων με την εγγύηση του Ελληνικού Δημοσίου σε ποσοστό 7% του λειτουργικού κόστους των επιχειρήσεων χωρίς τις ενσωματωμένες αποσβέσεις.
      2) Αναμένεται η υπογραφή διυπουργικής απόφασης για την αύξηση του αρχικού ποσού των 7 εκατομμυρίων ευρώ σε 12 εκατομμύρια ευρώ για επισιτιστική βοήθεια μέσω του Υπουργείου Εξωτερικών, προκειμένου να διευκολυνθεί η αποσυμφόρηση των αποθεμάτων πτηνοτροφικών προϊόντων και να ενισχυθεί παράλληλα το εισόδημα των πτηνοτρόφων της χώρας.
      Τέλος σχετικά με την ενίσχυση των οικογενειακής μορφής πτηνοτροφείων από εθνικούς πόρους, σας γνωρίζουμε, ότι το θέμα εξετάζεται σε συνεργασία με το συναρμόδιο Υπουργείο Αγροτικής Ανάπτυξης και Τροφίμων για τη λήψη μέτρων στο πλαίσιο του ισχύοντος νομοθετικού πλαισίου της χώρας μας και των σχετικών κοινοτικών κανονισμών.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 8077/23.2.06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1026303/10/0015/13.3.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αριθμό πρωτ.8077/23.2.2006 ερώτηση που κατέθεσε στη Βουλή των Ελλήνων η Βουλευτής κ. Ροδούλα Α. Ζήση σχετικά με το παραπάνω θέμα, σάς γνωρίζουμε τα ακόλουθα:
      1. Σύμφωνα με τις διατάξεις της παρ.1α του άρθρου 20 του Κ.Β.Σ. (π.δ. 186/92), όλοι οι επιτηδευματίες καθώς και τα πρόσωπα των παραγράφων 3 και 4. του άρθρου 2 του Κώδικα υποβάλλουν κάθε χρόνο στην αρμόδια Δ.Ο.Υ. τριπλότυπες καταστάσεις για τις συναλλαγές που πραγματοποίησαν το προηγούμενο ημερολογιακό έτος, για την επαγγελματική τους εξυπηρέτηση ή την εκπλήρωση του σκοπού τους, από αγορές αγαθών και λήψη υπηρεσιών, από χονδρικές πωλήσεις αγαθών και παροχή υπηρεσιών και από καταβολή ή είσπραξη αμοιβών, αποζημιώσεων, οικονομικών ενισχύσεων και άλλων δικαιωμάτων.
      2. Με την εφαρμογή των ανωτέρω διατάξεων, δηλαδή με την υποβολή των συγκεντρωτικών καταστάσεων και τη μηχανογραφική τους επεξεργασία επιτυγχάνεται αφ' ενός η πρόληψη διάπραξης φορολογικών παραβάσεων (απόκρυψη συναλλαγών) και αφ' ετέρου ο εντοπισμός τέτοιων περιπτώσεων. Περαιτέρω, για κάθε παράβαση των διατάξεων του Κ.Β.Σ. προβλέπεται η επιβολή προστίμου. Το πρόστιμο είναι κύρωση διοικητική και για την επιβολή του δεν απαιτείται η ύπαρξη δόλου (πρόθεσης), αλλά αρκεί η διαπίστωση της παράβασης.
      3. Περαιτέρω σύμφωνα με τις διατάξεις της παραγράφου 5 του άρθρου 2 του Κ.Β.Σ. απαλλάσσονται από την τήρηση βιβλίων και την έκδοση στοιχείων τα φυσικά πρόσωπα που δεν θεωρείται ότι ασκούν δραστηριότητα υπαγόμενη στο Φόρο Προστιθέμενης Αξίας σύμφωνα με την παράγραφο 1 του άρθρου 3 του Ν. 1642/1986 (ΦΕΚ Α΄ 125), με την προϋπόθεση ότι τα πρόσωπα αυτά δεν έχουν την ιδιότητα του επιτηδευματία από άλλη αιτία και παρέχουν υπηρεσίες προς τα πρόσωπα της παραγράφου 3 του ιδίου άρθρου (Δημόσιο, Ν.Π.Δ.Δ., Ο.Τ..Α. κ.λπ.). Για την καταβολή της αμοιβής στα πρόσωπα αυτά εκδίδονται από τους καταβάλλοντες αυτήν αποδείξεις δαπάνης σύμφωνα με το άρθρο 15 του Κ.Β.Σ. (Π.Δ. 186/92) και οι λήπτες δεν υποβάλλουν συγκεντρωτικές καταστάσεις. Ωστόσο, επειδή σύμφωνα με τις διατάξεις της παραγράφου 1 του άρθρου 2 του ίδιου ως άνω νομοθετήματος, όπως ερμηνεύτηκαν με την εγκύκλιο 3/1992 (παρ. 2.1. και 2.3.2.), οι δημοτικές και κοινοτικές επιχειρήσεις είναι επιτηδευματίες (έχουν την ιδιότητα του επιτηδευματία) για την εφαρμογή των διατάξεων του Κ.Β.Σ. και κατά συνέπεια δεν εμπίπτουν στο πεδίο εφαρμογής των ως άνω διατάξεων της παραγράφου 3 του άρθρου 2 του Κώδικα αυτού.
      4. Από τα ανωτέρω προκύπτει, ότι οι εργαζόμενοι στις δημοτικές επιχειρήσεις που απασχολούνται με σύμβαση μίσθωσης έργου ως επιτηδευματίες, έχουν όλες τις υποχρεώσεις του Κώδικα Βιβλίων και Στοιχείων, μεταξύ των οποίων και της υποβολής συγκεντρωτικών καταστάσεων πελατών και προμηθευτών. Τέλος, τυχόν μεμονωμένη αποδοχή αιτήματος για απαλλαγή συγκεκριμένου κλάδου επιτηδευματιών από την επιβολή των προβλεπομένων από τις νομοθετικές διατάξεις προστίμων δεν βρίσκει νομικό έρεισμα στις κείμενες διατάξεις.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      5. Στις με αριθμούς 8120/24-2-06 και 8493/7-3-06 ερωτήσεις του Βουλευτή  κ. Κωνσταντίνου Ρόβλια δόθηκε με το υπ’ αριθμ. 143-159/16-3-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 8120/24-02-2006 και του αριθ. πρωτ. 8493/07-03-2006 εγγράφων σας, με τα οποία μας διαβιβάσθηκαν ερωτήσεις του Βουλευτή κ. Ντ. Ρόβλια, που κατατέθηκαν στην Βουλή των Ελλήνων, σας γνωρίζουμε τα ακόλουθα:
      1. Ο ν. 3409/2005 «Καταδύσεις αναψυχής και άλλες διατάξεις» (Α΄ 273), ο οποίος εισήχθη, μετά από πρωτοβουλία του ΥΕΝ, στην Βουλή των Ελλήνων, όπου και ψηφίσθηκε, δημοσιεύθηκε σε ΦΕΚ την 04-11-2005.
      2. Οι Υπουργικές Αποφάσεις αρμοδιότητας ΥΕΝ και οι κατά περίπτωση Κ.Υ.Α. που προβλέπονται στην παράγραφο 2 του άρθρου 4, στην παράγραφο 2 του άρθρου 7, στην παράγραφο 5 του άρθρου 9, στην παράγραφο 2 του άρθρου 10, στην παράγραφο 1 του άρθρου 11, στην παράγραφο 1 του άρθρου 14 και στο άρθρο 22, βρίσκονται ήδη στο στάδιο της επεξεργασίας, για περαιτέρω προώθησή τους.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 8242/28-2-06 ερώτηση του Βουλευτή  κ. Σωκράτη Κοσμίδη δόθηκε με το υπ’ αριθμ. 150/16-3-06 έγγραφο από τον Υπουργό  Εμπορικής Ναυτιλίας η ακόλουθη απάντηση:
      «Σε απάντηση του αριθ. πρωτ. 8242/28-02-2006 εγγράφου σας, με το οποίο μας διαβιβάσθηκε ερώτηση του Βουλευτή κ. Σ. Κοσμίδη, που κατατέθηκε στην Βουλή των Ελλήνων, σας γνωρίζουμε τα ακόλουθα:
      1. Κατ’ εξουσιοδότηση του άρθρου 20 του ν. 2503/1997 (Α΄ 107) εκδόθηκε το π.δ. 242/1999 «Οργανισμός Υπουργείου Εμπορικής Ναυτιλίας» (Α΄ 201), το οποίο έχει τροποποιηθεί με τα π.δ. 232/2001 (Α΄ 175), 320/2001 (Α΄ 217), 26/2004 (Α΄ 23) και 27/2006 (Α΄ 23).
      Κατ’ εξουσιοδότηση του ν. 2932/2001 (Α΄ 145) συστάθηκε στο ΥΕΝ Γενική Γραμματεία Λιμένων και Λιμενικής Πολιτικής και εκδόθηκε το π.δ. 175/2002 «Οργανισμός Διάρθρωσης και Λειτουργίας Γενικής Γραμματείας Λιμένων και Λιμενικής Πολιτικής» (Α΄ 158).
      Επίσης, κατ’ εξουσιοδότηση του άρθρου 49 του ν. 2935/2001 (Α΄ 162) συστάθηκε στο ΥΕΝ Γραφείο Εσωτερικών Υποθέσεων, η οργάνωση του οποίου καθορίζεται με τα π.δ. 32/2002 (Α΄ 34) , 56/2002 (Α΄ 49) και 35/2004 (Α΄ 29). Τέλος, κατ' εξουσιοδότηση του άρθρου 6 του ν. 3230/2004 (Α΄ 44) εκδόθηκε το π.δ. 122/2005 «Σύσταση Διεύθυνσης Ποιότητας και Αποδοτικότητας στο ΥΕΝ» (Α΄ 180).
      2. Την 01-01-2006 υπηρετούσαν στο Υπουργείο Εμπορικής Ναυτιλίας, τριακόσιοι πενήντα τρεις (353) μόνιμοι πολιτικοί υπάλλήλοι (ΜΠV) και σαράντα τέσσερις (44) πολιτικοί υπάλληλοι με σχέση εργασίας ιδιωτικού δικαίου αορίστου χρόνου (ΠΥ/ΙΔΑΧ) και στη Γενική Γραμματεία Λιμένων και Λιμενικής Πολιτικής εννέα (09) ΜΠΥ και πέντε (05) ΠΥ/ΙΔΑΧ.
      3. Για το ΥΕΝ και την Γενική Γραμματεία Λιμένων και Λιμενικής Πολιτικής δεν έχει εκδοθεί απόφαση κατανομής οργανικών θέσεων σε Κεντρική και Περιφερειακές Υπηρεσίες.
      Την 01-01-2006 οι προς πλήρωση θέσεις ανήρχοντο στο ΥΕΝ σε εκατόν ογδόντα έξι (186) και στη Γενική Γραμματεία Λιμένων και Λιμενικής Πολιτικής σε τριάντα μία (31).
      4. Για την αναλογία των τριακοσίων πενήντα τριών (353) υπηρετούντων ΜΠΥ στην Κεντρική και σε Περιφερειακές Υπηρεσίες ανά κατηγορία εκπαίδευσης, επισυνάπτεται σχετικός πίνακας.
      5. Με βάση τις διατάξεις του άρθρου 17 του ν. 2839/2000 ουδείς μονιμοποιήθηκε στην Κεντρική Υπηρεσία, ενώ αναφορικά με το π.δ. 164/2004 και σύμφωνα με την με αριθμ. 121/12-01-2006 απόφαση (τελική κρίση) του ΑΣΕΠ, έξι (06) συμβασιούχοι πληρούν τις νόμιμες προϋποθέσεις υπαγωγής τους στις ρυθμίσεις του άρθρου 11 του ως άνω π.δ.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 7963/21-2-06 ερώτηση της Βουλευτού  κ. Χρύσας Αράπογλου δόθηκε με το υπ’ αριθμ. 1316/15-3-06 έγγραφο από τον Υπουργό  Μακεδονίας - Θράκης η ακόλουθη απάντηση:
      «Απαντώντας στην με αριθμό 7963/21-2-06 ερώτηση, που κατέθεσε στη Βουλή η Βουλευτής του ΠΑΣΟΚ κ. Χρύσα Αράπογλου για τα πουλερικά, που βόσκουν ελεύθερα στην περιοχή του Δενδροποτάμου Θεσ/νίκης, σας γνωρίζουμε ότι αρμόδιο να απαντήσει είναι το Υπουργείο Αγροτικής Ανάπτυξης και Τροφίμων.
      Σας ενημερώνουμε όμως, ότι η υπηρεσία μας παρακολουθεί το θέμα σε όλη την περιοχή ευθύνης του ΥΜΑΘ. Στη συγκεκριμένη περιοχή, σύμφωνα με την αρμόδια Δ/νση Κτηνιατρικής υπηρεσίας Θεσ/νίκης, με την οποία συνεργαζόμαστε, έγιναν οι απαραίτητοι έλεγχοι και διαπιστώθηκε ότι τηρούνται τα μέτρα Βιοασφάλειας για όλα τα οικόσιτα πουλερικά, όπως φαίνεται και από το συνημμένο έγγραφο.
      Ο Υπουργός
      ΓΕΩΡΓΙΟΣ ΚΑΛΑΤΖΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      8. Στην με αριθμό 8080/24-2-06 ερώτηση του Βουλευτή  κ. Μιχάλη Μπεκίρη δόθηκε με το υπ’ αριθμ. 7017/4/5923/20-3-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. ΜΠΕΚΙΡΗΣ, σε ό,τι μας αφορά, σας γνωρίζουμε ότι το θέμα της οδικής ασφάλειας, δηλαδή της ομαλής, ταχείας και ασφαλούς κυκλοφορίας πεζών και οχημάτων, καθώς και της πρόληψης και δραστικής μείωσης των τροχαίων ατυχημάτων σε όλο το εθνικό και επαρχιακό οδικό δίκτυο της χώρας, αποτελεί για την Κυβέρνηση ζήτημα ύψιστης προτεραιότητας.
      Για την αντιμετώπιση του θέματος αυτού, η Κυβέρνηση έχει συνολική πολιτική και λαμβάνονται συγκεκριμένα μέτρα. Σε ό,τι αφορά το Υπουργείο μας, στα προαναφερόμενα μέτρα περιλαμβάνεται η αυστηρότερη και συστηματικότερη αστυνόμευση του οδικού δικτύου της χώρας, κυρίως των σημείων που έχουν χαρακτηρισθεί ως υψηλής επικινδυνότητας και η ενίσχυση των Υπηρεσιών Τροχαίας και για το σκοπό αυτό προχωρήσαμε στη συγκρότηση Τροχαίας Αυτοκινητοδρόμων.
      Ειδικότερα, με τις διατάξεις του π.δ. 1/2005 ιδρύθηκαν, σε πρώτη φάση, δεκατρείς (13) Υπηρεσίες Τροχαίας Αυτοκινητοδρόμων (μία [1] Υποδιεύθυνση και δώδεκα [12] Τμήματα) στον αυτοκινητόδρομο Πατρών-Αθηνών-Θεσσαλονίκης-Ευζώνων (Π.Α.Θ.Ε.) και αυξήθηκαν οι οργανικές θέσεις αστυνομικού προσωπικού γενικών καθηκόντων. Ήδη, τέσσερις (4) εκ των Υπηρεσιών αυτών, αφού στελεχώθηκαν με το αναγκαίο και κατάλληλο προσωπικό και εφοδιάστηκαν με τον απαραίτητο υλικοτεχνικό εξοπλισμό και λοιπά μέσα, λειτουργούν, ενώ η έναρξη λειτουργίας των λοιπών θα πραγματοποιηθεί σταδιακά, σύμφωνα με τα οριζόμενα στις διατάξεις του ανωτέρω π.δ. και θα ολοκληρωθεί την 30-9-2007.
      Στο πλαίσιο αυτό, το Υπουργείο μας, σε συνεργασία με τα συναρμόδια Υπουργεία, λαμβάνει κάθε αναγκαίο μέτρο αστυνόμευσης της τροχαίας κίνησης, διαρκούς επιτήρησης του οδικού δικτύου και διενέργειας συστηματικών ελέγχων.
      Σε ό,τι αφορά το ιδιαιτέρως ευαίσθητο ζήτημα της ασφαλούς μετακίνησης των μαθητών κατά τη διάρκεια των σχολικών εκδρομών, σας ενημερώνουμε ότι αυτό απασχολεί σοβαρά το Υπουργείο μας, το οποίο συνεργάζεται για το θέμα αυτό με τα συναρμόδια και συνερωτώμενα Υπουργεία. Από τις αρμόδιες Υπηρεσίες μας, με σοβαρότητα και υπευθυνότητα σχεδιάζονται και εφαρμόζονται τα απαραίτητα μέτρα, για την επιτυχία των οποίων δραστηριοποιείται στο έπακρο το αστυνομικό προσωπικό και αξιοποιείται το σύνολο των μέσων και εφοδίων που έχουν διατεθεί σε αυτές.
      Ειδικότερα, κατά την έναρξη της σχολικής περιόδου, καθώς και της περιόδου των σχολικών εκδρομών, δίδονται προς όλες τις αρμόδιες περιφερειακές αστυνομικές Υπηρεσίες εντολές και οδηγίες, για τη λήψη πρόσθετων μέτρων και την εντατικοποίηση των τροχονομικών ελέγχων των τουριστικών λεωφορείων και των λεωφορείων των ΚΤΕΛ που διενεργούν τις μετακινήσεις των μαθητών, καθώς και ελέγχων που αφορούν στις νόμιμες προϋποθέσεις ασφάλειας και υγιεινής των χώρων διαμονής, σίτισης, ψυχαγωγίας και διασκέδασης αυτών.
      Για το σκοπό αυτό, οι Υπηρεσίες μας, διενεργούν συντονισμένους τροχονομικούς ελέγχους σε όλη τη χώρα και ιδιαιτέρως σε επιλεγμένα, με βάση την επικινδυνότητά τους και την συχνότητα των ατυχημάτων, κατάλληλα σημεία του οδικού δικτύου. Κατά τους ελέγχους αυτούς, ιδιαίτερη έμφαση δίδεται, μεταξύ άλλων, στον έλεγχο της ταχύτητας, των συστημάτων ασφαλείας των λεωφορείων, στην ύπαρξη δελτίου τεχνικού ελέγχου και φύλλων ταχογράφου, στην κατάσταση του οδηγού, της οδήγησης υπό την επήρεια αλκοόλ, της άδειας ικανότητας οδήγησης και την τήρηση του ωραρίου εργασίας του, στην κατάσταση των ελαστικών και στην ύπαρξη και χρήση εγκεκριμένου τύπου ζωνών ασφαλείας.
      Στο σημείο αυτό, πρέπει να επισημανθεί ότι οι αρμόδιες αστυνομικές Υπηρεσίες της έδρας των σχολείων, προκειμένου να λαμβάνονται τα απαραίτητα προληπτικά τροχονομικά μέτρα για την ασφαλή μετακίνηση των μαθητών κατά τις σχολικές εκδρομές, ενημερώνουν τις Διευθύνσεις Εκπαίδευσης στις οποίες υπάγονται τα σχολεία, για τη διενέργεια, εφόσον το επιθυμούν, ελέγχου των λεωφορείων και των οδηγών των, πριν από την πραγματοποίηση των σχολικών εκδρομών.
      Ενδεικτικά, σας ενημερώνουμε ότι, κατά το παρελθόν έτος, σε όλη τη χώρα, από τις Υπηρεσίες μας, πραγματοποιήθηκαν 72.578 έλεγχοι σε λεωφορεία και βεβαιώθηκαν 5.271 παραβάσεις, ενώ πρέπει να επισημανθεί ότι, σε περίπτωση που εντοπίζονται λεωφορεία τα οποία δεν πληρούν τους όρους ασφαλείας, επιβάλλεται η ακινητοποίησή τους.
      Επίσης, παραλλήλως προς τους ανωτέρω αμιγείς αστυνομικούς τροχονομικούς ελέγχους, διενεργούνται, σύμφωνα με τις διατάξεις της υπ’ αριθ. Γ. 5/29480/2304/2001 Κοινής Υπουργικής Απόφασης, η οποία εκδόθηκε κατ' εξουσιοδότηση του Ν. 2801/2000, έλεγχοι νομιμότητας της κυκλοφορίας, της ασφάλειας και των εκπομπών καυσαερίων, καθώς και της νομιμότητας διενέργειας μεταφοράς των λεωφορείων και των λοιπών οχημάτων, ελληνικών και αλλοδαπών, που κυκλοφορούν στη χώρα και από μικτά συνεργεία ελέγχου, που συγκροτούνται με απόφαση του Νομάρχη, στα οποία συμμετέχουν, εκτός των αστυνομικών, υπάλληλοι της Νομαρχιακής Αυτοδιοίκησης, αλλά και εκπρόσωποι της Ομοσπονδίας των Οδικών Μεταφορέων.
      Όταν, κατά τους ανωτέρω ελέγχους, διαπιστώνονται παραβάσεις που θέτουν άμεσα σε κίνδυνο τους όρους οδικής ασφάλειας, όπως σοβαρές βλάβες ή φθορές στα οχήματα, παραβάσεις ως προς την οδήγηση από οδηγούς που δεν βρίσκονται σε καλή σωματική ή πνευματική κατάσταση; εκτός από την επιβολή των προβλεπόμενων κυρώσεων, τα οχήματα ακινητοποιούνται μέχρι να εκλείψουν οι λόγοι που επέβαλαν τη λήψη του μέτρου, ενώ, αν για οποιονδήποτε λόγο δημιουργηθούν κατά τον έλεγχο αμφιβολίες ως προς την ασφαλή κυκλοφορία των οχημάτων, παραπέμπονται εκτάκτως στο αρμόδιο ΚΤΕΟ για άμεσο έλεγχο, σύμφωνα με την ισχύουσα νομοθεσία.
      Πέραν αυτών, επειδή στόχος μας είναι κυρίως η πρόληψη και δευτερευόντως η καταστολή, και δεδομένου ότι ο παράγοντας άνθρωπος ευθύνεται σε μεγάλο ποσοστό για την πρόκληση των τροχαίων ατυχημάτων, η δε αστυνόμευση από μόνη της δεν είναι αρκετή να συνετίσει και να καταστήσει προσεκτικότερο τον Έλληνα οδηγό, από το Υπουργείο μας έχει δοθεί ιδιαίτερη έμφαση στον τομέα της ενημέρωσης και διαπαιδαγώγησηs των πολιτών και κυρίως των μαθητών. Η ενημέρωση και ευαισθητοποίηση των πολιτών γίνεται με κύριους άξονες τη σωστή κυκλοφοριακή αγωγή, το σεβασμό στην ανθρώπινη ζωή και την εμπέδωση κυκλοφοριακής συνείδησης, μέσα από ομιλίες και διαλέξεις σ~ σχολεία, συλλόγους, επαγγελματικά σωματεία και Υπηρεσίες, καθώς και ραδιοφωνικές, τηλεοπτικές εκπομπές και μηνύματα, διανομή φυλλαδίων, εκθέσεις κ.λπ.
      Τέλος, σας ενημερώνουμε ότι, για την απρόσκοπτη, ασφαλή και υγιεινή διαμονή και ψυχαγωγία των μαθητών που πραγματοποιούν εκδρομές, οι αστυνομικές Υπηρεσίες, στα πλαίσια των αρμοδιοτήτων τους, εκδηλώνουν όλες τις απαραίτητες ενέργειες και διενεργούν συστηματικούς ελέγχους που αφορούν στη λειτουργία των ξενοδοχείων και λοιπών καταλυμάτων, των τουριστικών γραφείων και των καταστημάτων υγειονομικού ενδιαφέροντος (κέντρων ψυχαγωγίας κ.λπ.), κυρίως δε αυτών που ευρίσκονται σε περιοχές που παραδοσιακά επιλέγονται για την πραγματοποίηση σχολικών εκδρομών, εφαρμόζοντας, σε συνεργασία και με τις συναρμόδιες Υπηρεσίες και φορείς, τις διατάξεις της ισχύουσας νομοθεσίας.
      Ο Υπουργός
      ΒΥΡΩΝ ΠΟΛΥΔΩΡΑΣ»
      9. Στην με αριθμό  7732/15-2-06 ερώτηση του  Βουλευτή κ. Ιωάννου Δριβελέγκα δόθηκε με το υπ’ αριθμ. 12397/10-3-06 έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      Σε απάντηση της ανωτέρω ερώτησης, σας ενημερώνουμε ότι το ΥΠ.ΕΣ.Δ.Δ.Α δεν έχει τη δυνατότητα χρηματοδότησης των ΟΤΑ α' και β' βαθμού σε περίπτωση εκτεταμένων ζημιών από θεομηνίες.
      Τα ποσά που διατίθενται, είτε από τα προγράμματα είτε από τον ειδικό λογαριασμό που διαχειρίζεται το Υπουργείο είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Το Υπουργείο, στο πλαίσιο των χρηματοδοτικών του δυνατ6τί;των και της ιεράρχησης των αναγκών για το έτος 2006, θα εξετάσει τη δυνατότητα χρηματοδότησης του Δήμου Παναγίας για την αντιμετώπιση προβλημάτων που προκλήθηκαν από καιρικά φαινόμενα.
      O Yφυπουργός
      Α. ΝΑΚΟΣ»
      10. Στην με αριθμό  7667/14-2-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 11976/8-3-06-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ερώτηση 7667/14-2-2006, που κατέθεσε στη Βουλή των Ελλήνων ο Βουλευτής κ. Γ. Ι. Παπαγεωργίου και αφορά στην ανακήρυξη του Δημοτικού Διαμερίσματος Λουκισίων του Δήμου Ανθηδώνος Ν. Ευβοίας ως ανεξάρτητη κοινότητα, σας γνωρίζουμε ότι διορθώσεις του ν.2539/1997 (νόμος "Καποδίστρια"), πέραν αυτών που επήλθαν με το νόμο «Για την περαιτέρω χρήση πληροφοριών του Δημόσιου τομέα και τη ρύθμιση θεμάτων αρμοδιότητας ΥΠ.ΕΣ.Δ.Δ.Α» και αφορούσαν τις τρεις κλειστές πρώην κοινότητες, δεν προβλέπεται να γίνουν.
      Ο Υφυπουργός
      ΑΘ. ΝΑΚΟΣ»
      11. Στην με αριθμό 7592/10-2-06 ερώτηση του Βουλευτή κ. Θ. Πάγκαλου δόθηκε με το υπ’ αριθμ. 1121/7-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Θ. Πάγκαλος, για τα θέματα αρμοδιότητάς μας διαβιβάζουμε συνημμένα το με αριθμ. Πρωτ. Γ.Γ. 535/17-2-2006 έγγραφο του Γ.Γ. Περιφέρειας Αττικής, στον οποίο υπάγονται οι Δασικές υπηρεσίες της Περιφέρειας.
      Ο Υπουργός
      Ε. ΜΠΑΣΙΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      12. Στην με αριθμό  7754/15-2-06 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. ΤΚΕ/Φ2/5105/10-3-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμ. πρωτ. 7754/15-2-06, που κατέθεσε στη Βουλή ο Βουλευτής κ. Ντίνος Ρόβλιας με θέμα: «Καθυστερήσεις στο Α.Σ.Ε.Π. λόγω ανεπαρκούς προσωπικού» σας γνωρίζουμε ότι:
      Στα πλαίσια του Προγραμματισμού Προσλήψεων έτους 2005 υποβλήθηκε από το ΑΣΕΠ στην υπηρεσία μας αίτημα πλήρωσης εκατό (100) κενών οργανικών θέσεων προκειμένου να εγκριθούν από την τριμελή Επιτροπή του άρθρου 2, παρ. 1 της ΠΥΣ 55/98.
      Προϋπόθεση για την προώθηση από την υπηρεσία μας σχεδίου απόφασης για την έγκριση πλήρωσης των παραπάνω θέσεων από την Τριμελή Επιτροπή του άρθρου 2, παρ. 1 της ΠΥΣ 55/98, αποτελεί η ύπαρξη των απαιτούμενων πιστώσεων, η οποία βεβαιώνεται από το Γενικό Λογιστήριο του Κράτους. Τέτοια βεβαίωση δεν έχει περιέλθει μέχρι σήμερα στην υπηρεσία μας.
      Όσον αφορά τυχόν ενέργειες του Α.Σ.Ε.Π. για το παραπάνω θέμα, σας ενημερώνουμε ότι το Α.Σ.Ε.Π. λειτουργεί ως συνταγματικά κατοχυρωμένη ανεξάρτητη αρχή, όπως προκύπτει από τις διατάξεις του Συντάγματος και του Ν.3051/2002 (ΦΕΚ 22/Α'), απολαύει λειτουργικής ανεξαρτησίας και δεν υπόκειται σε έλεγχο από κυβερνητικά όργανα ή άλλες διοικητικές αρχές, παρά μόνο σε κοινοβουλευτικό έλεγχο σύμφωνα με τον Κανονισμό της Βουλής.
      Παρόλα αυτά διαβιβάσαμε την εν λόγω ερώτηση στο Α.Σ.Ε.Π. και σας αποστέλλουμε συνημμένα το,  με αριθ. πρωτ. 7265/2.3.06, έγγραφό του.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      13. Στην με αριθμό  7543/9-2-06 ερώτηση των Βουλευτών κυρίων Γεωργίου Ανωμερίτη, Μιχάλη Καρχιμάκη και Γρηγορίου Νιώτη δόθηκε με το υπ’ αριθμ. 1111/9-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 21987/27-2-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης των Βουλευτών κ.κ.  Γ. Aνωμερίτη,  Μ. Καρχιμάκη και  Γ. Νιώτη.
      Ο Υπουργός
      Ε. ΜΠΑΣΙΑΚΟΣ»
       Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      
      14. Στην με αριθμό  7829/17-2-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. 1168/9-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Γ. Δραγασάκης, για τα θέματα της αρμοδιότητάς μας, σας πληροφορούμε τα εξής:
      Στα Μάταλα Ηρακλείου Κρήτης δεν έχουν αλλάξει οι χρήσεις γης στην περιοχή «NATURA 2000» (Οδηγία 92/43/ΕΟΚ), με κωδικό GR 4310004.
      Αν χρειαστεί να χωροθετηθεί το αναφερόμενο στην ερώτηση ή οποιοδήποτε άλλο έργο, θα. εξετασθούν οι Περιβαλλοντικές Επιπτώσεις του έργου και θα συνεκτιμηθεί το γεγονός ότι η περιοχή έχει ενταχθεί στο δίκτυο «ΝΑTURA 2000».
      Μέχρι σήμερα δεν έχει περιέλθει στην αρμόδια Υπηρεσία του Υπουργείου Αγροτικής Ανάπτυξης και Τροφίμων (Δ/νση Αισθητικών Δασών, Δρυμών και Θήρας) η σχετική Μελέτη Περιβαλλοντικών Επιπτώσεων για το αναφερόμενο  στην ερώτηση έργο.
      Ο Υπουργός
      Ε. ΜΠΑΣΙΑΚΟΣ»
      15. Στην με αριθμό 8131/24-3-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 21217/ΙΗ/13-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Aπαντώντας στην ερώτηση με αριθμό 8131/24-2-06,την οποία κατέθεσε η Βουλευτής κα Ροδούλα Ζήση, σας γνωρίζουμε τα ακόλουθα:
      Για τους συμβασιούχους του Πανεπιστημίου Θεσσαλίας, που απασχολήθηκαν σε έργα που εντάχθηκαν στο ΕΠΕΑΕΚ, η Ειδική Υπηρεσία Διαχείρισης του ΕΠΕΑΕΚ σε συνεργασία με τις αρχές του Ιδρύματος έχουν ήδη αντιμετωπίσει το πρόβλημα της τακτοποίησης των σχετικών οικονομικών εκκρεμοτήτων, με βάση τα σχετικά Τεχνικά Δελτία Έργου.
      Αναφορικά με τους 129 συμβασιούχους του Πανεπιστημίου Θεσσαλίας και την επίσπευση των διαδικασιών για την μετατροπή των συμβάσεων τους σε αορίστου χρόνου, σας γνωρίζουμε ότι σχέδιο ΚΥΑ (ΥΠΕΠΘ - Οικονομίας και Οικονομικών - ΕΣ.Δ.Δ.Α.) έχει ήδη προωθηθεί για υπογραφή στο Υπουργείο Οικονομίας και Οικονομικών.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      16. Στην με αριθμό  8264/28-2-06 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 1228/14-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής .κ. Δ. Πιπεργιάς, σας πληροφορούμε τα εξής:
      Σχετικά με τη στελέχωση των Κτηνιατρικών Υπηρεσιών της Νομαρχιακής Αυτοδιοίκησης Εύβοιας με κτηνιάτρους και βοηθούς κτηνιάτρων, αναφέρεται ότι μετά τη σύσταση των Νομαρχιακών Αυτοδιοικήσεων με τις διατάξεις του Ν. 2218/94 (ΦΕΚ/90/Α'), όπως συμπληρώθηκαν με τις διατάξεις του Ν. 2240/94 (ΦΕΚ/153/Α'), το προσωπικό του Υπουργείου Αγροτικής Ανάπτυξης και Τροφίμων που υπηρετούσε σε υπηρεσίες των Νομαρχιών της χώρας που καταργήθηκαν, θεωρήθηκε ως αποσπασμένο στις υπηρεσίες των Ν.Α. Στη συνέχεια, με τις διατάξεις του άρθρου 77 του Ν. 2910/2001 (ΦΕΚ/91/Α'), μετατάχθηκε στις οικείες Ν.Α.
      Ύστερα από τα παραπάνω και σύμφωνα με τον Οργανισμό Οργάνωσης και Λειτουργίας της Ν.Α. Εύβοιας, ο προγραμματισμός. για την πλήρωση κενών οργανικών θέσεων υπηρεσιών της Ν.Α Εύβοιας ανήκει στην αρμοδιότητά της, σε συνεργασία με το Υπουργείο Εσωτερικών, Δημόσιας Διοίκησης και Αποκέντρωσης.
      Ο Υπουργός
      Ε. ΜΠΑΣΙΑΚΟΣ»
      17. Στην με αριθμό 8174/27-2-06 ερώτηση του Βουλευτή κ. Ιωάννη Δραγασάκη δόθηκε με το υπ’ αριθμ. 2/12260/10-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Επί της με αρ. πρωτ. 8174/27-2-06 ερώτησης, που κατέθεσε ο Βουλευτής κ. Γιάννης Δραγασάκης, και κατά το μέρος που μας αφορά, σας γνωρίζουμε ότι, σύμφωνα με την παρ. 24 του άρθρου 2 του ν. 2621/98, οι πιστώσεις για την κάλυψη των δαπανών μεταφοράς μαθητών των σχολείων της πρωτοβάθμιας και δευτεροβάθμιας εκπαίδευσης εγγράφονται στον προϋπολογισμό των περιφερειών.
      Η κατανομή της συνολικής εγγεγραμμένης. πίστωσης στις νομαρχιακές αυτοδιοικήσεις εκάστης περιφέρειας γίνεται από τα αρμόδια όργανα των περιφερειών , με γνώμονα την πλήρη κάλυψη των σχετικών αναγκών, μέσα στο πλαίσιο, όμως, των εγγεγραμμένων πιστώσεων, αφού ληφθούν υπόψη οι ιδιαιτερότητες κάθε νομού.
      Για τη κάλυψη των σχετικών δαπανών έχει εγγραφεί στον προϋπολογισμό τρέχοντος οικονομικού έτους της Περιφέρειας Πελοποννήσου πίστωση ύψους 8.500.000 ευρώ.
      Ο Υφυπουργος
      ΠΕΤΡΟΣ ΔΟΥΚΑΣ»
      18. Στην με αριθμό 7844/17-2-06 ερώτηση του Βουλευτή κ. Ιωάννου Κουτσούκου δόθηκε με το υπ’ αριθμ. Φ900α/4966/8457/14-3-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 7844/17-2-2006 ερώτησης, που κατέθεσε ο Βουλευτής κ. Γιάννης Κουτσούκος, με θέμα την απομάκρυνση πεδίου βολής Παλαιοχωρίου, σας γνωρίζουμε τα ακόλουθα:
      Το ΥΠΕΘΑ εμμένει στην από 27-10-2004 απάντησή του υπό στοιχεία Φ.900α/4274/7530. Παράλληλα εξετάζει την ύπαρξη κατάλληλων ελεύθερων εκτάσεων για τη δημιουργία νέων πεδίων βολής, ώστε να αμβλυνθεί το όποιο πρόβλημα δημιουργείται από τη χρήση του πεδίου βολής Παλαιοχωρίου και ταυτόχρονα να διατηρηθεί η μαχητική ικανότητα των πληρωμάτων των αεροσκαφών της Π.Α. σε υψηλό επίπεδο.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ ΜΕΪΜΑΡΑΚΗΣ»
      19. Στην με αριθμό  6986/30-1-06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 10029/21-2-06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Aπαντώντας στην ανωτέρω ερώτηση που κατέθεσε στη Βουλή των Ελλήνων ο Βουλευτής κ. Ι. Μαγκριώτης η οποία αναφέρεται στο αντικείμενο του θέματος, σας γνωρίζουμε ότι η Νομαρχιακή Αυτοδιοίκηση Θεσσαλονίκης με το υπ’ αριθ. 4006/13-2-2006 μας γνώρισε τα ακόλουθα:
      Το αίτημα του συλλόγου υπαλλήλων για τοποθέτηση γιατρού εργασίας, τεχνικού ασφαλείας και νοσηλευτικού προσωπικού στη Νομαρχιακή Αυτοδιοίκηση λήφθηκε πολύ σoβαρά υπόψη. Ήδη έχουν προμηθευθεί όλες οι Διευθύνσεις φαρμακευτικό υλικό και έχει ήδη δοθεί εντολή για εξεύρεση χώρου, προκειμένου να λειτουργήσει Ιατρείο με μόνιμο βoηθητικό και νοσηλευτικό προσωπικό. Παράλληλα δόθηκε εντολή στον Αντινομάρχη αρμόδιο για θέματα Υγείας για την τοποθέτηση γιατρού, ο οποίος θα επισκέπτεται τους χώρους εργασίας των υπηρεσιών και θα τηρεί τα ιστορικά υγείας των υπαλλήλων. Επίσης δόθηκε εντολή για τον ορισμό τεχνικού υπαλλήλου που θα έχει αποκλειστική αρμοδιότητα για τον έλεγχο των χώρων εργασίας και την υπoβoλή προτάσεων στη Διοίκηση σε συνεργασία με τον γιατρό εργασίας. Συνημμένα σας αποστέλλουμε φωτοαντίγραφο του ανωτέρω εγγράφου.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      20. Στην με αριθμό 7930/21-2-06 ερώτηση του Βουλευτή κ.  Νικολάου Σαλαγιάννη δόθηκε με το υπ’ αριθμ. 1993/15-3-06 έγγραφο από τον Yφυπουργό Υ.ΠΕ.ΧΩ.Δ.Ε.  η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε για τα εξής:
      Τα έργα εκτροπής του άνω ρου του Αχελώου προς Θεσσαλία, στα οποία περιλαμβάνεται και η κατασκευή της σήραγγας εκτροπής, χρηματοδοτούνται μόνο από εθνικούς πόρους και σ' αυτό οφείλεται η καθυστέρηση κατά καιρούς μερικών χρηματοδοτήσεων.
      Η πίστωση για το 2006 έχει καθοριστεί στο ποσό των 18.000.000 ευρώ. Η εν λόγω πίστωση δεν επαρκεί για την ομαλή και απρόσκοπτη συνέχιση των έργων και θα ζητήσουμε την αύξηση του προαναφερόμενου. ποσού των 18.000.000 ευρώ, στα πλαίσια των δυνατοτήτων χορήγησης πιστώσεων του Προγράμματος Δημοσίων Επενδύσεων, από εθνικούς πόρους.
      Ο Υφυπουργός
      Θ. ΞΑΝΘΟΠΟΥΛΟΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 10 Απριλίου 2006.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
      1. Η με αριθμό 639/4.4.2006 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Επικρατείας, σχετικά με την ισότιμη πρόσβαση των πολιτών με αναπηρία και ιδιαίτερα των κωφών στα κοινωνικά αγαθά της ενημέρωσης κ.λπ..
      2. Η με αριθμό 634/3.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Δημόσιας Τάξης, σχετικά με την εφαρμογή του θεσμού του Τοπικού Αστυνόμου κ.λπ..
      3. Η με αριθμό 647/4.4.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τους Υπουργούς Περιβάλλοντος, Χωροταξίας και Δημοσίων Έργων και Απασχόλησης και Κοινωνικής Προστασίας, σχετικά με την κατασκευή νέων κατοικιών για τους σεισμοπαθείς της Λευκάδας κ.λπ..
      4. Η με αριθμό 642/4.4.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Εθνικής Παιδείας και Θρησκευμάτων και Απασχόλησης και Κοινωνικής Προστασίας, σχετικά με την καταβολή των δεδουλευμένων στους ωρομίσθιους καθηγητές κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
      1. Η με αριθμό 644/4.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τους Υπουργούς Απασχόλησης και Κοινωνικής Προστασίας και Οικονομίας και Οικονομικών, σχετικά με τη χρηματοδότηση των προγραμμάτων Κοινωνικής Μέριμνας στους Δήμους της Κρήτης.
      2. Η με αριθμό 648/4.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Γκατζή προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επιστροφή των ενισχύσεων που έλαβαν οι παραγωγοί βρώσιμης ελιάς κ.λπ..
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι την Πέμπτη 13 Απριλίου και ώρα 10.30΄π.μ. θα διεξαχθεί προ ημερησίας διατάξεως συζήτηση, με πρωτοβουλία του Προέδρου του Πανελλήνιου Σοσιαλιστικού Κινήματος κ. Γεωργίου Παπανδρέου σε επίπεδο Αρχηγών κομμάτων, με θέμα την οικονομική πολιτική της Κυβέρνησης.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 643/4.4.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Ανάπτυξης, σχετικά με την εξυγίανση της αγοράς των πετρελαιοειδών κ.λπ..
      Αναλυτικότερα η επίκαιρη ερώτηση του συναδέλφου κ. Πρωτόπαπα έχει ως εξής:
      «Ως γνωστόν πολλές συνδικαλιστικές οργανώσεις του χώρου των πετρελαιοειδών είχαν προκηρύξει κινητοποιήσεις με αίτημα την εξυγίανση της αγοράς των πετρελαιοειδών και την εφαρμογή των αρχών του υγιούς ανταγωνισμού σ’ αυτήν. 
      Παρά την αναστολή της απεργίας και την υπόσχεση για «έναρξη διαλόγου», τα προβλήματα παραμένουν. Η πραγματικότητα αποδεικνύει ότι όντως οι εξελίξεις στην αγορά αυτή δεν είναι προς τη σωστή κατεύθυνση μια και:
      α) Συνεχίζεται το καθεστώς της πλήρους αδιαφάνειας στη διαμόρφωση των τιμών και κυριαρχούν οι εναρμονισμένες πρακτικές.
      β) Τα κυβερνητικά μέτρα για την αντιμετώπιση του λαθρεμπορίου στο πετρέλαιο θέρμανσης αποδείχθηκαν πλήρως ανεπαρκή και ήδη αναιρούνται.
      γ) Οι έλεγχοι είτε έχουν «χαλαρώσει», είτε –ως αποδείχθηκε και πρόσφατα- τα πορίσματά τους, δεν έχουν καν τη συνέχεια που πρέπει.
      Για τους λόγους αυτούς ερωτάται ο κύριος Υπουργός:
      Τι προτίθεται συγκεκριμένα να πράξει για την εξυγίανση της αγοράς των πετρελαιοειδών και την προστασία των συμφερόντων του κοινωνικού συνόλου»;
      Στην επίκαιρη ερώτηση του κ. Πρωτόπαπα θα απαντήσει ο Υφυπουργός Ανάπτυξης, ο κ. Νεράντζης.
      Κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε.
      Η Κυβέρνηση, εξαρχής, για να προστατεύσει τους καταναλωτές πετρελαιοειδών έχει αναλάβει μία εργώδη προσπάθεια, η οποία κατατείνει στην καταπολέμηση της αισχροκέρδειας, της νοθείας και γενικά στην εξασφάλιση συνθηκών υγιούς ανταγωνισμού, σ’ ένα τόσο ευαίσθητο χώρο, όπως είναι τα πετρελαιοειδή.
      Είναι χαρακτηριστικό ότι τον Ιούνιο του 2004, εξεδόθη υπουργική απόφαση, με την οποία υποχρεώνονται τα διυλιστήρια, αλλά και οι εταιρείες να ενημερώνουν το Υπουργείο Ανάπτυξης, αλλά και τη Ρ.Α.Ε., σχετικά με τις τιμές διαθέσεως των προϊόντων. 
      Από την άλλη πλευρά, για την αντιμετώπιση της λαθρεμπορίας και κάθε φαινομένου αισχροκέρδειας το Υπουργείο Ανάπτυξης προέβη στις εξής ενέργειες:
      Ενεργοποίησε, μετά από πολυετή αδράνεια, τη Γενική Γραμματεία του Καταναλωτή.
      Ενεργοποίησε το Εθνικό Συμβούλιο του Καταναλωτή. Η Επιτροπή Ανταγωνισμού έχει ενεργοποιηθεί και ασκεί πράγματι έναν εντατικό έλεγχο. Αρκεί να σας πω, ότι εκτός των πρατηρίων πωλήσεως υγρών καυσίμων, τα οποία ελέγχει και παραπέμπει, όταν παραβιάζουν τους νόμους, ήδη εξετάζει, εντός των ημερών, μία γενική εισήγηση, εναντίον δύο μεγάλων πολυεθνικών εταιρειών πετρελαίου και παράλληλα υπάρχει παρόμοια περίπτωση και εναντίον δύο διυλιστηρίων. Άρα, ασκείται ικανός έλεγχος, εκ μέρους της Επιτροπής Ανταγωνισμού. 
      Επίσης, στα μέτρα εκείνα τα οποία ελήφθησαν, θα πρέπει να αναφέρω ότι καθιερώθηκε μία ειδική τηλεφωνική γραμμή, το νούμερο 1520, με το οποίο μπορούν απευθείας οι καταναλωτές να προβαίνουν σε καταγγελίες, παράπονα και αναφορές, σχετικά με τα καύσιμα και τις τιμές τους. 
      Περαιτέρω, ενισχύθηκαν οι ελεγκτικοί μηχανισμοί. Δεν είναι ακριβές αυτό που γράφετε. Πεντακόσια καινούργια στελέχη προσελήφθησαν και τα οποία ήδη έχουν αρχίσει το έργο τους. 
      Επίσης, εντατικοποιήθηκαν και οι έλεγχοι των κλιμακίων ελέγχου διακίνησης και αποθήκευσης καυσίμων, ενώ παράλληλα υπάρχει μία στενότερη συνεργασία με τα αρμόδια τμήματα των νομαρχιακών αυτοδιοικήσεων. 
      Έτσι λοιπόν, δεν είναι ακριβές αυτό που λέτε μέσα στην αναφορά σας «με την υπόσχεση της έναρξης διαλόγου, τα προβλήματα …» κ.λπ. Δεν είναι υπόσχεση έναρξης διαλόγου, ο διάλογος έχει αρχίσει. Έχουν πραγματοποιηθεί δύο κοινές συναντήσεις, μεταξύ της πολιτικής ηγεσίας του Υπουργείου Ανάπτυξης από τη μια πλευρά, και των πρατηριούχων και των μεταπρατών από την άλλη. Υπάρχει και τρίτη συνάντηση η οποία θα πραγματοποιηθεί την Τετάρτη. 
      Οι συναντήσεις γίνονται σε ένα πνεύμα καλοπιστίας. Από τα θέματα, βέβαια, που θίγονται, θα έλεγα ότι τα λιγότερα, κατ’ αριθμόν, αφορούν το Υπουργείο Ανάπτυξης. Αφορούν και άλλα συναρμόδια Υπουργεία, όπως το Υπουργείο Οικονομικών, αλλά και το Υπουργείο Μεταφορών. Γενικώς, καταβάλλεται μια πολύ σοβαρή προσπάθεια.
      Πρέπει σε αυτό το σημείο να σας υπενθυμίσω ότι η τιμή της αμόλυβδης βενζίνης στην Ελλάδα είναι πολύ χαμηλότερη από το μέσο ευρωπαϊκό όρο.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Θα ξεκινήσω από το τελευταίο, κύριε Υπουργέ. Ομιλείτε προφανώς, μετά τους φόρους και τους δασμούς οι οποίοι, όπως γνωρίζετε, στην Ελλάδα είναι πολύ χαμηλοί. Αυτό σημαίνει ότι το κράτος επιδοτεί ουσιαστικά κρατώντας χαμηλούς τους φόρους, τις τιμές του πετρελαίου και της βενζίνης, γιατί αν αφαιρέσουμε τους φόρους και δούμε την πραγματική τιμή του πετρελαίου και της βενζίνης, η κατάσταση είναι τελείως διαφορετική. 
      Για παράδειγμα, είμαστε η δεύτερη ακριβότερη χώρα στο πετρέλαιο κίνησης και είμαστε από τους πιο ακριβούς στο πετρέλαιο θέρμανσης. Το ίδιο συμβαίνει και στη βενζίνη. 
      Και το χειρότερο, κύριε Υπουργέ, δεν είναι αυτό. Το χειρότερο –και θα καταθέσω τους σχετικούς πίνακες- είναι το εξής: Το 2004, ήμασταν οι ένατοι πιο ακριβοί στην Ευρώπη των δεκαπέντε. Ξέρετε πόσο έχουμε πάει τώρα; Τώρα είμαστε δεύτεροι ακριβότεροι στο πετρέλαιο κίνησης και κάθε χρόνο στο πετρέλαιο θέρμανσης ανεβαίνουμε μια θέση ακρίβειας. 
      Για όλους δεν είναι οι διεθνείς αυξήσεις των τιμών του πετρελαίου; Δεν είναι για όλες τις χώρες στην Ευρώπη των δεκαπέντε; Δεν σας έχει προβληματίσει γιατί ενώ οι αυξήσεις είναι για όλους ίδιες, στην Ελλάδα γίνονται μεγαλύτερες; Γίνονται ποσοτικά μεγαλύτερες, γιατί ανεβαίνουμε δυστυχώς την κακή σκάλα της ακρίβειας κάθε χρόνο. Και οι πίνακες είναι αδιάψευστοι και κανείς δεν μπορεί να τους αρνηθεί. 
      Να σας πω γιατί γίνεται αυτό; Αυτό γίνεται γιατί δεν υπάρχει ουσιαστικός έλεγχος στην κερδοσκοπία και γιατί η Επιτροπή Ανταγωνισμού ασχολείται με τα πρατήρια της Άρτας. Να ασχοληθεί και με τα πρατήρια της Άρτας, αλλά από εκεί ξεκινάμε ή ξεκινάμε από εκεί που πραγματικά διαμορφώνονται οι τιμές; 
      Στα διυλιστήρια διαμορφώνονται οι τιμές και στις μεγάλες εταιρείες εμπορίας πετρελαιοειδών. Και χρειάστηκε η παρέμβασή μας και μέσα στη Βουλή κατ’ επανάληψη και με την επίσκεψη που κάναμε ως κλιμάκιο του ΠΑ.ΣΟ.Κ. στην Επιτροπή Ανταγωνισμού, για να ασχοληθούν σοβαρά με αυτά τα ζητήματα. 
      Ασχοληθείτε λίγο σοβαρά με το θέμα. Τα Κ.Ε.Δ.Α.Κ. έχουν αδρανήσει. Ξέρετε πολύ καλά ότι επί ένα χρόνο στο Υπουργείο σας, συγκεκριμένοι υπάλληλοι έβαζαν στα συρτάρια –και το αναγνωρίσατε και οι ίδιοι πια αυτό, μετά την εμμονή μας- τις δηλώσεις των περιπτώσεων, κατά τις οποίες είχαν πιάσει βυτιοφόρα να παρανομούν, αντί να τους στέλνουν στον εισαγγελέα.
      Στο δικό σας Υπουργείο έγιναν αυτά και συγκεκριμένα στο κομμάτι του εμπορίου. Ποιοι είναι οι έλεγχοι; Ξέρετε ότι έχει να γίνει λιτρομέτρηση στα περισσότερα πρατήρια από τον Οκτώβριο; Ξέρετε ότι υπάρχουν αυτοκίνητα στα Κ.Ε.Δ.Α.Κ., τα οποία σήμερα είναι παντελώς αδρανοποιημένα; 
      Ασχοληθείτε με το πρόβλημα. Καταλαβαίνω ότι τώρα πήγατε εσείς. Συνεργαστείτε με τον άλλο αρμόδιο Υφυπουργό, συνεργαστείτε με τον κ. Σιούφα και ασχοληθείτε σοβαρά με το πρόβλημα. Όλοι έχουμε να κερδίσουμε και πάνω από όλα οι πολίτες. 
      Και κάτι άλλο και κλείνω. Τι έχει γίνει με αυτή την ιστορία με την καταπολέμηση του λαθρεμπορίου του πετρελαίου θέρμανσης; Γνωρίζω ότι δεν έχει γίνει απολύτως τίποτα. Η υποβολή καταστάσεως πελατών από δίμηνο έγινε εξάμηνο, οι αποδείξεις αγοράς καταργήθηκαν, η διασταύρωση στοιχείων πώλησης και αγοράς έμεινε στα χαρτιά, η έκδοση Α.Φ.Μ. στις πολυκατοικίες καταργήθηκε, η ειδική κάρτα για αγορά πετρελαίου από τους καταναλωτές αγνοείται. 
      «Μια τρύπα στο πετρέλαιο» κάνατε στο ζήτημα των εξαγγελιών σας. Εξαγγέλλετε μέτρα, μαζί με τον κ. Αλογοσκούφη και τα μέτρα δεν  πραγματοποιούνται. Εξαγγέλλετε την καταπολέμηση της λαθρεμπορίας και δεν κάνετε απολύτως τίποτα. 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Πρωτόπαπα. 
      ΧΡΗΣΤΟΣ ΠΡΩΤΟΠΑΠΑΣ: Υπάρχει πλήρης διάσταση μεταξύ έργων και λόγων. Και επειδή η αγορά συνεχίζει να βαδίζει ανεξέλεγκτη και επειδή ο πολίτης συνεχίζει να πληρώνει και επειδή ο καταναλωτής συνεχίζει να μένει απροστάτευτος, ασχοληθείτε σοβαρά με το ζήτημα και αυτά που λέτε να τα κάνετε πράξη.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρωτόπαπα.
      Κύριε Υπουργέ,  έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Αν σας άκουγε κανείς, κύριε Πρωτόπαπα, θα νόμιζε πράγματι ότι όλα αυτά που λέτε είναι προϊόν παρθενογενέσεως. Άραγε, πώς και πότε στρεβλώθηκε η αγορά του πετρελαίου; Δεν την πιάνουμε αυτήν καθόλου;
      Μας κατηγορείτε ότι κάναμε «τρύπα στο πετρέλαιο». Αν υποτεθεί ότι κάποιος αρέσκεται στο να κάνει τρύπες, προτιμώ να κάνω τρύπες στο πετρέλαιο που είναι και πιο προσοδοφόρο, παρά στο νερό που κάνατε εσείς.
      Τρίτον, είπατε ότι κάνει έλεγχο η Επιτροπή Ανταγωνισμού. Και κατά των ανεξαρτήτων αρχών βάλλετε τώρα; Για όνομα του Θεού! 
      ΧΡΗΣΤΟΣ ΠΡΩΤΟΠΑΠΑΣ: Δεν είναι ανεξάρτητη αρχή. Διορισμένοι από το Υπουργείο είναι, κύριε Υπουργέ. 
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ηρεμήστε, λιγάκι. Κάθε φορά αυτό κάνετε. Ξέρω την αμηχανία σας. Είναι φανερή. 
       ΠΡΟΕΔΡΕΥΩΝ (Γεώργιος Σούρλας): Κύριε συνάδελφε, δεν σας διέκοψε ο κύριος Υπουργός. Ακούστε τον.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Εγώ δεν σας διέκοψα καθόλου. Διαφωνούσα σε όσα είπατε, αλλά δεν σας διέκοψα. 
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Είπατε, λοιπόν, ότι η Επιτροπή Ανταγωνισμού κάνει έλεγχο στα πρατήρια της Άρτας. Σας είχα προλάβει, όμως, αλλά δεν προσέχατε. Συνήθως προσέχετε αυτά τα οποία λέτε, όχι αυτά τα οποία λέμε εμείς. 
      Είπα ότι ήδη δυο εταιρείες μεγάλες, πολυεθνικές, ελέγχονται με γενική εισήγηση από προχθές και ήδη δυο διυλιστήρια –δεν είναι ανάγκη να πω και τα ονόματά τους- ελέγχονται από την Επιτροπή Ανταγωνισμού. Μην επικαλείστε, λοιπόν, τα πρατήρια της Άρτας και μην επικαλείστε ότι κάποιοι εκ των υπαλλήλων παρανόμησαν και κατακράτησαν παρανόμως στα γραφεία τους και στα συρτάρια τους τις δικογραφίες. Να επαινείτε το ότι η ίδια η Κυβέρνηση επέβαλε τις κυρώσεις αυτές, ευθύς ως ανακάλυψε το γεγονός. Δεν κρίνουμε, λοιπόν, την επιτυχία μιας δέσμης μέτρων από το αν κάποιος συγκεκριμένος υπάλληλος, για λόγους που θα ανακαλύψει η ανάκριση, παρανόμησε. Να κρίνετε αν τα μέτρα είναι επαρκή. Σας ανέφερα δέκα μέτρα, τα οποία εσείς, επί των ημερών της δικής σας κυβερνήσεως, τα είχατε ή «να υπνώτουν» ή να μην υπάρχουν. 
      Μιλήσαμε για τη Γενική Γραμματεία του Καταναλωτή, μιλήσαμε για χίλια δυο πράγματα. Πώς κατόπιν αυτού μας κατηγορείτε εσείς και μας λέτε ότι εμείς αδρανούμε και ότι εμείς δεν τα παρακολουθούμε; 
      Βεβαίως το αντικείμενο αυτό δεν μπορεί να αποτελέσει θέμα μιας επίκαιρης ερώτησης. Είναι φανερό ότι επιλέγετε την επίκαιρη ερώτηση για τους γνωστούς λόγους. Αλλά μην έχετε, όμως, αξίωση να πάρετε πληρέστερη απάντηση, διότι ο χρόνος δεν μας το επιτρέπει. Κάντε επερώτηση, για να έχουμε όλη την επάρκεια και ευχαρίστως να το συζητήσουμε το θέμα.
      ΧΡΗΣΤΟΣ ΠΡΩΤΟΠΑΠΑΣ: Με χαρά μου.
      ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 650/4-4-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων στήριξης και αποκατάστασης των παιδιών με ψυχικές παθήσεις, διαγράφεται λόγω κωλύματος του κυρίου Υπουργού.
      Ακολουθεί η τρίτη με αριθμό 641/4-4-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Υπουργό Δικαιοσύνης, σχετικά με το πρόσφατο ατύχημα στις φυλακές Κορυδαλλού, τις συνθήκες κράτησης κ.λπ..
      Αναλυτικότερα η επίκαιρη ερώτηση του κ. Κουβέλη έχει ως εξής:
      «Η πολιτεία έχει ευθύνη για τους ανθρώπους που εγκλείει στις φυλακές. Οι τρείς θάνατοι στις φυλακές του Κορυδαλλού, όπως παλαιότερα την Πρωτοχρονιά του 2003, των τριών γυναικών από ναρκωτικά μέσα στις γυναικείες φυλακές, μαρτυρούν για άλλη μια φορά τα μεγάλα προβλήματα στις συνθήκες κράτησης και ασφάλειας των κρατουμένων.
      Επίσης, την τελευταία δεκαετία τρείς τουλάχιστον φορές πανηγυρικά διακηρύχτηκε η απομάκρυνση των φυλακών από τον Κορυδαλλό. Και όμως, οι φυλακές είναι ακόμα εκεί και λειτουργούν ως αποθήκες ανθρώπων με 2262 κρατούμενους, δηλαδή τρεις φορές περισσότερους από εκείνους που προβλέπουν οι προδιαγραφές των συγκεκριμένων φυλακών.
      Ερωτάται ο κύριος Υπουργός: 
      Ποια μέτρα προτίθεται να λάβει για να γίνουν οι συνθήκες κράτησης ανθρώπινες και να εξασφαλίζουν την υγεία και την ασφάλεια των κρατουμένων;
      Με ποιο συγκεκριμένο χρονοδιάγραμμα θα γίνει αποσυμφόρηση των φυλακών και η τελική απομάκρυνσή τους;»
      Ο Υπουργός Δικαιοσύνης κ. Παπαληγούρας έχει το λόγο.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Κοινοβουλευτικέ Εκπρόσωπε του Συνασπισμού, το πρόσφατο τραγικό συμβάν στη φυλακή του Κορυδαλλού, το οποίο στοίχισε τη ζωή σε τρεις έγκλειστους συνανθρώπους μας -ένας τέταρτος δίνει σήμερα τη μάχη για τη ζωή του στην εντατική ειδική μονάδα εγκαυμάτων του Ευαγγελισμού- ρίχνει ένα ζοφερό ίσκιο στη σημερινή συζήτηση. 
      Θέλω να σημειώσω ότι η αντίδραση του Υπουργείου Δικαιοσύνης ήταν ακαριαία, άμεση. Διατάξαμε ένορκη διοικητική εξέταση, διενεργείται επείγουσα πειθαρχική προκαταρκτική εξέταση, την οποία παρήγγειλε ο αρμόδιος εισαγγελέας, και θέσαμε αμέσως τον διευθυντή του Καταστήματος Κράτησης του Κορυδαλλού σε διαθεσιμότητα. Περιμένω σύντομα τα πορίσματα των σχετικών ερευνών, προκειμένου να υπάρξει απόλυτο φως και σε σχέση με τις συνθήκες και σε σχέση με τα αίτια και σε σχέση με τους υπευθύνους αυτής της τραγωδίας.
      Είναι γεγονός ότι προ διετίας παραλάβαμε στις φυλακές μία κατάσταση κυριολεκτικά οριακή. Συνωστίζονταν εννιάμισι χιλιάδες κρατούμενοι σε πεντέμισι περίπου χιλιάδες θέσεις, οι οποίες προβλέπονταν από τα υφιστάμενα Καταστήματα Κράτησης. Ακόμα, υπάρχουν πεπαλαιωμένες φυλακές, με υποτυπώδη συντήρηση, που δημιουργούν ένα μεσαιωνικό καθεστώς στο σωφρονιστικό μας σύστημα. 
      Στην πράξη, κατά τη διάρκεια των τελευταίων δεκαπέντε χρόνων, είχε κατασκευασθεί μόνο μία –και αυτή προβληματική- φυλακή στο Μαλανδρίνο δυναμικότητας μόλις διακοσίων ογδόντα κρατουμένων. Και αυτό σε πείσμα της δραματικής αύξησης της εγκληματικότητας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Παρακαλώ, κύριε Πρόεδρε, ένα λεπτό ακόμα. 
      ΠΡΟΕΔΡΕΥΩΝ (Γεώργιος Σούρλας): Ναι, κύριε Υπουργέ.
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Υιοθετήσαμε ένα ταχύρρυθμο πρόγραμμα κατασκευής έξι νέων φυλακών, τεσσάρων σε πρώτη φάση και μετασκευή μίας ακόμα –ας πούμε πέντε- και άλλων δύο φυλακών σε δεύτερη φάση. Με τις κατάλληλες τροποποιήσεις στον αρχικό σχεδιασμό έχουμε αυξήσει τη δυναμικότητα καθεμιάς από τις έξι ή επτά -αν θέλετε, συνυπολογίζοντας τη μετασκευή- νέων φυλακών από διακόσιους ογδόντα σε τετρακόσιους κρατουμένους, δημιουργώντας έτσι δύο χιλιάδες τετρακόσιες νέες θέσεις. Θέλω να σημειώσω ότι οι συνθήκες κράτησης έχουν βελτιωθεί με την αύξηση ανά κρατούμενο των αναλογούντων τετραγωνικών μέτρων, αλλά και με την αναβάθμιση των χώρων ψυχαγωγίας και επιμόρφωσης.
      Η υλοποίηση αυτού του προγράμματος θα καταστήσει δυνατή τη σταδιακή απομάκρυνση των φυλακών από τον Κορυδαλλό. Συγκεκριμένα, η πρώτη νέα φυλακή στα Τρίκαλα θα είναι έτοιμη να λειτουργήσει σε δύο μήνες, κύριε Κουβέλη, με αποτέλεσμα να μειωθεί ο σημερινός πληθυσμός των φυλακών του Κορυδαλλού κατά τετρακόσιους περίπου κρατουμένους. Η δεύτερη νέα φυλακή, την οποία κατασκευάζουμε, θα έχει ολοκληρωθεί περί το τέλος του καλοκαιριού και έτσι θα μειωθεί κατά τετρακοσίους ακόμη ο πληθυσμός των φυλακών του Κορυδαλλού, δηλαδή κατά οκτακοσίους στο σύνολο. Η τρίτη φυλακή στα Γρεβενά αναμένεται να ολοκληρωθεί στο τέλος του 2006, επιτρέποντας τη μεταφορά και πρόσθετου αριθμού κρατουμένων σήμερα στον Κορυδαλλό. 
      Επίσης, προβλέπουμε τη μετεγκατάσταση των καταδικασμένων γυναικών από το γυναικείο τμήμα των φυλακών του Κορυδαλλού. Αυτές θα μετεγκατασταθούν σε κτίριο, ήδη υπαρκτό, το οποίο αυτήν την ώρα διασκευάζεται, στον Ελαιώνα Θηβών. 
      Στόχος είναι έως το 2006, έως το τέλος του χρόνου και στις αρχές του καινούργιου, οι φυλακές του Κορυδαλλού να είναι φυλακές μόνο υποδίκων, ενώ ο μεγαλύτερος αριθμός των σήμερα κρατουμένων εκεί θα έχει μεταφερθεί, όπως εξήγησα, στις νέες αυτές φυλακές. Στα παχιά λόγια των προηγούμενων κυβερνήσεων για τη μετεγκατάσταση των φυλακών του Κορυδαλλού το Υπουργείο Δικαιοσύνης σήμερα αντιπαραθέτει έργα. Σημειώνω και πάλι ότι θα έχουν αδειάσει κατά το ήμισυ οι φυλακές του Κορυδαλλού, έως τις αρχές του επόμενου χρόνου, όπως έχει άλλωστε δεσμευτεί και ο ίδιος ο Πρωθυπουργός.
      Η πλήρης πλέον –και αυτή είναι η τελευταία μου φράση- απομάκρυνση των φυλακών από τον Κορυδαλλό, αποτελεί το στόχο της δεύτερης φάσης της σταδιακής αποσυμφόρησης των φυλακών αυτών. 
      ΠΡΟΕΔΡΕΥΩΝ (Γεώργιος Σούρλας): Ο ερωτών συνάδελφος κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Υπουργέ, αναμφισβήτητα παραλάβατε μια  κατάσταση η οποία ήταν εξαιρετικά δύσκολη, μια κατάσταση η οποία δεν συνιστούσε, θα έλεγα, την αναγκαία αντιμετώπιση και αντίληψη για το εν γένει σωφρονιστικό μας σύστημα. Όμως έχει καθυστερήσει αυτό το οποίο ήδη από τα μέσα του έτους 2005 σας διαβεβαίωνε -και με διαβεβαιώνατε- η «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.» Σύμφωνα με την διοίκηση της «ΘΕΜΙΣ ΚΑΤΑΣΚΕΥΑΣΤΙΚΗ Α.Ε.», -μου λέγατε- στις 30 Ιουνίου 2005 θα έχει ολοκληρωθεί η νέα φυλακή Τρικάλων, μέσα σε εννέα μήνες από σήμερα, δηλαδή από τις 30-6-2005, θα έχει παραδοθεί η νέα φυλακή Δομοκού και μέσα σε δώδεκα μήνες, επίσης από την 30η Ιουνίου 2005 θα έχει παραδοθεί η φυλακή της Δράμας. Σας διάβασα ακριβώς αυτά τα οποία...
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Ποια είναι η καθυστέρηση; Των δύο μηνών; 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά στην δευτερολογία σας. 
      ΦΩΤΗΣ ΚΟΥΒΕΛΗΣ: Υπάρχει μία καθυστέρηση, διότι αν θα δείτε τα συγκεκριμένα χρονοδιαγράμματα, θα διαπιστώσετε ότι δεν ανταποκρίνονται σε εκείνα που βεβαίωνε η «ΘΕΜΙΣ ΚΑΤΑΣΚΕΥΑΣΤΙΚΗ» και εν συνεχεία εσείς διαβεβαιώνατε τη Βουλή και τον ομιλούντα. 
      Η κατάσταση στο Κορυδαλλό είναι απαράδεκτη. Δεν είναι δυνατόν τρεις άνθρωποι, ερήμην των σωφρονιστικών υπαλλήλων, ερήμην της στοιχειώδους φύλαξης και προστασίας, να καίγονται και η τραγωδία να γίνεται ακόμη μεγαλύτερη, όπως πληροφορούμαι σήμερα από αυτά που είπατε, διότι χαροπαλεύει ένας τέταρτος κρατούμενος. 
      Νομίζω ότι πρέπει να αποτελέσει προτεραιότητα του Υπουργείου Δικαιοσύνης η μετεγκατάσταση των φυλακών Κορυδαλλού, η αποσυμφόρηση, κατά το δυνατόν, άμεσα, έτσι ώστε να σταματήσουμε όλοι να λέμε αυτό το οποίο ανταποκρίνεται στα πράγματα, ότι οι φυλακές Κορυδαλλού είναι αποθήκες ανθρώπων και όχι φυλακές κράτησης, μέσα στις οποίες θα έπρεπε να αναπτύσσεται, εκτός από τον εγκλεισμό και η σωφρονιστική πολιτική.
      Να θυμίσω ότι έχουμε ένα πάρα πολύ καλό κείμενο νόμου, τον σωφρονιστικό κώδικα, που δεν είναι δυνατόν, κύριε Πρόεδρε, να εφαρμοστεί, να υλοποιηθούν οι σχετικές ρυθμίσεις που προβλέπει ο σωφρονιστικός κώδικας, ακριβώς γιατί δεν υπάρχουν τα κατάλληλα καταστήματα κράτησης. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Κουβέλη.
      Ο κύριος Υπουργός έχει το λόγο. 
      ΑΝΑΣΤΑΣΗΣ ΠΑΠΑΛΗΓΟΥΡΑΣ (Υπουργός Δικαιοσύνης): Κύριε Κουβέλη, αν υπάρχει καθυστέρηση είναι καθυστέρηση ασήμαντη, η οποία δικαιολογείται απόλυτα –είμαι βέβαιος ότι θα το συνομολογήσετε- από τους αναγκαίους χρόνους κατασκευής, αλλά και από τις δυσκολίες που συνήθως συναντούν, τέτοια σημαντικά έργα υποδομής. Μιλάμε για πολύ μεγάλα κτήρια, με πολλές ανάγκες και πολλές δυσκολίες.
      Η δεύτερη παρατήρηση: πριν συνάγετε οποιοδήποτε συμπέρασμα σε σχέση με το πρόσφατο, τραγικό πράγματι, συμβάν, νομίζω ότι θα έπρεπε να περιμένετε το πόρισμα του ελέγχου που έχει ήδη διαταχθεί και του πειθαρχικού, αλλά και του διεξαγόμενου από τις αρμόδιες δικαστικές υπηρεσίες.
      Τρίτη παρατήρηση: Είναι πρόδηλα προτεραιότητά μας η αποσυμφόρηση συνολικά των φυλακών, όχι μόνο του Κορυδαλλού, όπως αποδεικνύεται από αυτό το ταχύρρυθμο πρόγραμμα, το οποίο ξεκίνησε επί των δικών μας ημερών. Αποδεικνύεται επίσης από το γεγονός ότι έχουμε επιχειρήσει αποτελεσματικές παρεμβάσεις, με κύριους άξονες το διαχωρισμό των έως σήμερα αδιακρίτως συνωστιζόμενων στα κελιά, κρατουμένων, υπόδικοι μαζί με καταδίκους, βαρυποινίτες μαζί με ελαφροποινίτες –αυτό παραλάβαμε- καταδικασθέντες για ναρκωτικά και καταδικασθέντες για τον κοινό ποινικό νόμο, όλοι μαζί, ανάκατα. Παραλάβαμε, στην πραγματικότητα, όχι φυλακές, αλλά σχολεία διαφθοράς, τα οποία δεν μπορούσαν να ανταποκριθούν ούτε στοιχειωδώς στο σωφρονιστικό τους ρόλο.
      Λοιπόν, σήμερα σπάσαμε αυτή την πυραμίδα προνομίων, την οποία όπως αντιλαμβάνεστε, δημιουργούσε η δυνατότητα, χωρίς κανένα κανόνα, να τοποθετούνται στην α΄ ή β΄ πτέρυγα, στο γ΄ ή δ΄ κελί οι όποιοι κρατούμενοι. Η διάκριση πια, ο διαχωρισμός, γίνεται ανάλογα με το ύψος της ποινής και το είδος του αδικήματος. 
      Ενισχύουμε το κέντρο απεξάρτησης τοξικομανών κρατουμένων στον Ελαιώνα Θηβών, γιατί δημιουργούμε, πέρα από τη μονάδα απεξάρτησης ανδρών, και αντίστοιχη ομάδα απεξάρτησης γυναικών. Δεν υπήρχε έως σήμερα. 
      Αναβαθμίζουμε την επιμόρφωση των κρατουμένων. Ήδη λειτουργεί ένα πλήρες σχολικό συγκρότημα στο ειδικό κατάστημα ανηλίκων Αυλώνα. 
      Επεκτείνουμε το θεσμό των σχολείων δεύτερης ευκαιρίας στις μεγάλες φυλακές της χώρας. Ήδη λειτουργούν σε τρεις. 
      Έχουμε εισαγάγει νέα ενισχυμένα προγράμματα μετεκπαίδευσης και επαγγελματικής κατάρτισης των κρατουμένων, σε συνεργασία με τα Υπουργεία Απασχόλησης και Παιδείας. 
      Και ακόμα, με τον τίτλο-μήνυμα –νομίζω ότι έχει μια συμβολική σημασία- «η ζωή είναι παντού», καθιερώσαμε ένα νέο διαρκή θεσμό, ένα κύκλο εκδηλώσεων πολιτισμού στις φυλακές, με συμμετοχή γνωστών ονομάτων από το χώρο της τέχνης, των γραμμάτων, του αθλητισμού. 
      Κύριοι συνάδελφοι, εγώ δεν διστάζω να πω τα πράγματα με το όνομά τους. Ακόμα και σήμερα, η κατάσταση που επικρατεί στις φυλακές δεν περιποιεί τιμή στο σύγχρονο πολιτισμό μας. Είμαι ο πρώτος που πονά, που εξοργίζεται –αν θέλετε- με την κατάσταση αυτή. Δεν κλείνουμε, όμως, τα μάτια, δεν εφησυχάζουμε, δεν συμβιβαζόμαστε με αυτή τη δυσμενή κατάσταση, ούτε και με την δημοσιονομική συγκυρία, η οποία περιορίζει εξ αντικειμένου τις δυνατότητες παρεμβάσεων. Υλοποιούμε, όπως εξήγησα, συστηματικά, αποφασιστικά, ένα πολύπλευρο σχεδιασμό, στο πλαίσιο του οποίου πολλά έχουν ήδη γίνει, κύριε Κουβέλη. Πολλά άλλα ήδη γίνονται σήμερα που κουβεντιάζουμε. Ασφαλώς συνομολογώ ότι και πολλά ακόμα πρέπει να γίνουν. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Υπουργέ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και τρεις συνοδοί του Λυκείου Καλλιθέας Λάρισας. Η Βουλή τους καλωσορίζει, τους εύχεται καλές σπουδές και καλή επιστροφή στην ωραία Λάρισα. Τους πληροφορούμε ότι παρακολουθούν συνεδρίαση κοινοβουλευτικού ελέγχου, όπου στην Αίθουσα είναι οι Βουλευτές που ερωτούν, ελέγχουν την Κυβέρνηση για πράξεις ή παραλείψεις και οι Υπουργοί. Γι’ αυτό υπάρχει αυτός ο μικρός αριθμός. 
      (Χειροκροτήματα από όλες τις πτέρυγες της Βουλής)
      Επίκαιρες ερωτήσεις δευτέρου κύκλου:
      Εισερχόμαστε στην συζήτηση της πρώτης με αριθμό 645/4-4-2006 επίκαιρης ερώτησης του Βουλευτή του Πανελλήνιου Σοσιαλιστικού Κινήματος κ. Αθανασίου Αλευρά προς τον Υπουργό Πολιτισμού, σχετικά με τη δημοσίευση προκήρυξης διαγωνισμού φύλαξης των ολυμπιακών εγκαταστάσεων κ.λπ..
      Η επίκαιρη ερώτηση του κ. Αλευρά έχει ως εξής:
      «Πριν από λίγες μέρες η εταιρεία «Ολυμπιακά Ακίνητα Α.Ε.» δημοσίευσε προκήρυξη διαγωνισμού για την φύλαξη δώδεκα ολυμπιακών εγκαταστάσεων (IBC, Λιόσια, Παγκρήτιο, Γαλάτσι, Αγ. Κοσμάς, κ.λπ.) για περίοδο τριών ετών και με προϋπολογισμό άνω των 12.000.000 ευρώ.
      Έτσι αποκαλύπτεται ότι οι ολυμπιακές εγκαταστάσεις δεν προβλέπεται να λειτουργήσουν μέσα στην επόμενη τριετία, ακόμη και αυτές για τις οποίες έχει προκηρυχθεί ήδη διαγωνισμός εκχώρησης. 
      Προκύπτει συνεπώς ότι η Κυβέρνηση αντί να εξασφαλίσει το άνοιγμα και τη λειτουργία των ολυμπιακών εγκαταστάσεων, προτιμά να πληρώνει εκατομμύρια ευρώ για να μένουν κλειστές. 
      Αυτό είναι το προκλητικό της υπόθεσης. Το σκανδαλώδες είναι ότι για μια πρόσληψη εταιρείας φύλαξης προβλέπεται στην προκήρυξη ότι η τεχνική προσφορά θα προσμετρηθεί με ποσοστό 70% και η οικονομική προσφορά με ποσοστό 30%, επιλογή που καθιστά διαβλητό το διαγωνισμό.
      Ερωτάται ο κ. Υπουργός Πολιτισμού:
      -Ποια είναι η πολιτική για την λειτουργία των ολυμπιακών εγκαταστάσεων;
      -Εάν έχει εγκρίνει την ανωτέρω προκήρυξη»
      Το λόγο έχει ο Υπουργός Πολιτισμού, κ. Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι, η Ελλάδα πέτυχε ένα εξαιρετικό ρεκόρ στις ολυμπιακές εγκαταστάσεις. Κατάφερε να επιστρέψουν στην κεντρική Κυβέρνηση σε διάστημα έξι μηνών όταν –για να θυμίσω στο Σώμα- ο αντίστοιχος χρόνος που χρειάστηκε στο Σύδνεϋ ήταν δυο χρόνια, ενώ στη Βαρκελώνη απαιτήθηκε ένας ολόκληρος χρόνος. 
      Συνεπώς, με κανονιστικές πράξεις όλες οι εγκαταστάσεις περιήλθαν από το ΥΠΕΧΩΔΕ στο Υπουργείο Πολιτισμού και στη συνέχεια το Υπουργείο Πολιτισμού ανέλαβε την ευθύνη να καθορίσει τις χρήσεις που εν τω μεταξύ δεν υπήρχαν και να εξετάσει μία-μία τις εγκαταστάσεις ξεχωριστά, προκειμένου να δει τι θα μπορούσε να γίνουν. Το σημειώνω αυτό, γιατί είναι ένα χαρακτηριστικό των σοβαρών σχεδιαστικών ελλειμμάτων που υπήρχαν κατά τη διάρκεια της προπαρασκευής των Ολυμπιακών Αγώνων. Ακόμα, για όλες τις εγκαταστάσεις προβλεπόταν μόνο αθλητική χρήση. Ακόμα και για το TAEK WO-DO, για το οποίο είχε εξαγγελθεί ότι θα μετατραπεί σε συνεδριακό κέντρο, δεν υπήρχε κανενός είδους νομοθετική πρόβλεψη. Συνεπώς, μέχρι τη νομοθετική ρύθμιση αυτών των θεσμικών ζητημάτων η Κυβέρνηση προσπάθησε, χωρίς εν τω μεταξύ να χάσει καμία μέρα μέσα από ένα εντατικό, βραχυχρόνιο πρόγραμμα ανάπτυξης. 
      Στις 30 Σεπτεμβρίου 2004, λοιπόν, που έπεσε η αυλαία και των Παραολυμπιακών Αγώνων, η Κυβέρνηση είχε ήδη ξεκινήσει τις εργασίες για την αφαίρεση των ολυμπιακών προσαρμογών και την αποκατάσταση των αθλητικών χώρων σε όσες εγκαταστάσεις δεν διεξήγοντο πλέον οι αγώνες, εξαιτίας του ότι είχε τελειώσει το πρόγραμμα των κυρίως Ολυμπιακών Αγώνων. Στη συνέχεια άρχισε σιγά-σιγά η παραχώρηση κάποιων από τις εγκαταστάσεις στους φορείς διαχείρισής τους, οι οποίοι εν τω μεταξύ είχε αποφασιστεί ότι θα τις αναλάβουν. Στις 18 Σεπτεμβρίου του 2004, λοιπόν, είχε ήδη παραχωρηθεί το Παγκρήτιο Στάδιο προς χρήση, στις 26 Σεπτεμβρίου το Ολυμπιακό Στάδιο του Βόλου, στις 30 Σεπτεμβρίου η ολυμπιακή εγκατάσταση του TAEK WO-DO στο Φάληρο και, μόλις έπεσε η αυλαία των Παραολυμπιακών Αγώνων, άρχισε να διευρύνεται η χρήση. Οι εγκαταστάσεις αυτές έχουν φιλοξενήσει και αγώνες του ελληνικού πρωταθλήματος ποδοσφαίρου, βόλεϊ, μπάσκετ, αθλητικές συναντήσεις σε διεθνή fora, συναυλίες, εκθέσεις, δημοπρασίες, φεστιβάλ κ.λπ.. Συνεπώς, όσοι επικαλούνται το μαρασμό και την εγκατάλειψη, ουσιαστικά καταστροφολογούν, γιατί αγνοούν την πραγματικότητα, ότι δεν υπήρχε κανενός είδους προετοιμασία και κανενός είδους θεσμικό πλαίσιο. Δεν υπήρχε τίποτα προαποφασισμένο, ενώ καλό θα ήταν να είχε προβλεφθεί από την αρχή, όταν ξεκίνησε αυτή η διαδικασία.
      Όσον αφορά το θέμα του διαγωνισμού το οποίο ελέχθη, είναι προφανές ότι οι εταιρείες οι οποίες θα ασχοληθούν με την υπόθεση αυτή, δεν μπορούν να κριθούν μόνο από την οικονομική τους προσφορά. Πρέπει να υπάρχουν και άλλα κριτήρια τα οποία θα παίζουν πολύ σημαντικό ρόλο, παραδείγματος χάριν το θέμα της προηγούμενης εμπειρίας σε αντίστοιχα έργα, η τεχνική αρτιότητα, το προσωπικό. Και όλα αυτά σε συνδυασμό με το μειοδοτικό κριτήριο πρέπει να συνυπολογιστούν. 
      Να θυμίσω επίσης στον κύριο συνάδελφο που ρωτά, ότι η εταιρεία έχει ήδη διεξαγάγει δώδεκα διαγωνισμούς για τη φύλαξη επιμέρους εγκαταστάσεων με την ίδια ακριβώς διαδικασία χωρίς να υπάρξει κανενός είδους δικαστική προσφυγή ή άλλου είδους εμπλοκή, η οποία να δημιουργεί πρόβλημα στην ουσία των διαγωνισμών. Συνεπώς, η διαδικασία αυτή είναι απολύτως σύννομη και οδηγεί σίγουρα σε αποτέλεσμα. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Αλευράς. 
      ΑΘΑΝΑΣΙΟΣ ΑΛΕΥΡΑΣ: Δυστυχώς, κύριε Πρόεδρε, η Κυβέρνηση δεν διεκδικεί ολυμπιακό ρεκόρ, διεκδικεί παγκόσμιο ρεκόρ ανικανότητας και η περίπτωση των ολυμπιακών εγκαταστάσεων είναι χαρακτηριστικό και θα αποτελεί στίγμα για την Κυβέρνηση. Και πιστεύω ότι δεν θα αποτελεί στίγμα για τον κύριο Υπουργό, αν φροντίσει γρήγορα να λάβει ουσιαστικές αποφάσεις για το μέλλον τους. 
      Δυστυχώς, αυτά τα οποία είπε είναι εκτός πραγματικότητας. Κανένα στάδιο δεν λειτουργεί για το κοινό. Αναφέρατε το Βόλο. Αναφέρατε το TAEK WO-DO. Ανοίγουν μόνο, εφόσον παραχωρηθούν από την εταιρεία Ολυμπιακά Ακίνητα, για συγκεκριμένη στιγμή και χρήση. Αυτό όμως δεν είναι το πρόγραμμα, το οποίο σας παραδώσαμε και το οποίο προκλητικά αγνοείτε με βάση τη μελέτη του Πανεπιστημίου Θεσσαλίας, που οφείλατε να γνωρίζετε και γρήγορα να λάβετε τις αναγκαίες και κατάλληλες πολιτικές αποφάσεις. 
      Μιλάτε για το συνεδριακό κέντρο στο Φάληρο και αυτοί που σας πληροφορούν, δεν σας λένε ότι για να λειτουργήσει το συνεδριακό κέντρο του TAEK WO-DO στο Φάληρο, είχαμε προβλέψει και υπήρχε μέσα εγκατεστημένος ολόκληρος ο τεχνολογικός εξοπλισμός του συνεδριακού κέντρου. Αντί λοιπόν να σας αναφέρουν διάφορα ωραία μεν, πλην όμως παραπλανητικά, θα ήταν χρήσιμο, κύριε Υπουργέ, και εσείς και η Κυβέρνηση να φροντίσετε να βελτιώσετε και την ακοή και την όρασή σας, για να μπορέσετε να λάβετε τις αποφάσεις και να ακούσετε αυτά τα οποία λένε οι τοπικές κοινωνίες. 
      Όσον αφορά το συγκεκριμένο σχεδιασμό, κύριε Υπουργέ, επειδή όλες οι ολυμπιακές εγκαταστάσεις παραμένουν κλειστές και είναι προκλητικό να πληρώνονται δισεκατομμύρια, για να παραμένουν κλειστές και να φυλάσσονται, θα ήθελα με την εμπειρία και την εντιμότητα που διαθέτετε να μου πείτε, για ποιο λόγο μια εταιρεία σεκιούριτι, η οποία θα φυλάει δέκα στάδια, δέκα χώρους, θα πρέπει να έχει τζίρο 10.000.000.000 ευρώ από τα προηγούμενα τρία χρόνια.
      Για ποιο λόγο θα πρέπει να έχουν αυτού του είδους την εμπειρία; Για ποιο λόγο η τεχνική αξιολόγηση αυτής της εμπειρίας, θα πρέπει να προσμετράται κατά 70% και η οικονομική προσφορά κατά 30%;
      Επειδή σας πληροφόρησαν για τους προηγούμενους διαγωνισμούς, καλό θα είναι να ρωτήσετε τη διοίκηση της εταιρίας Ολυμπιακά Ακίνητα, αν υπήρξε προηγούμενος διαγωνισμός φύλαξης ο οποίος κατέληξε όχι στον μειοδότη, αλλά σε εκείνον ο οποίος ήταν 35% ακριβότερος από τον μειοδότη. 
      Επειδή πιστεύω ότι έχετε καλές προθέσεις και ταυτόχρονα γνωρίζω τις ικανότητές σας, θέλω να πιστεύω ότι θα πάρετε γρήγορα αποφάσεις για να ανοίξουν οι εγκαταστάσεις. Υπάρχουν προτάσεις από τοπικούς φορείς, υπάρχουν σχέδια, υπάρχουν εγκαταστάσεις οι οποίες προκηρύχθηκαν ένα χρόνο μετά τους Ολυμπιακούς Αγώνες και ακόμα δεν έχει υπάρξει ο παραχωρησιούχος. Πρέπει, λοιπόν, γρήγορα να παρθούν οι αποφάσεις και πρέπει οπωσδήποτε να ξαναδείτε αυτή την προκήρυξη, για την οποία επιμένω ότι είναι σκανδαλώδης, με πλήρη προσοχή των λέξεων και των όρων που χρησιμοποιεί. 
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, ο κύριος συνάδελφος θα συμφωνήσει μαζί μου ότι μιλάμε για ένα εξαιρετικά δύσκολο εγχείρημα. Γιατί μιλάμε για εγκαταστάσεις, οι οποίες ήταν πάρα πολλές και δεν είχε εκ των προτέρων προβλεφθεί η ακριβή τους χρήση αμέσως μετά το πέρας των Ολυμπιακών Αγώνων. Και σε πάρα πολλές από αυτές δεν είχε  ξεκαθαρίσει καν το ιδιοκτησιακό τους καθεστώς και το θεσμικό πλαίσιο με το οποίο θα λειτουργούσαν. Αυτό ήταν κάτι που από τη φύση του λειτουργούσε ως ένα αρχικό εμπόδιο, προκειμένου τα πράγματα να μπουν σε μία σειρά.
      Εν πάση περιπτώσει, πέρασε αρκετός χρόνος ο οποίος  ήταν απαραίτητος, προκειμένου να προηγηθεί αυτό το θεσμικό κομμάτι της προετοιμασίας, ούτως ώστε να καταλήξουμε σε κάποιες αποφάσεις.
      Είμαι στην ευχάριστη θέση να ανακοινώσω στον κύριο συνάδελφο, ότι εντός των επόμενων εβδομάδων, αναμένονται ουσιαστικές ανακοινώσεις για τρεις τουλάχιστον εγκαταστάσεις, οι οποίες οριστικά θα παραχωρηθούν, μέσα από διαφανείς πάντα διαδικασίες, οι οποίες έχουν όλο αυτό το διάστημα προηγηθεί, έχουν ωριμάσει και έχουν φθάσει στο στάδιο πλέον της οριστικής τους κατοχύρωσης. 
      Από την άλλη πλευρά, θέλω να πω, χωρίς να παραβλέπω τίποτα από όσα είπε ο κύριος συνάδελφος -γιατί και εγώ αναγνωρίζω στον κύριο συνάδελφο την καλή του προαίρεση και πρέπει να πω ότι δέχομαι πως η κριτική τον συναδέλφων έχει το στοιχείο του πραγματικού ενδιαφέροντος για τη χώρα, την Ελλάδα, το λαό μας και τα αποτελέσματά του, και θα δω με ιδιαίτερο ενδιαφέρον αν κάτι υπάρχει, που δεν έχει πέσει στην αντίληψή μου ότι, για τους δώδεκα διαγωνισμούς, έχουν δοθεί μέχρι στιγμής σε εταιρίες διακόσια τριάντα τέσσερα τεύχη, ενώ κατατέθηκαν τελικά εξήντα επτά προσφορές, χωρίς ούτε ένας ενδιαφερόμενος να καταθέσει ή να εκφράσει ένσταση ή παράπονο για κάτι δήθεν ύποπτο ή κάποιο άλλο πρόβλημα στο διαγωνισμό αυτό.
      Όπως με πληροφόρησαν, οι εταιρείες έχουν ήδη διεξάγει δώδεκα διαγωνισμούς φύλαξης για βραχυχρόνιο διάστημα. Σε όλους χρησιμοποιήθηκαν ακριβώς τα ίδια κριτήρια –επαναλαμβάνω ότι χρησιμοποιώ το κείμενο ενημέρωσης που έχω από τις υπηρεσίες- χωρίς να υπάρξει καμιά δικαστική προσφυγή, κάτι το οποίο είναι και δείγμα ότι οι όροι των διαγωνισμών αναγνωρίστηκαν ως εύλογοι και δίκαιοι από τις εταιρίες που συμμετείχαν, την ώρα που είναι γνωστό ότι παρεμφερείς διαγωνισμοί στον ευρύτερο δημόσιο τομέα, ταλανίζονται από καθυστερήσεις, δικαστικές αποφάσεις και ακυρώσεις που ουσιαστικά δεν οδηγούν κάπου. 
      Αυτή, λοιπόν, είναι η ενημέρωση που έχω και την οποία δίνω στην Εθνική Αντιπροσωπεία.
      ΠΡΟΕΔΡΕΥΩΝ (Γεώργιος Σούρλας): Η δεύτερη με αριθμό 649/4.4.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με την κατάργηση της ποσόστωσης και του προστίμου συνυπευθυνότητας για το ρύζι κ.λπ., διαγράφεται λόγω κωλύματος του κυρίου Υπουργού. 
      Έχει ενημερωθεί σχετικά και ο συνάδελφος κ. Τζέκης.
      ΑΓΓΕΛΟΣ ΤΖΕΚΗΣ: Είναι η δεύτερη φορά που διαγράφεται. 
      ΠΡΟΕΔΡΕΥΩΝ (Γεώργιος Σούρλας): Η τρίτη με αριθμό 640/4.4.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την απρόσκοπτη λειτουργία της αιματολογικής κλινικής και της μονάδας μεταμοσχεύσεων στο Νοσοκομείο Ευαγγελισμός κ.λπ., διαγράφεται λόγω κωλύματος του κυρίου Υπουργού.
      Συνεπώς ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 57/35/17-3-2006 επερώτηση δεκαοκτώ Βουλευτών του ΠΑ.ΣΟ.Κ. κυρίων Χαράλαμπου Καστανίδη, Άννας Διαμαντοπούλου, Ευάγγελου Βενιζέλου, Χρύσας Αράπογλου, Απόστολου-Αθανασίου Τσοχατζόπουλου, Ιωάννη Μαγκριώτη, Βασιλείου Γερανίδη, Θεοχάρη Τσιόκα, Ιωάννη Δριβελέγκα, Ευάγγελου Αργύρη, Αθανασίου Παπαγεωργίου, Ροδουλας Ζήση, Χρήστου Πρωτόπαπα, Δημητρίου Πιπεργιά, Ανδρέα Μακρυπίδη, Νικολάου-Φωτίου Χατζημιχάλη, Βασιλείου Κεγκέργολου, Γεωργίου Φλωρίδη προς τους Υπουργούς Ανάπτυξης, Οικονομίας και Οικονομικών, Αγροτικής Ανάπτυξης και Τροφίμων και Απασχόλησης και Κοινωνικής Προστασίας, σχετικά με την Βιομηχανία Φωσφορικών Λιπασμάτων Α.Ε.
      Ο Γραμματέας της Κοινοβουλευτικής Ομάδας της Νέας Δημοκρατίας κ. Απόστολος Σταύρου ορίζει Κοινοβουλευτικό Εκπρόσωπο τον κ. Μιλτιάδη Βαρβιτσιώτη.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Ορέστης Κολοζώφ ορίζει Κοινοβουλευτικό Εκπρόσωπο τον κ. Άγγελο Τζέκη και ο Πρόεδρος του Συνασπισμού Ριζοσπαστικής Αριστεράς, κ. Αλαβάνος, ορίζει Κοινοβουλευτικό Εκπρόσωπο τον κ. Αθανάσιο Λεβέντη. 
      Το λόγο έχει ο πρώτος επερωτών κ. Ευάγγελος Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Κυρία και κύριοι συνάδελφοι, η Βιομηχανία Φωσφορικών Λιπασμάτων Θεσσαλονίκης, δηλαδή το αιφνιδιαστικό και αυταρχικό κλείσιμο του εργοστασίου και το πέταγμα των εργαζομένων στο δρόμο, είναι ουσιαστικά το μνημείο της κοινωνικής σκληρότητας, της διαχειριστικής ανικανότητας, της αναπτυξιακής μυωπίας και της πολιτικής αναξιοπιστίας και ανακολουθίας της Κυβέρνησης της Νέας Δημοκρατίας.
      Το πόσο αναξιόπιστη, δε, ανακόλουθη, αλλά και ανάλγητη είναι η Κυβέρνηση προκύπτει και από το γεγονός ότι μία επερώτηση τέτοιας σημασίας, που απευθύνεται σε τέσσερις Υπουργούς, στον Υπουργό Οικονομίας, στον Υπουργό Ανάπτυξης, στον Υπουργό Αγροτικής Ανάπτυξης και στον Υπουργό Απασχόλησης, αντιμετωπίζεται από την Κυβέρνηση στο επίπεδο του αγαπητού φίλου και καθ’ όλα ικανού κ. Γιακουμάτου, ο οποίος όμως προφανώς δεν έχει ούτε τη γνώση ούτε την εξουσιοδότηση να δώσει απαντήσεις για το σκληρό πυρήνα της οικονομικής πολιτικής και της αντικοινωνικής βεβαίως και αντιαναπτυξιακής πολιτικής της Κυβέρνησης.
      Στο ζήτημα της Βιομηχανίας Φωσφορικών Λιπασμάτων δοκιμάζονται μια σειρά από πολύ κρίσιμα ζητήματα. 
      Κατ’ αρχάς έχουμε στο απόγειό του το πρόβλημα της σχέσης ανάμεσα στην Κυβέρνηση και τη διορισμένη από την Κυβέρνηση διοίκηση της Εθνικής Τράπεζας και της Εμπορικής Τράπεζας.
      Η Κυβέρνηση με περισσή υποκρισία, υποτιμώντας τη νοημοσύνη μας -ενώ ξέρουμε όλοι ότι η ίδια επιλέγει και διορίζει τους διοικητές αυτών των τραπεζών, όπως και της Αγροτικής- δηλώνει «αθώα του αίματος» και τη στιγμή που φέρνει στη Βουλή νόμους για να επιλύσει συγκεκριμένα προβλήματα ισολογισμού τραπεζών, μέσα από τη δημιουργία του νέου ασφαλιστικού συστήματος των τραπεζοϋπαλλήλων, σφυρίζει αδιάφορα σε σχέση με τη μη σύναψη κλαδικών συμβάσεων με την Ο.Τ.Ο.Ε. και ακόμα πιο αδιάφορα όταν οι διοικήσεις, οι οποίες έχουν διοριστεί από αυτή, λαμβάνουν ή υπαγορεύουν αποφάσεις που πλήττουν μία ολόκληρη περιοχή, πλήττουν την πραγματική οικονομία, αυξάνουν, αντί να μειώνουν, την ανεργία. 
      Ποιος μπορεί να πειστεί ότι ο κ. Αράπογλου και ο κ. Προβόπουλος παίρνουν τέτοιες αποφάσεις, χωρίς συνεννόηση με τον κ. Αλογοσκούφη και τον κ. Καραμανλή; Πώς είναι δυνατόν τη στιγμή που οι τράπεζες αυτές εμφανίζουν τέτοια κερδοφορία, τέτοια προκλητική στάση απέναντι στους καταναλωτές, να μένουν αδιάφορες απέναντι στην πραγματική οικονομία; 
      Η Κυβέρνηση έχει άποψη για τον αναπτυξιακό και κοινωνικό ρόλο των τραπεζών; Οι τράπεζες είναι για να τζιράρουν τα χρήματα του ελληνικού λαού και να κερδοσκοπούν; Δεν έχουν κοινωνική ευθύνη; Δεν έχουν ευθύνη για την απασχόληση και την ανεργία; Δεν έχουν ευθύνη για τη βιωσιμότητα των επιχειρήσεων; Δεν έχουν ευθύνη για την ανάπτυξη; Και αν δεν έχουν έμμεση ευθύνη για τις επιχειρήσεις που οφείλουν να δανειοδοτούν και να στηρίζουν, δεν έχουν ευθύνη άμεση όταν οι ίδιες είναι οι βασικοί μέτοχοι και άρα οι διοικούντες, μεγάλων παραγωγικών μονάδων, όπως η Βιομηχανία Φωσφορικών Λιπασμάτων; 
      Ποιον «δουλεύει» η Κυβέρνηση όταν προσπαθεί να οχυρωθεί πίσω από την ανεξαρτησία τραπεζών, στις οποίες έχει δώσει εκ προοιμίου πολύ σημαντικό αντάλλαγμα, εξωραΐζοντας τους ισολογισμούς τους -όπως έγινε με τον ισολογισμό κυρίως της Εμπορικής- αλλά και όταν πριμοδοτεί εθελουσία έξοδο στην Εθνική και άλλες μεγάλες επιχειρηματικές αποφάσεις, όπως η πρόσφατη για την αγορά της τουρκικής τράπεζας, οι οποίες είναι σημαντικές πολιτικές αποφάσεις; 
      Η Κυβέρνηση δείχνει επίσης πόσο ψευδής και υποκριτική είναι όταν δηλώνει ανενημέρωτη για την αρχική απόφαση των τραπεζών να κλείσουν το εργοστάσιο της Θεσσαλονίκης, αλλά στη συνέχεια μεσολαβεί, χαίρεται όταν μπορεί να κάνει την παραπλανητική ανακοίνωση ότι το εργοστάσιο ανοίγει και λειτουργεί ξανά, για να χαρούν και στη συνέχεια να απογοητευτούν οικτρά οι εργαζόμενοι και οι οικογένειές τους. Δεν μας εξηγεί, όμως, τι από τα δύο ισχύει.
      Ισχύει το αρχικό δόγμα ότι πρόκειται για αμιγώς επιχειρηματικές αποφάσεις των τραπεζών, χωρίς πολιτικά κριτήρια ή το δεύτερο δόγμα της πολιτικής και κοινωνικής ευαισθησίας της Κυβέρνησης και της δυνατότητάς της να παρεμβαίνει και να αλλάζει την εσφαλμένη και προκλητική απόφαση που πήραν μονομερώς και αυταρχικά οι τράπεζες; Η παλινωδία των τραπεζών και η παλινωδία της Κυβέρνησης αποδεικνύει όλο αυτό το σκηνικό, για το οποίο σας είπα προηγουμένως. Δείχνει όμως και την έλλειψη ευαισθησίας. Διότι όταν ένας Υπουργός, όπως ο Υπουργός Μακεδονίας-Θράκης ή ο Υπουργός Απασχόλησης κάνει μιαν ανακοίνωση και παίζει με την αγωνία οικογενειών, με την αγωνία ανθρώπων γύρω από την επιβίωση τους και το εισόδημά τους, τότε δείχνει ότι έχουμε χάσει πλήρως την αίσθηση κάθε κοινωνικής ευθύνης στα θέματα αυτά. 
      Πρέπει, επίσης, από την πρώτη στιγμή να πούμε ότι η προσπάθεια των διοικήσεων των τραπεζών να πείσουν για την οικονομική λογική της απόφασής τους, δηλαδή για την απόφαση του κλεισίματος του εργοστασίου της Θεσσαλονίκης, δεν αποδίδει. Έχει αποδειχθεί, μέσα από τα ίδια τα στελέχη της επιχείρησης που έχουν μείνει στο πλευρό των εργαζομένων όλο αυτό το μεγάλο διάστημα του αγώνα τους και της κατάληψης, ότι η απόφαση αυτή δεν έχει καμία οικονομική και αναπτυξιακή λογική. Όπως είναι ανεπίτρεπτο και πολιτικά σκανδαλώδες το τεχνητό δίλλημα που επιχειρεί να στήσει η Κυβέρνηση «ή Καβάλα ή Θεσσαλονίκη, ή θα απολυθούν οι εργαζόμενοι στην Καβάλα ή θα απολυθούν οι εργαζόμενοι στη Θεσσαλονίκη». Πρόκειται για ένα κοινωνικά και πολιτικά χυδαίο δίλημμα, το οποίο κανείς δεν έπρεπε να θέσει και το οποίο δεν υπακούει σε καμία οικονομική και αναπτυξιακή λογική. Διότι μπορούν φυσικά να επιβιώσουν και οι δύο μονάδες, αρκεί να προσανατολιστούν σωστά, αρκεί να διοικηθούν σωστά, αρκεί να υπάρχει χρηστή διαχείριση, αρκεί να υπάρχει εξαγωγική πολιτική, αρκεί να υπάρχει μια συγκεκριμένη αντίληψη για το ρόλο τέτοιων βιομηχανιών. Διότι όταν έχεις ένα εργοστάσιο που απασχολεί πεντακόσιους πενήντα περίπου ανθρώπους, που δίνει εργασία μέσα από εργολαβίες σε άλλους χίλιους πεντακόσιους ανθρώπους, που στηρίζεται από όλο τον κλάδο της βιομηχανίας ζωοτροφών, που στηρίζεται από τους εισαγωγείς των προϊόντων του σε άλλες χώρες, τότε μπορείς κάλλιστα να αναδιαρθρώσεις την παραγωγή και μπορείς να κάνεις μια ορθολογική διαχείριση που να αποδίδει οικονομικά αποτελέσματα. Γιατί πρέπει να μάθει η Βουλή και ο ελληνικός λαός ότι το εργοστάσιο στη Θεσσαλονίκη έχει ένα εντυπωσιακά υψηλό ποσοστό παραγομένων προϊόντων μη αγροτικής χρήσης, όπως είναι η χρήση για το νερό που πίνουμε στην Αθήνα και στη Θεσσαλονίκη, που και αυτό ετέθη υπό κίνδυνο τις προηγούμενες εβδομάδες. 
      Έχει τεράστιες εξαγωγικές δυνατότητες. Έχει δυνατότητα παραγωγής οικολογικά ευαίσθητων προϊόντων που θα τροφοδοτήσουν τις αγορές όλης της Νοτιοανατολικής Ευρώπης. Και είναι πραγματικά κωμικοτραγικό την περίοδο που κλείνει το εργοστάσιο ο κύριος Πρωθυπουργός να επισκέπτεται την Κίνα και να καμαρώνει επειδή υπογράφει συμφωνία για να εξαχθούν από την Ελλάδα δύο καραβιές λιπάσματα, λες κι έτσι λύθηκε το πρόβλημα της εγχώριας βιομηχανίας λιπασμάτων. Αυτό δείχνει ότι ο Πρωθυπουργός, αν και Βουλευτής Θεσσαλονίκης, είναι απληροφόρητος, δεν έχει καμία αντίληψη για το τι σημαίνει χημική βιομηχανία, τι σημαίνει παραγωγική δομή στη βόρεια Ελλάδα, πώς μπορούν να αντιμετωπιστούν τα προβλήματα αυτά. 
      Αυτό που λέω αποδεικνύεται και από το γεγονός ότι το πολιτικό προσωπικό της ίδιας της Νέας Δημοκρατίας στη Θεσσαλονίκη έχει καταλάβει την αδικία και την τυφλότητα αυτής της πολιτικής και συμπαρίσταται και στο επίπεδο της Τοπικής Αυτοδιοίκησης στους εργαζόμενους. Διότι εδώ, πέρα από το γενικότερο πρόβλημα που υπάρχει για την κυβερνητική πολιτική, για τις σχέσεις Κυβέρνησης και τραπεζών, για τη σκληρότητα, τον αυταρχισμό, υπάρχει κι ένα πρόβλημα Θεσσαλονίκης και βόρειας Ελλάδας, το οποίο είναι ιδιαίτερα σημαντικό. Ελπίζω να έχει διαβάσει η Κυβέρνηση τα συγκεντρωτικά αποτελέσματα των χρήσεων των βορειοελλαδικών επιχειρήσεων, όπου έχουμε μία εντυπωσιακή κάμψη της κερδοφορίας την προηγούμενη χρονιά, ενώ τα κλαδικά αποτελέσματα σε εθνικό επίπεδο είναι τελείως διαφορετικά. 
      Στη βόρεια Ελλάδα λόγω και της δομής της οικονομίας, αλλά κυρίως του ελληνικού κράτους, λόγω της απόστασης από τα κέντρα λήψης πολιτικών αποφάσεων και με δεδομένο ότι το κράτος και ο ευρύτερος δημόσιος τομέας είναι ένας μεγάλος πελάτης της οικονομίας, έχουμε ένα τραγικό έλλειμμα, μια υστέρηση στη συσσώρευση κεφαλαίου. Η Θεσσαλονίκη έχει μείνει πολύ πίσω και αυτό φαίνεται στα πάντα. Φαίνεται στο αυξημένο ποσοστό ανεργίας, στο μειωμένο ποσοστό επενδύσεων. Φαίνεται στον τρόπο που λειτουργεί η κοινωνία. Φαίνεται στα φαινόμενα συντηρητισμού που αναπτύσσονται. Φαίνεται όλο αυτό στους τομείς της δημόσιας ζωής, από τον αθλητισμό και το ποδόσφαιρο μέχρι τον πολιτισμό. 
      Και αντί η Κυβέρνηση να αναπτύξει ειδικά συντονισμένα μέτρα για την αντιμετώπιση του οικονομικού και αναπτυξιακού προβλήματος της Θεσσαλονίκης με πρωτοβουλίες, με προτάσεις, με γενναίες ρυθμίσεις έρχεται και κλείνει εργοστάσια, κλείνει επιχειρήσεις και τροφοδοτεί την ανεργία. Πού; Εκεί όπου υπάρχει το «μαλακό υπογάστριο» του προβλήματος της ανεργίας, εκεί όπου φαίνεται το διαρθρωτικό πρόβλημα της παραγωγικής μας δομής.
      Άρα, λοιπόν, κυρίες και κύριοι συνάδελφοι, η Κυβέρνηση εμφανίζεται προκλητική απέναντι στη μισή Ελλάδα, στην εκτός Αθηνών Ελλάδα. Και αυτό δεν μπορεί να μείνει αναπάντητο, όχι μόνο γιατί αυτό είναι ένα πολιτικό λάθος, αλλά και γιατί είναι ένα οικονομικό και αναπτυξιακό λάθος. Εκτός και αν πιστεύει η Κυβέρνηση ότι το πρόβλημα θα το λύσει ο Δήμαρχος Θεσσαλονίκης, ο οποίος τώρα διατυπώνει το όραμα η Θεσσαλονίκη να διεκδικήσει τους Ολυμπιακούς Αγώνες του 2036 για να πορεύεται με έναν στόχο, ο οποίος στη συνέχεια μπορεί να μετατεθεί για το 2076 και μετά για το 2136, για να γιορτάσουμε ίσως το 2112 τα διακόσια χρόνια από την απελευθέρωση της πόλης, ενώ όλα τα άλλα εγκαταλείπονται όπως η EXPO, οι επενδύσεις. 
      Αφήστε που τα μεγάλα έργα έχουν μείνει στο σημείο που τα παρέλαβε ο κύριος Σουφλιάς, παρά τις προσπάθειες που κάνει, για να δείτε πόσο εύκολα είναι τα λόγια όταν είσαι έξω από το χορό και πόσο δύσκολο είναι να κάνεις πράγματα, να μετακινείς μια πέτρα από εδώ ως εκεί, όταν έχεις την ευθύνη των χειρισμών για το μετρό, για την υποθαλάσσια, για το αεροδρόμιο, για τη βιομηχανική πολιτική, για την πολιτική απασχόλησης.
      Βέβαια η Βιομηχανία Φωσφορικών Λιπασμάτων είναι ένα δραματικό, αλλά και διδακτικό παράδειγμα για το σύνολο της ιλαροτραγωδίας των δήθεν μεταρρυθμίσεων της Κυβέρνησης. Η Κυβέρνηση πιστεύει ότι το πρόβλημα της ελληνικής οικονομίας είναι πρόβλημα εργασίας, πρόβλημα εργαζομένων, ότι η ελληνική οικονομία δεν έχει την ανταγωνιστικότητα και την προοπτική που πρέπει, γιατί έχουμε αυξημένες αποδοχές, μεγάλο μισθολογικό και μη μισθολογικό κόστος, γιατί έχουμε ισχυρά εργασιακά δικαιώματα και γιατί έχουμε ασφαλιστικές υπερβολές. 
      Αυτό είναι το πρόβλημα της οικονομίας; Το πρόβλημα της οικονομίας δεν είναι η δημόσια διοίκηση, το εκπαιδευτικό σύστημα, οι υστερήσεις σε βασικές υποδομές; Το πρόβλημα της οικονομίας δεν είναι η έλλειψη επιχειρηματικότητας; Πώς εξηγείται η παραγωγικότητα της εργασίας στην Ελλάδα να προσεγγίζει τον ευρωπαϊκό μέσο όρο, να είναι το 93% του ευρωπαϊκού μέσου όρου, οι αποδοχές να είναι ανάλογα με την κατηγορία των εργαζομένων από το 75% έως το 80%, αλλά η αποδοτικότητα του κεφαλαίου να είναι πολύ χαμηλότερη; Πώς εξηγείται η Ελλάδα ως χώρα τα δυο τελευταία χρόνια να κατηφορίζει στον κατάλογο της ανταγωνιστικότητας στην ευρωπαϊκή και τη διεθνή κατάταξη; Φταίνε οι εργαζόμενοι; Δηλαδή το πρόβλημα των επιχειρήσεων είναι το κόστος εργασίας και η ευελιξία, η δυνατότητα να απολύεις και να απολύεις χωρίς αποζημίωση; 
      Αντί, λοιπόν, η Κυβέρνηση να αντιληφθεί ότι δεν υπάρχουν ουδέτερες μεταρρυθμίσεις, ότι οι μεταρρυθμίσεις έχουν πρόσημο προοδευτικό ή αρνητικό και να εφαρμόσει μια πολιτική κοντά στις προεκλογικές της εξαγγελίες, εγκαταλείπει την λογική της ήπιας προσαρμογής, τη λογική του μεσαίου χώρου, τη λογική του κοινωνικού κέντρου και διολισθαίνει στον πολιτικό αυταρχισμό, τη μονομέρεια, την ταξικότητα, εξαναγκάζοντας τη Βουλή να ψηφίζει διατάξεις ανεφάρμοστες. Η ίδια μετά αρχίζει να φέρνει τον πρώτο διορθωτικό νόμο, το δεύτερο διορθωτικό νόμο και μεγαλώνει την τρύπα στο νερό. Αυτό έγινε με τις Δ.Ε.Κ.Ο., αυτό έγινε με την εθελουσία στον Ο.Τ.Ε., αυτό έγινε με το ασφαλιστικό των τραπεζών, αυτό έγινε με τη διευθέτηση του χρόνου εργασίας. Και εκεί που πήγε να εφαρμόσει το νόμο για το ωράριο των καταστημάτων, βλέπουμε μια ομόθυμη κοινωνική αντίδραση και μια αντίδραση των επιχειρήσεων όπως έδειξε και η έρευνα της Γ.Σ.Ε.Β.Ε.. 
      Τι θα μας πει ο κ. Γιακουμάτος; Θα μας πει τι είπε ο Γιώργος Παπανδρέου στο Λαύριο, επαναλαμβάνοντας για μια ακόμη φορά τις ψευδολογίες και τις συκοφαντίες που αναπαράγουν διάφορα στελέχη της κυβερνητικής παράταξης.
      Θα μας πει τι εννοούσε στο «ECONOMIST» όταν μιλούσε για το σκανδιναβικό μοντέλο και αν το ΠΑ.ΣΟ.Κ. το εκφράζουν οι θέσεις που ανέπτυξε ο συνάδελφος κ. Φλωρίδης. 
      Ε, δεν περνάν αυτές οι δημαγωγίες και αυτές οι ευτέλειες. Διότι οι θέσεις του ΠΑ.ΣΟ.Κ. είναι πολιτικά καθαρές, κοινωνικά ευαίσθητες και ως τέτοιες είναι δημοσιονομικά τεκμηριωμένες και αναπτυξιακά εφαρμόσιμες. Γιατί εμείς θέλουμε να εφαρμόσετε το νόμο που ψηφίσαμε το Φεβρουάριου του 2004, το ν.3227/2004, για τις άνεργες μητέρες με ανήλικα παιδιά, για τους άνεργους νέους έως είκοσι πέντε ετών, για τους εργαζόμενους έως πενήντα πέντε ετών που είναι κοντά στη σύνταξη και θέλουν λίγα ένσημα. 
      Γιατί το νόμο του ΠΑ.ΣΟ.Κ. που εξειδικεύει και υλοποιεί μια πολιτική αντίληψη, τον αφήσατε ανεφάρμοστο στα συρτάρια σας και δεν δώσατε ούτε μια ευκαιρία απασχόλησης με βάση τη ρύθμιση αυτή; 
      Αφήστε, λοιπόν, τα φληναφήματα και ελάτε να μας εξηγήσετε την πολιτική σας για το ασφαλιστικό. Δεν απαντήσατε στην πρότασή μας να πάρουμε ως βάση συζήτησης την τεκμηριωμένη επιστημονική έρευνα της ομοσπονδίας των εργαζομένων στα ασφαλιστικά ταμεία. 
      Ελάτε στην Επιτροπή Κοινωνικών Υποθέσεων επιτέλους, ο κ. Αλογοσκούφης με τον κ. Τσιτουρίδη, να πείτε ποια είναι η άποψή σας και κυρίως, αυτά που είπατε στους εργαζόμενους στη Βιομηχανία Φωσφορικών Λιπασμάτων, τηρήστε τα και τιμήστε τα. Δεν μπορείτε να τους κοροϊδεύετε, να τους εξευτελίζετε. Δεν μπορείτε να ταπεινώνετε την κοινωνία. Μια κυβέρνηση που κάνει το λαό εχθρό, μια κυβέρνηση που αντιδικεί με την κοινωνία, μια κυβέρνηση που παράγει ανεργία, που οδηγεί σε καταλήψεις εργοστασίων, είναι μια κυβέρνηση που έχει χάσει το πολιτικό παιχνίδι. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βενιζέλο.
      Το λόγο έχει η κ. Αράπογλου. 
      Για να μη γίνεται διακοπή από το Προεδρείο, αν θέλετε να περάσετε τα πέντε λεπτά, θα χρεώνεστε από τη δευτερολογία σας.
      ΧΡΥΣΗ ΑΡΑΠΟΓΛΟΥ: Ευχαριστώ πολύ, κύριε Πρόεδρε.
      Η επερώτηση αυτή συνοψίζει μια συλλογική κραυγή.
      Κύριε Υπουργέ, η Θεσσαλονίκη δεν αντέχει άλλο κλείσιμο επιχείρησης. Σύμφωνα με τα στοιχεία του Εργατοϋπαλληλικού Κέντρου, τα οποία δεν έχουν διαψευστεί από κανέναν, η ανεργία στη Θεσσαλονίκη έχει φτάσει το 17% ενώ δύο χιλιάδες με δυόμισι χιλιάδες θέσεις εργασίας έχουν χαθεί τον τελευταίο χρόνο. Σας θυμίζω: «ΗΛΙΟΦΙΝ», «ΚΑΠΝΙΚΗ», «ΟΥΡΑΝΙΟ ΤΟΞΟ», «ΚΑΜΑΤΑΚΗΣ». Τα γνωρίζετε πολύ καλά από τις συναντήσεις σας και τις υποσχέσεις που έχετε δώσει στο Εργατικό Κέντρο Θεσσαλονίκης.
      Η περαιτέρω αύξηση της ανεργίας, κύριε Πρόεδρε, στη Θεσσαλονίκη θα σημάνει αποδιοργάνωση του κοινωνικού ιστού. Η πόλη της παραγωγής και της στρατηγικής γεωπολιτικής θέσης, υποχωρεί ολοταχώς. Και δεν είναι δυνατόν μπροστά σ’ αυτό το φαινόμενο να μένει ασυγκίνητη η Κυβέρνηση. 
      Η Κυβέρνηση παρακολουθεί απαθής χωρίς κοινωνική ευαισθησία και βεβαίως χωρίς αναπτυξιακό σχέδιο ούτε για τη χώρα ούτε για την περιφέρεια και βέβαια ούτε για τη Θεσσαλονίκη. 
      Ερωτάσθε, λοιπόν, για την κοινωνική σας ασυγκινησία αλλά και την πολιτική σας αδράνεια, για να μην πω ανικανότητα. Επερωτάσθε για το αναπτυξιακό μοντέλο της Θεσσαλονίκης και  λυπάμαι πραγματικά που βρίσκεται μόνο ο κ. Γιακουμάτος στα έδρανα των Υπουργών. Δεν είναι δυνατόν όταν κάνουμε επερώτηση για ένα θέμα που αφορά το μεγάλο ζήτημα της αναπτυξιακής προοπτικής της δεύτερης πόλης της χώρας με δεδομένα και καταγεγραμμένα τα προβλήματα, να μην υπάρχουν Υπουργοί οι οποίοι θα δώσουν τις εγγυήσεις για την ανάπτυξη της πόλης και της περιοχής. 
      Πώς να παίξει, λοιπόν, η Θεσσαλονίκη το ρόλο της στα Βαλκάνια, τον οποίον όλοι διατεινόμαστε και εμείς και εσείς στη Νέα Δημοκρατία ότι πρέπει να παίξει, όταν στα Βαλκάνια, κύριε Πρόεδρε, η εντατική καλλιέργεια αρχίζει τώρα; Δηλαδή οι μεγάλες δυνατότητες εξαγωγής των λιπασμάτων και των ενισχυτικών εδάφους και όλων αυτών των προϊόντων από τη Βιομηχανία Φωσφορικών Λιπασμάτων τώρα θα μπορούσαν να εξελιχθούν και εμείς κλείνουμε τη βιομηχανία, η οποία βρίσκεται στο σημαντικότερο σημείο, στο σταυροδρόμι δηλαδή των δρόμων που οδηγούν στα Βαλκάνια δυτικά προς βορρά, θα έλεγα και ανατολικά. Πώς είναι δυνατόν να μιλάμε για εξαγωγές λιπασμάτων; Και σας θυμίζω την επίσκεψη του ίδιου του Πρωθυπουργού στην Κίνα και τις συμφωνίες τις οποίες υπέγραψαν, αν δεν κάνω λάθος, για πενήντα τόνους λιπάσματα το χρόνο. 
      Δεν έχω καταλάβει εν τέλει, ποιες είναι οι θεμιτές φιλοδοξίες, οι εθνικές αναπτυξιακές, αυτής της Κυβέρνησης όταν κλείνουμε αυτήν την επιχείρηση.
      Πώς είναι δυνατόν να μιλάμε για στροφή στην ποιοτική καλλιέργεια, όταν κλείνουμε την επιχείρηση, η οποία σίγουρα μπορεί να παράξει ποιοτικά βελτιωτικά και αφήνουμε όλη την ελληνική γεωργία στις εισαγωγές προϊόντων για τη βελτίωση των εδαφών και για τα λιπάσματα, για την ποιότητα των οποίων δεν μπορεί να εγγυηθεί κανείς. Ή μήπως μπορείτε να εγγυηθείτε εσείς, κύριε Γιακουμάτο; Μπορείτε να εγγυηθείτε γι’ αυτό το μεγάλο παιχνίδι που παίζεται να κλείσουμε όλες τις βιομηχανίες Λιπασμάτων στην Ελλάδα; Γιατί και η Καβάλα θα ακολουθήσει και το γνωρίζετε πάρα πολύ καλά και φαίνεται και από τις απαντήσεις που έχετε δώσει κατά καιρούς στις ερωτήσεις τις οποίες έχουμε καταθέσει, που λέτε ότι μένει ανοικτή, προκειμένου να απορροφηθούν κονδύλια που έτσι και αλλιώς υπάρχουν στην επιχείρηση από ευρωπαϊκά ταμεία. Πώς είναι δυνατόν, λοιπόν, η Ελλάδα να έχει επάρκεια και να έχει και εμπιστοσύνη στην παραγωγή των αγροτικών προϊόντων, για την οποία αγροτική παραγωγή τόσος λόγος γίνεται στο θέμα της ανάπτυξης της χώρας, όταν δεν μπορεί να εγγυηθεί αυτό το απλό; 
      Εν τέλει, υπάρχει και ένα μείζον ζήτημα έλλειψης κοινωνικής ευαισθησίας, κύριε Γιακουμάτο. Δεν είναι δυνατόν να απαντάτε σε προηγούμενη ερώτηση Βουλευτή του ΠΑ.ΣΟ.Κ. ότι ο λαός δεν μπορεί να πληρώνει τα ελλείμματα κάποιων επιχειρήσεων, δηλαδή για εσάς αυτή να είναι η ματιά για το μεγάλο πρόβλημα της Βιομηχανίας Φωσφορικών λιπασμάτων ή όπως αλλιώς έχετε πει και δημόσια από τηλεοράσεως -και σας έχω ακούσει και έχω τρομάξει- για την Ολυμπιακή ότι η θεία σας η Βασιλική δεν πρέπει να πληρώνει τα ελλείμματα της Ολυμπιακής. Φοβάμαι ότι αυτό είναι μια τόσο κοντόθωρη και τόσο ελλειμματική ματιά, τόσο ελλειμματική προσέγγιση που πραγματικά καταντάει επικίνδυνη για την ίδια την ανάπτυξη της χώρας και για την προοπτική της δικής σας Κυβέρνησης. 
      Και βεβαίως δεν μπορείτε να εμπαίζετε τους εργαζομένους. Δεν είναι δυνατόν Υπουργοί να λένε ότι το εργοστάσιο παραμένει ανοικτό και την άλλη μέρα οι διοικήσεις των εργοστασίων και οι τραπεζίτες να λένε ότι το εργοστάσιο κλείνει. Εν πάση περιπτώσει, κάντε Υπουργό Εθνικής Οικονομίας τον κ. Αράπογλου, κάντε και Αναπληρωτή Υπουργό του τον κ. Βουρλούμη να τελειώνουμε σε αυτήν τη χώρα. 
      Υπάρχει το μείζον θέμα για το οποίο επερωτάστε, το θέμα των στοιχείων τα οποία έχουν δώσει οι διοικήσεις της εταιρείας. Εδώ οι εργαζόμενοι έχουν δώσει -και θα το καταθέσω στα Πρακτικά της Βουλής- τις μεταχρονολογημένες επιταγές όπου φαίνεται καθαρά από πού προκύπτουν τα προβλήματα της οικονομικής διαχείρισης. Δεν προκύπτουν από το ότι υπάρχει ένα έλλειμμα που δεν μπορούμε να το αντιμετωπίσουμε, αλλά ένα έλλειμμα που δεν έχουμε τη βούληση να το αντιμετωπίσουμε.
      Τέλος, θέλω να αναφερθώ στην πρωτολογία μου, κύριε Πρόεδρε, σ’ ένα άλλο ζήτημα που δεν είναι ήσσονος σημασίας. Είναι το περιβαλλοντικό θέμα. Η Βιομηχανία Φωσφορικών Λιπασμάτων διέπεται από τη συμφωνία ΣΕΒΕΖΟ 2. Δεν μπορεί να γίνει κανένα κλείσιμο της επιχείρησης ή καμία μείωση της παραγωγής χωρίς να υπάρχουν άλλα μέτρα. Γνωρίζετε ότι σήμερα υπάρχουν περισσότεροι από τριακόσιοι τόνοι νιτρικής αμμωνίας, ουσίας εκρηκτικής, που σε περίπτωση ανάφλεξης μπορεί να ανατινάξει όλη τη Θεσσαλονίκη; Γνωρίζετε ότι υπάρχουν εκατοντάδες τόνοι τετραχλωράνθρακα; Ο τετραχλωράνθρακας είναι ένοχος για τη δημιουργία της τρύπας του όζοντος. Γνωρίζετε ότι υπάρχει ατμίζον θειικό οξύ, άκρως επικίνδυνο ακόμα και αν κάποιος το εισπνεύσει; Γνωρίζετε ότι υπάρχουν εκατοντάδες τόνοι όλων σχεδόν των οξέων σε αραιά ή πυκνή μορφή και αν δεν έχει συμβεί τίποτα μέχρι σήμερα είναι εξαιτίας της ωριμότητας των ιδίων των εργαζομένων, οι οποίοι γνωρίζουν να περιφρουρούν και διαρκούσης της καταλήψεως το εργοστάσιο; Είναι δυνατόν να σηκώνετε τα χέρια ψηλά; 
      Θυμάμαι με θλίψη -και με αυτό θέλω να τελειώσω, κύριε Πρόεδρε- μία συνάντηση που έγινε στο Υπουργείο Εθνικής Οικονομίας με το Γενικό Γραμματέα, ο οποίος καθόταν σ’ ένα άδειο γραφείο χωρίς χαρτιά. Ήταν μαζί μας οι εργαζόμενοι, ήμασταν Βουλευτές από τη Θεσσαλονίκη, ήταν και ο κ. Τζέκης και ο κ. Τσοχατσόπουλος. Ήταν ένας Γενικός Γραμματέας, ο οποίος δεν γνώριζε το θέμα μετά από δύο μήνες καταλήψεων και ρωτούσε τους εμπειρογνώμονες –που δεν καταλάβαμε ακριβώς τι εμπειρογνώμονες είναι- ποια είναι η άποψή τους, παρουσία των υπό απόλυση εργαζομένων, παρουσία των Βουλευτών. Αυτή η εικόνα της Κυβέρνησης είναι θλιβερή, είναι αλγεινή και πρέπει να την αντιστρέψετε για το καλό αυτής της χώρας.
      Τέλος,  λυπάμαι που δεν είναι ο κ. Καλαντζής σ’ εκείνο το έδρανο για να του κάνω μία ερώτηση. Αυτή η πρόταση που έχει γίνει προς τους εργαζόμενους από τη διοίκηση να απορροφηθούν στο εργοστάσιο της Καβάλας τι ακριβώς εμπαιγμός είναι;
      Γνωρίζει ο κ. Καλαντζής –το λέω για τον κ. Καλαντζή γιατί είναι Καβαλιώτης- ότι πηγαίνουν αρκετοί από τον Εύοσμο και το Καλοχώρι ή από την Καλαμαριά κάθε μέρα στην Καβάλα για να εργαστούν; 
      Θα πρέπει κάποτε η Κυβέρνηση να καταλάβει ότι οι επερωτήσεις και ο κοινοβουλευτικός έλεγχος που ασκούμε, δεν αφορά μία στείρα αντικυβερνητική πολιτική, αλλά μία ειλικρινή αγωνία για το μέλλον του τόπου, για το μέλλον της Θεσσαλονίκης, για το σταμάτημα της ανεργίας, για την ποιοτική ανάπτυξη, για μία ανάπτυξη με ταυτότητα, για μία ανάπτυξη η οποία θα αξιοποιεί τα στρατηγικά πλεονεκτήματα αυτής της χώρας. 
      Ευχαριστώ πολύ. 
      (Στο σημείο αυτό η Βουλευτής κ. Χρυσή Αράπογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αράπογλου, η οποία έχει εξαντλήσει και το χρόνο της δευτερολογίας. 
      Το λόγο  έχει ο κ. Τσοχατζόπουλος.
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Ευχαριστώ, κύριε Πρόεδρε,. 
      Κύριε Υπουργέ Εργασίας, εσείς μεν επιθυμείτε, όπως διαπίστωσα στην τριμερή συνάντηση με τους εργαζόμενους στην οποία παρευρέθηκα μαζί με άλλους συναδέλφους, να λειτουργήσετε ως διαμεσολαβητής μεταξύ των εργαζομένων και της Κυβέρνησης, αλλά είστε αντίδικος. 
      Έχετε και εσείς ευθύνη, η οποία βέβαια βασικά αφορά τον Υπουργό Εθνικής Οικονομίας και γι’ αυτό καταγγέλλουμε και εκείνον και την Κυβέρνηση συνολικά. Διότι με το κλίμα ασυδοσίας των τραπεζιτών που πέρασε στις επιχειρηματικές δραστηριότητες της χώρας έδωσε το δικαίωμα σ’ αυτήν τη διοίκηση της Β.Φ.Λ. (Βιομηχανίας Φωσφορικών Λιπασμάτων) στην οποία βέβαια είναι οι Αντιπρόεδροι της Εμπορικής και της Εθνικής Τράπεζας να κλείσουν το εργοστάσιο. Αυτοί υποτίθεται ότι έπρεπε να κάνουν μάνατζμεντ σε μία βιομηχανική επιχείρηση, η οποία διεκδικεί τη θέση της όχι στην ελληνική, αλλά στην ευρωπαϊκή αγορά και η οποία πρέπει να αναπτύξει ένα ορθολογιστικό επιχειρηματικό σχέδιο, να αξιοποιήσει τις δυνατότητές της, να φέρει νέες τεχνολογίες, να εκπαιδεύσει το προσωπικό, να διεκπεραιώσει ένα επιχειρησιακό τουλάχιστον τριετές πρόγραμμα επένδυσης, ανάπτυξης και δυναμικής παρέμβασης της μονάδας αυτής σε ολόκληρη την περιοχή της Βαλκανικής. 
      Βέβαια, όλα αυτά είναι ξένα γι’ αυτούς που επιλέξατε να τοποθετήσετε ως διοίκηση, διότι βέβαια αυτό που ενδιαφέρει τόσο αυτούς όσο όμως και εσάς -τον κ. Αλογοσκούφη και την Κυβέρνηση συνολικά- είναι η μεγιστοποίηση των επενδυμένων κεφαλαίων, είναι η άκρατη μορφή καπιταλισμού την οποία υπηρετείτε και η οποία σας οδηγεί να πάρετε αυθαίρετες, παράνομες, μη νόμιμες και μη σύννομες αποφάσεις για να κλείσουν οι τραπεζίτες το εργοστάσιο της Β.Φ.Λ. στη Θεσσαλονίκη. 
      Δεν κερδίζει –λέει- επαρκώς. Βέβαια! Οι κύριοι οι οποίοι συνήθισαν ως ιδιοκτήτες των τραπεζών σε κερδοφορία 70%, 80% και 100% το χρόνο, δεν μπορούν να ανεχθούν να λειτουργήσει μία επιχείρηση η οποία πιθανόν να έχει μικρότερη κερδοφορία της τάξης του 10% ή 15% ή πιθανώς για ένα ή δύο χρόνια και ζημία. Άκουσα να το επικαλείστε, κύριε Υπουργέ, στη συνάντησή μας!  Είπατε ότι έχει ζημία. Ποιος σας είπε ότι είναι για κλείσιμο μία επιχείρηση τριάντα ετών η οποία έχει ζημία για ένα ή δύο χρόνια; Απεναντίας, λάβετε υπ' όψιν ότι πριν τρία, τέσσερα, πέντε χρόνια έγιναν επενδύσεις. Φέραμε το φυσικό αέριο για  να μπορέσει να λειτουργήσει παραγωγικά η επιχείρηση. Εισήχθησαν νέες τεχνολογίες και υπήρξε αναδιάρθρωση και όταν αυτά αποδώσουν από το 2006 και 2007, η επιχείρηση θα είναι και πάλι κερδοφόρα. 
      Όμως, όλα αυτά έπρεπε να τα βάλουν στο κεφάλι σας οι εργαζόμενοι οι οποίοι αναγκάστηκαν να πάρουν τον αγώνα στα χέρια τους. Αυτοί είναι, κύριε Πρόεδρε και κύριε Υπουργέ, οι οποίοι έχουν ανάγκη συμπαράστασης από την Κυβέρνηση και εδώ ζητάμε μια καθαρή απάντηση. Η Κυβέρνηση είναι έτοιμη να πάρει θέση ή θα μας κοροϊδεύει εμπαίζοντάς μας από τη μια μεριά ο Υπουργός βορείου Ελλάδος, από την άλλη μεριά εσείς, από την άλλη μεριά οι Υφυπουργοί και από την άλλη μεριά ο Γενικός Γραμματέας του Υπουργείου Εθνικής Οικονομίας, τον οποίο, όπως είπε η κ. Αράπογλου, συναντήσαμε; Άρρητα ρήματα μας λένε, επί του προκειμένου, διότι η ουσία είναι μια. Εσείς κάνετε το παιχνίδι! Ο Υπουργός Εθνικής Οικονομίας έχει την πλήρη ευθύνη, είναι κατηγορούμενος και έπρεπε να είναι εδώ να απολογηθεί! Πώς έδωσε το πράσινο φως να κλείσει η Β.Φ.Λ.; Γιατί βέβαια θέλει να πουλήσει την Εμπορική, κάτι που είναι προφανές. Άλλωστε, όλες οι εφημερίδες γράφουν γι’ αυτό. Και για να πουλήσει την Εμπορική σε καλό πακέτο, θέλει βέβαια να ξεφορτωθεί τις βιομηχανικές επιχειρήσεις των λιπασμάτων, διότι φαίνεται ότι δεν του επαρκεί η κερδοφορία αυτών των επιχειρήσεων. 
      Όμως, εσείς ως Κυβέρνηση την ίδια στιγμή εγκαλείστε από εμάς να πάρετε μια ξεκάθαρη θέση. Θα στηρίξετε;
      Αυτές οι διαπραγματεύσεις που γίνονται και στις οποίες, μετά από την πίεση των εργαζομένων, μετά από τόσες εβδομάδες απεργιακού αγώνα και κατάληψη, αναγκαστήκατε να προχωρήσετε, θα έχουν αποτέλεσμα; Πρέπει να προτείνετε ορθολογική, όπως είπατε –άλλο εντυπωσιακό εφεύρημα!- διαχείριση του εργοστασίου.  
      Στην αρχή μας είπατε πως θα ξανανοίξει το εργοστάσιο. Μετά, μιλήσατε για ορθολογική διαχείριση του εργοστασίου. Τώρα, δεν ξέρω σε ποια βάση σκέφτεστε να λειτουργήσετε, αλλά το αίτημα και η δίκαιη απόφαση είναι μία: Να λειτουργήσει αμέσως η ενιαία βιομηχανική επιχείρηση στην Καβάλα και στη Θεσσαλονίκη, με ένα επιχειρησιακό τριετές σχέδιο, στο οποίο θα στηριχθεί. 
      Μπορεί πλέον να ανακάμψει, να εξασφαλιστεί η υποστήριξη από συγκεκριμένες τράπεζες για ένα τριετές πρόγραμμα ενδυνάμωσης και παρέμβασης στην επιχείρηση και να εργαστούν όλοι οι εργαζόμενοι ορθολογικά στη βάση λειτουργίας της επιχείρησης, για να μπορέσει πράγματι να ξαναγίνει η επιχείρηση αυτή ο δυναμικός φορέας κάλυψης, όχι μόνο των αναγκών στην Ελλάδα, αλλά και στα Βαλκάνια. 
      Εξάλλου, μην ξεχνάτε, κύριε Υπουργέ, ότι η Β.Φ.Λ. –τόσο το εργοστάσιο της Θεσσαλονίκης όσο και της Καβάλας- είναι το αποτέλεσμα μιας επιλογής. Πριν από πέντε χρόνια έκλεισε το εργοστάσιο της «ΛΗΔΡΑ», μετά το κλείσιμο του εργοστασίου «ΑΕΒΑΝ», στη Δραπετσώνα εννοώ. Και γιατί έγινε αυτό; Για να μπορέσει να υπάρξει μια δυναμική επιχείρηση, η οποία στη μεγάλη ευρωπαϊκή αγορά θ’ ανοίξει τα φτερά της για να σταθεί, διότι υπάρχει χώρος. Υπάρχει χώρος να σταθεί και στον εξωτερικό ανταγωνισμό. Διότι εισάγονται στην Ελλάδα, όπως ξέρετε, από τις ευρωπαϊκές επιχειρήσεις λιπάσματα διαφόρων συνθέσεων, τα οποία είναι ανταγωνιστικά. 
      Όμως, χρειάζεται σωστή επιχειρηματική ανάπτυξη και αξιοποίηση των δυνατοτήτων των εργαζομένων, οι οποίοι έχουν επενδύσει, κύριε Υπουργέ –μη το ξεχνάτε αυτό- για πολλά χρόνια στην υπεραξία, στην παραγωγικότητα και στην ενδυνάμωση της επιχείρησης, με τη δική τους ζωή και εργασία. Αυτό τους δίνει το δικαίωμα να απαιτούν από την Κυβέρνηση πλέον –προσέξτε, γιατί αυτό απευθύνεται σ’ εσάς- στη βάση της δικής τους συμβολής και προσφοράς, για να υπάρξει επί τόσα χρόνια αυτή η δυναμική επιχείρηση, την υπεύθυνη παρέμβαση της πολιτείας. 
      Η πολιτεία δεν είναι μόνο για να κάνει τον Πόντιο Πιλάτο και να παραπέμπει στις τράπεζες. Έχει πολιτική ευθύνη. Εμείς σας καλούμε σ' αυτό να πάρετε θέση. Να σταθείτε θετικά στο αίτημα των εργαζομένων να ξαναλειτουργήσει η επιχείρηση. Από εκεί και πέρα την ευθύνη την έχετε εσείς. Εμείς στηρίζουμε τους εργαζόμενους. Θα συνεχίσουμε να τους στηρίζουμε. Οι αγώνες πρέπει να συνεχιστούν. Γιατί μόνο με αγώνες θα επιβάλουν σε τελική ανάλυση το δίκαιό τους οι εργαζόμενοι. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, εξαντλήσατε το χρόνο της δευτερολογίας. 
      Το λόγο έχει ο κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Ευχαριστώ, κύριε Πρόεδρε. 
      Κύριε Υπουργέ, απορώ που σας βλέπω σήμερα εδώ. Τι δουλειά έχετε εσείς εδώ; Εσείς είστε από το Υπουργείο Απασχόλησης και Κοινωνικής Προστασίας. Φαντάζομαι ότι έχετε έρθει από ευαισθησία προς τους εργαζόμενους και καλά κάνετε. 
      Όμως, πού είναι ο αρμόδιος Υπουργός; Πού είναι ο αρμόδιος Υπουργός για τη βιομηχανία; Πού είναι ο αρμόδιος Υπουργός για τις τράπεζες και τις αποφάσεις που παίρνουν, εκείνες τουλάχιστον όπου διορίζει ο ίδιος το διοικητή; 
      Έχουμε κάνει μια μόδα τελευταία, η οποία έχει πάρει γενική έκταση στην Κυβέρνησή σας. Κάνει πως δεν ξέρει τίποτα για τα προβλήματα της βιομηχανίας. Δεν την αφορά. Κάθε φορά που κλείνει μια από τις πολλές επιχειρήσεις που κλείνουν –και μη μου πείτε, βέβαια, ότι φταίμε εμείς που κλείνουν, γιατί σε λίγο θα αρχίσει να χάνει η συζήτηση τη σοβαρότητά της- όταν συνέχεια έχουμε αυτά τα προβλήματα στη Θεσσαλονίκη, στη Νάουσα, στη Θράκη και στις άλλες πόλεις, τότε εμφανίζεται πάλι μόνο ο Υφυπουργός Απασχόλησης κ. Γιακουμάτος να δίνει κάποια επιδόματα και να μιλάει για κάποιες επιδοτήσεις. Καλά είναι όλα αυτά, αλλά δεν λύνουν κανένα πρόβλημα. Είναι αμφίβολης αποτελεσματικότητας. 
      Και ερωτώ: Πού είναι ο Υπουργός ο αρμόδιος για τη βιομηχανία; Δύο φορές από το Νοέμβριο έχουμε κάνει επίκαιρη επερώτηση για τα θέματα της βιομηχανίας και των φθινουσών περιοχών και δεν επιλέγεται ποτέ. Πείτε στον κ. Σιούφα ότι κάποια στιγμή πρέπει να δεχθεί αυτό το διάλογο. Να δούμε τελικά ποια είναι η πολιτική της Κυβέρνησης για την ελληνική βιομηχανία. Υπάρχει; 
      Τι θα γίνει με αυτά; Τι γίνεται με τους κλάδους της βιομηχανίας που δοκιμάζονται; Έχετε πολιτική αναδιάρθρωσης; Τι γίνεται με τις φθίνουσες περιοχές στις οποίες σε λίγο η ανεργία θα έχει πάρει εκρηκτικές διαστάσεις; Έχετε προτάσεις ανασυγκρότησης; Τι κάνουμε με τη Θεσσαλονίκη; Τι κάνουμε με τη Νάουσα; Ποιες είναι οι προτάσεις ανασυγκρότησης; Να δώσουμε επιδόματα;
      Ξέρουμε όλοι πάρα πολύ καλά ότι, όταν παραλάβαμε την Κυβέρνηση το 1994 από σας, είχαμε δύο τέτοιες νεκρές πόλεις, το Λαύριο και τη Σύρο. Είδατε τι έχει γίνει στο Λαύριο δέκα χρόνια μετά. Γιατί υπήρξε σχέδιο ανασυγκρότησης.
      Και το σχέδιο ανασυγκρότησης έχει δύο χαρακτηριστικά. Το ένα έχει να κάνει με τη δημιουργία νέων οικονομικών δραστηριοτήτων και τη βοήθεια της τοπικής κοινωνίας, των εργοδοτών, των εργαζομένων, της αυτοδιοίκησης, του κράτους μέσα από ένα ειδικό ταμείο που μπορεί να υπάρξει σε αυτήν την κατεύθυνση και το δεύτερο έχει να κάνει με την αναδιάρθρωση, την εξυγίανση και τη σωτηρία επιχειρήσεων σε κλάδους που μπορούν να προχωρήσουν μέσα στην ελληνική οικονομία. Αυτό είναι ένας συνδυασμός οριζόντιων και κλαδικών πολιτικών, δηλαδή.
      Αλλά στην Ελλάδα, αυτό δεν υπάρχει σήμερα. Είναι πληγή αυτή η ιστορία. Και απορώ πώς το Υπουργείο Ανάπτυξης δεν δέχεται να έρθει στη Βουλή –και υπάρχει ένα θέμα κοινοβουλευτικής τάξης- να συζητήσει αυτήν την επερώτηση, στην οποία βεβαίως εντάσσεται και η σημερινή συζήτηση, παρά ήρθατε πάλι εσείς.
      Πάμε τώρα στα Φωσφορικά Λιπάσματα. Τι θα μας πείτε για τα Φωσφορικά Λιπάσματα; Ότι έχετε αγωνία για τους εργαζόμενους, ότι θα κοιτάξετε να δώσετε κάποια επιδότηση ή να πάνε στην Καβάλα να δουλέψουν. Μα, είναι σοβαρά πράγματα αυτά; Μπορούμε να κουβεντιάσουμε τι θα γίνει τελικά με την ελληνική βιομηχανία στον κρίσιμο αυτό τομέα των λιπασμάτων; Δεν θα έχουμε βιομηχανία δηλαδή;
      Πάρθηκαν επώδυνες αποφάσεις τα προηγούμενα χρόνια. Επιλέχθηκε να ενισχυθούν τα εργοστάσια της Βιομηχανίας Φωσφορικών Λιπασμάτων. Και υπήρξαν εργαζόμενοι, οι οποίοι δυσαρεστήθηκαν ιδιαίτερα και εργοστάσια που δοκιμάστηκαν γι’ αυτή την απόφαση. Τώρα είναι μια εποχή θετική για τα λιπάσματα. Ανοίγουν εντατικές καλλιέργειες σ’ όλα τα Βαλκάνια. Υπάρχει ζήτηση. Ζητούνται συνέχεια εξαγωγές. Και τον καιρό που η αγορά παίρνει τα πάνω της, εσείς παίρνετε απόφαση να κλείσετε ένα εργοστάσιο. Γιατί;
      Να σας πω γιατί. Γιατί σας το επέβαλε η Εμπορική Τράπεζα, για να μπορεί να πουληθεί μια ώρα αρχύτερα, να βγάλει από πάνω της το βάρος. Μα, με τον ίδιο τρόπο έγινε και το ασφαλιστικό των τραπεζοϋπαλλήλων και μάλιστα μ’ ένα δωράκι 500.000.000.000 δραχμών προς τον υποψήφιο αγοραστή μέσα από μια μελέτη, η οποία έχει εντονότατα αμφισβητηθεί, διότι οι παραδοχές, της όχι μόνο είναι στον αέρα, αλλά είναι και εκ του πονηρού.
      Τι γίνεται εκεί πέρα; Και τι γίνεται εδώ; Η αγορά ζητάει λιπάσματα και εμείς κλείνουμε την επιχείρηση και τους λέμε να πάνε στην Καβάλα; Εμφανίζονται Υπουργοί, οι οποίοι είναι «οι καλοί της παρέας» και Υπουργοί, οι οποίοι είναι οι κακοί της παρέας; Κοροϊδεύετε τους εργαζόμενους; Τη μία μέρα τους λέει ο ένας «εντάξει, τα καταφέραμε, θα λειτουργήσει το εργοστάσιο» και την άλλη μέρα τους λέει ο άλλος –διότι προφανώς το βράδυ παρενέβη ο τραπεζίτης- «με συγχωρείτε, λάθος»; Αυτό λέγεται πολιτική;
      Και εν τέλει, τι περιμένουμε από σας; Να βγείτε να κοιτάξετε την πραγματικότητα. Έχει, λέει, το εργοστάσιο προβλήματα. Βεβαίως και έχει. Και εμείς δεν είμαστε υπέρ του να λειτουργούν τα εργοστάσια με ζημιές. Αλλά να δούμε πώς φτάνουμε εδώ και ποιες είναι οι προοπτικές. Να δούμε τι έγινε αυτά τα χρόνια, κύριε Υπουργέ;
      Γιατί εμένα μου λένε πάρα πολλοί εργαζόμενοι ότι επιταγές και συναλλαγματικές κυκλοφορούσαν και δεχόταν το εργοστάσιο -με άλλες ημέρες πληρωμής- και μάλιστα είναι ένα εργοστάσιο που ελέγχεται από τράπεζες που διορίζει τον διοικητή τους το δημόσιο. Μου λένε ότι γινόταν μια ιστορία μέσα από αυτή την πατέντα, η οποία φόρτιζε υπερβολικά την επιχείρηση στον οικονομικό τομέα και δημιουργούσε ζημιές, ότι έπαιζαν διάφορα παιχνιδάκια οι διοικήσεις με προμηθευτές και άλλα τέτοια, τα οποία οι εργαζόμενοι έχουν καταγγείλει και μάλιστα με ιδιαίτερα έντονο τρόπο. Και μιλάμε για πολλά, πολλά, πολλά χρήματα.
      Κακοδιοίκηση. Θα πληρώσουν οι εργαζόμενοι τα αποτελέσματα της κακοδιοίκησης; Παρουσιάστηκε κανένα πλάνο συγκεκριμένο, το οποίο έχει όραμα αυτή τη στιγμή, για το τι θα γίνει με την αγορά των λιπασμάτων; Καταδικάζουμε κόσμο στην ανεργία στην επιβαρημένη Θεσσαλονίκη και δεν έχουμε δει ότι είχαμε τη δυνατότητα με σωστή διοίκηση, με σωστό προγραμματισμό, με μια συμφωνία γενικότερη, που θα ενέτασσε εργαζόμενους στην πορεία αυτή ανασυγκρότησης της επιχείρησης, να εκμεταλλευτούμε τις αναδυόμενες αγορές των Βαλκανίων στα ζητήματα αυτά, τώρα που αλλάζουν οι καλλιέργειες σ’ όλη αυτή την περιοχή;
      Αυτό όμως θέλει σχέδιο, θέλει στρατηγική, θέλει πολιτική. Δεν θέλει μέτρα από το Υπουργείο Απασχόλησης για τα επιδόματα ανεργίας. Έχετε πολιτική; Εάν ναι, να την εφαρμόσετε και να προχωρήσετε. Και φέρτε τη μας εδώ να τη συζητήσουμε και αν είναι σωστή, να συμφωνήσουμε. Εάν δεν έχετε, από κει και πέρα οι «ασπιρίνες» δεν πρόκειται να σας σώσουν.
      Ο κόσμος θα δώσει τη μάχη του. Και ο κόσμος ξέρει πολύ καλά ότι η μάχη του αυτή δεν είναι απλά και μόνο για να διαμαρτυρηθεί και να καταγγείλει. Είναι για να εξασφαλίσει την επιβίωσή του. Γιατί πια υπάρχει πρόβλημα επιβίωσης. Και μην παίζετε με τα νούμερα της ανεργίας και τις κατασκευές του κ. Κοντοπυρράκη. Δεν μας απασχολούν αυτά. Εμείς βλέπουμε τι πραγματικά γίνεται αυτή τη στιγμή στη βόρεια Ελλάδα. Βλέπουμε την πραγματική απειλή που προβάλλει πάνω από τον εργαζόμενο.
      Αυτό αποτυπώνεται, αν θέλετε, όταν ερωτάται ο εργαζόμενος και ο πολίτης. Τον ρωτάνε: «Πήγε καλύτερα η κατάσταση της ανεργίας αυτά τα χρόνια, βλέπεις περισσότερες προοπτικές, βλέπεις ελπίδες;». Και απαντάει «όχι» κατά 70% έως 80%. «Χειρότερη», λέει, «είναι η κατάσταση».
      Είστε περήφανοι γι’ αυτό; Κανείς μας δεν μπορεί να είναι περήφανος μ’ αυτήν την κατάσταση και κανείς δεν λέει ότι τα ζητήματα αυτά τα έλυσε στο παρελθόν. Λέμε, όμως, ότι προσπαθήσαμε. Λέμε ότι κάναμε την ιστορία του Λαυρίου. Λέμε ότι δημιουργήσαμε όρους ανασυγκρότησης. 
      Λέμε ότι τελικά πρέπει να υπάρχει μεράκι, δουλειά, πρόγραμμα, όραμα και προοπτική για να κάνει κανείς αυτή την πολιτική. Αν έχετε αυτό το όραμα, να το αποδείξετε. Αν δεν το έχετε –γιατί φαίνεται ότι δεν το έχετε- από εκεί και πέρα να ξέρετε ότι θα βρείτε απέναντί σας, όχι μόνο εμάς, αλλά όλη την κοινωνία, η οποία φθάνει στα όριά της υφιστάμενη τις συνέπειες της πολιτικής που ασκείτε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα, ο οποίος επίσης εξάντλησε το χρόνο της δευτερολογίας του.
      Ο Βουλευτής κ. Ιωάννης Ιωαννίδης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια.
      Το λόγο έχει ο Υφυπουργός κ. Γιακουμάτος.
      ΑΓΓΕΛΟΣ ΤΖΕΚΗΣ: Όλοι οι Βουλευτές θα έπρεπε να είναι εδώ.
      ΠΡΟΕΔΡΕΥΩΝ (Γεώργιος Σούρλας): Σήμερα η Νέα Δημοκρατία έχει συνδιάσκεψη και άλλες φορές δεν γινόταν κοινοβουλευτικός έλεγχος την ημέρα των συνδιασκέψεων.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, κυρίες και κύριοι συνάδελφοι, θα πρέπει οι αγαπητοί συνάδελφοι του ΠΑ.ΣΟ.Κ. να καταλάβουν ότι η νέα διακυβέρνηση έχει ένα μοντέλο κυβέρνησης, το οποίο δεν είναι ατομικό είτε προσωπική στρατηγική και διαδρομή. Είναι μια ενιαία πολιτική έκφραση, είναι μια συλλογική δουλειά και υπάρχει και συλλογική ευθύνη. 
      Άρα, λοιπόν είτε είναι Υπουργός ο Σιούφας είτε ο Αλογοσκούφης είτε ο Τσιτουρίδης ή οποιοσδήποτε άλλος, μία είναι η Κυβέρνηση, μία είναι η πολιτική δράση, μία είναι η πολιτική ευθύνη. Αυτό δεν το είχατε καταλάβει επί των ημερών σας και αλλιώς κυβερνούσατε. Αυτό, λοιπόν, σας λέω σαν απάντηση. Η Κυβέρνηση εκφράζεται μέσα από το πρόγραμμά της, μέσα από την εμπνευσμένη καθοδήγηση του Προέδρου και Πρωθυπουργού Κωνσταντίνου Καραμανλή και όλοι οι άλλοι έχουμε την ευθύνη της δράσης και των επιλογών.
      Θέλω να ξεκαθαρίσω κάτι ακόμη, κύριε Βενιζέλο. Η δήλωση του κ. Τσιτουρίδη, του Υπουργού Απασχόλησης και του κ. Καλαντζή, όπως την έχετε και από τα Πρακτικά, είναι σαφέστατη. Στις 24-2-2006 ο Υπουργός Απασχόλησης κ. Τσιτουρίδης, δέκα ημέρες μετά την ορκωμοσία του, σε συνάντηση στο Υπουργείο τόνισε την ανάγκη για εξεύρεση της ορθολογικότερης δυνατής λύσης. Αυτή είναι η δήλωση που υπάρχει στα Πρακτικά της Βουλής. 
      Επίσης, σαφής ήταν και η δήλωση του κ. Καλαντζή. Διαβάζω επί λέξει: «Η Κυβέρνηση προσπαθεί να βρει την ορθολογικότερη δυνατή λύση στο μεγάλο πρόβλημα που αντιμετωπίζουμε αυτήν τη στιγμή στη Θεσσαλονίκη με το κλείσιμο του εργοστασίου λιπασμάτων. Να είστε βέβαιοι ότι προς αυτήν την κατεύθυνση θα δώσουμε όλοι, όλες μας τις δυνάμεις». Αυτές είναι οι δηλώσεις και του κ. Τσιτουρίδη, του Υπουργού Απασχόλησης και του κ. Καλαντζή, του Υπουργού Μακεδονίας-Θράκης, οι οποίες δεσμεύουν την Κυβέρνηση.
      Κύριε Πρωτόπαπα, αναφερθήκατε σε κακοδιαχείριση, σπατάλες και καταχρήσεις ίσως, λαμπρό πεδίο δόξης είναι η δικαστική οδός. Απορώ με το ΠΑ.ΣΟ.Κ. -γιατί κυβερνήσατε μέχρι το 2004- που δεν είχατε προσφύγει στην εισαγγελία έστω και τα δύο τελευταία χρόνια να καταθέσετε όλα αυτά τα στοιχεία για να δικαστούν εκείνοι που είναι ένοχοι κατ’ εσάς. Τι τα φέρνετε στη Βουλή; Αλλιώς δώστε μας τα στοιχεία να τα πάμε εμείς στον εισαγγελέα. Όμως, να λέτε πράγματα που δεν τεκμηριώνονται, αυτό δεν είναι λογικό. 
      Το τέταρτο σημείο είναι η πώληση της Εμπορικής. Αυτό περιλαμβάνεται στο πρόγραμμα της Νέας Δημοκρατίας. Εμείς δεν αιφνιδιάζουμε κανένα. Εμείς θέσαμε υπ’ όψιν του ελληνικού λαού ένα πρόγραμμα που συνολικά εγκρίθηκε στις 7 του Μάρτη. Ο ελληνικός λαός είπε: «Κύριοι του ΠΑ.ΣΟ.Κ. φθάνει πια». Θα εφαρμόσουμε το πρόγραμμα κατά κεραία. Μέσα στο πρόγραμμα, κύριε Τσοχατζόπουλε, είναι και η πώληση της Εμπορικής. Άρα, λοιπόν, αυτό είναι εγκεκριμένο από τον ελληνικό λαό. Τελεία και παύλα. 
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Το εργοστάσιο γιατί το κλείνετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν είχα σκοπό σήμερα, κύριε Βενιζέλο, να ασχοληθώ ούτε με το Λαύριο ούτε με τον Ντε Βιλπέν ούτε με το σουηδικό μοντέλο.
      Δεν είχα σκοπό, διότι εδώ σέβομαι την αγωνία…
      	ΕΥΑΓΓΕΛΟΣ ΒΕΝΙΖΕΛΟΣ: Μην κάνετε την περιστερά τώρα!
      	ΠΡΟΕΔΡΕΥΩΝ (Γεώργιος Σούρλας): Μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σέβομαι την αγωνία και το άγχος των εργαζομένων. Δεν ήλθαμε εδώ να μιλήσουμε για το γαλλικό μοντέλο ή το σουηδικό. 
      Προκαλείτε, κύριε Βενιζέλο. Μας προλάβατε εκ των προτέρων και είπατε για συκοφαντίες και δημαγωγία. Είναι συκοφαντία και δημαγωγία επί λέξει το τι είπε ο Πρόεδρός σας και μέσα στη Βουλή. Θα διαβάσω τα Πρακτικά.
      ΕΥΑΓΓΕΛΟΣ ΒΕΝΙΖΕΛΟΣ: Τα έχετε και γραμμένα και συμπτωματικά δεν είχατε πρόθεση…
      ΠΡΟΕΔΡΕΥΩΝ (Γεώργιος Σούρλας): Κύριε Βενιζέλο, σας παρακαλώ, μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχω τα Πρακτικά της Βουλής, δεν είναι δικό μου κείμενο. Άντε, λοιπόν, να συνεννοηθούμε για το τι είπε ο Γεώργιος Παπανδρέου, ο Πρόεδρος του ΠΑ.ΣΟ.Κ. και Αρχηγός της Αξιωματικής Αντιπολίτευσης στην προ ημερησίας διατάξεως συζήτηση στη Βουλή για την ανεργία των νέων.
      ΕΥΑΓΓΕΛΟΣ ΒΕΝΙΖΕΛΟΣ: Το έργο το έχουμε δει!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επί λέξει τα Πρακτικά –και είναι στη διάθεσή σας, δεν κάνω ούτε μία παράφραση- λένε: «Πρώτα απ’ όλα για τις προεκλογικές μας εξαγγελίες στο Λαύριο είχα πει συγκεκριμένα» -και αν θέλετε να το διαβάσετε- «όλοι οι νέοι απόφοιτοι Λυκείου ή Τεχνικών Λυκείων μέχρι την ηλικία των είκοσι πέντε ετών να μπορούν να προσλαμβάνονται από κάθε είδους επιχείρηση για τέσσερα χρόνια, με πλήρη μισθό και πλήρη ιατροφαρμακευτική περίθαλψη, χωρίς οι επιχειρήσεις ή οι νέοι να υποχρεώνονται να καταβάλλουν ασφαλιστικές εισφορές. Για τους αποφοίτους Α.Ε.Ι. και Τ.Ε.Ι. το όριο ηλικίας θα μπορούσε να είναι τα είκοσι εννέα έτη». 
      «Μας κατηγορούν» -λέει ο Γεώργιος Παπανδρέου- «ότι εμείς προτείνουμε και ότι εγώ πρότεινα ανασφάλιστη εργασία. Κάθε άλλο και επιμένω σ’ αυτήν την πρόταση. Δεν θα θέλατε να καταλάβετε αυτήν την πρόταση; Γιατί θέλετε μόνο να συκοφαντείτε τις προτάσεις μας; Εμείς σας καλούμε και τώρα να το υιοθετήσετε, γιατί τα χρόνια αυτά μπορούν να εξαγοραστούν με την ενίσχυση του κράτους, από το κράτος».
      Δηλαδή τι εννοεί; Ότι ο Έλληνας φορολογούμενος πολίτης θα πληρώνει ανασφάλιστη εργασία μέχρι είκοσι εννέα ετών. Και ερωτώ: Ποιος εργοδότης θα προσλάβει κάποιον πάνω από είκοσι εννέα ετών; Και δεν αναλύω ότι αυτή η πρόταση είναι γαλλική, είναι εκπρόσωπος του ντε Βιλπέν. Αυτό είναι το ένα.
      Πάμε στο σουηδικό μοντέλο για το οποίο μας προκαλέσατε σήμερα, γιατί υπάρχει ο καλός συνάδελφος ο Γιώργος Φλωρίδης, κύριε Βενιζέλο -εσείς το καταδείξατε τηλεοπτικά χθες το βράδυ στον ALPHA- και το λέω αυτό και διαβάζω πάλι ένα απόσπασμα του Γεωργίου Παπανδρέου πάλι στην προ ημερησίας διατάξεως συζήτηση στη Βουλή. Αυτολεξεί διαβάζω, κύριε Καστανίδη. 
      Λέει: «Και τέλος προτείνουμε με ειδικά περιφερειακά προγράμματα να αντιμετωπίσουμε προβλήματα σε περιοχές όπου έχουμε τεράστια ανεργία, όπως στη Μακεδονία. Και δεν χρειάζεται κανείς να ανακαλύψει τον τροχό». Αυτά είπε ο Γεώργιος Παπανδρέου. «Αγγλία. Σουηδία, Ολλανδία». Δέκα φορές κάνει αναφορά ο Γεώργιος Παπανδρέου στο σουηδικό μοντέλο. 
      Ερωτώ: Γνωρίζει ο κ. Παπανδρέου ότι στην Αγγλία έχουν ατομικές συμβάσεις εργασίας και ότι δεν υπάρχουν ούτε καν επιχειρησιακές; Γνωρίζει το σουηδικό μοντέλο; 
      Ο κ. Φλωρίδης τι είπε; Είπε επί λέξει ότι στη Σουηδία μία επιχείρηση είναι ελεύθερη να απολύσει όσους εργαζόμενους θέλει. Δηλαδή τι μας λέει ο πρώην συντονιστής του ΠΑ.ΣΟ.Κ.; Λέει για ελεύθερες απολύσεις, να φύγουν και τα λιπάσματα, να φύγουν όλοι. Αυτό λέει εδώ επί λέξει. Και βέβαια, στέλνει μία επιστολή που είναι πιο πολύ βαρύνουσα για το ΠΑ.ΣΟ.Κ. χθες στον Γεώργιο Παπανδρέου και λέει η επιστολή Φλωρίδη: «Δεν πρέπει να ανακόψεις την προσπάθεια του ΠΑ.ΣΟ.Κ. να συγκροτήσει σύγχρονες θέσεις για το πώς επιτυγχάνεται η απασχόληση και η ασφάλεια των εργαζομένων και των ανέργων, ιδιαίτερα των νέων». Δηλαδή τι λέει ο κ. Φλωρίδης; «Κύριε Παπανδρέου, εμένα καρατομήστε με, αλλά μη σταματάτε τις νέες θέσεις, τις σύγχρονες θέσεις του σουηδικού μοντέλου». Αυτό λέει.
      Άρα, λοιπόν, γιατί, κύριε Βενιζέλο, «ξύνεστε στη γκλίτσα του βοσκού» και έρχεστε πρωί-πρωί να μας πείτε ότι είναι συκοφαντίες αυτά τα γεγονότα τα οποία διαβάζω επί λέξει από τα Πρακτικά; Είναι θέσεις τις οποίες κρύβετε και αποσιωπάτε συνειδητά γιατί είναι «παλιά σας τέχνη κόσκινο», κύριε Βενιζέλο.
      Θα παρακαλούσα, επειδή είστε συντονιστής και υπεύθυνος -και το λέτε και με μεγάλο καμάρι- στον τομέα απασχόλησης, να πάρετε το ν. 1545/1985. Σας τον κάνω δώρο, κύριε Βενιζέλο. Η διγλωσσία του ΠΑ.ΣΟ.Κ. έχει και όρια. 
      Τι λέει ο νόμος αυτός, κύριοι του ΠΑ.ΣΟ.Κ., του 1985 επί Ανδρέα Παπανδρέου; Λέει: «Ο άνεργος που δεν δέχεται να απασχοληθεί σε εργασία που του προσφέρεται στον ευρύτερο επαγγελματικό του κλάδο ή δεν δέχεται να παρακολουθήσει προγράμματα επαγγελματικής κατάρτισης του Ο.Α.Ε.Δ. ή άλλων φορέων που συνεργάζονται με τον Ο.Α.Ε.Δ. για την ταχύρρυθμη εγκατάσταση του εργατικού δυναμικού, χάνει την αξίωση για επιδότηση». Αυτός είναι νόμος δικός σας, του 1985.
      Τι λέει ο νόμος αυτός; Λέει ότι έρχεται το σύγχρονο ΠΑ.ΣΟ.Κ. δια Φλωρίδη να πει «ελεύθερες οι απολύσεις». Και έρχεται και το παλιό ΠΑ.ΣΟ.Κ. να μας πει με διγλωσσία ότι δεν θα είσαι ούτε στο ταμείο Ο.Α.Ε.Δ., αν μια φορά σε καλέσει και δεν πας. Αυτή είναι η διγλωσσία του ΠΑ.ΣΟ.Κ., αυτή είναι η σοσιαλιστική του ευαισθησία και αυτή είναι η συμπεριφορά του, που ο Έλληνας δεν ξεχνά! Τη θυμήθηκε 7 του Μάρτη, θα τη θυμηθεί πάλι το 2008! Γιατί ξέρει ότι έχετε δυο γλώσσες, άλλα λέτε και άλλα κάνετε!
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Για το εργοστάσιο να μας πείτε! Μην το πάτε αλλού!
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Τσοχατζόπουλε, μη διακόπτετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Εσείς με πήγατε από το Λαύριο στην Ημαθία, με φθάσατε στη Σύρο και μέχρι το Καρλόβασι. Σας παρακαλώ!
      ΕΥΑΓΓΕΛΟΣ ΒΕΝΙΖΕΛΟΣ: Από το ταξίδι ζαλιστήκατε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρίες και κύριοι συνάδελφοι, το ΠΑ.ΣΟ.Κ. γι’ άλλη μια φορά αποδεικνύεται…
      ΑΝΑΣΤΑΣΙΟΣ ΧΩΡΕΜΗΣ: Για τα λιπάσματα να μας πείτε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ποιος το είπε αυτό;
      ΑΝΑΣΤΑΣΙΟΣ ΧΩΡΕΜΗΣ: Για τα λιπάσματα σας ρωτήσαμε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γι’ αυτό μιλάω, κύριε. Δεν ήσασταν εδώ. Τώρα ήρθατε. Να το λέγατε στους δικούς σας, όταν μίλαγαν για τη Σύρο!
      Το ΠΑ.ΣΟ.Κ., κυρίες και κύριοι συνάδελφοι, γι’ άλλη μια φορά αποδεικνύεται ανήμπορο. Δεν μπορείτε να αρθρώσετε έναν πολιτικό αξιόπιστο λόγο. Παραμένετε προσκολλημένοι και αιχμάλωτοι στο χθες, σ’ όλα αυτά τα βαρίδια, σ’ όλη αυτήν τη γκρίζα κατάσταση που πέρασε ο ελληνικός λαός. 
      Αυτήν την τακτική την επαναλαμβάνετε και σήμερα εδώ και έρχεστε εδώ να ρωτήσετε για τα λιπάσματα και ειδικά για τα λιπάσματα Θεσσαλονίκης. Ποιοι, κύριε Βενιζέλο; Τσοχατζόπουλος: Υπουργός, πρώτος τη τάξει –επί κυβερνήσεων ΠΑ.ΣΟ.Κ. μέχρι το 2004- Ανάπτυξης και άλλων Υπουργείων, Βουλευτής Θεσσαλονίκης. Βενιζέλος: Υπουργός μέγας επί κυβερνήσεων ΠΑ.ΣΟ.Κ.. Καστανίδης: Υπουργός. Μόνο η κ. Αράπογλου δεν ήταν τότε, δυστυχώς για εκείνη και ευτυχώς για το ΠΑ.ΣΟ.Κ.!
      Το λέω αυτό, κύριε Βενιζέλο, γιατί…
      ΧΑΡΑΛΑΜΠΟΣ ΚΑΣΤΑΝΙΔΗΣ: Προφανώς, δεν καταλάβατε τι είπατε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ήθελα να πω και ευτυχώς για εμάς. Το διορθώνω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εντάξει. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ήθελα να πω, κυρία Αράπογλου, ότι δεν ήσασταν Υπουργός επί ΠΑ.ΣΟ.Κ. και ευτυχώς για εμάς, γιατί θα είχατε καταφέρει περισσότερα στη Θεσσαλονίκη. Έκανα ένα λάθος. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Είναι η ταχύτητα της γλώσσας. Καμιά φορά δεν αντιστοιχεί στην ταχύτητα του μυαλού!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ακριβώς, έτσι.
      Να σας θυμίσω πού ήταν το ενδιαφέρον σας, όταν από το 1961 αυτό το εργοστάσιο ήταν πάρα πολύ κερδοφόρο. Ήταν μια βιώσιμη επιχείρηση. Τα τελευταία χρόνια πέρναγε πάρα πολύ μεγάλη κρίση. Είχε συσσωρευμένες ζημιές, οι οποίες ήταν αποτέλεσμα όχι των εργαζομένων, αλλά των διοικήσεων που κακοδιαχειρίστηκαν, αν θέλετε, έκαναν κακά σχέδια, αν θέλετε, έκαναν άσχημο master plan και άλλες πολιτικές και δεν μπόρεσε η επιχείρηση να προχωρήσει.
      Εσείς, κύριε Τσοχατζόπουλε, δεν μπορούσατε να δείτε τότε και να λάβετε κάποια μέτρα για να μπορέσετε να σώσετε αυτό το εργοστάσιο, ώστε να μην φθάσουν στα 216.000.000 ευρώ οι ζημιές;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Την στηρίξαμε! Ήταν μια μονάδα βιώσιμη! Εσείς τη διαλύσατε!
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μη διακόπτετε!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν ενδιαφερθήκατε τότε; Δεν σας ενδιέφεραν οι εργαζόμενοι, όταν μέχρι το 2004 είχατε την ευθύνη της χώρας και αφήσατε τα λιπάσματα να βουλιάξουν; Αφήσατε τα λιπάσματα να φθάσουν σήμερα στη χρεοκοπία; Πού είναι το ενδιαφέρον;
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι βιώσιμη επιχείρηση. Δεν είναι για χρεοκοπία. Είναι ψέμα αυτό που λέτε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και έρχεστε τώρα με κροκοδείλια δάκρυα να δείξετε ότι είστε οι Ελ Σίντ των εργαζομένων καβάλα στο άσπρο άλογο, όχι στο πράσινο του ΠΑ.ΣΟ.Κ.! Και δείχνετε το ενδιαφέρον για τους εργαζόμενους, όταν μέχρι το 2004 σιωπούσατε ένοχα και αφήσατε το εργοστάσιο να διαλυθεί!
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Είναι βιώσιμη η επιχείρηση. Την κλείνετε γιατί κερδοσκοπούν οι «ημέτεροι». 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα 216.000.000 ευρώ και τα 86.000.000 ευρώ τα τρία τελευταία χρόνια δεν ήταν αποτέλεσμα αυτής της Κυβέρνησης.
      Και επειδή μιλάτε πολύ για τη Θεσσαλονίκη και είπε και η κ.Αράπογλου για κλείσιμο εργοστασίων, έχω εδώ τα εξής στοιχεία: «ΗΛΙΟΦΙΝ» –αδελφοί Γιαννακίδη- έκλεισε με μια υπερδανειοδότηση. Το ξέρετε, κυρία Αράπογλου, ότι στην «ΗΛΙΟΦΙΝ» των αδελφών Γιαννακίδη στεγάζεται σήμερα το Σ.Δ.Ο.Ε. Θεσσαλονίκης; Το ξέρετε, κυρία Αράπογλου, ότι το ΠΑ.ΣΟ.Κ. που κυβερνούσε τη χώρα –και είστε κι εσείς μέλος του- έδωσε παρανόμως την αποθήκη μέσω του Γιαννακίδη και το νοίκιασε παρανόμως στο Σ.Δ.Ο.Ε. και σήμερα εισπράττει ενοίκιο περίπου 35.000 ευρώ, μετατρέποντας από μόνη της η κυβερνητική αυθαιρεσία το κτήριο, χωρίς αλλαγή χρήσης, σε γραφεία από αποθήκη; 
      Αυτοί ήταν οι επιχειρηματίες! Αυτή ήταν η ανάπτυξη; Εικονικές θέσεις απασχόλησης, εικονική ανάπτυξη, εικονικά δάνεια. Αυτή ήταν η ανάπτυξή σας. Αυτές ήταν οι επιχειρήσεις που έκλεισαν. 
      Η «ΗΛΙΟΦΙΝ», το «ΟΥΡΑΝΙΟ ΤΟΞΟ», η «ΚΟΡΝΤΑΚ»…
      ΧΡΥΣΗ ΑΡΑΠΟΓΛΟΥ: Έχετε κινήσει διαδικασίες, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κυρία συνάδελφε. Θα μιλήσει ο Κοινοβουλευτικός σας Εκπρόσωπος μετά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχουμε κινηθεί.
      Αυτά τα εργοστάσια, λοιπόν, έχουν κλείσει τα δύο τελευταία χρόνια στη χώρα μας και έχω δώσει τον κατάλογο επανειλημμένως. Τον έχω εδώ αυτόν τον κατάλογο και λέει ότι δώσατε 1.000.000.000 ευρώ για επιχειρηματίες με θαλασσοδάνεια και με «φούσκες» του Χρηματιστηρίου ουκ έστιν αριθμός. Θα σας φέρω ένα παράδειγμα ενδεικτικό για το ποιες επιχειρήσεις έβαλαν λουκέτο που ήταν επιχειρήσεις που ξεκοκάλιζαν οι αετονύχηδες τα δάνεια, χρησιμοποιούσαν τους εργαζόμενους ως όχημα και οι εργαζόμενοι αυτοί ήταν τα θύματα.  
      ΑΠΟΣΤΟΛΟΣ - ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τι σχέση έχει αυτό;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πώς δεν έχει, κύριε Τσοχατζόπουλε; 
      Ένα παράδειγμα είναι η «SEX-FORM». 
      ΠΡΟΕΔΡΕΥΩΝ (Γεώργιος Σούρλας): Κύριε Τσοχατζόπουλε, μη διακόπτετε τον Υπουργό.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Τα λιπάσματα τα κλείνετε για να πάρουν τις προμήθειες οι μάνατζερ. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τσοχατζόπουλε! Καθίστε κάτω! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα σας πω και για τα Λιπάσματα. 
      Σας αναφέρω για παράδειγμα τη «SEX-FORM» και αυτή η πολιτική σας οδήγησε σήμερα τα Λιπάσματα σ’ αυτήν την κατάσταση.
      ΧΡΥΣΗ ΑΡΑΠΟΓΛΟΥ: Μα, τι σχέση έχει η «SEX-FORM» με την επερώτηση;
      ΠΡΟΕΔΡΕΥΩΝ (Γεώργιος Σούρλας): Κυρία Αράπογλου, έχει δικαίωμα να λέει αυτά που θέλει. Δεν θα εμποδίσει κανείς τον Υπουργό να λέει αυτά που θέλει ενώπιον της Βουλής και της τηλεόρασης.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την αλήθεια θα την ακούτε πάντα από μένα, κύριοι συνάδελφοι!
      Δώσατε αυτά που δώσατε στη «SEX-FORM»; Σε έναν επιχειρηματία ανεκδιήγητο; Δώσατε 180.000.000 ευρώ δάνειο για να έχει τετρακόσιους εργαζόμενους και να είναι αιχμάλωτοι, και να χρησιμοποιηθεί και ως όχημα μέσα από το Χρηματιστήριο η «SEX-FORM» και με ένα τέτοιο θαλασσοδάνειο σήμερα να κλείσει; Ε, πώς δεν θα έκλεινε; Τι θα κάναμε; Θα δίναμε άλλα 180.000.000 ευρώ δηλαδή δισεκατομμύρια δραχμές για να κρατάμε πλασματικές θέσεις απασχόλησης, πλασματικές επιχειρήσεις για να πλουτίζουν και να ξεκοκαλίζουν οι επιχειρηματίες; 
      Να σας πω για την «OPTICAL MEDIA PRODUCTION», επιχειρήσεις όπως είναι το DVD στη Θήβα όπου το επισκέφθηκε και το εγκαινίασε ο κύριος Πρωθυπουργός τότε, ο κ. Σημίτης, και σε έντεκα μήνες, κύριε Τσοχατζόπουλε, έκλεισε; 
      ΧΡΥΣΗ ΑΡΑΠΟΓΛΟΥ: Κύριε Πρόεδρε, απαιτούμε να μιλήσει για τα Λιπάσματα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): «OPTICAL MEDIA PRODUCTION». Μιλάμε για πεντακόσιους εργαζόμενους.
      ΧΡΥΣΗ ΑΡΑΠΟΓΛΟΥ: Να μιλήσει για τα Λιπάσματα. 
      ΠΡΟΕΔΡΕΥΩΝ (Γεώργιος Σούρλας): Μη διακόπτετε. Ηρεμήστε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα τα λουκέτα που μπήκαν επί Νέας Δημοκρατίας τα δύο τελευταία χρόνια είναι από τις επιχειρήσεις που είχατε στήσει, που είχατε εικονικά δημιουργήσει…
      ΧΡΥΣΗ ΑΡΑΠΟΓΛΟΥ: Κύριε Πρόεδρε, αφού δεν μιλάει για τα Λιπάσματα που τον ρωτάμε, να φύγουμε. Δεν υπάρχει λόγος! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …για όφελος ορισμένων, για να γίνονται οι πλούσιοι πλουσιότεροι και όχι για τους εργαζόμενους και τους φτωχούς!
      Πάμε στα Λιπάσματα: Είπα όλα αυτά γιατί αυτή ήταν η πολιτική που κληρονομήσαμε και αυτές ήταν οι αμαρτίες που πληρώνουμε και μια τέτοια ιστορία είναι και τα Λιπάσματα. 
      Στις 10 Ιανουαρίου 2006 η εταιρεία αποφάσισε την άμεση διακοπή του εργοστασίου. Την 1 Φεβρουαρίου έγινε συμφιλιωτική σύσκεψη στο Υπουργείο Απασχόλησης, ήταν παρόντες και οι Βουλευτές της Θεσσαλονίκης και εκεί αποφασίσαμε οι μέτοχοι να λάβουν σοβαρά υπ’ όψιν την υπόδειξη της Κυβέρνησης  και να λάβουν νέα θέση διότι η θέση τότε ήταν άμεση διακοπή του εργοστασίου. Αυτή ήταν η υπόδειξη της Κυβέρνησης, να λάβουν νέα θέση και μέχρι να λάβουν νέα θέση, κύριε Βενιζέλο, να μην προβούν σε καμία απόλυση και να πληρώνονται κανονικά οι εργαζόμενοι το μισθό  τους. Αυτό έγινε την 1η Φεβρουαρίου σε μία συμφιλιωτική σύσκεψη υπό την προεδρία μου.
      Στις 3 Απριλίου μετά από διαδοχικές συσκέψεις και αναζητήσεις λύσεων, το διοικητικό συμβούλιο και εξαιτίας της σχετικής βούλησης της Κυβέρνησης, που έχει εκδηλωθεί από όλους και από τον Υπουργό Ανάπτυξης και από τον Υπουργό Οικονομίας και από τον Υπουργό Απασχόλησης και με βάση την αρχή της καλής πίστης, αποφάσισε –μιλάμε για τις 3 Απριλίου και σήμερα αν δεν κάνω λάθος έχουμε 7 Απριλίου, δηλαδή πριν τέσσερις μέρες- να συσταθεί μία εξαμελής επιτροπή η οποία θα έχει ως στόχο να διερευνήσει τον ορθολογικό τρόπο λειτουργίας του εργοστασίου λιπασμάτων της Θεσσαλονίκης. Είναι μία εξαμελής επιτροπή. Τα τρία μέλη είναι από τη διοίκηση των μετόχων της εταιρείας και τρία μέλη από τους εκπροσώπους των εργαζομένων. Αυτό ξεκίνησε. Ήδη εχθές είχαν δεκάωρη συνάντηση εργαζόμενοι και διοίκηση. Οι διαβουλεύσεις αυτές όμως δεν μπορεί να είναι επ’ άπειρον.
      Καταληκτική και απόλυτη ημερομηνία για μας είναι η 19η Απριλίου. Δηλαδή, σε δώδεκα μέρες, κύριε Καστανίδη, θα πρέπει οι εκπρόσωποι του Σωματείου και οι εκπρόσωποι της εταιρείας να καταθέσουν την πρόταση που θα είναι για την Κυβέρνηση δεσμευτική και που θα είναι, εν πάση περιπτώσει, η λύση για τα Λιπάσματα Θεσσαλονίκης. 
      Θέλω να τονίσω προς πάσα κατεύθυνση ότι ώσπου να τελειώσουν αυτές οι διαδικασίες, οι μισθοί θα καταβάλλονται κανονικά. Θα πρέπει να είναι σίγουροι οι εργαζόμενοι πως ό,τι και να προκύψει, εμείς είμαστε αντίθετοι με το κλείσιμο. Πιστεύω ότι και οι διαπραγματεύσεις θα καταλήξουν αίσια –αυτό δεν μπορώ να το προδικάσω εγώ ούτε η Κυβέρνηση- αλλά να είστε σίγουροι  για ένα πράγμα: ότι η ευαισθησία δεν ανήκει μονοπωλιακά σε κανέναν. Η Κυβέρνηση δεν δίνει το δικαίωμα και τη δυνατότητα σε κανέναν άλλο να μονοπωλεί την ευαισθησία. 
      Εμείς διαθέτουμε, κύριε Καστανίδη, την ίδια –αν έλεγα, όχι περισσότερη- ευαισθησία από εσάς. Εμείς γνωρίζουμε πάρα πολύ καλά ότι ένας εργαζόμενος που έχει πενήντα χρόνια στην πλάτη, που δουλεύει είκοσι πέντε χρόνια εκεί, πρώτον, δεν μπορεί να βρει δουλειά αν απολυθεί και, δεύτερον, θα έχει ένα μεγάλο οικογενειακό δράμα. Εμείς δεν κοιτάμε εάν είναι τετρακόσιοι ή τετρακόσιοι πενήντα. Δεν βλέπουμε την ποσοτική λογική αλλά μπαίνουμε στην ποιοτική λογική που λέει το δράμα του κάθε ανέργου. 
      Η Κυβέρνηση εγγυάται –διότι είμαστε Υπουργείο Απασχόλησης και Κοινωνικής Προστασίας- ότι όλοι οι εργαζόμενοι, όποια λύση και να δοθεί, θα είναι πράγματι εξασφαλισμένοι. Από πλευράς Υπουργείου Απασχόλησης δεν θα μείνει κανείς στο έλεος του Θεού. Αυτό είναι σίγουρο. Ήδη έχουμε επεξεργαστεί σχέδια. Εμείς πιστεύουμε ότι δεν θα χρειαστούν αυτά τα σχέδια. 
      Είμαστε σίγουροι ότι θα βρεθεί η εξορθολογική λειτουργία του εργοστασίου και είμαστε σίγουροι ότι το μέλλον δεν θα είναι αβέβαιο, όπως ήταν μέχρι χθες, αλλά θα πρέπει να βρεθεί μία λύση οριστική, μία λύση κοινωνικά αποδεκτή, μία λύση μέσα από την εργασιακή, αν θέλετε, ευαισθησία που διακρίνει και τους πολιτικούς και την πολιτική και την Κυβέρνηση, για να μπορέσουν πραγματικά να συνεχίσουν και να μην έχουν το άγχος και την αγωνία που έχουν σήμερα οι εργαζόμενοι στα Λιπάσματα. 
      Τελειώνοντας σας λέω ότι η 19η Απριλίου είναι η καταληκτική ημερομηνία των διαπραγματεύσεων και αφού γίνονται διαβουλεύσεις μεταξύ των εργαζομένων και των εργοδοτών, δεν μπορούμε εμείς να μεσολαβήσουμε. Η εντολή και η παράκληση της Κυβέρνηση είναι ξεκάθαρη. Είναι μία πρόταση, η οποία δεν ευνοεί και δεν θέλει το κλείσιμο του εργοστασίου. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων είκοσι επτά μαθητές και μαθήτριες  και δύο συνοδοί καθηγητές από το 19ο Γυμνάσιο Θεσσαλονίκης.
      Η Βουλή τους  καλωσορίζει. 
      (Χειροκροτήματα από όλες τις πτέρυγες της Βουλής)
       Τους εύχεται, επίσης, καλές σπουδές και επάνοδο στην ωραία Θεσσαλονίκη. Κατά σύμπτωση παρακολουθούν τη συνεδρίαση της Βουλής με αντικείμενο κοινοβουλευτικό έλεγχο που αφορά τη Θεσσαλονίκη, όπως προφανώς ακούσατε. 
      Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Χαράλαμπος Καστανίδης. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, πάντοτε υποστήριζα ότι η συζήτηση με τον κ. Γιακουμάτο είναι μία ευχάριστη συζήτηση. 
      Απολάμβανα τη θεατρικότητα, την πλαστικότητα των χειρονομιών και την απίστευτη διανοητική του ευελιξία να διαβάζει γράμματα συνάγοντας εκατό διαφορετικές ερμηνείες. 
      Αυτό προφανώς επιβεβαιώθηκε και σήμερα. Άλλωστε γι’ αυτό τον έστειλε η Κυβέρνηση εδώ. Τον έστειλε εδώ για να πετάξει την μπάλα στο αράουτ, να μη μιλήσει για το πρόβλημα της «Βιομηχανίας Φωσφορικών Λιπασμάτων», παρά με δύο γραμμές στο τέλος, που όμως ήταν αποκαλυπτικές, να αναμοχλεύει πολιτικά πάθη, να ανατρέχει στην ιστορία, στο παρόν και πιθανότατα στο μέλλον, αλλά επί της ουσίας βεβαίως να μη συζητά. 
      Πρέπει να πω ότι είναι αξιοθαύμαστος ο κομματικός πατριωτισμός με τον οποίο προσπαθεί να ερμηνεύσει τις σκοτεινές πτυχές της πολιτικής της Κυβέρνησής του. Όταν μία κυβέρνηση βρίσκεται προ αδιεξόδων, όταν έχει οδηγήσει τον ελληνικό λαό ενώπιον σοβαροτάτων προβλημάτων, όταν η ανοχή της ελληνικής κοινωνίας είναι μηδενική απέναντι στην Κυβέρνηση, τότε πρέπει να βρεθεί κάποιος, ο οποίος θα δώσει έναν «ευχάριστο» τόνο στη συζήτηση.Τα προβλήματα απαιτούν σοβαρότερη αντιμετώπιση από ανθρώπους με ευθύνη.
      Υπάρχει ένα ερώτημα. Είναι σωστό το θέμα πολιτικής δεοντολογίας που έθιξε το ΠΑ.ΣΟ.Κ. ; Προφανώς είναι σωστό, διότι η Αντιπολίτευση απευθύνεται σε τέσσερις Υπουργούς. Ποιος παρίσταται; Και έχει όλη την προσωπική μου συμπάθεια ο κ. Γιακουμάτος. Ο σε χαμηλότερο δυνατό βαθμό εκπροσωπών αξιωματούχος την Κυβέρνηση, ακριβώς γιατί δεν πρέπει σε τίποτα να δεσμευτεί η Κυβέρνηση. Γι’ αυτό απουσιάζει ο Υπουργός Οικονομίας και ο Υπουργός Αγροτικής Ανάπτυξης, απουσιάζει ο Υπουργός Ανάπτυξης και βεβαίως ο Υπουργός Εργασίας.
      Ο κ. Γιακουμάτος, λοιπόν, είπε ότι είναι ενιαία η έκφραση της Κυβέρνησης, ότι είναι ενιαία και η πολιτική ευθύνη. Συμφωνώ απόλυτα μαζί του. Ήρθε να εκφράσει την απόφαση της Κυβέρνησης ότι δεν θα κάνει τίποτα για να επιλυθεί το πρόβλημα. Επειδή αυτό ακριβώς δεν μπορούσε να το πει κανένας από τους τέσσερις Υπουργούς, εστάλη ο Υφυπουργός για να βγάλει το φίδι από την τρύπα. 
      Μ’ αυτήν την έννοια, του εκφράζω για άλλη μία φορά τη συμπάθειά μου.
      Τώρα, λοιπόν, θέλω να μπω λίγο στην ουσία, πέρα από τα θέματα πολιτικής δεοντολογίας. Σε μία περίοδο που ο λαός μας αντιμετωπίζει βαρύτατα οικονομικά προβλήματα, με την ακρίβεια να καλπάζει, με περιοχές ολόκληρες να αντιμετωπίζουν δυσβάσταχτο το βάρος της ανεργίας, είναι δυνατόν να έχουμε Κυβέρνηση που ισχυρίζεται ότι δεν μπορεί να επέμβει σε διοικητές τραπεζών τους οποίους η ίδια έχει ορίσει; Διότι, κυρίες και κύριοι συνάδελφοι, η διοίκηση της Εμπορικής Τράπεζας είναι ελεγχόμενη από την Κυβέρνηση. Η διοίκηση της Εθνικής Τράπεζας είναι επίσης ελεγχόμενη από την Κυβέρνηση. Το 46% των μετοχών του ομίλου ελέγχονται από την Εμπορική Τράπεζα.
      Συνεπώς, μπορεί κάποιος να ισχυρίζεται ότι η Κυβέρνηση δεν μπορεί να κάνει τίποτα για να επηρεάσει ή για να οδηγήσει όσους έχουν την ευθύνη της διοίκησης αυτής της εταιρείας σε μία θετική απόφαση; Και είναι δυνατόν μ’ αυτόν τον τρόπο να κοροϊδεύουμε ανθρώπους οι οποίοι βρίσκονται μπροστά στο φάσμα της ανεργίας; 
      Πρόκειται για ένα απίστευτο γαϊτανάκι κοροϊδίας, κύριε Υπουργέ. Διαβεβαιώνει το Υπουργείο Αγροτικής Ανάπτυξης, αλλά και το Υπουργείο Απασχόλησης, τους εργαζομένους ότι δεν πρόκειται να ληφθεί αρνητική απόφαση εις βάρος του εργοστασίου της Θεσσαλονίκης. 
      Μόλις, λοιπόν, ανοίγουν την πόρτα εξόδου του Υπουργείου οι εργαζόμενοι, η διοίκηση της εταιρείας ανακοινώνει ότι κλείνει το εργοστάσιο. Αρχίζει ένας τρίμηνος περίπου αγώνας των εργαζομένων. Φθάνουμε στο σημείο, μετά και από τις αλλαγές Υπουργών, ο Υπουργός Εργασίας υπερηφάνως να ανακοινώνει τη λύση. Και αφήστε την ανακοίνωση της 24ης Φεβρουαρίου του 2006, υπάρχει μεταγενέστερη ανακοίνωση. Υπερηφάνως λοιπόν ο κ. Τσιτουρίδης, ο νέος Υπουργός Εργασίας, δηλώνει απεριφράστως ότι είναι απόφαση της Κυβέρνησης να λειτουργήσει το εργοστάσιο.
      Την ίδια ώρα, ο Υπουργός Μακεδονίας - Θράκης, κατ’ εντολή και εξουσιοδότηση, όπως είπε, του Υπουργού Εργασίας, δηλώνει επίσης ότι απόφαση της Κυβέρνησης είναι να λειτουργήσει το εργοστάσιο της Θεσσαλονίκης.
      Και πριν ξεθωριάσει, έστω και στο ελάχιστο, το μελάνι των λόγων των Υπουργών, η διοίκηση της εταιρείας διορθώνει σε ανακοίνωσή της ότι πρόκειται περί προσωρινής επαναλειτουργίας του εργοστασίου. Μόλις υπάρξει το πρώτο κύμα αντιδράσεων μετά απ’ αυτήν τη δήλωση, επανέρχεται η διοίκηση και ο Υπουργός Εργασίας και μιλούν για «ορθολογική» λειτουργία του εργοστασίου. Το «προσωρινή» το κάνουν «ορθολογική». Υπάρχει, όμως, σοβαρός και εχέφρων άνθρωπος ανά την υφήλιο που να μη θέλει ορθολογική λειτουργία του εργοστασίου;
      Στα επίμονα ερωτήματά μας «καλοί μου άνθρωποι, τι σημαίνει ορθολογική λειτουργία του εργοστασίου;», μιλούν για εργοστάσιο το οποίο να έχει κέρδος. Μα, υπάρχει και πάλι εχέφρων άνθρωπος ανά τον πλανήτη ο οποίος θα σκεφτόταν ποτέ τη λειτουργία μίας επιχείρησης χωρίς κέρδος;
      Το αυτονόητο γιατί δηλώνεται; Διότι υπάρχει απόφαση για το κλείσιμο του εργοστασίου. Κάτω από τις πιέσεις των εργαζομένων και των πολιτικών κομμάτων γίνεται «θα λειτουργήσει», μετά γίνεται όμως «προσωρινή», μετά γίνεται «ορθολογική» και διατυπώνονται περίτεχνοι όροι, που παραπέμπουν όμως σε κλείσιμο του εργοστασίου. Η πρόβλεψή μας είναι ότι έτσι σκέφτεται η Κυβέρνηση: «ας διαχειριστούμε την υπόθεση σε μικρό βάθος χρόνου, ίσως να πλησιάσουμε κοντά στις δημοτικές εκλογές, να μην έχουμε βαρύ πολιτικό κόστος και μετά τις δημοτικές εκλογές, ας έρθει η απόφαση του κ. Αράπογλου και του κ. Προβόπουλου».
      Αλλά εάν αυτό δεν είναι εμπαιγμός, τότε τι είναι εμπαιγμός σε βάρος ανθρώπων, που ζουν υπό την απειλή της ανεργίας; Δεν είναι μόνο οι πεντακόσιοι εργαζόμενοι στο εργοστάσιο της Θεσσαλονίκης. Είναι και όσοι συμπληρωματικά, μετά την πρόσληψή τους από εργολάβους, συνεργάζονται με την εταιρεία, απασχολούνται σ’ αυτόν τον τομέα και είναι περίπου δύο χιλιάδες άνθρωποι.
      Κυρίες και κύριοι συνάδελφοι, τι μας είπε προηγουμένως ο κ.Γιακουμάτος; Είπε: «Από την πλευρά του Υπουργείου Απασχόλησης κανένας δεν θα αφεθεί στο έλεος του Θεού». Αυτομάτως το ερώτημα που μου γεννάται είναι: και από την πλευρά του Υπουργείου Οικονομίας; Ο κ. Γιακουμάτος δεσμεύει τον εαυτόν του και το Υπουργείο του. Λέει «από την πλευρά του Υπουργείου Απασχόλησης δεν θα βρεθεί κανένας στο έλεος του Θεού». Και αν οι διοικητές που ελέγχονται από τον κ. Αλογοσκούφη κρίνουν διαφορετικά από σας, αναλαμβάνετε τη δέσμευση, κύριε Υπουργέ, ότι δεν θα αποφασίσει η Κυβέρνηση το κλείσιμο του εργοστασίου;
      Τι γίνεται στις διαπραγματεύσεις μέχρι αυτήν την ώρα; Την προπερασμένη Δευτέρα αποφάσισε η διοίκηση ότι πρέπει να συσταθεί μια μικτή επιτροπή από τρεις εκπροσώπους της διοίκησης και τρεις εκπροσώπους των εργαζομένων. Χθες ήταν η πρώτη πολύωρη διερευνητική συνεδρίαση. Είπαν κάτι πολύ απλό οι εργαζόμενοι: «Ας αναλάβει ένας μελετητής, κοινής αποδοχής της εργοδοσίας και των εργαζομένων, να συντάξει μελέτη βιωσιμότητας, ώστε μέσα από αυτή να κριθεί με ποιες στρατηγικές αναδιαρθρώσεις, με ποιες επεκτατικές εμπορικές πολιτικές μπορεί να λειτουργήσει το εργοστάσιο, χωρίς να έχει προβλήματα». Αυτονόητο! Εντελώς εύλογη η πρόταση των εργαζομένων!
      Ποια είναι η απάντηση των μελών που εκπροσωπούν τη διοίκηση και που, κατά περίεργο τρόπο, είναι ίδια ακριβώς με την απάντηση που δίνει σήμερα ο κ. Γιακουμάτος; «Δεκαεννέα Απριλίου θέλω να τελειώνω». Και γιατί θέλεις, άνθρωπε του Θεού, να τελειώσεις μέχρι τις 19 Απριλίου; «Διότι εγώ», λένε, «ως διοίκηση, γνωρίζω από μέσα τη λειτουργία της επιχείρησης, γνωρίζω ποιες είναι οι ανάγκες της και συνεπώς, μπορώ καλύτερα παντός άλλου να πω τι πρέπει να γίνει». Αλλά το ερώτημα είναι: Αν, άνθρωπε του Χριστού και του Θεού, γνώριζες μέχρι τώρα τι έπρεπε να γίνει, γιατί άφησες το πράγμα να πάει εκεί που πήγε; 
      Η εταιρεία αυτή δεν έχει προβλήματα, επειδή φταίνε οι εργαζόμενοί της. Η εταιρεία αυτή έχει προβλήματα εξαιτίας του υπερδανεισμού της εξαιτίας μιας απίστευτης χαλαρότητας των μελών της διοίκησης να πληρώνονται όποτε να’ ναι τις οφειλές και τα χρέη γεωργικών συνεταιρισμών και άλλων μεγάλων χονδρεμπόρων. Αν η διοίκηση της εταιρείας –και δεν μιλώ μόνο για την τελευταία διοίκηση της εταιρείας- έχει αποφασίσει ότι θα κάνει χάρες στους χονδρεμπόρους και στις Ενώσεις Γεωργικών Συνεταιρισμών και τεράστια ποσά δεν καταβάλλονται, οπότε αναγκάζεται να υπερδανείζεται, φταίει ο εργαζόμενος, τον οποίο σήμερα στέλνουμε στον «εξαποδώ»;
      Διότι μου κάνει εντύπωση, κύριε Υπουργέ, ότι αυτό που απαντούν στη διαπραγμάτευση των έξι οι εκπρόσωποι της διοίκησης της εταιρείας είναι τα ίδια που σήμερα μας λέτε και εσείς. Γιατί μέχρι τις 19 Απριλίου; Διότι αυτό που ξέρουν είναι κατά πάσα πιθανότητα μια παλιότερη υποτιθέμενη μελέτη βιωσιμότητας. Σύμφωνα με αυτήν τη μελέτη βιωσιμότητας -δεν την έχουμε δει στο φως της δημοσιότητας και δεν την έχουν όλοι στη διάθεσή τους- που επικαλείται η διοίκηση της εταιρείας δεν μπορεί να διασωθεί το εργοστάσιο της Θεσσαλονίκης. Μάλιστα στηρίζονται σ’ αυτό που θα λέγαμε one site strategy, δηλαδή, στρατηγική της μιας τοποθεσίας, σύμφωνα με την οποία προτείνεται η λειτουργία μόνο του εργοστασίου της Καβάλας.
      Εδώ τώρα αρχίζουν τα περίεργα. Πώς θα λειτουργήσει το εργοστάσιο της Καβάλας, χωρίς προβλήματα, όταν θα πάρεις –όπως ήταν η αρχική πρόταση- πεντακόσιους πενήντα ανθρώπους και θα τους πας, μαζί με τους διοικητικούς, στην Καβάλα; Αν το εργοστάσιο της Καβάλας λειτουργεί καλά, τότε ποιος είχε τη φαεινή ιδέα να τους προτείνει δήθεν σεβόμενος τους εργαζόμενους της Θεσσαλονίκης, να ενταχθούν στο εργοστάσιο της Καβάλας, με την υπόσχεση ότι η Καβάλα θα πηγαίνει μια χαρά, χωρίς προβλήματα, ενώ θα έχει συν πεντακόσιους πενήντα εργαζομένους;
      Εκτός αυτού, πού στηρίζεται η μελέτη, που, υποτίθεται, κρίνει ότι θα έπρεπε να λειτουργεί ένα μόνο εργοστάσιο και να κλείσει το εργοστάσιο της Θεσσαλονίκης;
      Στηρίζεται στην ιδέα ότι διαθέτει φυσικό λιμάνι η Καβάλα, ότι εξασφάλιζε με πολύ φθηνούς όρους την προμήθεια φυσικού αερίου από την «KAVALA OIL» και ότι διαθέτει, επίσης, μονάδα για αμμώνιο. Όλα αυτά, βεβαίως, κάνουν πολύ καλό στο εργοστάσιο της Καβάλας και πρέπει να συνεχίσει να λειτουργεί, αλλά πρώτον, ήδη το φυσικό αέριο δεν το προμηθεύεται από την «KAVALA OIL» –άρα, έχει ακριβότερους όρους απ’ ό,τι είχε προηγουμένως- και δεύτερον, αμμωνία διαθέτει και η Θεσσαλονίκη και μάλιστα με πολύ καλούς όρους παραγωγής. Διαθέτει, επίσης, και σιδηροδρομική σύνδεση με τις γειτονικές χώρες. 
      Συνεπώς, δεν αντιλαμβάνομαι γιατί θα έπρεπε να λειτουργήσουμε μόνο σε μια περιοχή, ενώ μπορεί να λειτουργήσει άριστα και το εργοστάσιο της Θεσσαλονίκης; Έγινε προσπάθεια από την Κυβέρνηση να μελετήσει τι σημαίνει ότι υπάρχουν προϊόντα, που παράγονται στο εργοστάσιο της Θεσσαλονίκης και δεν μπορούν να παραχθούν στο εργοστάσιο της Καβάλας; Υπάρχει σειρά προϊόντων, πρώτες ύλες για τις ζωοτροφές, χημικά ή λιπάσματα, τα οποία μπορούν να παραχθούν μόνο στη Θεσσαλονίκη. Δεν παράγονται αλλού και είναι μάλιστα εξαιρετικής ποιότητας.
      Υπάρχει η δυνατότητα, επίσης, να διερευνήσουμε τις κοντινές μας αγορές. Στις βόρειες διπλανές μας χώρες τεράστιες εκτάσεις γίνονται πλέον αντικείμενο γεωργικής καλλιέργειας και οι άνθρωποι στρέφονται προς εμάς για τα δικά μας προϊόντα. Εμείς, χωρίς να έχουμε διερευνήσει τις αγορές αυτές και τις εξαγωγικές μας δυνατότητες, λέμε να κλείσει το εργοστάσιο. Έχω στα χέρια μου, κύριε Υφυπουργέ -να το μεταφέρετε στον Υπουργό σας και στους υπόλοιπους Υπουργούς που απουσιάζουν σκοπίμως- επιστολή μιας γιγαντιαίας ουγγρικής εταιρείας, η οποία απεστάλη στις 16 Φεβρουαρίου του 2006 και απευθύνεται στον κ. Αλογοσκούφη. Η επιστολή αυτή, που υπογράφεται από τη διευθύνουσα σύμβουλο της «CEMIKORP BT», λέει τα εξής: «Όταν πριν από δέκα χρόνια, που η εταιρεία μας, η «CEMIKORP BT», αγόρασε για πρώτη φορά προϊόντα μονοφωσφορικού και διφωσφορικού ασβεστίου από τη «Βιομηχανία Φωσφορικών Λιπασμάτων Α.Ε.» Θεσσαλονίκης ανέφερα σε τέτοιες εταιρείες της Ουγγαρίας ότι θα τους προμηθεύσω ελληνικό προϊόν, δεν πίστευαν στα αυτιά τους. Μα, είναι δυνατόν! Προ τετραετίας περίπου το ελληνικό εργοστάσιο προέβη σε σημαντικές επενδύσεις, αναβαθμίζοντας τα προϊόντα του σε παγκόσμια κλάση, με αποτέλεσμα τα προϊόντα αυτά να καταξιωθούν και να γίνουν περιζήτητα στον κλάδο ζωοτροφών της χώρας μας, όπου θεωρείται πλέον εντελώς αυτονόητο η χρήση ελληνικών προϊόντων. 
      Κύριε Υπουργέ, αναφέρω τα παραπάνω, διότι τον Ιανουάριο του 2006 το εργοστάσιο της Θεσσαλονίκης μας ενημέρωσε ότι πρόκειται να κλείσει για λόγους οικονομικούς. Σίγουρα υπάρχουν σοβαροί λόγοι που συνηγορούν στο κλείσιμο του εργοστασίου. Παρ’ όλα αυτά ζητώ τη βοήθειά σας, προκειμένου να μην αφήσει η ελληνική πολιτεία να πάνε χαμένα τα παγκοσμίου κλάσεως προϊόντα της, που αποτελούν σημαντικότατη πηγή εσόδων στο μέλλον και αντικείμενο δικαιολογημένης εθνικής υπερηφάνειας». Ε, κύριε Υφυπουργέ, ό,τι δεν γνωρίζουν οι Υπουργοί σας το ξέρουν οι Ούγγροι. 
      Υπάρχει, όμως, και δεύτερη επιστολή του Συνδέσμου Ελληνικών Βιομηχανιών Ζωοτροφών, που απευθύνεται επίσης προς τον κ. Σιούφα και τον κ. Αλογοσκούφη, στις 17/01/2006 και λέει: «Εδώ και πολλά χρόνια το 80% και πλέον της ελληνικής παραγωγής ζωοτροφών χρησιμοποιεί αποκλειστικά σχεδόν πηγή φωσφόρων, το Νουτριφώς, προϊόν άριστης ποιότητας και ανταγωνιστικού κόστους, που παράγεται στο εργοστάσιο της παραπάνω εταιρείας στη Θεσσαλονίκη» και καλούν την Κυβέρνηση να κάνει κάθε τι για να μην κλείσει. 
      Χωρίς, λοιπόν, να λαμβάνουμε υπόψη την εμπορική πολιτική της εταιρείας, την εξαγωγική δυνατότητα σε γειτονικές χώρες, το ότι υπάρχουν αγορές, που μας ζητούν, το γεγονός ότι εισάγονται λιπάσματα χαμηλής ποιότητας και ότι τα ελληνικά λιπάσματα, που παράγονται στο εργοστάσιο της Θεσσαλονίκης, επειδή είναι εξαιρετικής ποιότητας, είναι εκτός ανταγωνισμού, γιατί ξαφνικά αποφασίζετε ότι δεν μπορούμε να ζητήσουμε από τραπεζίτες να καταλάβουν ότι εκτός από τα κέρδη τους υπάρχουν και ανθρώπινες ζωές και παραγωγικές δραστηριότητες;
      Κυρίες και κύριοι συνάδελφοι, η εμμονή της Κυβέρνησης και των διαπραγματευτών της διοίκησης στην επιτροπή των έξι να κλείσει το θέμα στις 19 Απριλίου μας ανησυχεί. Και μας ανησυχεί ιδιαιτέρως, διότι προφανώς πίσω απ’ αυτήν τη βιασύνη κρύβονται άλλες σκοπιμότητες. 
      Κύριε Πρόεδρε, θα μου επιτρέψετε μόνο σ’ ένα λεπτό…
      ΠΡΟΕΔΡΕΥΩΝ (Γεώργιος Σούρλας): Κύριε Καστανίδη, θέλετε να πάρετε χρόνο από τη δευτερολογία σας;
      ΧΑΡΑΛΑΜΠΟΣ ΚΑΣΤΑΝΙΔΗΣ: Όχι, κύριε Πρόεδρε, ένα λεπτό θα χρειαστώ.
      Κλείνοντας την πρώτη μου παρέμβαση, θα μου επιτρέψετε να πω το εξής: Δεν ξέρω εάν, κύριε Υπουργέ, αύριο θα έχετε τη δυνατότητα να επηρεάσετε το Διοικητικό Συμβούλιο της Εθνικής Τράπεζας. Σήμερα μπορείτε να το επηρεάσετε, αλλά ενδεχομένως αύριο να μην μπορείτε.
      Την Εθνική Τράπεζα το πιθανότερο είναι ότι δεν θα μπορείτε αύριο να την ελέγξετε, διότι, μετά την αγορά της «Finansbank» στην Τουρκία, αποφασίσατε ότι θα γίνει αύξηση του μετοχικού κεφαλαίου, δραματική αύξηση του μετοχικού κεφαλαίου στην οποία είναι αμφίβολο αν μπορούν να συμμετάσχουν οι ασφαλιστικοί οργανισμοί, που μετέχουν στη σύνθεση του κεφαλαίου της Εθνικής Τράπεζας.
      Άρα το πιθανότερο είναι ότι άλλοι επενδυτές και ισχυρά FUNDS του εξωτερικού θα μετάσχουν στο αυξημένο κεφάλαιο της Εθνικής. Σ’ αυτήν την περίπτωση είναι πολύ πιθανόν τους επόμενους μήνες να μην ελέγχετε ούτε την Εθνική Τράπεζα.
      Όσο είναι καιρός –και δεν αναφέρομαι μόνο στις συνέπειες, που αφορούν τον κολοσσό του τραπεζικού μας συστήματος- πάρτε τις ορθές αποφάσεις. Δεν μπορείτε να τις πάρετε εσείς. Απουσιάζουν αυτοί που μπορούν να τις πάρουν. Αλλά αυτοί που απουσιάζουν, απουσιάζουν, γιατί ακριβώς δεν έχουν καμία πρόθεση να σκεφθούν θετικά.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, μου επιτρέπετε να πάρω το λόγο για ένα λεπτό να δώσω μια εξήγηση στον κ. Καστανίδη;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ,  η ορθόδοξη σειρά είναι να τελειώσουν και οι Κοινοβουλευτικοί Εκπρόσωποι. Θα πρέπει να ζητήσω τη συναίνεση του Σώματος.
      Κύριοι συνάδελφοι, συμφωνείτε να παρέμβει ο κύριος Υπουργός;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ, έχετε το λόγο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είναι εύλογη η ερώτηση και η ανησυχία του κ. Καστανίδη. 
      Η 19η Απριλίου δεν είναι η καταληκτική ημερομηνία. Ίσως κακώς εκφράστηκα ή εσείς κακώς το καταλάβατε. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Έτσι είπατε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, είπα ότι στις 19 Απριλίου, είναι οι διαπραγματεύσεις εργαζομένων και εργοδοτών. Θα υπάρχει ένα πόρισμα, αλλά, προς Θεού, δεν είναι καταληκτική ημερομηνία για την ύπαρξη ή όχι των Λιπασμάτων. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Γιατί να υπάρχει πόρισμα; Το ίδιο πράγμα είναι. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Μιλτιάδης Βαρβιτσιώτης.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, κυρίες και κύριοι συνάδελφοι,  είδαμε μια περίεργη και ιδιότυπη αντιστροφή ρόλων. Ο πρώτος επερωτών Βουλευτής μίλησε ως Κοινοβουλευτικός Εκπρόσωπος και ο Κοινοβουλευτικός Εκπρόσωπος μίλησε ως πρώτος επερωτών. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μάλλον δεν αντιλαμβάνεστε, κύριε συνάδελφε. Συνεπώς σας τα συγχωρώ όλα. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Νομίζω ότι τα θέματα περί αντιλήψεως, κύριε Καστανίδη, μπορούν να επιστραφούν εις το ακέραιο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Ισχυρίζομαι ότι δεν αντιλαμβάνεστε πολύ καλά. 
      ΠΡΟΕΔΡΕΥΩΝ (Γεώργιος Σούρλας): Παρακαλώ ηρεμία. 
       ΜΙΛΤΙΑΔΗΣ ΒΑΡΒΙΤΣΙΩΤΗΣ: Εις το ακέραιο μπορούν να επιστραφούν.
      Θα το πω αυτό, γιατί από τον πρώτο επερωτώντα ακούσαμε μάλλον μια γενική θεώρηση περί οικονομίας, προσπαθώντας, μετά τη χθεσινή του πολιτική επιτυχία, να ξηλώσει στον αέρα τον υπεύθυνο της οικονομικής πολιτικής του ΠΑ.ΣΟ.Κ. στο Κοινοβούλιο, τον κ. Φλωρίδη, μετά την ερμηνεία που αυτός έδωσε στις δηλώσεις του κ. Παπανδρέου για σουηδικό μοντέλο. 
      Ακούσαμε μια διάλεξη περί οικονομίας, περί χρηστής διοίκησης, ιδιαίτερες αναφορές έγιναν για τη χημική βιομηχανία, για το πρόβλημα της βόρειας Ελλάδας, το πολιτιστικό έλλειμμα, που υπάρχει στη βόρεια Ελλάδα, για το έλλειμμα καινοτομίας που υπάρχει στη βόρεια Ελλάδα, για τα έργα που δεν έχουν γίνει στη βόρεια Ελλάδα και φθάσαμε και μέχρι το ωράριο των καταστημάτων, για να πει τι; Ότι όλες οι προτάσεις του ΠΑ.ΣΟ.Κ. είναι δημοσιονομικά τεκμηριωμένες. Η δημοσιονομική, όμως, τεκμηρίωση αυτών των προτάσεων δεν φαίνεται πουθενά. Δεν φαίνεται ούτε σε κάποια από τις δηλώσεις - προτάσεις ή έστω και κριτική που ασκούν κατά καιρούς τα στελέχη του ΠΑ.ΣΟ.Κ. ούτε φαίνεται και στην ενδεκαετή διακυβέρνηση της χώρας από το ΠΑ.ΣΟ.Κ.. Αν ήταν δημοσιονομικά κατοχυρωμένη η πολιτική σας κατά το 1993-2004, τότε συγχαρητήρια. Διότι εμείς δεν θεωρούμε –και δεν θεωρεί και ο ελληνικός λαός, δεν θεωρούν οι εταίροι μας στην Ευρωπαϊκή Ένωση, δεν θεωρούν οι Έλληνες εργαζόμενοι- ότι ήταν δημοσιονομικά κατοχυρωμένη. Ήταν αίολη, ήταν μια πολιτική, η οποία βασιζόταν στον εύκολο υπερδανεισμό, ήταν μια πολιτική η οποία άφηνε κρυφά ελλείμματα, ήταν μια πολιτική, η οποία οδήγησε τη χώρα στο να έχει σήμερα και να αντιμετωπίζει οικονομικές καταστάσεις, που δεν θα έπρεπε μετά από είκοσι χρόνια συμμετοχής στην Ευρωπαϊκή Ένωση.
      Μας εγκαλείτε γιατί δεν εφαρμόσαμε προεκλογικό σας νόμο, νόμο που ψηφίσατε τον Φεβρουάριο του 2004 για την ενίσχυση της απασχόλησης και τα ειδικά προγράμματα εργασίας. Μα, αν υπήρχε η δυνατότητα πραγματικά να εφαρμοστεί και μάλιστα στο ακέραιο, εσείς οι ίδιοι δεν θα τον ψηφίζατε το Φεβρουάριο του 2004. Θα τον φέρνατε πολύ νωρίτερα, γιατί το πρόβλημα της ανεργίας δεν παρουσιάστηκε τα τελευταία δυο χρόνια, στα οποία βλέπουμε και μια ελαφριά κάμψη της ανεργίας, αλλά είναι ένα πρόβλημα το οποίο υπήρχε, ήταν πολύ έντονο τα προηγούμενα χρόνια και στο οποίο δεν δώσατε σωστές απαντήσεις.
      Έρχομαι, κυρίες και κύριοι συνάδελφοι, στο θέμα του κατά πόσο η Κυβέρνηση μπορεί να ελέγξει ή δεν μπορεί να ελέγξει τους διοικητές τραπεζών. Ακούσαμε από τον προλαλήσαντα, κ. Καστανίδη ότι η Κυβέρνηση μπορεί να επεμβαίνει στους διορισμένους απ’ αυτήν ή επιλεγμένους διοικητές τραπεζών, ωμά, απρόκλητα, απροκάλυπτα, όπως βεβαίως είχαμε συνηθίσει στο παρελθόν τον οικονομικό μας περίγυρο να επεμβαίνει στις αποφάσεις των διοικήσεων των τραπεζών. Προχθές έγινε και μια γενναία αναφορά στον κ. Καρατζά. Μην ξεχνάμε ότι ο κ. Καρατζάς ήταν υπεύθυνος για το χρηματιστηριακό σκάνδαλο της «Γενικής Αποθηκών», για το χρηματιστηριακό σκάνδαλο της «ΛΑΜΨΑ», για όλες αυτές τις υποθέσεις. Αλλά αυτό είναι μια άλλη ιστορία. 
      Θυμόμαστε την εποχή της ωμής επέμβασης στις διοικήσεις των τραπεζών. Είναι αποτυπωμένη στα βιβλία της Αγροτικής, που δίνονταν θαλασσοδάνεια σε εκλεκτούς, σε φίλους, σε συνοδοιπόρους ή σε επιχειρηματίες που θέλαμε να φτιάξουμε «εθνικούς πρωταθλητές» για να καταρρεύσουν στην συνέχεια. 
      Αυτή είναι μια πολιτική που για μας έχει τελειώσει. Εμείς πιέζουμε μέσα στα πλαίσια της λογικής της οικονομίας στο να διατηρούνται και θέσεις εργασίας και να υπάρχει ανάπτυξη. Και σε ό,τι αφορά ιδιαίτερα τη χημική βιομηχανία, η χρονιά που πέρασε, ήταν μια καλή χρονιά, ήταν αναμφισβήτητα μια καλή χρονιά, με αύξηση των εξαγωγών, πάνω από 20% στα χημικά προϊόντα.
      Γι’ αυτό βλέπουμε το Υπουργείο Απασχόλησης και το Υπουργείο Ανάπτυξης να προσπαθεί να έρθει σε μια συνεννόηση και με τις διοικήσεις των τραπεζών και με τις διοικήσεις των εργαζομένων. Ας δούμε πώς ένα μαγαζί, το οποίο μπορεί και πρέπει και οφείλει να διατηρηθεί, ένα μαγαζί το οποίο στην προκειμένη περίτπωση είναι ένα εργοστάσιο, το οποίο προσφέρει, όχι μόνο στην οικονομική ζωή της Θεσσαλονίκης, αλλά προσφέρει και στον αγροτικό κόσμο της χώρας, προσφέρει και στο σύνολο των εξαγωγών, θα μπορεί να καταστεί και βιώσιμο και απαλλαγμένο από υπερβολικά χρέη, που ουσιαστικά οφείλονται σ’ έναν απρόκλητο και πολλές φορές επισφαλή υπερδανεισμό. Η διατήρησή του, όμως, έχει να κάνει και με την κατάσταση της γεωργικής μας οικονομίας, με την κατάσταση στην οποία βρίσκονται οι γεωργικοί μας συνεταιρισμοί, τη βιωσιμότητά τους, τη δυνατότητα του αγρότη να πληρώσει έγκαιρα τις υποχρεώσεις του. Εμείς κάνουμε μια γενναία προσπάθεια, ώστε οι αγρότες σήμερα να παίρνουν τις επιδοτήσεις τους γρήγορα. 
      ΑΓΓΕΛΟΣ ΤΖΕΚΗΣ: Δεν το πετύχατε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κάνουμε μια γενναία προσπάθεια να ξεκαθαρίσουμε τα θέματα των ποσοστώσεων, να ξεκαθαρίσουμε τα θέματα της κατανομής όλου του επιδοτούμενου αγροτικού προϊόντος σωστά και εύρυθμα σε όλη την ελληνική αγροτική οικογένεια. Κάνουμε προσπάθειες να δίνονται, πέρα από τις επιδοτήσεις, και οι αποζημιώσεις έγκαιρα. Ακριβώς για να μπορέσουν οι Έλληνες αγρότες να είναι συνεπείς στις υποχρεώσεις τους, να μη δημιουργείται και να μη μετακυλίεται ένα κόστος, το οποίο οφείλεται σε πάρα πολλά πράγματα και δημιουργεί βεβαίως προβλήματα στην «Ελληνική Βιομηχανία Φωσφορικών Λιπασμάτων», αφού η τελευταία είναι από τους βασικούς προμηθευτές της ελληνικής αγροτιάς. 
      Κυρίες και κύριοι συνάδελφοι, νομίζω ότι με τη σημερινή επερώτηση το ΠΑ.ΣΟ.Κ. δεν κάνει τίποτα άλλο παρά  προσπαθεί να καπηλευθεί, για άλλη μια φορά -χωρίς να έχουν καταλήξει οι διαπραγματεύσεις μεταξύ εργαζομένων, διοίκησης, σε σχέση και σε συνεννόηση πάντα με την Κυβέρνηση να δώσει λάμψη στο σκοτεινό του «εργατοπατερισμό», σ’ αυτόν που ξέχασε όσο κυβερνούσε και σήμερα προσπαθεί να θυμηθεί. Προσπαθεί να καπηλευθεί την αγωνία των εργαζομένων, προσπαθεί να καπηλευθεί την αγωνία των δύο χιλιάδων ανθρώπων, που βλέπουν μπροστά τους ένα κίνδυνο ορατό, έναν κίνδυνο που κτυπάει την πόρτα του σπιτιού τους. Δεν θα κάνουμε ανταγωνισμό ευαισθησίας. Δεν πρόκειται να συνεχίσουμε να παίζουμε αυτό το παιχνίδι.
      Με συνέπεια, με ορθότητα και πάνω απ’ όλα με αποφασιστικότητα είμαστε αποφασισμένοι να λύσουμε προβλήματα οικονομικά, όχι μόνο των επιχειρήσεων, αλλά και των ίδιων των πολιτών. Σ’ αυτό σας θέλουμε συμπαραστάτες και δεν σας θέλουμε εύκολα πολιτικολογούντες, για να κερδίσετε πρόσκαιρα πολιτικά οφέλη.
      Θέλουμε και απ’ αυτό το Βήμα να διατυπώσουμε την άποψή ότι η δική μας βούληση είναι να διατηρηθεί σε λειτουργία το εργοστάσιο. Η δική μας βούληση είναι να δοθεί σ’ αυτήν τη βιομηχανία πνοή παραγωγής, εργασίας, αποδοτικότητας για τα επόμενα χρόνια. Και σε αυτήν τη δική μας βούληση εμείς θέλουμε σοβαρούς συμπαραστάτες και όχι ανθρώπους που, ξεχνώντας το παρελθόν τους, ξεχνώντας την αδράνειά τους, ξεχνώντας τις τραγικές τους ευθύνες, έρχονται εύκολα να πουν μια πολιτική ατάκα, μήπως και κερδίσουν τη συμπάθεια των εργαζομένων, που την έχασαν στις προηγούμενες εκλογές.
      Νομίζω ότι αυτή σας η προσπάθεια θα αποβεί ατελέσφορη. 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριοι Βουλευτές, αν σήμερα εξακολουθούμε να συζητάμε για το εργοστάσιο λιπασμάτων της Θεσσαλονίκης και αν μέχρι σήμερα εξακολουθούν να πληρώνονται οι εργαζόμενοι, δεν είναι από την ευσπλαχνία της Κυβέρνησης. Η Κυβέρνηση έδειξε το πραγματικό της πρόσωπο στις αρχές του Γενάρη, που έδωσε την εντολή στη, διορισμένη απ’ αυτή, διοίκηση των Φωσφορικών Λιπασμάτων να κλείσει το εργοστάσιο της Θεσσαλονίκης.
      Επομένως ο αγώνας είναι εκείνος που πραγματικά δίνει και τον τόνο της σημερινής συζήτησης. 
      Το Κομμουνιστικό Κόμμα Ελλάδας με τρεις επίκαιρες ερωτήσεις, με απλές ερωτήσεις μέσα στη Βουλή, αλλά ιδίως με την έμπρακτη στήριξη αυτού του δίκαιου και τίμιου αγώνα των εργαζομένων, πραγματικά στάθηκε δίπλα τους. 
      Ακούσαμε από την Κυβέρνηση, ακούσαμε και από τον Κοινοβουλευτικό Εκπρόσωπο της Πλειοψηφίας, αλλά και από την πλευρά του ΠΑ.ΣΟ.Κ. για τα φωσφορικά λιπάσματα. Δεν ακούσαμε, όμως, ποια  ήταν εκείνη η αιτία που γέννησε ακριβώς τις σημερινές εξελίξεις. Δεν ακούσαμε για παράδειγμα ότι εδώ υπήρξε απελευθέρωση της αγοράς το 1992 για τα λιπάσματα, που από εκεί άρχισε η αντίστροφη μέτρηση γενικότερα για τη συρρίκνωση της ελληνικής λιπασματοβιομηχανίας. 
       Βέβαια, ειπώθηκε από κάποιο Βουλευτή ότι έκλεισε το εργοστάσιο της Πτολεμαϊδας, έκλεισε της Δραπετσώνας κ.λπ.. Δηλαδή δυόμισι χιλιάδες περίπου εργαζόμενοι πετάχτηκαν στους δρόμους, πολλές χιλιάδες μικροεπαγγελματιών έχασαν τη δουλειά τους, που ήταν γύρω απ’ αυτά τα εργοστάσια. Και βέβαια ακούστηκε από τον κ. Τσοχατζόπουλο, έντιμα, ειλικρινά, το εξής επιχείρημα: Ότι κλείσαμε εκείνα τα εργοστάσια για να μπορέσουν να κρατηθούν τα άλλα δυο. Μα, αυτό ακριβώς το επιχείρημα επικαλείται και η σημερινή Κυβέρνηση και η διοίκηση της εταιρείας που μας λέει «κλείνω το εργοστάσιο της Θεσσαλονίκης για να ζήσει αυτό της Καβάλας».
      Θέλω να τονίσω μ’ αυτό τη διαχρονική πολιτική ευθύνη όλων των κυβερνήσεων. Διότι όταν έχεις μια ανεπτυγμένη λιπασματοβιομηχανία δεν πας στο εύκολο να τη συρρικνώσεις και να κλείσεις όλα τα εργοστάσια. Μέσα σ’ ένα περιβάλλον που δημιουργείται –και θα πω ποιο ήταν- δίνεις τη μάχη σου να κρατήσεις αυτά τα εργοστάσια σε λειτουργία μέσα από διακρατικές συμφωνίες,  να έρθει αμοιβαίο όφελος για μεγάλες εξαγωγές. Δεν έγινε ούτε γίνεται κάτι τέτοιο. 
      Βέβαια υπάρχουν ευθύνες και για την απορρόφηση του εργοστασίου της Θεσσαλονίκης από το μικρότερο εργοστάσιο της Καβάλας. Τι σκοπό είχε αυτό να γίνει στις αρχές του 2000; Σκοπός ήταν πραγματικά αυτές οι εξελίξεις να οδηγηθούν και στις σημερινές εξελίξεις. Και αναφέρομαι σ’ αυτό, διότι το 1999, από τα στοιχεία που έχω και θα τα καταθέσω και πάλι, βγαίνει το συμπέρασμα ότι το εργοστάσιο της Θεσσαλονίκης προ φόρων είχε κέρδη, το 1999, 2.057 εκατομμύρια ευρώ. Και εδώ είναι το ζήτημα τώρα ότι η Κυβέρνηση και μόνιμα ο κ. Γιακουμάτος επικαλείται ζημιά 216.000.000 ευρώ, χωρίς ποτέ, παρ’ όλο που προκλήθηκε από μας, να καταθέσει τα στοιχεία στη Βουλή.
      Και από τις συσκέψεις που έγιναν –και συμμετείχα σε όλες- πραγματικά η Κυβέρνηση δεν έχει τέτοια στοιχεία, όπως δεν έχουν στοιχεία και οι διορισμένοι από αυτήν στο διοικητικό συμβούλιο της εταιρείας. Δηλαδή εδώ υπάρχουν μεγάλες ευθύνες και για το «άνοιγμα», το οποίο δήθεν παρουσιάζεται, γιατί τα διοικητικά συμβούλια που διόριζαν οι κυβερνήσεις δεν έκαναν το αυτονόητο, να εισπράττουν όσα όφειλαν οι πελάτες. Υπάρχουν, λοιπόν, διαχρονικές πολιτικές ευθύνες. 
      Και εδώ είναι το ζήτημα ότι και στην Ε.Α.Σ υπάρχει το πρόβλημα, αλλά μην ξεχνάμε ότι και οι συνεταιρισμοί δέχθηκαν ένα ολομέτωπο χτύπημα και από την Ευρωπαϊκή Ένωση και από τις κυβερνήσεις. Επίσης σοβαρές ευθύνες έχουν και οι γαλαζοπράσινες διοικήσεις των συνεταιρισμών, που έπαιρναν τα λεφτά από τους αγρότες και δεν τα έδιναν στο εργοστάσιο. Και τι έκαναν αυτές οι γαλαζοπράσινες διοικήσεις, ΠΑ.Σ.Ε.Γ.Ε.Σ., με πρωτοβουλία και του Υπουργείου Αγροτικής Ανάπτυξης; Ιδρύθηκε η «AGRO A.E.», για να φέρνει λιπάσματα από τρίτες χώρες. Ω!, ποία πολιτική υποκρισία στήριξης, λοιπόν, της ελληνικής λιπασματοβιομηχανίας και από την Κυβέρνηση και από την Αξιωματική Αντιπολίτευση! Και μη μου πείτε ότι είναι αυτοτελές όργανο η ΠΑ.Σ.Ε.Γ.Ε.Σ.. Όχι, αποτελείται από κεντρικά στελέχη των κομμάτων σας. Άρα, λοιπόν, πρέπει να δούμε το ζήτημα των ευθυνών, που έχουν οι διοικήσεις, γιατί δεν εισέπρατταν και δεν εισπράττουν ακριβώς όσα οφείλουν οι πελάτες.
      Και ξέρετε ότι από την Καβάλα γίνονταν -και γίνονται- και εξαγωγές κάτω από το κόστος. Ηλέγχθη ποτέ αυτό από καμιά κυβέρνηση; Έτσι, λοιπόν, πέντε-έξι μεγαλέμποροι, οι οποίοι χρωστάνε στην εταιρεία, όχι μόνο δεν δίνουν, αλλά εξακολουθούν να παίρνουν το εμπόρευμα με μεταχρονολογημένες επιταγές τριών και τεσσάρων ετών και μάλιστα άτοκες. Και όχι μόνο αυτό! Όταν λήγει μια επιταγή, ανανεώνεται επιπλέον. Αυτοί οι μεγαλέμποροι είναι φιλικά προσκείμενοι προς την εκάστοτε κυβέρνηση, δηλαδή και στη Νέα Δημοκρατία και στο ΠΑ.ΣΟ.Κ.. Και για να μπορέσει να κινηθεί αυτό το εργοστάσιο, πρέπει να πάρει χρήμα. Από πού το παίρνει το χρήμα; Μα, από τις τράπεζες που είναι μέτοχοι της εταιρείας και μάλιστα με υψηλό επιτόκιο. Να, λοιπόν, το πολιτικό και οικονομικό παιχνίδι με συμμετοχή και της Κυβέρνησης και των τραπεζιτών διαχρονικά. 
      Άρα, λοιπόν, πιστεύουμε ότι είναι πολύ σοβαρό το ζήτημα, για να το αντιμετωπίζει έτσι η σημερινή Κυβέρνηση, δηλαδή «Ξέρεις, δεν μπορεί να πληρώνει ο Έλληνας φορολογούμενος». Μα, τον Έλληνα φορολογούμενο πρέπει να τον ενημερώσεις σωστά, γιατί ο Έλληνας φορολογούμενος θα πληρώνει πραγματικά και τις εισαγωγές από τρίτες χώρες των λιπασμάτων. Ο Έλληνας φορολογούμενος είναι εκείνος, στον οποίο μέσα από την έμμεση και άμεση φορολογία γίνεται μια τρομερή αφαίμαξη. Αφήστε, λοιπόν, τον ελληνικό λαό. Ο ελληνικός λαός έδειξε έμπρακτα την αλληλεγγύη του στους εξακόσιους εργαζόμενους των Λιπασμάτων Θεσσαλονίκης και όχι μόνο οι φορείς, αλλά και σωματεία και άλλοι. 
      Έτσι, λοιπόν, οι εργαζόμενοι έχουν αποδείξει ότι αυτό το εργοστάσιο είναι βιώσιμο. Και εδώ το θέμα είναι ότι υπήρχε και υπάρχει συγκεκριμένος σχεδιασμός και στόχος. Από τη μια μεριά, η μείωση της αγροτικής παραγωγής σημαίνει μείωση της καλλιεργήσιμης έκτασης -γιατί αυτό επιβάλλει η Ευρωπαϊκή Ένωση και συναποφασίζουν οι κυβερνήσεις- και από την άλλη, θα πρέπει να ιδιωτικοποιηθεί η Εμπορική, που απ’ ό,τι λένε τα δημοσιεύματα, στο πρώτο τρίμηνο του 2006 έχει κέρδη ύψους 30.000.000 ευρώ. Και αν πάμε και στην Εθνική, θα δείτε ότι το 2005 έχει κέρδη ύψους 750.000.000 ευρώ, δηλαδή άνοδο κατά 146%.  Άρα, το χτύπημα είναι και για τους εργαζόμενους που κάνουν τη δουλειά τους και για τους μικροεπαγγελματίες -που και εκείνοι εξαφανίζονται- και για τους χιλιάδες εργαζόμενους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα κλείσω σε δυο λεπτά, κύριε Πρόεδρε. Την ανοχή σας παρακαλώ.
      Και θα επέλθει η καταστροφή των μικρομεσαίων αγροτών εξαιτίας της αγροτικής σας πολιτικής.
      Και βέβαια, το ζήτημα της Εθνικής είναι σημαντικό, για να δείτε ότι υπάρχουν κέρδη, αλλά αυτά τα κέρδη των τραπεζιτών δεν πηγαίνουν ούτε προς όφελος της εθνικής οικονομίας ούτε προς όφελος του λαού. Και αυτό που ακούστηκε και από τον Κοινοβουλευτικό Εκπρόσωπο του ΠΑ.ΣΟ.Κ. είναι σημαντικό, γιατί αυτή η εξαγορά της τουρκικής τράπεζας έβγαλε από τη μέση τη «City Group», μια πολύ μεγάλη πολυεθνική τράπεζα, αλλά όμως μέσω της αύξησης του μετοχικού κεφαλαίου της Εθνικής, που θα είναι 3.000.000.000 ευρώ, εύκολα μπορεί να εξαγοράσει και την Εθνική και την Τουρκική Τράπεζα.
      Αυτά είναι τα πολιτικά, οικονομικά παιχνίδια που παίζονται σε βάρος των εργατών.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)
      Έτσι, λοιπόν, δεν υπάρχει για εμάς καμία δικαιολογία από την πλευρά της Κυβέρνησης. Να σταματήσει να κρύβεται πίσω από το διοικητικό συμβούλιο, που αυτή διορίζει μέσα από τους μετόχους, που και αυτούς τους διορίζει. Στελέχη της Νέας Δημοκρατίας είναι σήμερα, όπως στελέχη του ΠΑ.ΣΟ.Κ. ήταν μέχρι χθες.
      Επομένως, για εμάς δεν πρέπει οι εργαζόμενοι να πάνε σε άλλη συνάντηση με την εξαμελή επιτροπή. Προσχηματικός είναι αυτός ο διάλογος από την πλευρά της Κυβέρνησης. Και ξέρετε γιατί; Διότι οι προτάσεις για μερική ή ορθολογική επαναλειτουργία σημαίνουν απολύσεις, μείωση των αποδοχών και των δικαιωμάτων των εργαζομένων. 
      Βέβαια, το ζήτημα της Κυβέρνησης είναι το εξής: Ο Υπουργός Μακεδονίας – Θράκης μέσα από την ΕΡΤ3 ανακάτεψε και το όνομα του κ. Καραμανλή, όταν τότε μιλούσαν για «ανάσταση» του εργοστασίου. Και είπε ότι αυτό έγινε με τη σύμφωνη γνώμη, με την επέμβαση του κ. Καραμανλή.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε.
      ΑΓΓΕΛΟΣ ΤΖΕΚΗΣ: Επομένως –και κλείνω μ’ αυτό- για εμάς μία λύση απομένει: η ολική επαναλειτουργία. Να μη χαθεί ούτε μία θέση εργασίας. Υπάρχουν πολλά περιθώρια ανάπτυξης της λιπασματοβιομηχανίας μέσα από εμπορικές δοσοληψίες με τρίτες χώρες, που πραγματικά θα δίνουν λίπασμα και όχι αυτό το οποίο έκανε ο κύριος Πρωθυπουργός στην Κίνα, να λέει και να θριαμβολογεί για τους εξήντα χιλιάδες τόνους που θα μας φέρει, μία καραβιά δηλαδή.
      ΠΡΟΕΔΡΕΥΩΝ (Γεώργιος Σούρλας): Σας ευχαριστώ πάρα πολύ.
      ΑΓΓΕΛΟΣ ΤΖΕΚΗΣ: Κλείνω με το εξής...
      ΠΡΟΕΔΡΕΥΩΝ (Γεώργιος Σούρλας): Όχι, κύριε συνάδελφε…
      ΑΓΓΕΛΟΣ ΤΖΕΚΗΣ: Απευθυνόμαστε στους εργαζομένους και λέμε το εξής: Να συνεχίσουν τον αγώνα τους. Καμία συμμετοχή στον προσχηματικό διάλογο.
      ΠΡΟΕΔΡΕΥΩΝ (Γεώργιος Σούρλας): Πείτε τα και εκτός Βουλής αυτά. Δεν χρειάζεται να τα πείτε εδώ.
      ΑΓΓΕΛΟΣ ΤΖΕΚΗΣ: Θα πρέπει να ενώσουν τη φωνή τους μαζί με τους εργαζόμενους της Θεσσαλονίκης και της Καβάλας. Είναι η σειρά τους. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Τζέκη, ολοκληρώστε.
      ΑΓΓΕΛΟΣ ΤΖΕΚΗΣ: Και επειδή βρισκόμαστε πριν το Πάσχα, θα πρέπει οι εργαζόμενοι να μην οδηγηθούν στο Γολγοθά. Ήδη τον τραβάνε, ανεβαίνουν το δρόμο του Γολγοθά. Αν ανέβουν στην κορυφή του Γολγοθά, τότε θα ακολουθήσει και η σταύρωσή τους, που θα είναι οι μαζικές απολύσεις, θα είναι το κλείσιμο του εργοστασίου.
      (Στο σημείο αυτό την Προεδρική Έδρα  καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Εμείς λοιπόν, ως Κομμουνιστικό Κόμμα Ελλάδας, λέμε στους εργαζόμενους να αντισταθούν και να επιβάλουν τη μόνη και μία λύση: την οριστική επαναλειτουργία του εργοστασίου. Και πίσω από αυτήν τη γραμμή, κανένα βήμα!
      Καταθέτω όλη τη μελέτη των εργαζομένων –την έχουμε καταθέσει κατ’ επανάληψη- για να δει και η Κυβέρνηση τι γίνεται.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Την έχουμε.
      ΑΓΓΕΛΟΣ ΤΖΕΚΗΣ: Ναι, αλλά τα 216.000.000 δεν μας τα φέρνετε.
      (Στο σημείο αυτό ο Βουλευτής κ. Άγγελος Τζέκης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
      Το λόγο έχει ο κ. Λεβέντης.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, μέσα στο νεοφιλελεύθερο πολιτικό πλαίσιο, που κυριαρχεί τα τελευταία χρόνια, η διοίκηση της «Βιομηχανίας Φωσφορικών Λιπασμάτων» λόγω των κυβερνητικών πολιτικών επιλογών και στοχεύσεων προχωράει στην ιδιωτικοποίηση του βασικού μετόχου της επιχείρησης, της Εμπορικής Τράπεζας και αποφασίζει το κλείσιμο της επιχείρησης των Λιπασμάτων της Θεσσαλονίκης. Αδιαφορεί για το ότι η επιλογή αυτή έχει τεράστιο αρνητικό κοινωνικό αντίκτυπο, συμβάλλει στην αποβιομηχάνιση της χώρας, στην αύξηση της ανεργίας και στην εισαγωγή λιπασμάτων από το εξωτερικό αμφίβολης ποιότητας και υψηλού κόστους.
      Το εργοστάσιο λιπασμάτων της Θεσσαλονίκης παράγει λιπάσματα υψηλής ποιότητας και κάλυψε με τον καλύτερο τρόπο το κενό που άφησε το κλείσιμο των λιπασμάτων της Δραπετσώνας. Το εργοστάσιο λιπασμάτων της Θεσσαλονίκης παράγει διάφορα είδη λιπασμάτων, ορισμένα από τα οποία δεν είναι δυνατόν να παραχθούν στο εργοστάσιο της Καβάλας. 
      Η Κυβέρνηση και η διοίκηση της επιχείρησης λένε ότι το εργοστάσιο είναι ζημιογόνο. Ωστόσο, η ίδια η Κυβέρνηση έχει υπονομεύσει τη λειτουργία του, αφού με την πολιτική του Υπουργείου Αγροτικής Ανάπτυξης έχει συμβάλει στο να μετατραπεί η «AGRO Α.Ε.», δηλαδή η προμηθευτική εταιρεία λιπασμάτων της ΠΑ.Σ.Ε.ΓΕ.Σ., σε εισαγωγέα, ο οποίος μάλιστα λειτουργεί και με ανισότιμους όρους απέναντι στη «Βιομηχανία Φωσφορικών Λιπασμάτων».
      Από την άλλη πλευρά τα στοιχεία λένε ότι το εργοστάσιο της Θεσσαλονίκης, μέσα στο όλο σύμπλεγμα της «Βιομηχανίας Φωσφορικών Λιπασμάτων», είναι κερδοφόρο. Οι υποχρεώσεις προς τρίτους είναι περίπου 100.000.000 ευρώ, ενώ οι υποχρεώσεις των τρίτων προς το εργοστάσιο είναι της τάξης των 125.000.000 ευρώ.
      Παράλληλα, το τελευταίο διάστημα η Κυβέρνηση έχει αποδοθεί σε μια μάχη επικοινωνιακών εντυπώσεων, η οποία αντιθέτως από την επιδίωξη ενισχύει την αναξιοπιστία της. Ποιον εξυπηρέτησε άραγε η αναγγελία του Υπουργού Μακεδονίας- Θράκης για επαναλειτουργία του εργοστασίου κατόπιν επικοινωνίας με τον Υπουργό Απασχόλησης και μάλιστα μετά από εντολή του Πρωθυπουργού; Την επόμενη ημέρα, η ανακοίνωση της εταιρείας μιλούσε για το ενδεχόμενο «μερικής λειτουργίας του εργοστασίου», φράση η οποία μετά από πολύωρες πιέσεις των εργαζομένων αντικαταστάθηκε κι έγινε «ορθολογική λειτουργία». 
      Γιατί μόλις προχθές, στις 3 Απριλίου, ο Υπουργός Απασχόλησης δήλωνε το πρωί στην τηλεόραση ότι το εργοστάσιο θα λειτουργήσει ορθολογικά και το απόγευμα της ίδιας ημέρας η διοίκηση της εταιρείας δήλωνε στους εργαζόμενους ότι δεν έχει αρθεί η απόφαση της 10ης Ιανουαρίου για το κλείσιμο, ότι ζήτησε να γίνει επιτροπή η οποία θα εξετάσει τη δυνατότητα λειτουργίας του εργοστασίου και ζήτησε, τέλος, την άρση της κατάληψης, στην οποία έχουν προχωρήσει οι εργαζόμενοι; Μήπως πίσω απ’ όλα αυτά κρύβεται η πρόθεση της μεταφοράς των πρώτων υλών από το εργοστάσιο της Θεσσαλονίκης στην Καβάλα, η μεταφορά προϊόντων από την Καβάλα στη Θεσσαλονίκη και η μετατροπή του εργοστασίου σε αποθήκη; Για μας, θα πρέπει η Κυβέρνηση να σταματήσει τα επικοινωνιακά παιχνίδια και να πάψει να παίζει το παιχνίδι του «δεν παρεμβαίνω». 
      Στη συγκεκριμένη περίπτωση μιλάμε για μια επιχείρηση, η οποία ανήκει στην ιδιοκτησία ορισμένων από τις πιο επικερδείς επιχειρήσεις της χώρας: στις τράπεζες «Εθνική», «Εμπορική» και «ALPHA BANK». Επομένως, οι ιδιοκτήτες δεν έχουν κάποια προβληματική επιχείρηση που αγκομαχάει για να μην κλείσει.
      Το δεύτερο ζήτημα είναι το γεγονός ότι οι δύο απ’ αυτές τις τράπεζες είναι ουσιαστικά κάτω από το δημόσιο έλεγχο και οι διοικητές τους διορίζονται από την Κυβέρνηση. Συνεπώς, δεν μπορεί να μιλάμε για μια μεγάλη επιχείρηση, όπως η «Βιομηχανία Φωσφορικών Λιπασμάτων» και η Κυβέρνηση να μην έχει θέση για το αν το εργοστάσιο της Θεσσαλονίκης μπορεί να σταθεί ή όχι. Για μας η Κυβέρνηση θα πρέπει να δώσει σαφή κατεύθυνση στις διοικήσεις των υπό κρατικό έλεγχο τραπεζών για τη λήψη μέτρων για την επαναλειτουργία του εργοστασίου.
      Τρίτον, θα πρέπει όλοι πλέον να πάψουν να μιλούν για ζημιές αφού, όπως αποδείχθηκε με τα στοιχεία που κατατέθηκαν στην τριμερή, το εργοστάσιο είναι κερδοφόρο. 
      Τέταρτον, θα πρέπει επιτέλους η ίδια η Κυβέρνηση να σταματήσει να υπονομεύει τη «Βιομηχανία Φωσφορικών Λιπασμάτων» με τη συμβολή της στη μετατροπή της «AGRO Α.Ε.» σε εισαγωγέα και μάλιστα σε εισαγωγέα που λειτουργεί με ανισότιμους όρους απέναντι στη «Βιομηχανία Φωσφορικών Λιπασμάτων» σε σχέση με τις προδιαγραφές και την ποιότητα. 
      Πέμπτον, αν βρίσκεται εκεί που βρίσκεται αυτή η βιομηχανία και αν έχει προβλήματα, δεν φταίνε οι εργαζόμενοι, αλλά οι διοικήσεις και η διαχείρισή τους. Το είπε και ο κύριος Υπουργός άλλωστε εδώ πέρα. Το αναγνωρίζουμε. Επομένως, δεν φταίνε αυτοί, αλλά αυτοί πληρώνουν. Δεν μπορεί, όταν έχει στη διάθεσή της μια μεγάλη αγορά, όταν έχει τη δυνατότητα εναλλακτικών προϊόντων, να παραμένει στάσιμη.
      Τέλος, επειδή η Κοινή Αγροτική Πολιτική και το μέτρο της πλήρους αποδέσμευσης των αγροτικών ενισχύσεων από την παραγωγή αγροτικών προϊόντων, που αποφάσισαν η Κυβέρνηση και το ΠΑ.ΣΟ.Κ. παλαιότερα, θα οδηγήσει στη μείωση της αγροτικής παραγωγής, άρα και στη μείωση των εισροών, των λιπασμάτων κ.λπ. -και αυτό μόνο φοβούνται οι τράπεζες- καλούμε την Κυβέρνηση να επεξεργαστεί στρατηγικό σχέδιο αγροτικής ανάπτυξης, για να μη μειωθεί ούτε στο ελάχιστο η παραγωγή αγροτικών προϊόντων στη χώρα μας. 
      Υπό την πίεση της ιδιωτικοποίησης της Εμπορικής Τράπεζας, οι σύμβουλοι αποφάσισαν το κλείσιμο του εργοστασίου στη Θεσσαλονίκη και την εκδίωξη κυριολεκτικά στο δρόμο εξακοσίων εργαζομένων, χωρίς καμιά μελέτη βιωσιμότητας και ανάπτυξης, χωρίς να υπολογίσουν τις καταστροφικές συνέπειες για τους εργαζόμενους και για την οικονομία της περιοχής. Οι εργαζόμενοι ξεκίνησαν δυναμικούς αγώνες. Έχουν καθολική υποστήριξη στο αίτημά τους.
      Εμείς από την πλευρά του Συνασπισμού Ριζοσπαστικής Αριστεράς βρεθήκαμε στο πλευρό τους και συνεχίζουμε να συμπαρατασσόμαστε. Είχε κατατεθεί επίκαιρη ερώτηση από την κ. Ξηροτύρη, η οποία επρόκειτο να συζητηθεί εδώ. Αυτό, όμως, δεν έγινε κατόπιν κωλύματος των αρμοδίων Υπουργών, προς τους οποίους απευθυνόταν: τους Υπουργούς Οικονομίας και Οικονομικών και Αγροτικής Ανάπτυξης και Τροφίμων. Η Κυβέρνηση με τη διγλωσσία της δεν εκθέτει τις πραγματικές της προθέσεις και δεν δίνει στους εργαζόμενους, όπως θα όφειλε, κανένα στοιχείο για το εάν έχει παρέμβει και με ποιες κατευθύνσεις και εντολές προς τις κρατικές τράπεζες, που ελέγχουν την πλειοψηφία του μετοχικού κεφαλαίου, ώστε στις νέες συνεδριάσεις του Διοικητικού Συμβουλίου να αποφασιστεί η επαναλειτουργία του εργοστασίου με τη διατήρηση όλων των θέσεων εργασίας και με την αξιοποίηση των πλεονεκτημάτων του εργοστασίου.
      Η επίκληση της αναρμοδιότητας ακούγεται τουλάχιστον περίεργη, καθώς οι τράπεζες των οποίων οι διοικήσεις διορίζονται από το Υ.ΠΕ.ΧΩ.Δ.Ε., είναι εκείνες οι οποίες αποφασίζουν το κλείσιμο της Βιομηχανίας. Μάλιστα, οι «παροικούντες στην Ιερουσαλήμ» γνωρίζουν ότι το κλείσιμο της «Βιομηχανίας Φωσφορικών Λιπασμάτων» γίνεται για να μπορέσει η Κυβέρνηση να πουλήσει ευκολότερα την «Εμπορική Τράπεζα». Έτσι, επιβεβαιώνεται η κυβερνητική διγλωσσία, που δεν θέλει να διατυπώσει τις πραγματικές της προθέσεις και δεν δίνει προς τα κόμματα της Αντιπολίτευσης, τους Βουλευτές της περιοχής και τους εργαζόμενους κανένα στοιχείο, εάν έχει παρέμβει δηλαδή και με ποιες εντολές προς τις κρατικές τράπεζες, που ελέγχουν την πλειοψηφία του μετοχικού κεφαλαίου. 
      Ο κύριος Υφυπουργός –λάθος, κατά τα ειωθότα- επετέθη κατά του ΠΑ.ΣΟ.Κ. -και καλά κάνει- για τις αμαρτίες του. Εμείς δεν θα είμαστε απολογητές γι’ αυτές τις αμαρτίες. Είπε ότι το ΠΑ.ΣΟ.Κ. υποστηρίζει τις ελεύθερες απολύσεις, έχει διγλωσσία κ.λπ. 
      Το αποτέλεσμα ποιο είναι, κύριε Υπουργέ; Να κλείνετε το εργοστάσιο. Εμείς δεν θα είμαστε απολογητές του τι έκανε το ΠΑ.ΣΟ.Κ. Πλην, όμως, δύο χρόνια τώρα κυβερνάτε εσείς και εσείς κλείνετε το εργοστάσιο. Επομένως, εδώ υπάρχουν ευθύνες. Επανήλθατε στα προσφιλή σας θαλασσοδάνεια, τα οποία τόσες φορές αναφέρετε εδώ και όντως υπάρχουν. Όμως, εσείς τώρα αποφασίζετε. Δεν κάνετε αντιπολίτευση στο ΠΑ.ΣΟ.Κ. Τώρα είστε εσείς Κυβέρνηση και η Κυβέρνηση εφαρμόζει μία συγκεκριμένη πολιτική. Αυτή η πολιτική οδηγεί, δυστυχώς, στο κλείσιμο μιας σειράς επιχειρήσεων. 
      Εμείς συμπαραστεκόμαστε στον αγώνα που κάνουν οι εργαζόμενοι και θα συμπαρασταθούμε μέχρι το τέλος. Θέλουμε να πιστεύουμε ότι η Κυβέρνηση θα κατανοήσει, θα αναλάβει τις ευθύνες της και θα προχωρήσει στη λήψη όλων των μέτρων, ώστε να λειτουργήσει το εργοστάσιο αυτό και να μην έχουμε άλλους εξακόσιους εργαζόμενους στο δρόμο, όπως θα πρέπει να δούμε πώς θα λειτουργήσουν όλες οι άλλες επιχειρήσεις που είναι στα πρόθυρα του κλεισίματος, για να μην πω ότι θα πρέπει να επαναλειτουργήσουν και αυτές που ήδη έχουν κλείσει.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, πενήντα τέσσερις  μαθητές και μαθήτριες και τρείς συνοδοί δάσκαλοι από το 2ο Δημοτικό Σχολείο Πύργου Ηλείας. 
      Η Βουλή τους καλωσορίζει. 
      (Χειροκροτήματα από όλες τις πτέρυγες της Βουλής)
      Θέλω να εξηγήσω ότι τελειώνει η επερώτηση Βουλευτών του ΠΑ.ΣΟ.Κ. προς τον Υπουργό Απασχόλησης και γι’ αυτό παρίστανται μόνο –και όχι όλοι- οι Βουλευτές που επερωτούν και ο κύριος Υπουργός που απαντά.
      Εισερχόμαστε στις δευτερολογίες.
      Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρία και κύριοι συνάδελφοι, από την τοποθέτηση του Υφυπουργού Απασχόλησης  προκύπτει μία ενδιαφέρουσα, αλλά προκλητική ομολογία της Κυβέρνησης, η ομολογία ότι το κλείσιμο της Βιομηχανίας Φωσφορικών Λιπασμάτων στη Θεσσαλονίκη γίνεται για να διευκολυνθεί η αλλαγή στο μετοχικό κεφάλαιο της Εμπορικής, η πώληση της Εμπορικής, δηλαδή γίνεται για λόγους άσχετους με την παραγωγική διάρθρωση της χώρας, άσχετους με τις αναπτυξιακές ανάγκες της Θεσσαλονίκης και προφανώς παντελώς άσχετους με την κοινωνική και εργασιακή πολιτική που πρέπει να εφαρμόζει μία κυβέρνηση. Αυτή η ομολογία είναι κυνική, καταγράφεται στη συνείδηση του ελληνικού λαού και θα αξιολογηθεί τη στιγμή που πρέπει.
      Αναδεικνύεται, επίσης, από τα όσα είπε η Κυβέρνηση δια του κ. Γιακουμάτου σήμερα, μία άλλη κραυγαλέα αντίφαση. Πότε ενήργησαν σωστά οι τράπεζες; Όταν έλαβαν μονομερώς, με κοινωνικό και οικονομικό αυταρχισμό, χωρίς διαβούλευση, την απόφαση για το κλείσιμο του εργοστασίου και δημιούργησαν τετελεσμένο γεγονός ή τώρα που εκ των υστέρων, την ανάγκη φιλοτιμίαν ποιούμενες οι τράπεζες, πιεζόμενες βεβαίως και από την Κυβέρνηση, εφαρμόζουν τη διαδικασία της διαβούλευσης και συγκροτούν διμερή εξαμελή επιτροπή για να μελετήσει τα δεδομένα της βιωσιμότητας και της ορθολογικής λειτουργίας του εργοστασίου;
      Πώς διοικείται μια επιχείρηση; Τι λέει το σύγχρονο μάνατζμεντ; Πρώτα παίρνω μια τυφλή πολιτική απόφαση και κλείνω την επιχείρηση και μετά μελετώ επιστημονικά τη βιωσιμότητα; Πρώτα διώχνω στο δρόμο τους εργαζόμενους και μετά κάνω διαβούλευση; Αυτές τις πρακτικές συνιστάτε και υποδεικνύετε, κύριε Υφυπουργέ; Αυτή είναι η γραμμή της Κυβέρνησης για τον κοινωνικό διάλογο, για τη διαβούλευση, για τη συλλογική διαπραγμάτευση; Με αυτό το μυαλό οργανώνετε το μεταβιομηχανικό μοντέλο ανάπτυξης της χώρας; 
      Αυτά είναι κυνικές ομολογίες αυταρχισμού και ενός αδικαιολόγητου για την εποχή μας ερασιτεχνισμού στην οικονομική διαχείριση και στην πολιτική διοίκηση της χώρας. Γι’ αυτό έχετε περιέλθει στη δίνη μιας πολιτικής κρίσης την οποία δεν μπορείτε να διαχειριστείτε. Ανοίγετε μέτωπα κάνοντας δήθεν μια φυγή προς τα εμπρός και δεν μπορείτε να βρείτε ρυθμό.
      Εδώ υπάρχουν δύο κορυφαία θέματα. Το πρώτο κορυφαίο θέμα είναι ο ρόλος των τραπεζών στην οικονομία. Τι ρόλο παίζουν οι τράπεζες; Εδώ δεν έχουμε μία επιχείρηση που έχει έναν ιδιώτη ιδιοκτήτη. Εδώ έχουμε ιδιοκτήτες τις μεγαλύτερες κρατικές ως προς την καταγωγή τράπεζες της χώρας. Δεν έπρεπε να είναι αυτοί υποδειγματικοί εργοδότες; Δεν πρέπει να αποδείξουν τον κοινωνικό ή αν θέλετε τον παραγωγικό και αναπτυξιακό ρόλο της τράπεζας; Η τράπεζα είναι για να κινείται στη χρηματοπιστωτική σφαίρα, να κερδοφορεί με προκλητικά ποσοστά κερδών και να μην ενδιαφέρεται για επενδύσεις, για θέσεις εργασίας, για κοινωνικό πλεόνασμα; Αυτός είναι ο ρόλος των τραπεζών; Αυτό μας λέτε;
       Υπάρχει φυσικά και το άλλο μείζον θέμα: ποια είναι η πολιτική της Κυβέρνησης για τα χαρτοφυλάκια των τραπεζών; Τι θα απογίνει η Εθνική; Τι θα απογίνει η Εμπορική; Τι θα απογίνει η Αγροτική, που εξωραΐζει τον ισολογισμό της σκοπίμως, όπως τον εξωραϊζει με την ανεφάρμοστη νομοθεσία για το ασφαλιστικό και η Εμπορική και η Εθνική η οποία ευνοείται και οργανώνει και γενναιόδωρη εθελουσία έξοδο;
       Αυτό είναι ένα τεράστιο θέμα και αυτό είναι το νέο σκάνδαλο. Το σκάνδαλο των χαρτοφυλακίων των τραπεζών και του παιχνιδιού με τις μετοχές των τραπεζών και του παιχνιδιού με τις μετοχές και τις επαναγορές στον Ο.Τ.Ε. Αυτά να εξηγήσετε, που αφορούν τη δική σας θητεία και να αφήσετε τις εύκολες παρελθοντολογίες.
      Το δεύτερο κορυφαίο θέμα είναι βεβαίως η Θεσσαλονίκη, οι υστερήσεις της βόρειας Ελλάδας, το έλλειμμα ανάπτυξης που έχει η Θεσσαλονίκη.
      Η Θεσσαλονίκη έχει γίνει η πόλη που βιώνει την ανεργία και το αδιέξοδο. Και μία απαισιόδοξη χώρα, μία απαισιόδοξη κοινωνία είναι μη ανταγωνιστική και μη παραγωγική. 
      Αφήστε τις σπέκουλες. Έχω την ευκαιρία να σας ακούω συχνά και βλέπω τη φιλότιμη προσπάθεια που κάνετε να κρατήσετε στους ώμους σας τη σφαίρα της Κυβέρνησης που είναι υπό διάλυση. Έχετε λέτε ενιαία ευθύνη. Δεν έχετε καμία ευθύνη, μηδενική ευθύνη. Έχετε κατά το Σύνταγμα συλλογική ευθύνη και βεβαίως ενιαία εκπροσώπηση. Αλλά δεν έχετε καμία εσωτερική ενότητα. Διότι τα δίδυμα ή μάλλον τα δίπολα των Υπουργών είναι γνωστά. Ποιος εκφράζει την πολιτική για τις Δ.Ε.Κ.Ο.; Ο κ. Αλογοσκούφης ή ο κ. Λιάπης; Ποιος εκφράζει τη σωστή αντίληψη για τις εργασιακές σχέσεις; Ο κ. Αλογοσκούφης ή ο προηγούμενος προϊστάμενός σας ο κ. Παναγιωτόπουλος; 
      Λύστε αυτά τα θέματα πρώτα και μετά μιλήστε μας για ενιαία ευθύνη και εκπροσώπηση της Κυβέρνησης. Και βεβαίως σταματήστε να παραπλανάτε την κοινή γνώμη, όσους ακόμη τείνουν ευήκοον ους –είναι λίγοι αυτοί πια- σε σχέση με τις θέσεις του ΠΑ.ΣΟ.Κ..
       Αφήστε τα μοντέλα τα ξένα να δούμε το μοντέλο Καραμανλή-Αλογοσκούφη. Το μοντέλο Καραμανλή-Αλογοσκούφη μας ενδιαφέρει. Και το μοντέλο αυτό είναι: Μείωση της αποζημίωσης για τις υπερωρίες. Μονομερής διευθέτηση του χρόνου εργασίας. Διάλυση της οικογενειακής ζωής και της μικρής επιχείρησης με το νέο ωράριο. Κατάργηση των κλαδικών συλλογικών συμβάσεων. Μείωση του εισοδήματος, με το Σ.Ε.Β. να εμφανίζεται πιο γενναιόδωρος στην εισοδηματική πολιτική από τον κ. Αλογοσκούφη και τον κ. Καραμανλή! Συνομωσία εις βάρος των νέων, διότι οι νέοι πρέπει να έχουν -κατά την άποψή σας- λιγότερα ασφαλιστικά δικαιώματα και χειρότερο εργασιακό καθεστώς. Πλουσιοπάροχες εθελούσιες έξοδοι στον Ο.Τ.Ε. και την Εθνική. Άρνηση εφαρμογής του ν. 3227 για την καταπολέμηση της ανεργίας των νέων, των γυναικών, των μεσήλικων. «Μαγείρεμα» σε σχέση με τα στοιχεία της ανεργίας. Απογραφή –εντός εισαγωγικών- και στην ανεργία: Την αυξάνουμε για να τη  μειώσουμε. Και βεβαίως συνεχείς άμεσες ή έμμεσες απειλές για τα ασφαλιστικά δικαιώματα, λες και το πρόβλημα του ασφαλιστικού συστήματος είναι πρόβλημα υπερβολικών δικαιωμάτων των ασφαλισμένων και όχι πρόβλημα εισφοροδιαφυγής, οργάνωσης, αξιοποίησης των αποθεματικών κ.ο.κ.. 
      Εφαρμόστε τους νόμους που ψηφίσαμε και που βρήκατε και οφείλετε να εκτελέσετε ως νόμους του κράτους. Δώστε απάντηση στην αγωνία των πολιτών και αναλάβετε δεσμεύσεις για το άνοιγμα του εργοστασίου, γιατί η Θεσσαλονίκη δεν αντέχει άλλη ανεργία, δεν αντέχει άλλη αποβιομηχάνιση, άλλη αποεπένδυση. Τώρα που έχετε εμπλακεί σ’ αυτήν την υπόθεση και έχετε αναλάβει ρητά την πολιτική ευθύνη, δεν μπορεί να κρύβεστε πίσω από διοικήσεις τραπεζών, γιατί τώρα εσείς αντιδικείτε με τους εργαζόμενους, εσείς έχετε την ευθύνη και, όταν λέω «εσείς», δεν εννοώ ένα φιλότιμο Υφυπουργό που έρχεται να σώσει καταστάσεις, αλλά εννοώ τον Πρωθυπουργό της χώρας και συμπτωματικά -κατά κυριολεξία συμπτωματικά- Βουλευτή Θεσσαλονίκης, τον κ. Καραμανλή. 
      (Χειροκροτήματα από την πτέρυγα του ΠΑ.ΣΟ.Κ ) 
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε τον κ. Βενιζέλο. 
      Βλέπω ότι δεν υπάρχουν άλλες δευτερολογίες, πλην ενδεχομένως ένα λεπτό ο κ. Τσοχατζόπουλος. 
      Ορίστε, έχετε το λόγο. Ένα τηλεγράφημα θα στείλετε, κύριε Τσοχατζόπουλε. 
      ΑΠΟΣΤΟΛΟΣ – ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλω να κάνω σαφές, κυρία Πρόεδρε, προς τον Υφυπουργό Εργασίας ότι τους εργαζόμενους, τη διεκδίκησή τους να λειτουργήσει το εργοστάσιο Λιπασμάτων στη Θεσσαλονίκη με βάση ένα νέο επιχειρησιακό σχέδιο, μια νέα -αν θέλετε- ισχυρή εξυγιαντική προσπάθεια με ευθύνη της ιδιοκτησίας της επιχείρησης, η οποία πρέπει βέβαια ως τράπεζα να προσανατολιστεί στη ιδέα ότι την απαίτηση αυτή, παρ’ όλο που είναι εις βάρος των δικών της σχεδίων που θέλει να ξεπουλήσει τα Λιπάσματα με αποκλειστικό σκοπό την κερδοσκοπία και της επιχείρησης και του μάνατζμεντ, ώστε να πουληθούν ευκολότερα πλέον οι μετοχές της Εμπορικής, είναι υποχρεωμένη να την πραγματοποιήσει, είναι απαίτηση, όχι της Κυβέρνησης δυστυχώς, κύριε Υπουργέ, είναι απαίτηση των εργαζομένων αλλά και ολόκληρου του λαού της Θεσσαλονίκης. 
      Σας διαβεβαιώ ότι όλοι οι πολίτες της Θεσσαλονίκης στηρίζουν αυτόν τον αγώνα των εργαζομένων. Αυτό πρέπει να το λάβει επίσης υπ’ όψιν η Κυβέρνηση, η οποία έχει δεσμευτεί -μας λέτε- για να λύσει το θέμα, έτσι όπως διεκδικούν οι εργαζόμενοι, έτσι όπως διεκδικεί μια υγιής ανταγωνιστική επιχειρηματικότητα από τη μεριά των Λιπασμάτων, η οποία είναι δεδομένη ότι είναι εφικτή -αυτό έχει αποδειχθεί με τα στοιχεία που κατέθεσαν οι εργαζόμενοι- μόνο που πρέπει να το λάβει υπ’ όψιν της η Κυβέρνηση, η οποία πλέον έχει την πολιτική ευθύνη, κύριε Υπουργέ. Από αυτό δεν μπορείτε να ξεφύγετε. Αφήστε τώρα τα άλλα θέματα, δεν ενδιαφέρουν. Εδώ θέλουμε μία καθαρή απάντηση, μία δέσμευση της Κυβέρνησης να επιβάλει το άνοιγμα ξανά της επιχείρησης στη Θεσσαλονίκη σε υγιή βάση, με επιχειρησιακό σχέδιο και με μία εξυγιαντική λογική, την οποία έχει ανάγκη η επιχείρηση για να μεγαλουργήσει και πάλι.
      Ευχαριστώ. 
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ τον κ. Τσοχατζόπουλο. 
      Το λόγο έχει ο κύριος Υπουργός. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα συμφωνήσω απόλυτα μαζί σας. Άλλωστε, πιστεύω ότι και το νόημα της σημερινής επερώτησης αυτό ήταν, η ανησυχία όλων των Βουλευτών για το μη κλείσιμο της βιομηχανίας Λιπασμάτων της Θεσσαλονίκης. Αυτό είναι ένα καθολικό αίτημα της Θεσσαλονίκης από τον αγαπητό Νομάρχη, το Δήμαρχο και όλους τους φορείς και τα κόμματα. 
      ΑΓΓΕΛΟΣ ΤΖΕΚΗΣ: Ο Δήμαρχος δεν ανακατεύθηκε. Αφήστε το Δήμαρχο. Ασχολείται με την πλατεία Αριστοτέλους. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφήστε, κύριε. Όλα τα κόμματα… 
      ΑΓΓΕΛΟΣ ΤΖΕΚΗΣ:  Αφήστε το Δήμαρχο, ασχολείται με την πλατεία Αριστοτέλους!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Έχει πάρει πολλές φορές τηλέφωνο… 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριοι συνάδελφοι. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): …όλους τους φορείς Τοπικής Αυτοδιοίκησης και όλα τα κόμματα. 
      Η λογική, όμως, του κ. Τζέκη είναι επικίνδυνη. Το «όλα ή τίποτα» μας πάει σε άλλες εποχές και άλλα συστήματα. Στο σύστημα της δημοκρατίας δεν υπάρχουν αδιέξοδα, όπου «ή ταν ή επί τας». Η δημοκρατία θέλει διάλογο, συναντίληψη και έναν προβληματισμό. 
      Άρα, λοιπόν, εμείς, κυρίες και κύριοι συνάδελφοι, ως Κυβέρνηση έχουμε πραγματικά την ίδια ευαισθησία, το ίδιο ενδιαφέρον και την ίδια ανησυχία. Όσον αφορά αυτό το επιχείρημα, όμως, που αφορά το «ναι, αλλά ξέρετε οι τράπεζες είναι υπό κρατικό έλεγχο», θα ήθελα να πω ότι αγνοείτε, κύριε Βενιζέλο, ότι οι τράπεζες είναι και στο ελληνικό και στο ξένο Χρηματιστήριο και ξέρετε πάρα πολύ καλά ότι έχουν μικρομετόχους, ότι έχουν μικροεπενδυτές και επομένως θα πρέπει να προφυλάξουν και αυτές τη δική τους κερδοφορία και τη δική τους λειτουργία. Όμως, η Κυβέρνηση παρενέβη και μάλιστα, αποτελεσματικά.
      Εάν σήμερα, κυρίες και κύριοι συνάδελφοι, οι εργαζόμενοι στα Λιπάσματα από τις 10 Ιανουαρίου –μιλάμε για τέσσερις μήνες και πάμε στον πέμπτο- πληρώνονται και δεν έχει απολυθεί κανείς μα κανείς, αυτό οφείλεται στην ευαισθησία της Κυβέρνησης, στην αποτελεσματική πίεσή της και στη συνέχιση αυτής της πίεσης, ούτως ώστε να βρεθεί η κατάλληλη και ορθολογική λύση.
      Το λέω αυτό γιατί πρέπει να ξέρετε όλοι ότι η ακριβής αναλογία των ποσοστών στα Λιπάσματα είναι η εξής: Η Εμπορική Τράπεζα έχει 42,16%, η Εθνική Τράπεζα της Ελλάδος 29,33%, η ALPHA BANK 18,94%, η PHILIPS METRO LIFE 2% και οι Τράπεζες Γαλλικών συμφερόντων 10%. Είναι μια καθαρά ιδιωτική επιχείρηση.
      Θα αντιπαρέλθω τον κ. Καστανίδη, τον οποίο συμπαθώ ιδιαίτερα, για το σοβαρό, το ευχάριστο ή το δυσάρεστο της πολιτικής των πολιτικών ή μη. Εγώ έχω μια απέχθεια και δεν υιοθέτησα ποτέ, κύριε Καστανίδη, τον τυχοδιωκτικό καθωσπρεπισμό και των πολιτικών και της πολιτικής. Έχω τη δική μου αντίληψη  περί πολιτικής. 
      Το δεύτερο που θέλω να πω στον κ. Βενιζέλο είναι ότι η διαστρέβλωση, «το άσπρο-μαύρο», είναι μια πολιτική παλαιομοδίτικη. Εσείς, κύριε Βενιζέλο, είστε σύγχρονος πολιτικός. Ο τόπος και το ΠΑ.ΣΟ.Κ. περιμένει από σας. Δεν μπορεί να λέτε ότι η Κυβέρνηση ομολογεί ότι κλείνει τα Λιπάσματα για την Εμπορική. Δεν μπορεί να το λέτε αυτό!
      Αναφέρθηκα στον κ. Πρωτόπαπα, ο οποίος είπε ότι θέλετε να πουλήσετε την Εμπορική και ρώτησα πού είναι το κακό. Εμείς το έχουμε στο πρόγραμμά μας. Έχουμε υιοθετήσει την πώληση της Ολυμπιακής και την έχει εγκρίνει ο ελληνικός λαός. Δεν έχει καμία σχέση αυτό και δεν συμβαδίζει με την Κυβέρνηση όσον αφορά το κλείσιμο ή μη των Λιπασμάτων. Καμία σχέση. Άρα, μη διαστρεβλώνετε αυτά που είπα και σήμερα το ξεκαθαρίζω! 
      Επίσης, οι εργαζόμενοι δεν είναι στο δρόμο, κύριε Βενιζέλο. Αγωνιστικά είναι και πρέπει να είναι. Και δεν είναι μόνο οι εργαζόμενοι του ΠΑ.ΣΟ.Κ. ή της Αριστεράς του κ. Τζέκη ή της Νέας Δημοκρατίας. Είναι όλοι! Σύσσωμες οι παρατάξεις. Δεν είναι μόνο παραταξιακό και κομματικό το θέμα. Κάποιοι όμως θέλουν να κάνουν κομματική και επαναστατική «γυμναστική» εκμεταλλευόμενοι τον πόνο και το πρόβλημα των εργαζομένων, να μείνουν αύριο στην ανεργία για να έχουν κομματικά οφέλη και σπέκουλα κομματική, και «γυμναστική κομματική»! Αυτό είναι απαράδεκτο! 
      Πρέπει να έχουμε και αναστολές σε μερικά πράγματα τουλάχιστον, γιατί θα λογοδοτήσουμε στο Θεό. Όταν απειλείται να μείνει η οικογένειά σου στην ανεργία με αποτέλεσμα την οικονομική εξαθλίωση, δεν μπορείς εσύ να κάνεις τη γυμναστική σου. Κάνε την κάπου αλλού! 
      Και βέβαια, δεν θα μιλήσω για το βιομηχανικό μοντέλο. Ένα βιομηχανικό μοντέλο, όπως το εννοείτε –Ηλιακίδης σας είπα παράδειγμα, ΗΛΙΟΦΙΛ, στη Θεσσαλονίκη που βάφτισε το ψάρι κρέας- δηλαδή να βαφτίζετε την αποθήκη εργασία και να το νοικιάζετε σε κρατική επιχείρηση και το παράνομο κτήριο στεγάζεται μέσα στο Σ.Δ.Ο.Ε., ενώ ο Σ.Δ.Ο.Ε. κυνηγάει την παρανομία, αυτά είναι δικές σας αποφάσεις, δικά σας έργα και δικές σας ημέρες. 
      Όμως, το βιομηχανικό μοντέλο δεν είναι της «SEX FORM» που πήρε 180.000.000 ευρώ. Βιομηχανικό μοντέλο ανάπτυξης δεν είναι η DVD Θήβας με 200.000.000 ευρώ, να την επισκέπτεται ο Πρωθυπουργός και να έχουμε εικονική ανάπτυξη και εικονικές θέσεις. Αυτό δεν είναι βιομηχανικό μοντέλο, κύριε Βενιζέλο. Το ζήσαμε και το πλήρωσε ακριβά ο ελληνικός λαός και ανεπιστρεπτί δεν μπορείς να ξαναζήσεις αυτό το μοντέλο.
      Το μοντέλο που υπάρχει σήμερα πραγματικά είναι ένα μοντέλο υγιούς ανάπτυξης, υγιών θέσεων απασχόλησης. Είχαμε ένα μοντέλο κλωστοϋφαντουργίας και μεταποιητικής που έπνεε τα λοίσθια τα τελευταία χρόνια και ουδέποτε είχατε ασχοληθεί στρατηγικά τι θα κάνετε με την κλωστοϋφαντουργία και τη μεταποίηση.
      Βέβαια, θέλω να σας πω ότι οι εντολές στις τράπεζες, είτε εσείς έχετε την έννοια του κριτικισμού είτε την έννοια που έχουμε εμείς της ιδιωτικοποίησης και φιλελευθεροποίησης, έχουν πολύ δύσκολα μονοπάτια. Θέλω να δω πραγματικά εσείς που ενδιαφέρεστε τόσο πολύ για τις τράπεζες, αν θα πάτε να υποστηρίξετε, κύριε Βενιζέλο, τον κ. Λάμπρου που έχει παραπεμφθεί –δεν λέω με καταδίκη, αλλά με υπό κατηγορία για εγκληματική παράβαση κατά του δημοσίου- να κάτσει στο σκαμνί τέσσερις φορές.
      Δηλαδή τι θα έπρεπε να κάνουμε; Να πούμε ότι οι τράπεζες είναι υπάλληλοι του κράτους, ενός κράτους «ετσιθελικού», ενός κράτους «αφέντη», που δίνει εντολές στις τράπεζες λέγοντας «υλοποιείστε άμεσα αυτό!»; Και οι τράπεζες να πηγαίνουν στο σκαμνί και οι πολιτικοί να «ποιούν τη νήσσα»; Αυτή είναι η πολιτική σας; Αυτό θέλετε να κάνουμε με τις τράπεζες; 
      Βέβαια, οι τράπεζες πρέπει να έχουν τη δική τους αυτοδυναμία. Όμως, έχουν τις δεσμεύσεις προς τους μικρομέτοχους. Η Κυβέρνηση έχει τη δική της πολιτική, τη δική της ευαισθησία. 
      Και για να τελειώσω, θα πω τα εξής: Δεν έκανα ανάλυση, κύριε Καστανίδη, για τη βιωσιμότητα των Λιπασμάτων, για την έκθεση που έχουμε από τη Σουηδία, για το χαρτί που έστειλαν οι σύλλογοι. Τα έχουμε όλα αυτά. Εγώ δεν μπήκα σε αυτήν τη λογική. Δεν θέλω να δώσω στις τράπεζες το λάσο να πιαστούν και να πει η Κυβέρνηση ότι η παραγωγή για την οποία μιλάει η τράπεζα είναι χίλιοι διακόσιοι πενήντα τόνοι το χρόνο, εκ των οποίων οι επτακόσιοι πενήντα τόνοι υπάγονται στην Καβάλα και οι πεντακόσιοι στη Θεσσαλονίκη. Δεν μπαίνω σ’ αυτήν τη λογική!
      Εμείς μπαίνουμε μόνο σε μια λογική: Στη λογική των εργαζομένων. Αν η εταιρεία έκανε κακοδιαχείριση, αν ο διευθύνων σύμβουλος –μάλιστα ο προηγούμενος διευθύνων σύμβουλος ήταν συγγενής, αν δεν απατώμαι, του Πρωθυπουργού σας κ. Σημίτη- έκανε λάθη ή αν έκανε παρανομίες όπου το βρήκε λαμπρό πεδίο, να συνυπογράψουμε, κύριε Καστανίδη, και να τον πάμε στον εισαγγελέα. Βέβαια, το Υπουργείο θα διατάξει, μόλις τελειώσει αυτή η ιστορία, έλεγχο μέχρι το κόκαλο. Να είστε σίγουροι γι' αυτό! 
      ΑΠΟΣΤΟΛΟΣ – ΑΘΑΝΑΣΙΟΣ ΤΖΟΧΑΤΖΟΠΟΥΛΟΣ: Αφήστε τις απειλές!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, όχι! Όμως τώρα θέλω να ξεκαθαρίσω…
      ΠΡΟΕΔΡΟΣ (Άννα Μπενάκη - Ψαρούδα): Κύριε Τζοχατζόπουλε, σας παρακαλώ μη διακόπτετε! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): ...στην αρχή της βιωσιμότητας και της παραγωγής, κύριε Καστανίδη, επί τούτου, διότι θέλουμε –εμείς έχουμε την αντίληψη και την άποψή μας- να μην κλείσει το εργοστάσιο. Αυτή είναι η άποψή μας.
      Όσον αφορά τον κ. Τσιτουρίδη κάνετε λάθος και τον αδικείτε. Πράγματι, ο κ. Τσιτουρίδης μετά τις 24 Φεβρουαρίου που διάβασα αυτολεξεί τη δήλωσή του για εξεύρεση ορθολογικότητας της γραπτής λύσης είπε: Απόφαση της Κυβέρνησης είναι να λειτουργήσει το εργοστάσιο με εξεύρεση ορθολογικής δυνατότητας, δυνατής λύσης. Δηλαδή το ίδιο είπε. Δεν αντιδικούμε εδώ. Η σκέψη και δέσμευση του κυρίου Υπουργού Απασχόλησης είναι ίδια μ’ αυτήν και του Υπουργού Εθνικής Οικονομίας και του Υφυπουργού και όλων. Λένε τα ίδια πράγματα. 
      Όταν είπα «στο έλεος του Θεού», κύριε Βενιζέλο, δεν εννοούσα ούτε στη φιλανθρωπία ούτε στη φιλευσπλαχνία. Δεν πρόκειται να αφήσουμε στο έλεος του Θεού τους εργαζόμενους ούτε στο έλεος του ΠΑ.ΣΟ.Κ ούτε στο έλεος της Αριστεράς ούτε στο έλεος της Νέας Δημοκρατίας! Εμείς τους εργαζόμενους θα τους δούμε κατάματα και μετά από αυτή την περιπέτεια. Να είστε σίγουροι γι’ αυτό.
      Εμείς θα πάμε στη Θεσσαλονίκη. Θα αντιμετωπίσουμε κατάματα τον κάθε εργαζόμενο, δίνοντας τη λύση, που λέει και εγγυάται τα εργασιακά και ασφαλιστικά τους δικαιώματα. Εσείς θα πρέπει με λίγη δυσκολία να τους αντικρίζετε στα μάτια, διότι εσείς τους αφήσατε να φθάσουν εδώ τόσα χρόνια. Αυτή είναι η ευθύνη σας.
      Όσον αφορά τα ασφαλιστικά, συμφωνούμε, κύριε Βενιζέλο. Όμως, δεν το λέτε δημόσια. Τι είπε ο Υπουργός Απασχόλησης; Τι λέει η Κυβέρνηση; Ότι σ’ αυτήν την τετραετία θα εφαρμόσουμε τους ασφαλιστικούς νόμους 2084, δηλαδή το νόμο του κ. Σιούφα και 3029, δηλαδή, το νόμο του κ. Ρέππα. Το είπαμε ήδη προηγουμένως και έχε γραφτεί στα Πρακτικά. Άρα συμφωνούμε απόλυτα. Γιατί, λοιπόν, να αντιδικούμε;
      Τι λέει η Κυβέρνηση; Ότι εμείς θα εφαρμόσουμε σ’ αυτήν την τετραετία, όπως έχουμε δεσμευτεί, τους νόμους που υπάρχουν, όπως είπατε και εσείς. Δεν πρόκειται να αυξήσουμε τα όρια ηλικίας ούτε τις ασφαλιστικές εισφορές και δεν πρόκειται να μειώσουμε, αλλά πρέπει να αυξήσουμε –και θα το κάνουμε- τις χαμηλές συντάξεις. Άρα, στο ασφαλιστικό έχουμε ταυτότητα απόψεων και τη χαιρετίζω ιδιαίτερα σήμερα, κύριε Βενιζέλο, που το ομολογήσατε. 
      Ευχαριστώ.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε, κύριε Υπουργέ.
      ΑΓΓΕΛΟΣ ΤΖΕΚΗΣ: Κυρία Πρόεδρε, θα ήθελα το λόγο επί προσωπικού.
      ΠΡΟΕΔΡΟΣ (Άννα Μπενάκη - Ψαρούδα): Δεν μπορείτε να πάρετε το λόγο, κύριε Τζέκη. Για ποιο προσωπικό  θέμα μιλάτε; Δεν άκουσα. 
      ΑΓΓΕΛΟΣ ΤΖΕΚΗΣ: Από πλευράς του κυρίου Υπουργού. Μου είπε το εξής, απευθυνόμενος σε μένα.
      Είπε ότι η θέση που ανέπτυξε ο κ. Τζέκης είναι επικίνδυνη και μας πηγαίνει σε άλλες εποχές. Καταλαβαίνετε, λοιπόν…
      ΠΡΟΕΔΡΟΣ (Άννα Μπενάκη-Ψαρούδα): Κύριε Τζέκη, δεν είναι προσβλητική αυτή η φράση, δεν είναι προσβλητική.
      ΑΓΓΕΛΟΣ ΤΖΕΚΗΣ: Είναι προσβλητική. Δώστε μου μόνο ένα λεπτό.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, να το πάρετε.
      ΑΓΓΕΛΟΣ ΤΖΕΚΗΣ: Ένα λεπτό, για να μην αφήνουμε μέσα σ’ αυτήν την Αίθουσα υπονοούμενα.
      Το Κομμουνιστικό Κόμμα Ελλάδας δηλώνει ότι η πολιτική για την ελληνική λιπασματοβιομηχανία, που ανέπτυξε πριν από λίγη ώρα από το Βήμα της Βουλής, ναι, είναι επικίνδυνη. Είναι επικίνδυνη, όμως, για την πολιτική της Κυβέρνησης, που όχι μόνο δεν τη διακρίνει ευαισθησία, αλλά η πολιτική αναισθησία. Διότι πραγματικά ένα μεγάλο εργοστάσιο κλείνει και εδώ μέσα, ο κύριος Υπουργός, προσπαθεί να διαστρεβλώσει και τη θέση του Κομμουνιστικού Κόμματος Ελλάδας και να μας πει ότι πηγαίνουμε σε άλλες εποχές.
      Εμείς τη θέση μας την έχουμε συγκεκριμένη: η ελληνική λιπασματοβιομηχανία να είναι ενιαίος φορέας, για το συμφέρον της γεωργίας, για καλό και φτηνό λίπασμα και προς όφελος των εργαζομένων. Κρυστάλλινη αυτή η θέση, εδώ και πολλά χρόνια. Άρα τα υπονοούμενα για επικίνδυνη θέση και πισωγύρισμα σε άλλες εποχές πιστεύω ότι αποτελούν επικίνδυνη τοποθέτηση του κυρίου Υπουργού.
      Εμείς, κυρία Πρόεδρε, είμαστε ανοιχτοί σ’ αυτήν την Αίθουσα και εκτός Αιθούσης. Γιατί, πραγματικά, οι εργαζόμενοι βγάζουν τα συμπεράσματά τους και δεν θα διαλέξουν «σταυρωτή» για το δικό τους το Γολγοθά. Επαναλαμβάνω: η ορθή λειτουργία που λέει, ο κύριος Υπουργός, σημαίνει απολύσεις, σημαίνει χτύπημα των κεκτημένων δικαιωμάτων. Η ορθή, λοιπόν, για μας πρόταση είναι η ολική επαναλειτουργία του εργοστασίου, με όλα του τα προϊόντα.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Τζέκη.
      Κύριε Υπουργέ, δεν υπάρχει θέμα να απαντήσετε.
      Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία και κύριοι συνάδελφοι, σήμερα άκουσα ένα νέο όρο: «ο τυχοδιωκτικός καθωσπρεπισμός» είπε ο κ. Γιακουμάτος. Αφήνω να πλανάται στην Αίθουσα για τις επιμορφωτικές ανάγκες των μελών του Κοινοβουλίου, ώστε να καταγραφεί, ως λήμμα στο νέο φιλοσοφικό λεξικό, το οποίο θα καταρτίσει ο κ. Γιακουμάτος.
      ΧΡΥΣΗ ΑΡΑΠΟΓΛΟΥ: Και θα το χαρίσει στον κ. Βουλγαράκη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό είναι απολύτως βέβαιο, το πρώτο πρέπει να δοθεί στον Υπουργό Πολιτισμού και το δεύτερο στον Πρωθυπουργό, ως πρώην Υπουργό Πολιτισμού.
      Κύριε Υφυπουργέ, θα ξεκινήσω με κάτι, το οποίο διακρίνει και εσάς, αλλά και πολλά άλλα στελέχη της Κυβέρνησης. Ακολουθείτε μια ελεεινή τακτική.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ελεεινή είπατε;
      ΧΑΡΑΛΑΜΠΟΣ ΚΑΣΤΑΝΙΔΗΣ: Ελεεινή τακτική.
      ΠΡΟΕΔΡΟΣ (Άννα Μπενάκη-Ψαρούδα): Ελεεινή είπατε, κύριε Καστανίδη; Είστε βέβαιος γι’ αυτό;
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα σας πω γιατί το λέω. Κάθε φορά αυτό που κάνετε είναι να υπαινίσσεσθε, να δηλητηριάζετε την ατμόσφαιρα: Δεν ξέρω αν ήταν συγγενής του πρώην Πρωθυπουργού αυτός που διοικούσε τη Βιομηχανία Φωσφορικών Λιπασμάτων, και τι έκανε ο Λάμπρου στην Αγροτική Τράπεζα, να το δει το θέμα ο εισαγγελέας.
      Κύριε Υφυπουργέ, όταν έχετε ως υπεύθυνος πολιτικός άντρας να καταθέσετε κάτι, το λέτε ευθέως. Δεν υπαινίσσεσθε. Το αποδεικνύετε.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα το αποδείξω.
      ΧΑΡΑΛΑΜΠΟΣ ΚΑΣΤΑΝΙΔΗΣ: Διότι πολλά πράγματα έχει κάνει μέχρι τώρα η Κυβέρνησή σας. Μιλούσε και μιλάει για το σκάνδαλο του Χρηματιστηρίου, παρέπεμψε ανθρώπους για την υπόθεση της Δ.Ε.Κ.Α., είχαμε αθωωτική απόφαση. Μιλήσατε για το σκάνδαλο των εξοπλισμών, η Εξεταστική Επιτροπή διερεύνησε, σταματήσατε. Σημειώνω ότι καταδικαστικές σε βάρος συκοφαντών τους αποφάσεις είχαν δύο πρώην Υπουργοί Εθνικής Άμυνας.
      Σε κάθε περίπτωση, λοιπόν, οφείλετε να μη δηλητηριάζετε το κλίμα, αλλά να το προστατεύετε με υπευθυνότητα. Φτάνει πια η ανευθυνότητα που σας διακρίνει. 
      Ήταν αποκαλυπτική η δευτερολογία του Υφυπουργού. Μας είπε ότι η πολιτική του «όλα ή τίποτα» είναι επικίνδυνη. Άρα, ο κύριος Υφυπουργός και η Κυβέρνησή του δεν επιλέγει το δίπολο, ούτε το «όλα» ούτε το «τίποτα». Επιλέγει κάτι ενδιάμεσο, δηλαδή ολίγη ασφάλεια, ολίγη λειτουργία του εργοστασίου.
      Τι ακριβώς πιστεύετε, κύριοι της Κυβέρνησης; Διότι όταν λέτε ότι το «όλα ή τίποτα» είναι επικίνδυνο, σημαίνει ότι σας αφορά και σας ενδιαφέρει κάτι ενδιάμεσο. Μήπως επιβεβαιώνεται ο φόβος, των εργαζομένων ότι η απόφαση της διοίκησης είναι ήδη ειλημμένη, ότι δηλαδή στην καλύτερη περίπτωση προσωρινά θα λειτουργήσει το εργοστάσιο Θεσσαλονίκης; Και κάποια στιγμή, ίσως μετά τις δημοτικές εκλογές –όπως προείπα στην πρωτολογία μου- θα πάρετε την ακραία απόφαση για το κλείσιμο της επιχείρησης;
      Διότι αυτό σημαίνει ότι σας ενδιαφέρει μια ενδιάμεση θεώρηση των πραγμάτων. Η Αξιωματική Αντιπολίτευση πιστεύει απολύτως ότι μπορούν να λειτουργήσουν θαυμάσια και το εργοστάσιο της Καβάλας και της Θεσσαλονίκης χωρίς κανένα πρόβλημα, ιδιαίτερα εάν ληφθεί υπ' όψιν ότι το εργοστάσιο της Θεσσαλονίκης έχει δυνατότητα παραγωγής προϊόντων που δεν παράγονται αλλού και έχει δυνατότητα πρόσβασης στην πλησίον αγορά των Βαλκανίων. 
      Το δεύτερο στοιχείο ομολογίας για το τι προτίθεται να κάνει η διοίκηση της «Βιομηχανίας Φωσφορικών Λιπασμάτων», με την καθοδήγηση της Κυβέρνησης, είναι ο ισχυρισμός του κ. Γιακουμάτου ότι η «Βιομηχανία Φωσφορικών Λιπασμάτων» είναι ιδιωτική επιχείρηση, όπως και οι τράπεζες είναι  ιδιωτικές επιχειρήσεις. Άρα δεν χωρεί κυβερνητική παρέμβαση.
      Κύριε Υφυπουργέ, η απόφαση του διοικητή της Εθνικής Τραπέζης να αγοράσει την «FINANCEBANK» της Τουρκίας είναι μια απόφαση που αφορά μόνο τη διοίκηση της Εθνικής Τράπεζας, χωρίς προηγούμενη συνεννόηση με την Κυβέρνηση; Μιλώ για μια απόφαση που, ουσιαστικά, οδηγεί εκτός του δημοσίου χώρου την Εθνική Τράπεζα και στον έλεγχό της από συγκεκριμένα κεφάλαια του εξωτερικού. 
      Διότι, επαναλαμβάνω, ότι η απόφαση της Εθνικής Τράπεζας συνοδεύεται από αύξηση του μετοχικού κεφαλαίου της. Η αύξηση του μετοχικού κεφαλαίου σημαίνει ότι είναι μικρές οι πιθανότητες των ασφαλιστικών ταμείων να συμμετάσχουν στην σύνθεση, άρα άλλοι είναι αυτοί που θα κυριαρχήσουν. Δεν θα πωλήσετε μόνο την Εμπορική Τράπεζα, εκχωρείτε ουσιστικά και την Εθνική. 
      Κυρίες και κύριοι συνάδελφοι, ποια είναι η λογική της Κυβέρνησης; Για κάθε τι που αφορά την οικονομική απόδοση των επιχειρήσεων στο δημόσιο τομέα, αλλά και στον ιδιωτικό, δεν ευθύνεται κάποιος άλλος παρά μόνο οι εργαζόμενοι. Άρα, λοιπόν, κάθε απόφαση που καλείται να λάβει η Κυβέρνηση οφείλει να κατατείνει σε βάρος των εργαζομένων. 
      Η ταυτότητα του συλλογισμού προκύπτει από δεκάδες παραδείγματα. Εγώ θα επιλέξω μόνο δύο. Το ένα αφορά τις Δ.Ε.Κ.Ο. Ποια είναι η μεταρρυθμιστική απειλή της ελληνικής Κυβέρνησης σε βάρος του κοινωνικού συνόλου; Οι Δ.Ε.Κ.Ο. οφείλουν να έχουν θετικά οικονομικά αποτελέσματα. Αν δεν έχουν θετικά οικονομικά αποτελέσματα, τάσσω προθεσμία ολίγων μηνών σε διοίκηση και εργαζομένους για να διαπραγματευτούν και να καταλήξουν σε μία συλλογική σύμβαση για τους όρους της εργασίας. Αν δεν καταλήξουν μέσα στην ταχθείσα προθεσμία, επεμβαίνει η Κυβέρνηση με νόμο, καταργεί τις συλλογικές διαπραγματεύσεις και επιβάλλει με το νόμο της μια και μόνη απόφαση, μείωση των αποδοχών των εργαζομένων, ανεξαρτήτως αν οι «φωστήρες» τους οποίους διόρισε είναι αυτοί που ευθύνονται  για τα χάλια μιας Δ.Ε.Κ.Ο. 
      Ο Ο.Τ.Ε. ήταν πλεονασματικός και το 2003. Το 2004 και το 2005 ο ορισθείς από την Κυβέρνηση κ. Βουρλούμης, ως διοικητής του Ο.Τ.Ε., οδηγεί σε ελλείμματα τον Ο.Τ.Ε. Μόνο η εθελουσία αποχώρηση του προσωπικού κοστίζει 1,5 δισεκατομμύριο ευρώ, ποσό εγγεγραμμένο στους ισολογισμούς του Ο.Τ.Ε.. Αν η λανθασμένη επιλογή που κάνει η Κυβέρνηση και ο ορισθείς από αυτήν διοικητής οδηγεί στο χάλι του Ο.Τ.Ε., αυτό σημαίνει ότι πρέπει να την πληρώσουν οι εργαζόμενοι;
      Δεύτερο παράδειγμα, το οποίο επιβεβαιώνει τη λογική της Κυβέρνησης ότι για κάθε τι μπορεί να ευθύνονται οι εργαζόμενοι, άρα αυτοί πρέπει να πληρώσουν. Η Βιομηχανία Φωσφορικών Λιπασμάτων, τους λένε, δεν μπορεί να έχει δύο εργοστάσια. Πρέπει να κλείσει το ένα εργοστάσιο. 
      Διερευνήσαμε τι έπαιξε ρόλο στον υπερδανεισμό της εταιρείας; Διερευνήσαμε τι ρόλο έπαιξε στο χρέος της εταιρείας η χαλαρότητα στην είσπραξη οφειλών από χονδρεμπόρους και Ενώσεις Γεωργικών Συνεταιρισμών;
      «Δεν μας αφορά αυτό», απαντά η Κυβέρνηση, «μας ενδιαφέρει η καταγραφή του προβλήματος». Ποια είναι η απάντηση; Την απάντηση έδωσε η Κυβέρνηση δια των διορισμένων διοικητών της και θα είναι σε βάρος των εργαζομένων. Δεν με ενδιαφέρει τι δηλώνει ο Υφυπουργός Απασχόλησης. Την ευαισθησία του δεν θέλω να την αμφισβητήσω. Αλλά δεν με ενδιαφέρουν, κύριε Υφυπουργέ, οι δηλώσεις περί ευαισθησίας. Τις καταγράφω τις ευαισθησίες, αλλά ξέρετε η πραγματικότητα είναι πολύ δύσκολη για τους Έλληνες πολίτες. 
        Δεν αρκούνται στις δηλώσεις ευαισθησίας. Θέλουν πολιτικές που να επιβεβαιώνουν την κοινωνική προστασία. Τι να την κάνω την ευαισθησία του Πρωθυπουργού, ο οποίος δηλώνει ότι συμπάσχει –λέει- με τον ελληνικό λαό, αλλά αρνείται να δώσει το επίδομα θέρμανσης; Ότι συμπάσχει με τους φτωχούληδες του Θεού, αλλά ο ίδιος δεν μπορεί να κάνει τίποτε περισσότερο από την αναγνώριση του προβλήματος; 
      Κύριε Υφυπουργέ, πρέπει να κατανοήσετε ότι υπάρχουν περιοχές της χώρας που πλήττονται βάναυσα από την ανεργία. Μία από αυτές τις περιοχές είναι η Θεσσαλονίκη, είναι ευρύτερα η βόρεια Ελλάδα. Όταν έχεις ανθρώπους που δυσκολεύονται, πρέπει να κάνεις τα καλύτερα για να τους προστατεύσεις και όχι να δηλώνεις τη φιλευσπλαχνία σου. Η ανεργία είναι η πιο βάναυση μορφή ταπείνωσης των ανθρώπων. Όταν έχεις ταπεινωμένους ανθρώπους, έχεις και μια κοινωνία παραιτημένη από τη ζωή, τη δημιουργικότητα και την πρόοδο. Η απάντηση που θέλουμε από εσάς δεν είναι ότι σκέφτεστε τους εργαζομένους. Η απάντηση που απαιτούμε από την Κυβέρνηση είναι ότι δίνει ολική λύση στο πρόβλημα. Δεν υπάρχει κανένα άλλο περιθώριο ανοχής. Δυστυχώς, σήμερα δι’ υμών η Κυβέρνηση, και οι εξαφανισμένοι Υπουργοί επιβεβαιώνουν τις χειρότερες φοβίες μας: δεν έχετε στο μυαλό σας λύση του προβλήματος. 
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα μαθητές και μαθήτριες και δύο συνοδοί - καθηγητές από το 1ο Γυμνάσιο Μεσσήνης Μεσσηνίας. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Υφυπουργός έχει το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Επειδή σέβομαι την αγωνία και το άγχος των εργαζομένων στα Λιπάσματα θα ξεκαθαρίσω τι σημαίνει «όλα ή τίποτα», κύριε Καστανίδη. 
      Με τον κ. Μιχαϊλίδη τον πρόεδρο των εργαζομένων, ο οποίος διεκδικεί σκληρά και αποφασιστικά –και πολύ καλά κάνει- υπάρχουν κάποιες συζητήσεις και θα εξηγήσω τι σημαίνει το «όλα ή τίποτα». Θα μπορούσε κάλλιστα σε μία ορθολογικότερη λειτουργία της επιχείρησης, σε μία αναδιάρθρωση της εταιρείας για να έχει μείωση κόστους να πούμε, για παράδειγμα, ότι πέντε-δέκα εργαζόμενοι είναι στο όριο της σύνταξης, θέλουν έξι μήνες ή ένα χρόνο ακόμη και να βρούμε με τη σύμφωνη γνώμη των εργαζομένων μια τέτοια λύση. Αυτό εννοώ, λοιπόν, όταν λέω «όλα ή τίποτα». Δεν εννοούσα, προς Θεού, άλλες απόψεις. 
      Όσον αφορά για την ανεργία στη Θεσσαλονίκη, θα σας πω ότι στα δύο χρόνια που έχω την τιμή να είμαι Υφυπουργός την έχω επισκεφτεί πάνω από δέκα φορές. Το γνωρίζετε αυτό. Έχουμε συναντηθεί με τους εκπροσώπους του εργατικού κέντρου, τον κ. Γιαννόπουλο πάρα πολλές φορές και με όλο το διοικητικό συμβούλιο, έχουμε κάνει μια εξατομικευμένη παρέμβαση για την ανεργία, η οποία θέλει ακόμη βελτίωση και θα βελτιωθεί –έχουμε άλλη συνάντηση τώρα- και με την τροπολογία που φέραμε στη Βουλή για τη μερική απασχόληση, όπου θα μπορούν να προσλαμβάνονται όλοι όσοι είναι από ομαδικές απολύσεις, όπως είναι της «ΗΛΙΟΦΙΝ» και άλλοι, ή απολύσεις, θα μπορέσουμε να βελτιώσουμε λίγο το κλίμα πολύ σύντομα. Κάνουμε, λοιπόν, πάρα πολύ μεγάλη προσπάθεια για την αντιμετώπιση της ανεργίας στη Θεσσαλονίκη. Βέβαια, με τα επίσημα στοιχεία του Υπουργείου του Σ.Ε.Π.Ε., το ισοζύγιο προσλήψεων και απολύσεων είναι υπέρ των προσλήψεων στη Θεσσαλονίκη αναγνωρίζοντας, όμως, ότι υπάρχει μεγάλο πρόβλημα. 
      Τώρα, όσον αφορά τον πολιτικό πολιτισμό, θα ήθελα να πω το εξής. Εγώ είμαι γιατρός κ. Καστανίδη, δεν είμαι ούτε δικηγόρος ούτε φιλόλογος και ξέρω δύο λέξεις που είναι σύνθετες και ποιος είναι δήθεν σοβαρός πολιτικός και σοβαροφανής και εγώ τον ονομάζω τυχοδιωκτικά καθωσπρέπει και εάν δεν υπάρχει στο λεξιλόγιο καλό είναι να μπει, διότι έχουμε πάρα πολλούς δήθεν σοβαρούς, δήθεν υπεύθυνους, οι οποίοι δεν είναι τίποτα. Όμως, εδώ κάνατε μια αναφορά για έναν πολιτικό πολιτισμό και μιλήσατε για τον κ. Βουλγαράκη, ο οποίος είναι και απών, για κάτι που έγινε και που το καταδίκασε και η Κυβέρνηση και η Δ.Α.Π. με έγγραφη αναφορά, το οποίο το δημιούργησαν κάποια ακραία στοιχεία σ’ ένα αμφιθέατρο, που όπως ξέρετε καλύτερα απ’ όλους δεν ελέγχεται. Εσείς, λοιπόν, έρχεστε εδώ και αντί να δώσετε το παράδειγμα σε κάτι που ας πούμε και ας θεωρήσουμε ότι δεν ήταν πολιτικός πολιτισμός, λέτε για ελεεινές συμπεριφορές. Αυτός είναι πολιτισμός πολιτικός; Είναι λεξιλόγιο πολιτικό; Είναι πολιτικό λεξιλόγιο το να μιλάτε για ελεεινό και για τρισάθλιο ή οτιδήποτε άλλο; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Μα χαρακτήρισα τη συμπεριφορά της Κυβέρνησή σας. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Άρα λοιπόν, κύριε Καστανίδη, ο αναμάρτητος πρώτος το λίθο βαλέτω.
      Και βέβαια, επειδή είπατε ότι κάνω αναφορές και ότι αφήνω να αιωρούνται θέματα, εγώ δεν κάνω αναφορές, αλλά μιλάω με επίσημα στοιχεία. Στη διάθεσή σας είναι τρεις δικογραφίες που έχω μέχρι τώρα. Η μία ήταν να δικαστεί στις 21 Νοεμβρίου του 2005 για τον κ. Λάμπρου. Μα, είναι κατηγορούμενος, πώς να το κάνουμε δηλαδή;
      ΕΥΑΓΓΕΛΟΣ ΒΕΝΙΖΕΛΟΣ: Πώς το παρακολουθείτε αυτό; Η διαδικασία είναι μυστική.
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, κύριε Βενιζέλο.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Πάει στην ακροαματική διαδικασία, άρα είναι δημοσιευμένο.
      ΕΥΑΓΓΕΛΟΣ ΒΕΝΙΖΕΛΟΣ: Έχετε κέντρο ελέγχου στη δικαιοσύνη;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όχι, κάνετε λάθος.
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Βενιζέλο, είπε ότι υπάρχει δικάσιμος, άρα δεν είναι τίποτα μυστικό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όταν πάει στο ακροατήριο, κύριε Φούσα -που είστε δικηγόρος, προστατέψτε με- δημοσιεύεται. Στις 21 Νοεμβρίου λοιπόν. Με αναβολές τη γλιτώνει μέχρι τώρα. 
      ΕΥΑΓΓΕΛΟΣ ΒΕΝΙΖΕΛΟΣ: Τα παρακολουθείτε όλα πολύ στενά!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακολουθώ ότι ο Έλληνας φορολογούμενος πολίτης…
      ΕΥΑΓΓΕΛΟΣ ΒΕΝΙΖΕΛΟΣ:…(Δεν ακούστηκε)
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ.
      ΧΑΡΑΛΑΜΠΟΣ ΚΑΣΤΑΝΙΔΗΣ:…(Δεν ακούστηκε).
      ΠΡΟΕΔΡΟΣ (Άννα Μπενάκη-Ψαρούδα): Κύριε Καστανίδη, θα έχετε το λόγο μετά, αν θέλετε.
      Συνεχίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακολουθώ διότι χθες στο Υπουργείο…
      Κυρία Πρόεδρε, δεν με αφήνει.
      ΕΥΑΓΓΕΛΟΣ ΒΕΝΙΖΕΛΟΣ: Υπάρχει κυβερνητικό παραδικαστικό κύκλωμα;
      ΠΡΟΕΔΡΟΣ (Άννα Μπενάκη-Ψαρούδα): Κύριε Βενιζέλο, σας παρακαλώ.
      Συνεχίστε, κύριε Υπουργέ.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Παρακολουθώ διότι χθες στο Υπουργείο, κύριε Βενιζέλο –για να σας ενημερώσω- έκαναν πορεία οι εργαζόμενοι της «SEX FORM» και πρέπει να ξέρω αυτό το «λουλούδι» του δικού σας βιομηχανικού μοντέλου –Παπαδόπουλος Αντώνης- πότε δικάζεται για να πάω να συνηγορήσω υπέρ των εργαζομένων που τους έχει τα λεφτά. Γι’ αυτό επεμβαίνει το Υπουργείο Απασχόλησης, επεμβαίνει ως συνήγορος των εργαζομένων, κύριε Βενιζέλο. Έχω ως αντικείμενο να μην αφήσουμε να συμβούν αυτά στους εργαζόμενους.
      ΕΥΑΓΓΕΛΟΣ ΒΕΝΙΖΕΛΟΣ: Και στο Λαύριο έτσι θα πάτε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Και, βέβαια, θέλω να σας πω κάτι. Για το Χρηματιστήριο κάνατε μία αναφορά. Δεν είναι δικό μου θέμα, αλλά ξέρετε, κύριε Καστανίδη, η Μπουρμπούλια και οι «μπουρμπούληδες» τελείωσαν. Μέχρι τώρα είχαν ασυλία πολλοί «αετονύχηδες» του Χρηματιστηρίου που λεηλάτησαν το ελληνικό νοικοκυριό, που έφεραν στην εξαθλίωση και στη διάλυση πάνω από ενάμισι εκατομμύριο οικογένειες. Η Μπουρμπούλια δεν υπάρχει πλέον, άρα λοιπόν, κρατήστε κάποια επιφυλακτικότητα για το τι θα γίνει, αν θα πάνε φυλακή ή αν δεν θα πάνε.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Καστανίδη, έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ, την ώρα που σας άκουγα αναρωτιόμουν αν πρέπει να σας απαντήσω ή όχι. Τελικώς καταλήγω σε μία και μοναδική φράση: Απαλλάσσεσθε λόγω αγνοίας και ανευθυνότητας, αλλά δεν απαλλάσσεσθε για το προκείμενο, που ήταν το σοβαρό μας θέμα και δεν είπατε ούτε μία κουβέντα. 
      Οι εκφράσεις όπως «ελεεινή τακτική» κρίνουν συγκεκριμένη συμπεριφορά, όπως αυτή των αυθαίρετων υπαινιγμών που παραπέμπουν στις περίεργες σχέσεις σας με μηχανισμούς εξουσίας που δεν γνωρίζουμε.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, κηρύσσεται περαιωμένη η συζήτηση της υπ’ αριθμ. 57/35/17-3-2006 επερώτησης δεκαοκτώ Βουλευτών του ΠΑ.ΣΟ.Κ. προς τους Υπουργούς Ανάπτυξης, Οικονομίας και Οικονομικών, Αγροτικής Ανάπτυξης και Τροφίμων και Κοινωνικής Προστασίας σχετικά με τη Βιομηχανία Φωσφορικών Λιπασμάτων Α.Ε.
      Έχω την τιμή να ανακοινώσω στο Σώμα ότι η Ειδική Μόνιμη Επιτροπή Κοινοβουλευτικής Δεοντολογίας καταθέτει τις εκθέσεις της στις αιτήσεις της εισαγγελικής αρχής για τη χορήγηση άδειας άσκησης ποινικής δίωξης κατά Βουλευτού.
      Επίσης, Ο Υπουργός Οικονομίας και Οικονομικών κατέθεσε σχέδιο νόμου: «Ενσωμάτωση στο Εθνικό Δίκαιο της Οδηγίας 2004/25 του Ευρωπαϊκού Κοινοβουλίου σχετικά με τις δημόσιες προτάσεις».
      Παραπέμπεται στην αρμόδια Διαρκή Επιτροπή.
      Κυρίες και κύριοι συνάδελφοι, έχουν διανεμηθεί τα Πρακτικά της Τετάρτης 29 Μαρτίου 2006 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς τα Πρακτικά της Τετάρτης 29 Μαρτίου 2006 επικυρώθηκαν.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 13.55΄ λύεται η συνεδρίαση για τη Δευτέρα 10 Απριλίου 2006 και ώρα 18.00΄ με αντικείμενο εργασιών του Σώματος, κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερωτήσεως σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                                         ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 7-4-2006	ΣΕΛ. 1

