Σελίδα 6925 

Π Ρ Α Κ Τ Ι Κ Α   Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

Σ Υ Ν Ο Δ Ο Σ   Α'

ΣΥΝΕΔΡΙΑΣΗ ΡΛΖ'

Τετάρτη 28 Μαίου 1997

Αθήνα σήμερα, στις 28 Μαίου, ημέρα Τετάρτη και ώρα 18.18' συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27.5.97 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΛΣΤ' συνεδριάσεώς του, της Τρίτης 27ης Μαίου 1997 σε ό,τι αφορά την ψήφιση, στο σύνολο των σχεδίων νόμου α) "Κύρωση της Συμφωνίας της Νίκαιας που αφορά τη διεθνή ταξινόμηση προϊόντων και υπηρεσιών με σκοπό την καταχώρηση σημάτων".

β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας για διεθνείς οδικές επιβατικές και εμπορευματικές μεταφορές".

γ) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κροατίας για τις διεθνείς οδικές επιβατικές και εμπορευματικές μεταφορές".

δ) "Βιώσιμη οικιστική ανάπτυξη των πόλεων και οικισμών της χώρας και άλλες διατάξεις".

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Γραμματέα κύριο Δημήτριο Κουτσόγιωργα τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας σχετικά με τα εγαταλελειμμένα πλοία στο λιμάνι και στον όρμο του Ναυαρίνου.

2) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Ν.Α. Μεσσηνίας ζητεί την ίδρυση και λειτουργία Δημόσιας Βιβλιοθήκης στην Κοινότητα Κάμπου Αβίας Μεσσηνίας.

3) Οι Βουλευτές κύριοι ΣΤΑΥΡΟΣ ΜΠΕΝΟΣ, ΙΩΑΝΝΗΣ ΖΑΦΕΙΡΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Νομάρχης Μεσσηνίας ζητεί την ίδρυση Κέντρου Περιβαλλοντικής Εκπαίδευσης στην Καλαμάτα Μεσσηνίας.

4) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Αθλητικός και Ψυχαγωγικός 'Ομιλος Αγίου Γεωργίου "Ο Ησίοδος" ζητεί τη χρηματοδότηση των αθλητικών του δραστηριοτήτων.

5) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Κοινότητα Σωληναρίου του Νομού Βοιωτίας αντιτίθεται στην εφαρμογή του προγράμματος "Ι.Καποδίστριας" στην περιοχή της.

6) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία το Συμβούλιο Περιοχής της 3ης Εδαφικής Περιφέρειας Νομού Βοιωτίας αντιτίθεται στην υλοποίηση του προγράμματος συνενώσεων ΟΤΑ στην περιοχή του.

7) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία ο Δήμος Οινοφύτων του Νομού Βοιωτίας υποβάλλει προτάσεις για την υλοποίηση του προγράμματος "Ι.Καποδίστριας".

8) Η Βουλευτής Αθήνας κυρία ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την κρατική αναγνώριση των πιστοποιητικών γλωσσομάθειας PALSO.

9) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Δήμος Μαστιχοχωρίων του Νομού Χίου υποβάλλει προτάσεις για την υλοποίηση του προγράμματος "Ι.Καποδίστριας".

10) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Κοινότητα Ρουμελή του Νομού Ρεθύμνου υποβάλλει προτάσεις για την υλοποίηση του προγράμματος "Ι.Καποδίστριας".

11) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία οι Κάτοικοι της Κοινότητας Αξού του Νομού Ρεθύμνου ζητούν τα χωριά της περιοχής τους που απαρτίζουν το συμβούλιο περιοχής να αποτελέσουν ένα και μοναδικό δήμο.

12) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Κοινότητα Μαρουλά του Νομού Ρεθύμνης δε θέλει να συνενωθεί με τις γύρω κοινότητες βάσει του προγράμματος "Ι.Καποδίστριας".

13) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε δημοσίευμα εφημερίδας στο οποίο η 'Ενωση Αστυνομικών Υπαλλήλων στο Νομό Ρεθύμνης αντιτίθεται στις αποσπάσεις των 11 μελών της.

14) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ

Σελίδα 6926 

κατέθεσε αναφορά με την οποία οι συνταξιούχοι ναυτικοί κάτοικοι της επαρχίας Ιεράπετρας ζητούν τη βελτίωση της ιατροφαρμακευτικής τους περίθαλψης.

15) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Επιχειρήσεων Ενοικιάσεως Ε.Ι.Χ. Αυτοκινήτων του Νομού Λασιθίου διαμαρτύρεται για την ανάκληση των αδειών αγοράς συναλλάγματος από την Τράπεζα Ελλάδος.

16) Ο Βουλευτής Μεσσηνίας κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία το Κέντρο Επαγγελματικής Κατάρτισης Ν.Α. Μεσσηνίας Α.Ε. ζητεί την οικονομική υποστήριξη έργων υποδομής στο Νομό Μεσσηνίας.

17) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία ο Νομάρχης Εύβοιας ζητεί την αποκατάσταση των ζημιών στο οδικό δίκτυο Νομού Εύβοιας.

18) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία η Παναιτωλοακαρνανική Συνομοσπονδία ζητεί την άμεση ζεύξη Ρίου - Αντιρρίου, την ίδρυση Εφορειών Αρχαιοτήτων στο Νομό Αιτωλ/νίας.

19) Ο Βουλευτής Εύβοιας κ. ΕΥΑΓΓΕΛΟΣ ΑΠΟΣΤΟΛΟΥ κατέθεσε αναφορά με την οποία το Σωματείο Επαγγελματιών Αλιέων Παράκτιας Αλιείας Λ.Αιδηψού "Ο ΑΓΙΟΣ ΝΙΚΟΛΑΟΣ" ζητεί την επίλυση προβλημάτων ναυσιπλοϊας και αλιείας στο Βόρειο Ευβοϊκό.

20) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Κοινότητα Ελευθεριανής του Νομού Αιτωλ/νίας ζητεί το περιφερειακό ιατρείο της να χαρακτηρισθεί ως άγονο.

21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί την ίδρυση νοσοκομειακής μονάδας στο Αγρίνιο, Κ.Υ. στην Κατούνα και 'Αγιο Βλάσιο και την αποπεράτωση του Νοσοκομείου Χρονίων Παθήσεων στην Αμφιλοχία.

22) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Πανελλήνια 'Ενωση Πλοιάρχων Εμπορικού Ναυτικού ζητεί την ικανοποίηση των οικονομικών και ασφαλιστικών αιτημάτων του κλάδου.

23) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία οι φορείς της επαρχίας Βοϊου Νομού Κοζάνης ζητούν να μην καταργηθεί η ΔΟΥ Νεάπολης Βοϊου.

24) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Τεχνική Εταιρεία Φιλίππου Δομικά 'Εργα καταγγέλλει τις καταχρηστικές επιθέσεις εναντίον της.

25) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Ιωάννης Μαλκότσης, γεωπόνος συνταξιούχος, κάτοικος Θεσ/νίκης, διαμαρτύρεται για την υποχρέωσή του καταβολής εισφορών μη οφειλομένων στο ΙΚΑ.

26) Οι Βουλευτές κύριοι ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ, ΙΩΑΝΝΗΣ ΖΑΦΕΙΡΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Επιμελητήριο Ηλείας ζητεί την επαναλειτουργία του αεροδρομίου Ανδραβίδας Ηλείας.

27) Ο Βουλευτής Ηλείας κ. ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ κατέθεσε αναφορά με την οποία η Κοινότητα Νέας Φιγαλείας του Νομού Ηλείας ζητεί την παραχώρηση έκτασης για την εγκατάσταση παιδικών κατασκηνώσεων στην περιοχή της.

28) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία η Πανελλήνια Ομοσπονδία Γονέων και Κηδεμόνων Ατόμων με Ειδικές Ανάγκες ζητεί την άμεση χρηματοδότηση του Κέντρου Ειδικής Αγωγής Θεσ/νίκης.

29) Ο Βουλευτής Θεσ/νίκης κ. ΧΑΡΑΛΑΜΠΟΣ ΤΣΙΟΚΑΣ κατέθεσε αναφορά με την οποία η 16η Εδαφική Περιφέρεια Συμβουλίου Περιοχής Θεσ/νίκης ζητεί την ένταξη των Κοινοτήτων Δρυμού - Λητής και Μελισσοχωρίου στο τηλεφωνικό κέντρο Θεσ/νίκης.

30) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία το Δημοτικό Συμβούλιο Γαργαλιάνων Μεσσηνίας ζητεί την άμεση πλήρωση των κενών θέσεων της ΔΟΥ Γαργαλιάνων με δύο ελεγκτές εσόδων - εξόδων της Τοπικής Αυτοδιοίκησης.

31) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κατούνας Αιτωλ/νίας ζητεί να του χορηγηθεί απορριματοφόρο όχημα.

32) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο ζητείται η άμεση λήψη μέτρων για την εύρυθμη λειτουργία του Πανεπιστημιακού Νοσοκομείου Ηρακλείου.

33) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε δημοσίευμα εφημερίδας στο οποίο ζητείται να μην υπάρξει αλλαγή στον τρόπο επιδότησης του ελαιολάδου.

34) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η επανατοποθέτηση των βυζαντινών τοιχογραφιών στον Ιερό Ναό Αγίας Τριάδας Αγίου Νικολάου.

35) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση της αποπεράτωσης του κτιρίου το οποίο θα στεγάσει το Εκκλησιαστικό Γηροκομείο Λασιθίου.

36) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Επιμελητήριο Μαγνησίας ζητεί την παραμονή του στρατοπέδου ΓΕΩΡΓΟΥΛΑ στο Βόλο.

37) Ο Βουλευτής Αχαίας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ με αναφορά του ζητεί την επαναφορά δρομολογίων του ΟΣΕ που να συνδέουν την Κοινότητα Κάτω Ζαχλωρούς Αχαίας με τα Καλάβρυτα και το Διακοπτό.

38) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία ο Πρόεδρος της Κοινότητας Παραλίας Κατερίνης και άλλοι Μαζικοί Φορείς της Περιοχής ζητούν τη δημιουργία Αστυνομικού Σταθμού στην πιο πάνω Κοινότητα κ.λπ.

39) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Αγροτικών Συλλόγων ζητεί τη χορήγηση αποζημίωσης σε μέλη της βαμβακοκαλλιεργητές.

40) Ο Βουλευτής Λάρισας κ. ΓΕΩΡΓΙΟΣ ΑΔΑΜΟΠΟΥΛΟΣ κατέθεσε αναφορά με την οποία η Πανελλήνια 'Ενωση Υπαλλήλων Πυροσβεστικού Σώματος, Τοπικό Παράρτημα Λάρισας, ζητεί την προμήθεια ειδικού οχήματος διασωστικού για την αντιμετώπιση εργατικών και τροχαίων ατυχημάτων στην περιφέρεια της Θεσσαλίας.

41) Ο Βουλευτής Αχαίας κ. ΑΛΕΞΑΝΔΡΟΣ ΧΡΥΣΑΝΘΑΚΟΠΟΥΛΟΣ με αναφορά του ζητεί να συνεχισθεί η λειτου-

Σελίδα 6927 

ργία του τηλεπικοινωνιακού κέντρου Διακοπτού Αχαίας.

42) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Γονέων και Πασχόντων από Μεσογειακή Αναιμία ζητεί οικονομική ενίσχυση για τη συνέχιση της δραστηριότητάς του.

43) Ο Βουλευτής Λάρισας κ. ΝΙΚΟΛΑΟΣ ΦΛΩΡΟΣ κατέθεσε αναφορά με την οποία οι εργαζόμενοι του μεταλλείου Ερέτριας του συγκροτήματος "ΑΕ Βωξίται Ελευσίνας" ζητούν να συνεχισθεί η λειτουργία της ΑΕ Βωξίται Ελευσίνας.

44) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Σύλλογος Ιδιοκτητών Ενοικιαζομένων Αυτ/των Νομού Χανίων ζητεί την απαλλαγή των μελών του από την καταβολή προστίμων για παράνομη στάθμευση, όταν τα αυτ/τά τους είναι νοικιασμένα.

45) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Πρόεδροι Κοινοτήτων Νομού Αιτωλ/νίας ζητούν την κατασκευή παραλιμνίου δρόμου στον ταμιευτήρα Κρεμαστών Αιτωλ/νίας.

46) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Πρόεδρος της Κοινότητας Νέας Καρυάς Καβάλας ζητεί τη δημιουργία Δήμου με έδρα την Κοινότητα Νέας Καρυάς Καβάλας.

47)Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος Δικαστικών Υπαλλήλων Νομού Καβάλας ζητεί την επίλυση προβλημάτων λειτουργίας στα Δικαστήρια του Νομού Καβάλας.

48) Ο Βουλευτής 'Εβρου κ. ΘΕΟΦΑΝΗΣ ΔΗΜΟΣΧΑΚΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών διαμαρτύρεται για τη μελετώμενη αλλαγή του νομικού και θεσμικού πλαισίου για την ξενόγλωσση εκπαίδευση.

49) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Σωματείο Εργατοϋπαλλήλων των Εργοστασίων Δράμας της ΑΘΗΝΑΙΚΗΣ ΧΑΡΤΟΠΟΙΙΑΣ ΑΕ ζητεί τη λήψη μέτρων για τη συνέχιση της λειτουργίας του πιο πάνω εργοστασίου και τη διασφάλιση των εργαζομένων μελών του.

50) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά του Σωματείου Καταστηματαρχών Ζαχαροπλαστών Νομού Καβάλας διαμαρτύρεται για την επιβολή δημοτικού φόρου 2% στα πωλούμενα προϊόντα σε "πακέτο" από Ζαχαροπλαστεία κ.λπ.

51) Ο Σύλλογος Υπαλλήλων της Τράπεζας Ελλάδος με αναφορά του την οποία κατέθεσε στον κύριο Πρόεδρο της Βουλής των Ελλήνων γνωστοποιεί την απόφαση της Ακαδημίας Αθηνών για τον ορθό τονισμό της ελληνικής απόδοσης του ενιαίου ευρωπαϊκού νομίσματος στη λήγουσα της λέξης, δηλαδή Ευρώ. Προσυπογράφει ο Βουλευτής κ. ΝΙΚΟΛΑΟΣ ΓΚΕΛΕΣΤΑΘΗΣ.

52) Ο Α' Αντιπρόεδρος της Βουλής και Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Αλιευτικός Αγροτικός Συνεταιρισμός Γρι-Γρι Σαλαμίνας "Ο ΑΓΙΟΣ ΑΝΔΡΕΑΣ" ζητεί να καταγγελθεί στην Ευρωπαϊκή 'Ενωση ότι τα τουρκικά αλιευτικά σκάφη, σε αντίθεση με τα ελληνικά, δεν τηρούν τον κανονισμό 1624/94 της Ευρωπαϊκής 'Ενωσης όσον αφορά στα περιοριστικά μέτρα αλιείας της Μεσογείου.

Προσυπογράφουν οι Βουλευτές κύριοι ΝΙΚΟΛΑΟΣ ΓΚΕΛΕΣΤΑΘΗΣ, ΙΩΑΝΝΗΣ ΑΡΑΠΗΣ, ΓΕΩΡΓΙΟΣ ΚΑΡΑΤΑΣΟΣ, ΙΩΑΝΝΗΣ ΚΑΡΑΚΩΣΤΑΣ, ΔΗΜΗΤΡΙΟΣ ΚΑΤΣΙΚΟΠΟΥΛΟΣ και ΒΑΣΙΛΕΙΟΣ ΚΕΔΙΚΟΓΛΟΥ.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 3207/9-4-97 ερώτηση δόθηκε με το υπ' αριθμ. 4402/21-5-97 έγγραφο από τον Υφυπουργό Υγείας η ακόλουθη απάντηση:

"Σε απάντηση της υπ' αρ. 3207/9-4-97 ερώτησης, που κατέθεσε στη Βουλή των Ελλήνων ο Βουλευτής κ. Γ. Καρατζαφέρης και κοινοποιήθηκε στην υπηρεσία μας (Γ.Υ. Ερ. 333/10-4-97), στην οποία καταγγέλλεται και το Π.Γ.Ν.Α. "Κοργιαλένειο - Μπενάκειο" Ε.Ε.Σ. αναφορικά με εξέταση ασθενούς από τα εξωτερικά ιατρεία του Νοσοκομείου στις 28-3-97, σας υποβάλλουμε συνημμένα αναφορά του Αντιπροέδρου του Δ.Σ. του εν λόγω Νοσοκομείου προς ενημέρωσή σας.

Το παρόν έγγραφο κοινοποιείται, με συνημμένη την αναφορά Δ.Σ. και στο Υπουργείο Δημοσίας Τάξεως, προς το οποίο απευθύνεται επίσης η σχετική ερώτηση, για ενημέρωση και ενέργειες.

Ο Υφυπουργός

ΕΜΜ. ΣΚΟΥΛΑΚΗΣ"

2. Στην με αριθμό 3486/30-4-97 ερώτηση δόθηκε με το υπ' αριθμ. 4627/22-5-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3486/30.4.97 ερώτηση που κατέθεσε στη Βουλή των Ελλήνων ο Βουλευτής κ. Κων/νος Ευμοιρίδης σχετικά με τις οφειλές ορισμένων κτηνοτρόφων του Ν. Δράμας από δάνεια που τους έχει χορηγήσει κατά το παρελθόν η Α.Τ.Ε. σας πληροφορούμε και σε ό,τι μας αφορά τα εξής:

Με την αριθμ. 1996/8.2.1994 απόφαση της Επιτροπής Τιμών και Εισοδημάτων εγκρίθηκε η ρύθμιση των οφειλών των κτηνοτρόφων της χώρας και εξουσιοδοτήθηκε ο Υπουργός Γεωργίας για την εφαρμογή της εν λόγω απόφασης και την παροχή σχετικών οδηγιών προς την Α.Τ.Ε..

Συνεπώς η ρύθμιση των οφειλών της παραπάνω κατηγορίας που δε ρυθμίστηκαν σύμφωνα με την προαναφερθείσα απόφαση, είναι θέμα, που άπτεται την αρμοδιότητα του Υπουργείου Γεωργίας προς το οποίο κοινοποιούμε τη σχετική Ερώτηση.

Τέλος και εφόσον οι κτηνοτρόφοι που έχουν βεβαιωμένες και ληξιπρόθεσμες οφειλές στην αρμόδια ΔΟΥ, δεν τακτοποιούν με νόμιμο τρόπο (διευκόλυνση τμηματικής καταβολής των οφειλών τους ύστερα από απόφαση του αρμόδιου Οργάνου) τις εν λόγω οφειλές, λαμβάνονται όλα τα προβλεπόμενα από την ισχύουσα νομοθεσία μέτρα αναγκαστικής είσπραξης όπως και για κάθε άλλον οφειλέτη του Δημοσίου.

Η συγκεκριμένη παραγγελία κατάσχεσης την οποία αναφέρει ο ερωτών Βουλευτής αφορά οφειλέτη μέχρι και άνω των 20.000.000 δρχ..

Η λήψη των μέτρων αυτών της παρ. 1 του άρθρου 9 του ν.δ. 356/74 (ΚΕΔΕ), είτε αθροιστικά είτε μεμονωμένα είναι ευθύνη του προϊσταμένου της ΔΟΥ που είναι βεβαιωμένη η οφειλή.

Ο Υφυπουργός

ΓΕΩΡΓΙΟΣ ΔΡΥΣ"

3. Στην με αριθμό 3498/5-5-97 ερώτηση δόθηκε με το υπ' αριθμ. 728/21-5-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 7-5-1997 έγγραφό σας, με το οποίο μας διαβιβάστηκε η αριθμ. 3498/5-5-97 ερώτηση του βουλευτή Π. Τατούλη, σχετικά με την κατάργηση ή μη των Δ.Ο.Υ. Τροπαίων και Δημητσάνας, σας γνωρίζουμε τα εξής:

α) Το Υπουργείο Οικονομικών, στο πλαίσιο της σχετικής υποχρέωσής του από τις οικείες νομοθετικές διατάξεις (άρθρου 6 του Ν. 2026/1992 και του Ν. 2343/1995) και τις μεγάλες και επείγουσες υπηρεσιακές ανάγκες, για την κατάρτιση νέου Οργανισμού των Υπηρεσιών του, μελετά και προχωρεί στην αναδιοργάνωση όλων των Υπηρεσιών του, καθώς και στον διοικητικό και τεχνολογικό εκσυγχρονισμό της

Σελίδα 6928 

λειτουργίας αυτών με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους και από διάφορα σημεία της χώρας.

β) Στο πλαίσιο αυτό της προσαρμογής και εκσυγχρονισμού των Υπηρεσιών του Υπουργείου Οικονομικών και των σχετικών διατάξεων, που διέπουν τη λειτουργία και το αντικείμενο εργασιών τους, για την αντιμετώπιση των σημερινών αναγκών, όπως αυτές διαμορφώνονται από τις σύγχρονες οικονομικές ελληνικές και διεθνείς εξελίξεις, λαμβάνεται υπόψη η εμπειρία και η τεχνογνωσία των άλλων κρατών, καθώς και οι επικρατούσες στην Ελλάδα συνθήκες και όλα τα απαραίτητα σχετικά στοιχεία (υπηρεσιακές ανάγκες και δυνατότητες, οι ιδιαίτερες οικονομικές συνθήκες, οι χιλιομετρικές-εδαφικές ή άλλες δυσκολίες εξυπηρέτησης των πολιτών κ.λπ.). Παράλληλα όμως, μελετώνται και εξετάζονται αρμοδίως νέοι τρόποι συναλλαγής και εξυπηρέτησης των πολιτών, που δεν απαιτούν απαραίτητα τη μετάβαση αυτών στην αρμόδια Δ.Ο.Υ. ή τη σύσταση Δ.Ο.Υ. σε κάθε τόπο που παρουσιάζει οικονομική δραστηριότητα.

γ) Το θέμα της κατάργησης ή μη των Δ.Ο.Υ. Τροπαίων και Δημητσάνας Ν. Αρκαδίας καθώς και της οργάνωσης, στελέχωσης και λειτουργίας όλων των Δ.Ο.Υ. γενικά ή της συγχώνευσης, διάσπασης, αναβάθμισης ή υποβάθμισης ορισμένων εξ αυτών, θα αντιμετωπισθεί με το νέο Οργανισμό των Περιφερειακών Υπηρεσιών του Υπουργείου Οικονομικών που επεξεργάζεται και καταρτίζεται από ειδική ομάδα εργασίας, που συγκροτήθηκε προς τούτο στο Υπουργείο Οικονομικών και η οποία δεν έχει ολοκληρώσει ακόμη το έργο της.

Οι τελικές αποφάσεις για το θέμα αυτό, θα ληφθούν μετά την κατάρτιση και υποβολή από την Ομάδα Εργασίας ολοκληρωμένου σχεδίου του Οργανισμού των Περιφερειακών Υπηρεσιών του Υπουργείου Οικονομικών.

Ο Υπουργός

Γ. ΠΑΠΑΝΤΩΝΙΟΥ"

4. Στην με αριθμό 3503/5-5-97 ερώτηση δόθηκε με το υπ' αριθμ. 1576/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3503/5.5.97 που κατέθεσε ο Βουλευτής κ. Δ. Σιούφας, σας πληροφορούμε τα εξής:

Το Υπουργείο Γεωργίας προκειμένου να στηρίξει τους παραγωγούς που έπαθαν σοβαρές ζημιές στις εκμεταλλεύσεις τους από βροχοπτώσεις - πλημμύρες κατά τους μήνες Σεπτέμβριο - Δεκέμβριο 1996 για να μπορέσουν να συνεχίσουν ομαλά την παραγωγική τους δραστηριότητα, ενέκρινε την καταβολή οικονομικών ενισχύσεων στους κατά κύριο επάγγελμα γεωργούς, όπως αυτοί προσδιορίζονται για την εφαρμογή του Κανονισμού της Ε.Ε. 2328/91 με σκοπό να ενισχυθούν και για τις ζημιές οι κατά κύρια απασχόληση γεωργοί που στηρίζουν την οικονομία τους κυρίως στα εισοδήματα από τη γεωργία.

- Ως τιμή κατά κιλό συσπόρου βάμβακος για τον καθορισμό της αποζημίωσης ελήφθη αυτή που θα διαμορφωνόταν με βάση την πρώτη εκτίμηση ηρτημένης εσοδείας, δηλαδή ελήφθη υπόψη η μείωση της Κοινοτικής ενίσχυσης λόγω της υπέρβασης της μεγίστης εγγυημένης ποσότητας που θα είχε η χώρα εάν δεν είχαν προκληθεί οι ζημιές.

- Στις 23-1-97 είχε ανακοινωθεί το ύψος των ενισχύσεων κατά γεωργική δραστηριότητα (καλλιέργειες, γεωργικές εγκαταστάσεις, εξοπλισμός κ.λπ.) τις προϋποθέσεις που έπρεπε να πληρούν οι πληγέντες αγρότες για να κριθούν δικαιούχοι των αποζημιώσεων και είχε θέσει χρονικές προτεραιότητες για την καταβολή των ενισχύσεων.

Ως πρώτη προτεραιότητα είχε θέσει την καταβολή οικονομικής ενίσχυσης στους παραγωγούς που οι εκμεταλλεύσεις τους ζημιώθηκαν από βροχοπτώσεις - πλημμύρες κατά την περίοδο από Σεπτέμβριο - Δεκέμβριο 1996.

'Ηδη γι' αυτές τις ζημιές έχουν κατανεμηθεί στα καταστήματα της Α.Τ.Ε. ορισμένων Νομών πιστώσεις ύψους 4.100.000.000 δρχ. οι οποίες σχεδόν στον σύνολό τους έχουν καταβληθεί στους δικαιούχους.

Από τα παραπάνω φαίνεται ότι όλα τα στοιχεία για τις ενισχύσεις (ύψος ενισχύσεων, δικαιούχοι κ.λπ.) είχαν ανακοινωθεί πολύ νωρίς και είχαν λάβει γνώση όλοι οι ενδιαφερόμενοι.

- Με την έκδοση της αριθμ. 313561/2205/30-4-1997 Υπ. Απ. με την οποία συμπληρώθηκε η αριθμ. 596/Θ/97 απόφαση δεν άλλαξαν οι δικαιούχοι όπως αυτοί καθορίζονται στις σχετικές διϋπουργικές αποφάσεις αλλά δόθηκαν ορισμένες διευκρινήσεις για να αποφευχθούν τυχόν παρανοήσεις ως προς τους δικαιούχους των οικονομικών ενισχύσεων.

- Κρατήσεις γίνονται μόνο στις ενισχύσεις που καταβάλλονται για τις ζημιές στην παραγωγή, τα αποθηκευμένα γεωργικά προϊόντα και αποθηκευμένες ζωοτροφές διότι οι δραστηριότητες αυτές δεν μπορούν να ενταχθούν στα διαρθρωτικά προγράμματα του Κ.Π.Σ.

Ο Υπουργός

ΣΤΕΦ. ΤΖΟΥΜΑΚΑΣ"

5. Στην με αριθμό 3504/5-5-97 ερώτηση δόθηκε με το υπ' αριθμ. 1577/22-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3504/5.5.97 που κατέθεσε ο Βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής:

Προβλέπεται αναβάθμιση των Υπηρεσιών του Υπουργείου Γεωργίας και των Οργανισμών που εποπτεύονται από αυτό με Νομοσχέδιο που θα κατατεθεί προς ψήφιση στη Βουλή. Και συγκεκριμένα:

Η οργάνωση και λειτουργία του επίσημου και ενιαίου ελέγχου των τροφίμων, για την ανασυγκρότηση και την αποδοτικότερη τεχνική και οικονομική υποστήριξη του πρωτογενούς τομέα της οικονομίας.

Η άσκηση πολιτικής και ο σχεδιασμός στους τομείς παραγωγής, μεταποίησης, συντήρησης, διακίνησης, Εμπορίας και Ελέγχου των τροφίμων, καθώς και ο έλεγχος και η εποπτεία κάθε δραστηριότητας που αφορά τους τομείς αυτούς.

Στα πλαίσια αυτά καθορίζεται η δυνατότητα του Υπουργείου Γεωργίας για τη λήψη μέτρων σε περιπτώσεις που εντοπίζονται παραβάσεις και καταστρατηγήσεις των εφαρμοστικών κανονισμών των αγροτικών προϊόντων, ώστε να διαφυλάσσεται το θεσμικό και λειτουργικό πλαίσιο και η ορθή λειτουργία των φορέων (ομάδες παραγωγών - εξαγωγείς - μεταποιητές) προκειμένου να αναλάβει ο καθένας τις ευθύνες του στα θέματα αρμοδιότητάς του.

2. Συνιστάται στο Υπουργείο Γεωργίας η Γενική Διεύθυνση Υπουστήριξης και Μεταποίησης με στόχο την αναβάθμιση των υπηρεσιών που ασχολούνται με θέματα μεταποίησης των γεωργικών προϊόντων και να δοθεί η δυνατότητα της δυναμικής ανάπτυξης του κλάδου. Καθώς και η Γενική Διεύθυνση Αγροτικής Πολιτικής και Διεθνών Σχέσεων.

3. Συνιστάται Οργανισμός Ελέγχου Τροφίμων. Σκοπός του Οργανισμού είναι να προάγει τον συστηματικό και συνολικό έλεγχο των Τροφίμων από το στάδιο της παραγωγής μέχρι της κατανάλωσης και με τρόπο που θα προασπίζει τα συμφέροντα των παραγωγών και των καταναλωτών, την δημόσια υγεία και θα αποτρέπει τον αθέμιτο ανταγωνισμό από ομοειδή προϊόντα άλλων χωρών.

4. Τέλος προβλέπεται δημιουργία Οργανισμού Ποιότητας και Επίβλεψης Γεωργικών Προϊόντων που θα αναλάβει την πιστοποίηση των προϊόντων Προστατευομένων Ονομασιών Προέλευσης γεωγραφικών ενδείξεων και βιολογικών προϊόντ-

Σελίδα 6929 

ων, καθώς και την προαιρετική πιστοποίηση εκλεκτών τοπικών προϊόντων της Χώρας που θα εποπτεύεται από το Υπουργείο Γεωργίας.

Ο Υπουργός

ΣΤΕΦ. ΤΖΟΥΜΑΚΑΣ"

6. Στην με αριθμό 3504/6-5-97 ερώτηση δόθηκε με το υπ' αριθμ. 1851/23-5-97 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της υπ' αριθμ. 3504/6.5.97 ερώτησης που κατέθεσε ο Βουλευτής Βοιωτίας κ. Ευάγγ. Μπασιάκος και όσον αφορά θέματα δικής μας αρμοδιότητας, σας γνωρίζουμε τα εξής:

Σύμφωνα με τα στοιχεία της Ε.Σ.Υ.Ε. για το 1995, οι εξαγωγές του κλάδου τροφίμων και ποτών, σημείωσαν αύξηση κατά 33,6% της αξίας τους σε δραχμές και διαμορφώθηκαν σε 602 δισ. δρχ. από 400 δισ. δρχ. το 1994. Η ανοδική πορεία των ελληνικών εξαγωγών επιβεβαιώνεται και από τα προσωρινά στοιχεία του Α' εξαμήνου 1996 που διαθέτει η Ε.Σ.Υ.Ε..

Το Υπουργείο Εθνικής Οικονομίας, στο πλαίσιο των προσπαθειών του για βελτίωση της ανταγωνιστικότητας των προϊόντων και υπηρεσιών που προορίζονται για τη διεθνή αγορά και ενίσχυση της εξωστρέφειας της ελληνικής οικονομίας, έχει αναπτύξει μια συνεκτική εξαγωγική στρατηγική την οποία και υλοποιεί μέσα από ένα πλέγμα νέων μέτρων και θεσμών.

Προς την κατεύθυνση αυτή αναφέρουμε ότι με νομοθετική ρύθμιση ενισχύθηκαν τα Γραφεία Συμβούλων και Ακολούθων Οικονομικών και Εμπορικών Υποθέσεων (Ο.Ε.Υ.). Το Υπουργείο Εθνικής Οικονομίας αναγνωρίζοντας την ανάγκη εκσυγχρονισμού της οικονομικής και εμπορικής διπλωματίας της χώρας, ώστε να ανταποκριθεί στις νέες συνθήκες που διαμορφώνονται στο χώρο της Βαλκανικής αλλά και παγκοσμίως, προχώρησε στη ψήφιση του Ν. 2297/95 ο οποίος θέτει τις βάσεις για την ενίσχυση των υφιστάμενων Γραφείων ΟΕΥ σε εξοπλισμό και προσωπικό και προβλέπει τη δημιουργία νέων, σε χώρες ιδιαίτερου ενδιαφέροντος για την Ελλάδα. Αναφέρεται ότι έχουν ήδη τεθεί σε λειτουργία τα γραφεία Οικονομικών και Εμπορικών Υποθέσεων της Ουκρανίας και του Αζερμπαϊτζάν ενώ έχει προγραμματισθεί η λειτουργία Γραφείου ΟΕΥ στη Σλοβενία και τη Βραζιλία.

Ακόμη, σημειώνεται η συστηματική ενίσχυση του κλάδου των Εμπορικών Συμβούλων και Ακολούθων με στελεχιακό δυναμικό μέσω της Εθνικής Σχολής Δημόσιας Διοίκησης. Στο πλαίσιο των συνεδριάσεων της Διαρκούς Επιτροπής Αντικινήτρων του Συμβουλίου Εξαγωγών, όπου εξετάζονται, μεταξύ άλλων και οι τρόποι περαιτέρω ενίσχυσης των Γραφείων Ο.Ε.Υ., επισημάνθηκε από όλους τους φορείς ότι τα τελευταία χρόνια έχει βελτιωθεί σημαντικά ο όγκος και η ροή της πληροφόρησης από τα Γραφεία Ο.Ε.Υ..

Ο ΟΠΕ -που μετονομάστηκε σε Ελληνικό Οργανισμό Εξωτερικού Εμπορίου- συνεργάζεται με το ΥΠΕΘΟ και τον ιδιωτικό τομέα για την υλοποίηση ολοκληρωμένων προγραμμάτων προώθησης προϊόντων σε επιλεγμένες αγορές - στόχους (π.χ. προγράμματα προώθησης κρασιού και ούζου στη Γερμανία, ελαιολάδου στις ΗΠΑ κ.α.), συμμετέχει σε εκθεσιακές εκδηλώσεις, κλαδικές ή προϊόντων συμβάλλει στη διοργάνωση εβδομάδων ελληνικών προϊόντων σε αλυσίδες σούπερ-μάρκετ και δραστηριοποιείται σε όλες τις μορφές διεθνούς εμπορίου (μεταφορά τεχνογνωσίας, υπεργολαβίες, μικτές εταιρίες κ.α.).

Ιδιαίτερη έμφαση έχει δοθεί στην αντιμετώπιση των εξαγωγικών κινδύνων στις αναδυόμενες αγορές. Ο Οργανισμός Ασφάλισης Εξαγωγικών Πιστώσεων (ΟΑΕΠ) έχει προχωρήσει στην αναβάθμιση των υπηρεσιών του και δραστηριοποιείται σε μια σειρά από "νέα προϊόντα" (προγράμματα ασφάλισης τεχνικών έργων, επενδύσεων στο εξωτερικό έναντι πολιτικών κινδύνων, πιστώσεων στον αγοραστή, factoring κ.α.) χάρη στην αύξηση κατά 100% του εγγυοδοτικού του κεφαλαίου από το 1994.

Η χρηματοδότηση των ελληνικών εξαγωγών και επενδύσεων υποστηρίζεται από μια ολοκληρωμένη πολιτική εξαγωγικών πιστώσεων συνολικού ύψους 120 εκ. δολ. που κατανέμονται προς 7 χώρες ως εξής: Ρουμανία (20 εκατ. δολ.), Ουκρανία (40 εκατ. δολ.), Μολδαβία (10 εκατ. δολ.), Γεωργία (20 εκατ. δολ.), Αρμενία (10 εκατ. δολ.), Αζερμπαϊτζάν (10 εκατ. δολ.) και την περιοχή του Κρασνοντάρ (10 εκατ. δολ.). Οι πιστώσεις που αφορούν τη Ρουμανία, τη Γεωργία και τη Μολδαβία έχουν αρχίσει να λειτουργούν, ενώ οι διατραπεζικές συνεννοήσεις και διαπραγματεύσεις για τον κατάλογο προϊόντων-επενδύσεων με τις υπόλοιπες 4 χώρες έχουν προχωρήσει σημαντικά. Επιπλέον, εξετάζεται η περαιτέρω επέκταση της πολιτκής πιστωτικών διευκολύνσεων ταυτόχρονα με τη βελτίωσή της ώστε να αυξηθεί η οικονομική της αποτελεσματικότητα.

Επιπλέον, οι δυνατότητες προώθησης των ελληνικών εξαγωγών μέσω της ευχερέστερης χρηματοδότησης των εξαγωγικών επιχειρήσεων έχουν αυξηθεί λόγω της σημαντικής μείωσης των επιτοκίων δανεισμού.

Με κοινή πρωτοβουλία του δημόσιου και ιδιωτικού τομέα δημιουργήθηκε το Διαβαλκανικό και Παρευξείνιο Επιχειρηματικό Κέντρο (ΔΙΠΕΚ), με έδρα τη θεσσαλονίκη, το οποίο έχει σκοπό να καλύψει τα κενά στην πληροφόρηση που αντιμετωπίζει ο επιχειρηματίας που δραστηριοποιείται στην παραπάνω περιοχή.

Επιπλέον, έχει προχωρήσει αίτηση της ελληνικής πλευράς για είσοδο μας στη DAC (Development Assistance Committee), γεγονός που θα διευκολύνει περαιτέρω τη συμμετοχή της χώρας σε προγράμματα αναπτυξιακής βοήθειας.

Η νομοθετική ρύθμιση για τη δημιουργία Εταιρειών Διεθνούς Εμπορίου (Trading Companies), με την οποία υπάγονται στα κίνητρα αναπτυξιακού νόμου, ενισχύει την επιχειρηματική συνεργασία και αναμένεται να δώσει νέα ώθηση στην αναπτυξιακή δυναμική στην περιοχή της Νοτιοανατολικής Ευρώπης και της Μ. Ανατολής.

Αναβαθμίστηκε και εντατικοποιήθηκε η λειτουργία του Συμβουλίου Εξαγωγών, που έχει ως έργο την οργανική διασύνδεση της Πολιτείας με τους εξαγωγικούς και επιχειρηματικούς φορείς της χώρας μας σε θέματα στρατηγικών και συντονισμού των δράσεων. Στο πλαίσιο του Συμβουλίου Εξαγωγών λειτουργεί και η Διαρκής Επιτροπή Μεταφορών Εξαγομένων Ελληνικών Προϊόντων που εξετάζει τα προβλήματα του μεταφορικού συστήματος της χώρας και την ποιότητα των προσφερόμενων μεταφορικών υπηρεσιών.

Επί των λοιπών θεμάτων που αναφέρονται στην ανωτέρω ερώτηση θα απαντήσουν τα συνερωτώμενα Υπουργεία Ανάπτυξης και Γεωργίας.

Ο Υφυπουργός

Α. ΜΠΑΛΤΑΣ"

7. Στην με αριθμό 3509/97 ερώτηση δόθηκε με το υπ' αριθμ. 14822/22-5-97 έγγραφο από τον Υπουργό Υγείας η ακόλουθη απάντηση:

"Απαντώντας στην αρ. 3509/97 ερώτηση των βουλευτών κ.κ. Α. Τασούλα και Μαρίας Μπόσκου σας γνωρίζουμε τα παρακάτω:

Με το αρ. ΔΥ13Β/4587/4.4.97 έγγραφό μας, παραπέμφθηκε το θέμα της καταβολής των δεδουλευμένων για τις εκτός έδρας μετακινήσεις του προσωπικού του ΕΚΑΒ, στην Ολομέλεια του Ελεγκτικού Συνεδρίου και περιμένουμε την απόφασή του.

Ο Υπουργός

Κ. ΓΕΙΤΟΝΑΣ"

8. Στην με αριθμό 3516/5-5-97 ερώτηση δόθηκε με το υπ' αριθμ. 1579/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3516/5.5.1997 που κατέθεσαν οι Βουλευτές κ.κ. Μ. Κωστόπουλος, Μ. Μπόσκου για τα θέματα της αρμοδιότητάς μας, σας πληροφορούμε τα εξής:

Αναφορικά με την επιβολή προστίμων σε κατοίκους του 

Σελίδα 6930 

Δήμου Μάνδρας λόγω αυθαίρετης δόμησης σε δασικές εκτάσεις γνωρίζουμε ότι:

Η ανέγερση οικοδομών, κτισμάτων και πάσης φύσεως εγκαταστάσεων εντός δημοσίων ή ιδιωτικών δασών ή δασικών εκτάσεων ή αναδασωτέων εκτάσεων που καταστράφησαν λόγω πυρκαγιάς απαγορεύεται και τυχόν ανεγερθείσες οικοδομές κατεδαφίζονται με απόφαση του αρμόδιου οργάνου.

Κετά της απόφασης κατεδάφισης επιτρέπεται προσφυγή ενώπιον του Προέδρου του αρμόδιου Διοικητικού πρωτοδικείου εντός 5 ημερών από της κοινοποίησής της.

Εντός της ίδιας προθεσμίας δύναται ο ενδιαφερόμενος να ζητήσει από το μονομελές Δ/κό Πρωτοδικείο την αναστολή εκτελέσεως της απόφασης με την προϋπόθεση να ασκήσει προσφυγή κατά αυτής.

Οι αποφάσεις των ως άνω Πρωτοδικείων δεν υπόκεινται σε ένδικα μέσα.

Σύμφωνα με το άρθρο 114 του Ν. 1892/90 όπως τροποποιήθηκε με το άρθρο 45 του Ν. 2145/92 οι παραβάτες τιμωρούνται με φυλάκιση και χρηματική ποινή χωρίς να επιτρέπεται μετατροπή ή αναστολή αυτής.

Τα ποσά των αποζημιώσεων εφ' όσον καταστούν οριστικά βεβαιώνονται στις κατά τόπους ΔΟΥ και εισπράττονται σύμφωνα με τις διατάξεις του Κ.Ε.Δ.Ε. (Ν.Δ. 356/74).

Η απόδοση γίνεται υπέρ Κ.Τ.Γ και Δασών. Είναι σαφής η πρόθεση του Νομοθέτη να διαφυλλάξει τις δασικές και αναδασωτέες εκτάσεις με απώτερο σκοπό την αποκατάσταση και διατήρηση του φυσικού περιβάλλοντος και οι καθ' ύλην αρμόδιες υπηρεσίες υποχρεούνται στην απαρέγκλιτη εφαρμογή του Νόμου.

Επειδή οι αντιδράσεις για την επιβολή προστίμων είναι συχνές και έντονες, τα δε πρόστιμα υπέρογκα εξετάζεται το θέμα της τροποποίησης των σχετικών διατάξεων.

Ως προς την ολοκλήρωση του δασικού κτηματολογίου γνωρίζουμε ότι για το Δυτικό τμήμα του δήμου Μάνδρας έχουν περατωθεί οι εργασίες που προβλέπονται με τις διαδικασίες του 248/76 και αναρτήθηκαν οι αντίστοιχοι προσωρινοί Κτηματικοί Χάρτες και Πίνακες την 12.2.1991.

Για το υπόλοιπο τμήμα έχουν γίνει προκαταρκτικές εργασίες που προβλέπονται να εξυπηρετήσουν και τις ανάγκες κτηματογράφησης που διενεργούνται σύμφωνα με τον ν. 2308/95 στα πλαίσια του Εθνικού κτηματολογίου.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

9. Στην με αριθμό 3521/5-5-97 ερώτηση δόθηκε με το υπ' αριθμ. 623/20-5-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 3521/5-5-97, που κατέθεσε στη Βουλή ο βουλευτής κ. Παναγιώτης Μελάς, σχετικά με αιτήματα ασφαλισμένων του Ταμείου Ασφάλισης Ναυτικών Πρακτόρων και Υπαλλήλων (ΤΑΝΠΥ), σας πληροφορούμε τα εξής:

1. Το θέμα της ενοποίησης Ασφαλιστικών Οργανισμών θα είναι αντικείμενο του διαλόγου, που, όπως ανακοίνωσε η Κυβέρνηση, θα ξεκινήσει πολύ σύντομα.

2. Οι αυξήσεις των συντάξεων καθορίζονται σύμφωνα με την εισοδηματική πολιτική και δεν υπάρχει θέμα σύνδεσης με τις συλλογικές συμβάσεις.

3. Σύμφωνα με τις διατάξεις του Καταστατικού του ΤΑΝΠΥ, προβλέπεται ασφαλιστική εισφορά για τους επικουρικά ασφαλισμένους στο Ταμείο αυτό, συνολικού ποσοστού 8% (4% ο εργοδότης και 4% ο ασφαλισμένος).

Το ασφάλιστρο για όσους πρωτοασφαλίσθηκαν από την 1/1/93 και εφεξής, σε όλους τους φορείς Επικουρικής Ασφάλισης διαμορφώνεται σύμφωνα με τις διατάξεις του άρθρου 32 του Ν. 2084/92, σε ποσοστό 6% (3% ο εργοδότης και 3% ο ασφαλισμένος). Η ρύθμιση αυτή του Ν. 2084/92 είναι γενικής ισχύος και καθολικής εφαρμογής και δεν μπορεί να υπάρξει εξαίρεση.

4. 'Οσον αφορά την κάλυψη των κενών θέσεων προσωπικού του Ταμείου, καθώς και όλων των Ασφαλιστικών Οργανισμών, έχει προωθηθεί στη Γενική Γραμματεία Δημ. Διοίκησης και τη Γραμματεία του Υπουργικού Συμβουλίου ο ετήσιος Προγραμματισμός προσλήψεων για το έτος 1997, σύμφωνα με το Ν. 2190/1994.

Ο Υφυπουργός

ΝΙΚΟΣ ΦΑΡΜΑΚΗΣ"

10. Στην με αριθμό 3522/5-5-97 ερώτηση δόθηκε με το υπ' αριθμ. 727/21-5-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 7-5-97 έγγραφό σας, με το οποίο μας διαβιβάστηκε η αριθμ. 3522/5.5.97 ερώτηση του βουλευτή Γ. Γιακουμάτου, σχετικά με τη σύσταση Δ.Ο.Υ. στο Δήμο Αγίας Βαρβάρας, σας γνωρίζουμε τα εξής:

Το Υπουργείο Οικονομικών μελετά και προχωρεί στην αναδιοργάνωση όλων των Υπηρεσιών του, καθώς και στο διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους, αλλά και από διάφορα σημεία της χώρας.

Το θέμα της σύστασης και λειτουργίας Δ.Ο.Υ. στο Δήμο Αγίας Βαρβάρας, για την αποκλειστική εξυπηρέτηση των κατοίκων της περιοχής αυτής, θα εξεταστεί από το Υπουργείο μας στο πλαίσιο της αναδιοργάνωσης των Υπηρεσιών του και της κατάρτισης του νέου οργανισμού αυτών, σε συνδυασμό με την προωθούμενη μηχανοργάνωση αυτών με Η/Υ και τις υπάρχουσες σχετικές υπηρεσιακές ανάγκες και δυνατότητες.

'Ηδη έχει συσταθεί και λειτουργεί στο Υπουργείο Οικονομικών, ειδική Ομάδα Εργασίας που επεξεργάζεται τα σχετικά στοιχεία και καταρτίζει σχέδιο Προεδρικού Διατάγματος Οργανισμού των Υπηρεσιών αυτού, η οποία όμως δεν έχει ολοκληρώσει ακόμη το έργο της.

Οι τελικές αποφάσεις για το θέμα αυτό, θα ληφθούν μετά την κατάρτιση και υποβολή από την Ομάδα Εργασίας ολοκληρωμένου σχεδίου του Οργανισμού των Περιφερειακών Υπηρεσιών του Υπουργείου Οικονομικών.

Ο Υπουργός

Γ. ΠΑΠΑΝΤΩΝΙΟΥ"

11. Στην με αριθμό 3527/5-5-97 ερώτηση δόθηκε με το υπ' αριθμ. 1043/16-5-97 έγγραφο από τον Αναπλ. Υπουργό Εξωτερικών η ακόλουθη απάντηση:

"Σε απάντηση της ερώτησης 3527 από 5.5.97 σας γνωρίζουμε τα εξής: 

Είναι γνωστή η βούληση της Πολιτείας για την εξαίρεση από το Πρόγραμμα Θράκης και την επί τόπου στέγαση των ομογενών, οι οποίοι ευρίσκονται σήμερα στον Οικισμό Υποδοχής Φαρκαδώνας Τρικάλων.

Στο πλαίσιο της παραπάνω δέσμευσης, το Ε.Ι.Υ.Α.Π.Ο.Ε. απεδέχθη καταρχήν την πρόθεση του Δημοτικού Συμβουλίου Φαρκαδώνας να παραχωρήσει την αναγκαία έκταση για τη στέγαση των ομογενών στην περιοχή.

Το Ε.Ι.Υ.Α.Π.Ο.Ε. έχει επίσης προβεί στις κατάλληλες ενέργειες για την εκπόνηση σχετικής μελέτης.

Η παρατηρούμενη προσωρινή καθυστέρηση στην ολοκλήρωση του Προγράμματος δεν επηρεάζει καθόλου τους στόχους, τις επιλογές και τον πάγιο σχεδιασμό του Ιδρύματος που αφορά τη στεγαστική αποκατάσταση των ομογενών μας στην Φαρκαδώνα.

Ο Αναπληρωτής Υπουργός

ΓΙΩΡΓΟΣ Α. ΠΑΠΑΝΔΡΕΟΥ"

Σελίδα 6931 

12. Στην με αριθμό 3535/6-5-97 ερώτηση δόθηκε με το υπ' αριθμ. 1068/22-5-97 έγγραφο από τον Υπουργό Εργασίας η ακόλουθη απάντηση:

"Απαντώντας στην αριθ. 3535/97 ερώτηση του Βουλευτή κ. Γ. Σούρλα, αναφορικά με την αυξημένη επιχορήγηση στους ανέργους που προέρχονται από ομαδικές απολύσεις, σας γνωρίζουμε ότι το Υπουργείο Εργασίας και Κοινωνικών Ασφαλίσεων στα πλαίσια της κοινωνικής πολιτικής που εφαρμόζει, έθεσε ορισμένες ομάδες στόχους, στα προγράμματα επιχορήγησης εργοδοτών για τη δημιουργία νέων θέσεων εργασίας για το έτος 1997.

Λαμβανομένου υπόψη ότι το κοινωνικό κόστος και ο αντίκτυπος που προκαλείται από ομαδικές απολύσεις είναι μεγαλύτερος από τις μεμονωμένες περιπτώσεις, έχει προβλεφθεί μεγαλύτερη επιχορήγηση για τους ανέργους αυτής της κατηγορίας.

Ακόμη η παραπάνω ρύθμιση αποτελεί ένα προληπτικό μέτρο του να μη γίνουν οι άνθρωποι αυτοί μακροχρόνια άνεργοι.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

13. Στην με αριθμό 3537/6-5-97 ερώτηση δόθηκε με το υπ' αριθμ. 2395/26-5-97 έγγραφο από τον Υφυπουργό Εθν. Οικονομίας η ακόλουθη απάντηση:

"Σε απάντηση της ερώτησης 3537/6.5.97 που κατατέθηκε στη Βουλή των Ελλήνων από τον Βουλευτή κ. Μιχ. Καρχιμάκη και αφορά τη χρηματοδότηση μελετών για την αντισεισμική προστασία του Νομού Λασιθίου, σας ενημερώνουμε ότι:

- Βασική αρμοδιότητα του ΥΠΕΘΟ είναι η κατανομή των ετήσιων πιστώσεων του προϋπολογισμού Δημ. Επενδύσεων στους επιμέρους φορείς (Υπουργεία κ.λπ.) και η έγκριση της ένταξης των έργων με τα οικονομικά τους στοιχεία στο Πρόγραμμα Δημ. Επενδύσεων, ύστερα από πρόταση των παραπάνω φορέων.

- Η αξιολόγηση και ιεράρχηση των αναγκών και ο προγραμματισμός συγκεκριμένων έργων αντιμετωπίζεται από τους αρμόδιους φορείς στα πλαίσια των συνολικών πιστώσεων και οδηγιών χωρίς παρέμβαση του ΥΠΕΘΟ.

- Κατά συνέπειαν το θέμα που αναφέρεται στην κατατεθείσα Ερώτηση, αντιμετωπίζεται κατά κύριο λόγο σε επίπεδο "εθνικού δικτύου" και συμπληρωματικά και μόνον σε επίπεδο Νομαρχιακό.

- Τα θέματα αντισεισμικής προστασίας σε προληπτικό επίπεδο, από πλευράς συνολικής αντιμετώπισης ανήκουν λόγω αρμοδιότητος στο ΥΠΕΧΩΔΕ και ειδικότερα στον εποπτευόμενο απ' αυτό Οργανισμό Αντισεισμικής Προστασίας (ΟΑΣΠ), στον οποίο κοινοποιούμε την παραπάνω Ερώτηση.

Ο Υφυπουργός

ΧΡΗΣΤΟΣ ΠΑΧΤΑΣ"

14. Στην με αριθμό 3541/6-5-97 ερώτηση δόθηκε με το υπ' αριθμ. 375/22-5-97 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 3541/6.5.97 που κατέθεσε στη Βουλή, ο Βουλευτής κ. Αχιλλέας Κανταρτζής παρακαλούμε να πληροφορήσετε τον κ. Βουλευτή ότι για το ίδιο θέμα ενημερώθηκε η Βουλή κατά την συζήτηση της 1154/12.5.97 Επίκαιρης Ερώτησης που συζητήθηκε στις 15.5.97. Θεωρούμε ότι από τα σχετικά πρακτικά ο κ. Βουλευτής θα ενημερωθεί αναλυτικά και εμπεριστατωμένα.

Ο Υπουργός

Κ. ΛΑΛΙΩΤΗΣ"

15. Στην με αριθμό 3545/6-5-97 ερώτηση δόθηκε με το υπ' αριθμ. 320/23-5-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της με αριθ. ερώτησης 3545/6.5.97 ερώτηση του Βουλευτή 'Εβρου κ. Θεοφάνη Δημοσχάκη σχετικα με τις δυσκολίες που προκύπτουν κατά τη συμπλήρωση του εντύπου Ε9 που συνοδεύει τη δήλωση φορολογίας εισοδήματος, σας γνωρίζουμε ότι:

Το Υπουργείο Οικονομικών για διευκόλυνση των φορολογουμένων εξέδωσε τις με αριθ. 1013730/32/Γ0013/4.2.97 ΠΟΛ. 1037 και με αριθ. 1020150/38/Γ0013/17.2.97 ΠΟΛ. 1062 εγκύκλιες διαταγές με τις οποίες παρέχονται λεπτομερείς και αναλυτικές οδηγίες για τη συμπλήρωση του εντύπου αυτού.

Ακόμα για το ίδιο θέμα εξεδόθη φυλλάδιο οδηγιών που διατίθετο στο κοινό.

Πέραν αυτών τόσο στην Κεντρική Υπηρεσία του Υπουργείο όσο και στις αρμόδιες ΔΟΥ είχαν συσταθεί γραφεία ενημέρωσης του πολίτη σχετικά με το έντυπο αυτό.

Συνεπώς για οποιαδήποτε περαιτέρω απορία τους οι πολίτες είχαν τη δυνατότητα να ενημερώνονται από τα γραφεία αυτά.

Ο Υφυπουργός

ΓΕΩΡΓΙΟΣ ΔΡΥΣ"

16. Στην με αριθμό 3546/6-5-97 ερώτηση δόθηκε με το υπ αριθμ. 4771/22-5-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3546/6.5.97 ερώτηση που κατέθεσε στη Βουλή ο Βουλευτής κ. Γεώργιος Καλαντζής σας πληροφορούμε τα ακόλουθα:

Σύμφωνα με τη διάταξη της παρ. 1 του άρθρου 17 του Ν. 2218/94 όπως αντικαταστάθηκε με την παρ. 2 του άρθρου 20 του Ν. 2344/95 το αξίωμα του Νομάρχη και των Προέδρων των Νομαρχιακών Αυτοδιοικήσεων και των Ν.Ε. και του Ν.Σ. είναι τιμητικό και άμισθο.

Σύμφωνα με την ίδια διάταξη στους Νομάρχες καταβάλλονται έξοδα παράστασης που καθορίσθηκαν σε 680.000 δρχ. κατά μήνα, ανεξάρτητα από τον πληθυσμό του κάθε Νομού, με την αριθμ. 2073647/8678/0022/30.10.95 κοινή απόφαση των Υπουργών Εσωτερικών Δημόσιας Διοίκησης και Αποκέντρωσης και Οικονομικών, που εκδόθηκε κατ' εξουσιοδότηση της διάταξης αυτής.

Επίσης, καταβάλλονται οδοιπορικά έξοδα και ημερήσια αποζημίωση σύμφωνα με τους όρους και τις προϋποθέσεις που ορίζονται κατά περίπτωση από τις διατάξεις του Ν. 2346/95 (Δαπάνες Κίνησης των μετακινουμένων προσώπων με εντολή του Δημοσίου εντός και εκτός της Επικράτειας για εκτέλεση υπηρεσίας και άλλες διατάξεις).

Τέλος στους Νομάρχες δεν καταβάλλεται αποζημίωση λόγω συμμετοχής σε συμβούλια και επιτροπές της Νομαρχιακής Αυτοδιοίκησης.

Ο Υφυπουργός

ΝΙΚΟΛΑΟΣ ΧΡΙΣΤΟΔΟΥΛΑΚΗΣ"

17. Στην με αριθμό 3563/6-5-97 ερώτηση δόθηκε με το υπ' αριθμ. 464/19-5-97 έγγραφο από τον Υφυπουργό Οικονομικών η ακόλουθη απάντηση:

"Σε απάντηση στην με αριθ. πρωτ. 3563/6.5.97 ερώτηση του Βουλευτή κ. Αδάμ Ρεγκούζα σχετικά με τη διενέργεια φορολογικών ελέγχων από υπαλλήλους του ΣΔΟΕ, σας γνωρίζουμε ότι:

1. Με το άρθρο 4 του Ν. 2343/95 "Αναδιοργάνωση υπηρεσιών Υπουργείου Οικονομικών και άλλες διατάξεις" συστάθηκε στο Υπουργείο Οικονομικών υπηρεσία με τίτλο "Σώμα Δίωξης Οικονομικού Εγκλήματος".

Αποστολή του Σ.Δ.Ο.Ε. είναι η ενιαία και αποτελεσματική αντιμετώπιση του Οικονομικού Εγκλήματος όπως αυτό εκδηλώνεται με τις παρακάτω πράξεις:

α. Με τη φοροδιαφυγή που διαπράττεται στην παραγωγή, στη διακίνηση και στην εμπορία αγαθών, στην παροχή υπηρεσιών και σε κάθε δραστηριότητα των φυσικών ή νομικών προσώπων από την οποία προκύπτει εισόδημα.

β. Με το λαθρεμπόριο και την παράνομη διακίνηση ναρκωτικών, ψυχοτρόπων, πρόδρομων χημικών ουσιών και όπλων καθώς και τη νομιμοποίηση χρημάτων που προέρχονται από παράνομες δραστηριότητες.

Σελίδα 6932 

γ. Με παραβάσεις και παράνομες πράξεις κατά του Εθνικού νομίσματος και της δημόσιας περιουσίας ή των αρχαιοτήτων.

δ. Με απάτες σε βάρος των συμφερόντων του Ελληνικού Δημοσίου και της Ευρωπαϊκής 'Ενωσης.

Στα πλαίσια λειτουργίας του Σ.Δ.Ο.Ε. και σύμφωνα με τις οδηγίες που έχουν δοθεί, διενεργούνται προληπτικοί φορολογικοί και τελωνειακοί έλεγχοι σ' όλην την επικράτεια για τη διαπίστωση της ορθής εφαρμογής των διατάξεων της φορολογικής και τελωνειακής νομοθεσίας χωρίς διακρίσεις σε συγκεκριμένες γεωγραφικές περιοχές, σε φυσικά ή νομικά πρόσωπα.

Μοναδικός σκοπός των διενεργούμενων των ελέγχων είναι η περιστολή της φοροδιαφυγής και του λαθρεμπορίου οπουδήποτε εκδηλώνεται. Είναι προφανές ότι οι ευσυνείδητοι επαγγελματίες δεν έχουν κανένα λόγο να ανησυχούν για την διενέργεια ελέγχων αυτών.

Οι έλεγχοι θα συνεχισθούν με την ίδια ένταση σε όλη την επικράτεια, με στόχο τη συμμόρφωση όλων των φορολογουμένων στις υποχρεώσεις τους.

2. Το Σ.Δ.Ο.Ε. σε συνεργασία με τη Σχολή Επιμόρφωσης Υπαλλήλων του Υπουργείου Οικονομικών έχει επεξεργαστεί πρόγραμμα επιμόρφωσης όλου του προσωπικού του. 'Ηδη υλοποιήθηκε η πρώτη φάση επιμόρφωσης των Διευθυντών και αναπληρωτών Διευθυντών όλων των υπηρεσιών του και αυτήν τη στιγμή βρίσκεται σε εξέλιξη η επιμόρφωση όλων των προϊσταμένων υποδιευθύνσεων και τμημάτων. Αμέσως θα ακολουθήσει το πρόγραμμα επιμόρφωσης του υπόλοιπου προσωπικού. Στόχος μας είναι η εκπαίδευση του προσωπικού του Σ.Δ.Ο.Ε. να είναι διαρκής και αποτελεσματική και το αντιμετωπίζουμε ως ζήτημα ιδιαίτερα σοβαρό.

3. Οι τεχνικές υποδομές στις οποίες συμπεριλαμβάνονται εξοπλισμός Πληροφορικής, Ανάπτυξη Εφαρμογών, Δίκτυα Επικοινωνίας σε συνδυασμό με την Εκπαίδευση Προσωπικού για την εισαγωγή της Πληροφορικής στην κατεύθυνση της παραγωγικής λειτουργίας των Υπηρεσιών του Υπουργείου όχι μόνο δεν καθυστερεί αλλά συντονίζεται και επιταχύνεται καθημερινά. Η εισαγωγή της Πληροφορικής σύμφωνα με το χρονοδιάγραμμα που τηρείται απαράκλητα προβλέπει τα παρακάτω:

Τον προσεχή Οκτώβριο 100 Δημόσιες Οικονομικές Υπηρεσίες θα έχει ολοκληρωθεί η εγκατάσταση εξοπλισμού και εφαρμογών μεταξύ των οποίων Μητρώο, Φ.Π.Α., Κ.Β.Σ., έσοδα ώστε να υποστηριχθεί ο φορολογικός μηχανισμός του Υπουργείου Οικονομικών.

Παράλληλα η Γενική Γραμματεία Πληροφορικών Συστημάτων προωθεί μεθοδικά όλα τα μεγάλα έργα Πληροφορικής που είναι ενταγμένα στο επιχειρησιακό Πρόγραμμα "Κλεισθένης" και αφορούν Τελωνεία, Σ.Δ.Ο.Ε., θησαυροφυλάκιο, TAXIS, Μισθοδοσία Προσωπικού, Συντάξεων, Μετοχική Ταμείο, Δημόσια Περιουσία κ.λπ..

Η εξέλιξη του Προγράμματος "Κλεισθένης" για το Υπουργείο Οικονομικών είναι και από την Οικονομική απορρόφηση και από την χρονική του εξέλιξη πολύ ικανοποιητική και υπό το πρίσμα των ανωτέρω το Υπουργείο Οικονομικών φιλοδοξεί να προσεγγίσει με ταχύτατους ρυθμούς στο όραμα της Κοινωνίας της Πληροφορικής.

4. Οι πράξεις των υπηρεσιών και των ελεγκτών του Σ.Δ.Ο.Ε. είναι απόλυτα σύννομες, και σύμφωνες με το άρθρο 4 του ν. 2343/95 και το Π.Δ. 218/96. Των διατάξεων δηλαδή από τις οποίες προβλέπεται η σύσταση, η λειτουργία του και πηγάζουν οι αρμοδιότητές του.

Ο Υφυπουργός

ΓΕΩΡΓΙΟΣ ΔΡΥΣ"

18. Στην με αριθμό 3568/6-5-97 ερώτηση δόθηκε με το υπ' αριθμ. 176/20-5-97 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 3568/6-5-97, που κατέθεσε ο βουλευτής κ. Αδ. Ρεγκούζας, σχετικά με τη μεταβίβαση μέρος της σύνταξης του αποθανόντος συζύγου, συν/χου του ΟΓΑ, στη χήρα σύζυγό του, σας πληροφορούμε τα ακόλουθα:

Με το ν. 2458/97 "Σύσταση Κλάδου Κύριας Ασφάλισης Αγροτών" καθιερώνεται νέο ασφαλιστικό σύστημα για τους αγρότες, που στηρίζεται στην ανταποδοτικότητα και στη συμμετοχή του Κράτους.

Η μεταχείριση του αγρότη ή της αγρότισσας είναι προνομιακή αφού η συμμετοχή του Κράτους στην εισφορά είναι διπλάσια (14%) από αυτή του αγρότη (7%), όταν σ' άλλα ταμεία αυτοτελώς απασχολουμένων συμβαίνει το αντίθετο.

Θεσμοθετήθηκε η μεταβίβαση των ασφαλιστικών δικαιωμάτων σε περίπτωση θανάτου, στον επιζώντα σύζυγο ή τη σύζυγο, εφόσον δεν συνταξιοδοτείται από κανένα άλλο φορέα. Μέχρι σήμερα το δικαίωμα συνταξιοδότησης του αποθανόντος συζύγου μεταβιβάζεται μόνο στη χήρα σύζυγο και εφόσον αυτή έχει συμπληρώσει το 65ο έτος της ηλικίας της.

Προβλέπεται η δυνατότητα μεταβίβασης του δικαιώματος συντάξεως στα προστατευόμενα παιδιά μέχρι το 18ο έτος ή 24ο εφόσον σπουδάζουν, ή είναι ανίκανα για εργασία, κατά το χρόνο του θανάτου του ασφαλισμένου ή συν/χου και εφόσον η ανικανότητα επήλθε πριν από τη συμπλήρωση του 18ου έτους της ηλικίας τους.

Θεσμοθέτηση διάταξης ώστε, η χήρα συν/χος ΟΓΑ ή άλλου ασφαλιστικού Οργανισμού να δικαιούται και μέρος της σύνταξης του αποθανόντος συζύγου ασφαλισμένου ή συνταξιούχου του ΟΓΑ, έχει σαν συνέπεια την επιπλέον επιβάρυνση του Κράτους, που με τη γενναιόδωρη συμμετοχή του στη στήριξη του νέου ασφαλιστικού συστήματος των αγροτών, έχει εξαντλήσει όλα τα οικονομικά περιθώρια.

Ο Υφυπουργός

ΝΙΚΟΣ ΦΑΡΜΑΚΗΣ"

19. Στην με αριθμό 3571/6-5-97 ερώτηση δόθηκε με το υπ' αριθμ. 1599/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3571/6.5.97 που κατέθεσαν οι Βουλευτές κ.κ. Α. Τασούλας, Β. Μπούτας, για τα θέματα της αρμοδιότητάς μας, σας πληροφορούμε τα εξής:

Η λίμνη Νεζερού Ηπείρου, είναι ιδιωτική, δεν ανήκει στη δημόσια περιουσία του Υπ. Οικονομικών και κατά συνέπεια δεν διέπεται από την ισχύουσα αλιευτική νομοθεσία που αναφέρεται στις αρμοδιότητες διοίκησης, αλιευτικής διαχείρισης και εκμετάλλευσης των δημοσίων ιχθυοτρόφων υδάτων.

Τα παραπάνω απορρέουν:

α) από την Υπουργική απόφαση υπ' αριθμ. 52520/16.8.1923 (ΦΕΚ 65Β/25.8.1923), με την οποία κηρύχθηκε αναγκαστικώς απαλλοτριωτέο το αγρόκτημα Ζαραβίνα Ηπείρου, εκτάσεως 10.897 στρ. για δημόσια ωφέλεια.

β) από τις διατάξεις του άρθρου 7 του από 15.2.1923 Ν.Δ. περί αποκαταστάσεως ακτημόνων καλλιεργητών (ΦΕΚ 57Α/5.3.1923) και

γ) από την απόφαση υπ' αριθμ. 16/2.3.1926 της Επιτροπής Απαλλοτριώσεων Ιωαννίνων, η οποία, καταχωρεί υπέρ των ιδιοκτητών και των κληρονόμων αυτών, 1.379.413 στρ., συμπεριλαμβανομένης της λίμνης, εκτάσεως 309 στρ., καθώς και 917 στρ. δάσους.

Πέραν αυτών, γνωρίζουμε ότι εφόσον συντρέχουν προϋποθέσεις αποκλειστικής και μόνο ιχθυοτροφικής εκμετάλλευσης της λίμνης, τότε, σύμφωνα με την αλιευτική νομοθεσία (άρθρο 3 Ν.Δ. 420/70, όπως αντικαταστάθηκε με το άρθρο 3 παρ. 1 Ν. 1740/87), προβλέπεται η αναγκαστική απαλλοτρίωση ιδιωτικών υδατοσκεπών εκτάσεων, υπέρ του Δημοσίου (όχι υπέρ της Κοινότητας) καθώς και των χερσαίων, γειτονικών ή μη εκτάσεων, που είναι απαραίτητες για την ολοκλήρωση του σκοπού της απαλλοτρίωσης, προκειμένου για τη δημιουργία, επέκταση και βελτίωση ιχθυοτροφείων, ύστερα από σύμφωνη γνώμη επιτροπής, η οποία συγκροτείται από τον οικείο Νομάρχη (παρ. 2 ίδιου Νόμου). Σε αυτήν την περίπτωση, θα πρέπει να προηγηθούν (α) αιτήματα των ενδιαφερομένων και (β) συγκρότητη της Νομαρχιακής επιτροπής.

Σελίδα 6933 

Αναφέρουμε ορισμένα στοιχεία που προκύπτουν από την εξέταση, για το εν λόγω θέμα.

1) Σύμφωνα με τα έγγραφα της Οικονομικής Εφορίας Πωγωνίου, οι ιδιοκτησιακοί τίτλοι είναι ασαφείς, εφόσον ανατρέχουν στην εποχή της τουρκοκρατίας, και δεν είναι κατοχυρωμένοι (τουλάχιστον κατά τα 3/4 της λίμνης) σε ελληνικά κτηματολογικά αρχεία, αλλά σε αντίστοιχα της Κωνσταντινούπολης.

2) Δεν υπάρχει πλήρης και σύγχρονη Υδροβιολογική μελέτη της λίμνης πέραν αυτής του προϊσταμένου του Ιχθ/κού Σταθμού Λούρου (14.9.1967), με αποτέλεσμα η αρμόδια υπηρεσία του Υπ. Γεωργίας να μην είναι σε θέση να κρίνει το εάν οι συνθήκες που επικρατούν σήμερα στη λίμνη, την καθιστούν επιδεκτική ιχθυοτροφικής εκμετάλλευσης.

Ο Υπουργός

ΣΤΕΦ. ΤΖΟΥΜΑΚΑΣ"

20. Στην με αριθμό 3573/6-5-97 ερώτηση δόθηκε με το υπ' αριθμ. 10405/23-5-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθ. 3573/6-5-97 ερώτηση του βουλευτή κ. Πέτρου Τατούλη, που μας διαβιβάσατε με το σχετικό έγγραφό σας, αναφορικά με το πιο πάνω θέμα, σας γνωρίζουμε τα ακόλουθα:

1. Με τις διατάξεις της περιπτ. 19 του άρθρου 1 του ν. 2459/1997 καταργήθηκαν οι διατάξεις της παρ. 2 του άρθρου 43 των παρ. 2 και 3 του άρθρου 44, του τρίτου εδαφίου της παρ. 3 του άρθρου 45 και της παρ. 6 του άρθρου 46 του ν. 1416/1984, βάσει των οποίων απαλλάσσοντο του φόρου εισοδήματος δημοτικές και κοινοτικές επιχειρήσεις ορισμένων μορφών.

Οι επιχειρήσεις αυτές και οι αντίστοιχες απαλλαγές ήσαν οι εξής:

α. Οι δημοτικές ή κοινοτικές επιχειρήσεις συνεταιριστικού χαρακτήρα. Οι επιχειρήσεις αυτές απολάμβαναν των απαλ- λαγών που είχαν οι συνεταιρισμοί γενικά και επί πλέον, για τα πέντε πρώτα χρόνια της λειτουργίας τους απαλλάσσοντο από το φόρο εισοδήματος (άρθρο 43 παρ. 2).

β. Οι ανώνυμες εταιρίες με συνεταιρισμούς που συνιστούν οι ΟΤΑ (οργανισμοί τοπικής αυτοδιοίκησης) και τοπικές ενώσεις δήμων και κοινοτήτων. Οι εταιρίες αυτές απαλ- λάσσοντο της φορολογίας εισοδήματος κατά τα πέντε πρώτα χρόνια της λειτουργίας του (άρθρο 44 παρ. 2). Επίσης καταργήθηκε η απαλλαγή από το φόρο εισοδήματος (άρθρο 44 παρ. 3) του μέρους κερδών των διαλαμβανομένων στην περίπτωση αυτή εταιριών, που διαθέτουν (διανέμουν) στους ΟΤΑ, στις τοπικές ενώσεις δήμων και κοινοτήτων και τους εργαζομένους.

γ. Οι δημοτικές εταιρίες λαϊκής βάσης, οι οποίες απαλ- λάσσοντο του φόρου εισοδήματος για την πρώτη διετία της λειτουργίας τους (άρθρο 45, παρ. 3 εδάφιο τρίτο).

δ. Οι ανώνυμες εταιρίες που συνιστώνται μόνο από φορείς της τοπικής αυτοδιοίκησης και στις οποίες μπορούν να συμμετάσχουν και φορείς του δημόσιου τομέα με κοινές μετοχές που αντιπροσωπεύουν, αθροιστικά, μέχρι το 20% του κεφαλαίου.

Οι εταιρίες αυτές απαλλάσσοντο του φόρου εισοδήματος για την πρώτη πενταετία της λειτουργίας τους.

2. Περαιτέρω, με βάση τις διατάξεις της περ. α της παρ. 1 του άρθρου 103 του ν. 2238/1994, όπως ισχύουν μετά την τροποποίησή τους με την παρ. 1 του άρθρου 13 του ν. 2459/1997, από το φόρο εισοδήματος εξακολουθούν να απαλλάσσονται μόνο οι αποκλειστικά αμιγείς δημοτικές και κοινοτικές επιχειρήσεις ύδρευσης, αποχέτευσης και διαχείρισης απορριμάτων, ενώ με βάση αντικατασταθείσες διατάξεις, απαλλάσσοντο του φόρου εισοδήματος όλες οι αποκλειστικά αμιγείς δημοτικές και κοινοτικές επιχειρήσεις.

3. Οι πιο πάνω τροποποιήσεις, στη φορολογία εισοδήματος των νομικών προσώπων έγιναν αφού προηγουμένως ελήφθησαν υπόψη τα πορίσματα των επιτροπών (Επιτροπή Αξιολόγησης, Φορολογικών Απαλλαγών και Επιστημονική Ομάδα του ΚΕΠΕ, στις οποίες είχε ανατεθεί η αξιολόγηση των υφισταμένων φορολογικών απαλλαγών κ.λπ.) μέσα στα πλαίσια της φορολογικής δικαιοσύνης που επιβάλλουν οι σημερινές συνθήκες.

4. Από τα ανωτέρω προκύπτει ότι, παρά την κατάργηση, μέσα στα πλαίσια της φορολογικής δικαιοσύνης, που επι- βάλλουν οι σημερινές συνθήκες, των φορολογικών απαλλαγών, που είχαν οι δημοτικές και κοινοτικές επιχειρήσεις, διατηρήθηκε η απαλλαγή από το φόρο, εισοδήματος των αμιγών δημοτικών επιχειρήσεων, που έχουν ως σκοπό την εξυπηρέτηση του κοινού (ύδρευση, αποχέτευση, διαχείριση απορριμάτων).

5. Επίσης, σας γνωρίζουμε ότι, η κατάργηση της απαλλαγής από το φόρο εισοδήματος, που είχαν βάσει των προαναφερθεισών, διατάξεων του ν. 1416/1984, ορισμένες δημοτικές επιχειρήσεις, δεν πρόκειται κατά τη γνώμη μας, να εμποδίσει την αξιοποίηση των πλουτοπαραγωγικών πηγών διαφόρων περιοχών (δασικά προϊόντα, ιαματικές πηγές, μεταλλικά νερά κ.λπ.), αφού καμία από αυτές τις επιχειρήσεις, ή Δήμους δεν έχει προβάλλει κάτι σχετικό.

Τέλος, έχουμε την άποψη ότι και οι δημοτικές επιχειρήσεις (πλην ελαχίστων εξαιρέσεων), πρέπει να έχουν τις ίδιες φορολογικές υποχρεώσεις, με τις ιδιωτικές επιχειρήσεις, ούτως ώστε η ανάπτυξή τους να γίνεται πάνω σε υγιείς βάσεις με μεσοπρόθεσμα και μακροχρόνια θετικά αποτελέσματα στην απασχόληση και στα έσοδα των Ο.Τ.Α..

Ο Υφυπουργός

Γ. ΔΡΥΣ"

21. Στην με αριθμό 3576/6-5-97 ερώτηση δόθηκε με το υπ' αριθμ. 786/21-3-97 έγγραφο από τον Υπουργό Οικονομικών η ακόλουθη απάντηση:

"Απαντώντας στο από 8-5-97 έγγραφό σας, με το οποίο μας διαβιβάστηκε η αριθμ. 3576/6.5.97 ερώτηση του βουλευτή Θ. Δαβάκη, σχετικά με την κατάργηση ή μη των Δ.Ο.Υ. Αρεόπολης και Κροκεών της Ν. Λακωνίας, σας γνωρίζουμε τα εξής:

α) Το Υπουργείο Οικονομικών μελετά και προχωρεί στην αναδιοργάνωση όλων των Υπηρεσιών του, καθώς και στο διοικητικό και τεχνολογικό εκσυγχρονισμό της λειτουργίας αυτών, με την κατάρτιση νέων οργανισμών και κανονισμών λειτουργίας τους, την εγκατάσταση σύγχρονων ολοκληρωμένων πληροφοριακών συστημάτων, την απλούστευση και κατάργηση γραφειοκρατικών τύπων και διαδικασιών, τη μηχανοργάνωση και τον εξοπλισμό γενικά αυτών με όλα τα απαραίτητα μέσα, για την αποδοτικότερη και αποτελεσματικότερη άσκηση του έργου τους και την παροχή καλύτερων υπηρεσιών προς τους πολίτες, αλλά και τη δημιουργία δυνατότητας εξυπηρέτησής τους με πολλούς τρόπους, αλλά και από διάφορα σημεία της χώρας.

β) Το θέμα της οργανωτικής και διοικητικής λειτουργίας όλων των Δ.Ο.Υ., (σύστασης, συγχώνευσης, κατάργησης, αναβάθμισης ή υποβάθμισης και της διάρθρωσης αυτών), θα εξετασθεί με το νέο Οργανισμό των Περιφερειακών Υπηρεσιών του Υπουργείου Οικονομικών, που επεξεργάζεται και καταρτίζεται από ειδική ομάδα εργασίας, που συγκροτήθηκε προς τούτο στο Υπουργείο Οικονομικών και η οποία δεν έχει ολοκληρώσει ακόμη το έργο της.

Οι τελικές αποφάσεις για το θέμα αυτό, θα ληφθούν μετά την κατάρτιση και υποβολή από την Ομάδα Εργασίας ολοκληρωμένου σχεδίου του Οργανισμού των Περιφερειακών Υπηρεσιών του Υπουργείου Οικονομικών και αφού εξετασθούν όλα τα απαραίτητα σχετικά στοιχεία (υπηρεσιακές ανάγκες και δυνατότητες, ιδιαιτερότητες κάθε περιοχής και η εξυπηρέτηση των φορολογουμένων γενικά).

Ο Υπουργός

Γ. ΠΑΠΑΝΤΩΝΙΟΥ"

22. Στην με αριθμό 3581/7-5-97 ερώτηση δόθηκε με το υπ' 

Σελίδα 6934 

αριθμ. 1614/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3581/7.5.97 που κατέθεσε ο Βουλευτής κ. Θ. Λεονταρίδης, σας πληροφορούμε τα εξής:

Οι Υπηρεσίες του ΕΟΚ στα πλαίσια των δυνατοτήτων τους έχουν κάνει όλες τις απαραίτητες ενέργειες προκειμένου να διασφαλισθεί η απορρόφηση των καπνών εσοδείας 1996 μέχρι την προθεσμία της 15/5/97, ενημερώνοντας έγκαιρα αλλά και διαρκώς τα συμβαλλόμενα μέρη ότι:

α) Οι παραλαβές καπνού έπρεπε να ολοκληρωθούν μέχρι την 15/5/97, λόγω όμως της απεργίας των υπαλλήλων του Οργανισμού Καπνού υπεβλήθη αίτημα στα όργανα της ΕΕ για παράταση 7 ημερών.

β) Ο Υπουργός Γεωργίας θα προχωρήσει στην επιβολή κυρώσεων στους μεταποιητές που δεν τήρησαν τους όρους του Συμβολαίου, σε εφαρμογή της Διϋπουργικής Απόφασης ΑΠ 21525/95 για τη "θέσπιση διοικητικών κυρώσεων σε μεταποιητές καπνού".

γ) Σε περιπτώσεις άρνησης ενός ή και των δύο συμβαλλομένων μερών για τον ορισμό και τη συμμετοχή των αντιπροσώπων τους στην εξέταση των ενστάσεων για την ποιοτική εκτίμηση των καπνών, θα ορίζονται με απόφαση του Προέδρου ΕΟΚ δύο τεχνικοί υπάλληλοι του ΕΟΚ και το αποτέλεσμά τους θα είναι δεσμευτικό για τους συμβαλλόμενους.

Προκειμένου να διασφαλισθεί μελλοντικά η τήρηση των όρων των συμβολαίων και η έγκαιρη παράδοση παραλαβή των καπνών έχουμε προχωρήσει στη συμπλήρωση της Διϋπουργικής Απόφασης ΑΠ 21525/95 με διατάξεις όπως η παραπάνω σχετική με την εκδίκαση των ενστάσεων και την καταχώρηση των συμβολαίων από τον ΕΟΚ μόνον εφόσον περιλαμβάνεται η προθεσμία παραλαβής - παράδοσης των καπνών. Επίσης ο μεταποιητής θα αναλαμβάνει τη ρητή υποχρέωση να καταρτίσει και να ανακοινώσει γραπτώς στον παραγωγό μέσω της ομάδας του πρόγραμμα παραλαβής τουλάχιστον 1 μήνα πριν την παραπάνω συμφωνηθείσα ημερομηνία.

Οι προκαταβολές δόθηκαν κατόπιν συμφωνίας των δύο συμβαλλομένων, συνεπώς δεν μπορεί να γίνει καμμία παρέμβαση στις ειδικές αυτές συμφωνίες.

Σύμφωνα με το τελευταίο δελτίο αγορών (24/4/97) έχουν πουληθεί 7.000 τόννοι καπνού Μπασμά (26,8%) επί συνόλου ποσόστωσης 26.100 τόννοι.

Η εμπορική τιμή κυμαίνεται από 250 - 1550 δρχ/κιλό ενώ αντίστοιχα πέρισυ οι τελικές τιμές κυμάνθηκαν από 100 έως 1000 δρχ/κιλό.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

23. Στην με αριθμό 3585/97 ερώτηση δόθηκε με το υπ' αριθμ. 163/22-5-97 έγγραφο από τον Υπουργό Τύπου η ακόλουθη απάντηση:

"Απαντώντας στην ερώτηση αρ. 3585/97 του βουλευτή κ. Π. Ψωμιάδη, σας πληροφορούμε:

1. 'Ολοι οι ραδιοτηλεοπτικοί σταθμοί στη χώρα μας οφείλουν να λειτουργούν σύμφωνα με το Σύνταγμα και τους ισχύοντες νόμους. Το Κράτος δεν παρεμβαίνει στη διαμόρφωση των εκπομπών των σταθμών.

Σε περίπτωση συγκεκριμένων καταγγελιών για εκπομπές, οι οποίες αντιβαίνουν στο νόμο, επιλαμβάνεται το Εθνικό Συμβούλιο Ραδιοτηλεόρασης, το οποίο, όπως είναι γνωστό, είναι ανεξάρτητη διοικητική αρχή η οποία ασκεί, κατά βάση, τον άμεσο έλεγχο του Κράτους πάνω στη ραδιοφωνία και την τηλεόραση. Είναι συνεπώς αναγκαίο όλοι οι θιγόμενοι ή και ενδιαφερόμενοι, απλώς, να προσφεύγουν σ' αυτό.

Επίσης, παράλληλα, όπου προβλέπεται από το νόμο (παράβαση σχετικών ποινικών διατάξεων), επιλαμβάνεται και η αρμόδια εισαγγελική αρχή, ενώ είναι πάντοτε δυνατή, δικονομικά, η διεκδίκηση απαιτήσεων με τις διατάξεις περί αστικής ευθύνης των ραδιοφωνικών και τηλεοπτικών σταθμών.

2. 'Οσον αφορά την έντυπη διαφήμιση, σημειώνεται ότι όπου αυτή παραβιάζει ποινικές ή άλλες διατάξεις κινείται η νόμιμη διαδικασία για την επιβολή -πάντοτε κατασταλτικά και όχι προληπτικά- ποινικών, αστικών ή διοικητικών κυρώσεων που προβλέποτναι κατά περίπτωση. Παρόμοιες κυρώσεις προβλέπονται, άλλωστε, και απευθείας από το άρθρο 14 παρ. 3 του Συντάγματος.

3. Στο πλαίσο που προαναφέρθηκε, κινητοποιήσεις, όπως αυτή που αναφέρεται στην ερώτηση, προβληματίζουν σοβαρά και σίγουρα συμβάλλουν θετικά στη γενικότερη προσπάθεια της Πολιτείας για βελτίωση της ποιότητας τόσο των ραδιοτηλεοπτικών εκπομπών όσο και της έντυπης διαφήμισης.

Ο Υπουργός

ΔΗΜΗΤΡΙΟΣ ΡΕΠΠΑΣ"

24. Στην με αριθμό 3591/7-5-97 ερώτηση δόθηκε με το υπ' αριθμ. 1615/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3591/7.5.97 που κατέθεσε ο Βουλευτής κ. Β. Κορκολόπουλος, σας πληροφορούμε τα εξής:

Τα εγγειοβελτιωτικά έργα στο σύνολό τους, αποτελούν έναν από τους κυριότερους παράγοντες τεχνικο-οικονομικής υποδομής, στην οποία βασίζεται η πορεία της γενικής ανάπτυξης της χώρας, κατασκευάζονται από το Ελληνικό Δημόσιο χωρίς τη συμμετοχή των ωφελουμένων και παραδίδονται για χρήση στους Οργανισμούς Εγγείων Βελτιώσεων (ΟΕΒ) οι οποίοι ασκούν αρμοδιότητες διοίκησης λειτουργίας συντήρησης των έργων που τους μεταβιβάζονται από το Υπουργείο Γεωργίας.

Μέλη των ΟΕΒ είναι υποχρεωτικά όλα τα φυσικά - ή νομικά πρόσωπα των οποίων τα ακίνητα βρίσκονται εντός της περιμέτρου των έργων που κατασκευάζονται από το Δημόσιο και επιβαρύνονται με τις διαπάνες διοίκησης λειτουργίας, συντήρησης των έργων και καταβάλλονται στους ΟΕΒ υπό μορφή στρεμματικών εισφορών σύμφωνα με την κείμενη νομοθεσία (Ν.Δ. 3881/58, Ν. 414/76).

Η κατανομή από τους Οργανισμούς Εγγείων Βελτιώσεων μεταξύ των ωφελουμένων, γίνεται σύμφωνα με τις διατάξεις της αριθ. 159875/3954/1877/16/6/77 Υπουργικής Απόφασης, η οποία και περιέχει λεπτομερή ανάλυση του τρόπου κατανομής των επιβαρύνσεων των ωφελουμένων παραγωγών, ανάλογα με το είδος του έργου του τρόπου μεταφοράς και διανομής νερού και είδους καλλιέργειας.

Στα πλαίσια κατασκευής των Εγγειοβ. 'Εργων Πηνειού Αλφειού Ν. Ηλείας, στην περιοχή δικαιοδοσίας Κοινότητας Σαβαλίων κατασκευάσθηκε αρδευτικό δίκτυο για την εξυπηρέτηση των αναγκών άρδευσης της περιοχής και μεταβιβάσθηκε για διοίκηση λειτουργία και συντήρηση στον ομώνυμο ΙΟΕΒ.

Κατά τη διάρκεια της περιόδου της λειψυδρίας και λόγω διάθεσης μειωμένης παροχής νερού για άρδευση μέσω του δικτύου, ο ΙΟΕΒ Σαβαλίων, συμφώνησε να ηλεκτροδοτηθούν από τη ΔΕΗ με μειωμένο τιμολόγιο και να λειτουργήσουν οι ιδιωτικές γεωτρήσεις εντός της περιμέτρου του έργου με την προϋπόθεση ότι θα καταβάλλονται ανελλειπώς οι οικονομικές υποχρεώσεις των ωφελουμένων προς τον ΙΟΕΒ υποβάλλοντας και σχετική υπεύθυνη δήλωση για το θέμα αυτό.

Οι παραγωγοί αυτοί εξακολουθούν μέχρι σήμερα να κάνουν χρήση του μέτρου και θεωρούνται προνομιούχοι έναντι των υπολοίπων ωφελουμένων διότι (α) κάνουν χρήση μειωμένου τιμολογίου κατανάλωσης ηλεκτρικής ενέργειας, (β) δύνανται να καλλιεργούν πρώϊμες και όψιμες καλλιέργειες, (γ) χρησιμοποιούν το νερό άρδευσης για αντιπελετική προστασία και (δ) πολλοί από αυτούς με την πρόφαση ότι χρησιμοποιούν νερό από δικιά τους υδροληψία, να αρδεύουν παράνομα από το δίκτυο και να αρνούνται να καταβάλουν τις οικονομικές τους υποχρεώσεις δημιουργώντας έτσι οικονομικό αδιέξοδο στον ΙΟΕΒ και αύξηση κόστους άρδευσης σε βάρος των υπολοίπων από το έργο ωφελουμένων παραγωγών.

Τέλος θεωρούμε ότι οι γεωτρήσεις αυτές ανοίχθηκαν για συγκεκριμένο σκοπό την περίοδο της λειψυδρίας, κατά την οποία δεν υπήρχε επάρκεια νερού, εξυπηρετώντας συμπλη-

Σελίδα 6935 

ρωματικές ανάγκες άρδευσης και το σκοπό αυτό θα πρέπει να εξακολουθούν να εξυπηρετούν χωρίς καμμία νέα ευνοϊκή μεταχείριση σε βάρος των υπολοίπων μελών του ΙΟΕΒ Σαβαλίων που δεν έχουν ιδιωτικές γεωτρήσεις.

Ο Υπουργός

ΣΤΕΦ. ΤΖΟΥΜΑΚΑΣ"

25. Στην με αριθμό 3600/7-5-97 ερώτηση δόθηκε με το υπ' αριθμ. 1617/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3600/7.5.97 που κατέθεσε ο Βουλευτής κ. Ε. Αποστόλου, σας πληροφορούμε τα εξής:

Σχετικά με την κάλυψη κενών οργανικών θέσεων με γεωτεχνικό προσωπικό των υπηρεσιών του Ν. Αρκαδίας γνωρίζουμε ότι το Υπουργείο με σχετικά έγγραφα του κατά καιρούς είχε ζητήσει αρμοδίως την κάλυψη των κενών οργανικών θέσεων.

Μετά τη δημοσίευση στην Εφημερίδα της Κυβέρνησης των Οργανισμών των Νομ. Αυτοδ/σεων ο καθορισμός και η πλήρωση των κενών οργανικών θέσεων ανήκει πλέον στις

Νομ. Αυτοδ/σεις.

Το νομοθετικό πλαίσιο των Ν. Αυτ/σεων δε δίνει την δυνατότητα στο Υπ. Γεωργίας ν' αντιμετωπίσει έστω και προσωρινά το πρόβλημα.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 3615/8-5-97 ερώτηση δόθηκε με το υπ' αριθμ. 1623/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3615/8.5.97 που κατέθεσε ο Βουλευτής κ. Γ. Σούρλας, σας πληροφορούμε τα εξής: με την απόφαση της 27.4.97 η Ευρωπαϊκή Επιτροπή ενέκρινε το εθνικό πρόγραμμα για τη δάσωση γεωργικών εκτάσεων στα πλαίσια του Καν. 2080/92, το οποίο υπεβλήθη από μας.

Σύμφωνα με την απόφαση αυτή η Επιτροπή όρισε ότι η αυξημένη χρηματοδοτική συμμετοχή για αντιστάθμιση απωλειών εισοδήματος, καλύπτει μόνο τις περιπτώσεις εκείνες, κατά τις οποίες ο επενδυτής αποδεικνύει ότι το 25% τουλάχιστον του συνολικού του εισοδήματος προέρχεται από γεωργικές δραστηριότητες στην εκμετάλλευσή του.

Ο Υπουργός

ΣΤΕΦ. ΤΖΟΥΜΑΚΑΣ"

27. Στην με αριθμό 3624/8-5-97 ερώτηση δόθηκε με το υπ' αριθμ. 1624/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3624/8.5.97 που κατέθεσε ο Βουλευτής κ. Χ. Παπαθανασίου, σας πληροφορούμε τα εξής:

Σύμφωνα με τον Κανονισμό Ασφάλισης Φυτικής Παραγωγής από τον ΕΛΓΑ, ο ΕΛΓΑ καλύπτει ασφαλιστικά τη φυτική παραγωγή, για ζημιές που προκαλούνται από : παγετό, χαλάζι, ανεμοθύελλα, πλημμύρα, υπερβολικές ή άκαιρες βροχοπτώσεις, καύσωνα και ζημιές που προκαλούνται από τις επιθέσεις της αρκούδας.

Ειδικότερα για τις ζημιές από παγετό ο ΕΛΓΑ καλύπτει την παραγωγή των καρποφόρων δένδρων στο στάδιο ανθοφορίας και δεσίματος των καρπών, παρόλο ότι αποτελεί παράδειγμα μοναδικής εξαίρεσης και πρωτοπορίας στη διεθνή ασφαλιστική πρακτική.

Κατά συνέπεια το αίτημα για ασφαλιστική κάλυψη των ζημιών που συμβαίνουν στα καρποφόρα δένδρα κατά το προανθικό στάδιο, με ανάλογη τροποποίηση του Κανονισμού Ασφάλισης, δεν είναι δυνατόν να ικανοποιηθεί καθότι ο κίνδυνος αυτός, τη συγκεκριμένη εποχή, δεν θεωρείται απρόβλεπτος και έκτακτος, αλλά συχνός και πολύ πιθανός, με δυνατότητα να προξενήσει πολύ μεγάλες ζημιές που είναι δύσκολο να υπολογισθούν.

Κατόπιν αυτού ο ΕΛΓΑ δεν έχει τη δυνατότητα να διενεργήσει εκτίμηση των ζημιών και κατά συνέπεια να καταβάλλει οποιαδήποτε αποζημίωση για τις ζημιές που υπέστησαν από τον παγετό οι μηλοκαλλιέργειες της περιοχής Αμυνταίου Ν. Φλώρινας.

Ο Υπουργός

ΣΤΕΦ. ΤΖΟΥΜΑΚΑΣ"

28. Στην με αριθμό 3627/8-5-97 ερώτηση δόθηκε με το υπ' αριθμ. 1625/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3627/8.5.97, που κατέθεσε ο Βουλευτής κ. Ν. Κατσαρός, σας πληροφορούμε τα εξής:

Από την Κοινότητα Δένδρων Ν. Λάρισας (στην οποία ανήκει και ο συνοικισμός Πλατανούλια) υποβλήθηκαν στον ΕΛΓΑ 252 δηλώσεις ζημιάς.

Η ασφαλιστική διαδικασία για τις εκτιμήσεις των παραπάνω ζημιών έχει ολοκληρωθεί και οι αποζημιώσεις συνολικού ύψους 313.765.379 δραχμών απεστάλησαν στους δικαιούχους στις 23.4.97.

Ως προς το χρόνο καταβολής των αποζημιώσεων γνωρίζουμε ότι από τον ΕΛΓΑ τηρείται σειρά προτεραιότητας των εκκαθαρίσεων ανάλογα με την ημερομηνία της ζημιάς και μετά από μεγάλη προσπάθεια σήμερα οι αποζημιώσεις καταβάλλονται στους δικαιούχους εντός 3 μηνών για ζημιές του Ζωϊκού Κεφαλαίου και εντός 8 μηνών για ζημιές στη Φυτική Παραγωγή χρόνος ο οποίος σε σχέση με το παρελθόν έχει μειωθεί κατά το ήμισυ.

'Ομως ο χρόνος αυτός δεν είναι δυνατόν να συμπιεστεί πέραν ορισμένων ορίων διότι εκτός των διαφόρων διαδικασιών που απαιτούνται από την ημερομηνία της ζημιάς μέχρι την καταβολή των αποζημιώσεων (υποβολή δηλώσεων, εκτίμηση, σύνταξη πινάκων, έλεγχος, κοινοποίηση πορισμάτων, μηχανογραφική επεξεργασία κ.λπ.) για τον υπολογισμό των αποζημιώσεων απαραίτητο στοιχείο είναι οι τιμές των ζημιωθέντων προϊόντων οι οποίες οριστικοποιούνται μετά την ολοκλήρωση της συγκομιδής και εμπορίας τους.

Επομένως η οποιαδήποτε καθυστέρηση ως προς το χρόνο καταβολής των αποζημιώσεων πρέπει να προσμετράται από την περίοδο της εμπορίας των προϊόντων.

Σχετικά με τις επανεκτιμήσεις των ζημιών γνωρίζουμε ότι είναι ο δεύτερος βαθμός εξακρίβωσης της ζημιάς, μετά από αίτηση του ασφαλισμένου όταν δεν συμφωνεί με το πόρισμα εκτίμησης και διενεργείται με ιδιαίτερη προσοχή από δύο έμπειρους γεωπόνους εκτιμητές για τη διόρθωση τυχόν σφαλμάτων της εκτίμησης.

Απαιτείται δε ένα εύλογο χρονικό διάστημα για την διεκπεραίωση και είναι λογικό οι αποζημιώσεις των επανεκτιμήσεων να καταβάλλονται μετά την καταβολή των αποζημιώσεων για τις εκτιμήσεις.

'Ηδη οι επανεκτιμήσεις έχουν διεκπεραιωθεί και θα καταβληθεί κάθε δυνατή προσπάθεια για τη συντόμευση του χρόνου καταβολής των αποζημιώσεων και για τις επανεκτιμήσεις.

Ο Υπουργός

ΣΤΕΦ. ΤΖΟΥΜΑΚΑΣ"

29. Στην με αριθμό 3633/9-5-97 ερώτηση δόθηκε με το υπ' αριθμ. 1644/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3633/9.5.97 που κατέθεσε ο Βουλευτής κ. Π. Τατούλης, σας πληροφορούμε τα εξής:

Σχετικά με την κάλυψη κενών οργανικών θέσεων με γεωτεχνικό προσωπικό των υπηρεσιών του Ν. Αρκαδίας, σας γνωρίζουμε ότι το Υπουργείο με σχετικά έγγραφά του κατά καιρούς είχε ζητήσει αρμοδίως την κάλυψη των κενών οργανικών θέσεων.

Μετά τη δημοσίευση στην εφημερίδα της Κυβέρνησης των Οργανισμών των Νομ. Αυτοδ/σεων ο καθορισμός και η πλήρωση των κενών οργανικών θέσεων ανήκει πλέον στις

Σελίδα 6936 

Νομαρχιακές Αυτοδ/σεις.

Ο Υπουργός

ΣΤΕΦ. ΤΖΟΥΜΑΚΑΣ"

30. Στην με αριθμό 3644/9-5-97 ερώτηση δόθηκε με το υπ' αριθμ. 1646/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3644/9.5.97 που κατέθεσαν οι Βουλευτές κ. κ. Ν. Γκατζής, Β. Μπούτας για τα θέματα της αρμοδιότητάς μας, σας πληροφορούμε τα εξής:

Το Κοινοτικό καθεστώς αποθεματοποίησης ξερών σύκων προβλέπει δυνατότητα απόσταξης εμπορεύσιμων ξερών σύκων αποθεματοποίησης.

Το καθεστώς αυτό δεν ισχύει για τα απόσυκα.

Στο νομό Μαγνησίας δεν υπάρχει παραγωγή ξερών σύκων.

'Οσον αφορά το προϊόν απόσταξης στέμφυλων είναι θέμα του Γενικού Χημείου του Κράτους.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

31. Στην με αριθμό 3646/9-5-97 ερώτηση δόθηκε με το υπ' αριθμ. 329/23-5-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 3646/9.5.97 ερώτηση του Βουλευτή κ. Θεοφάνη Δημοσχάκη στην οποία αναφέρει ότι οι ΔΟΥ του ν. 'Εβρου προβαίνουν σε υπερβολικές εκτιμήσεις των αγροτικών ακινήτων της περιοχής, σας γνωρίζουμε ότι το Υπουργείο με την αριθ. 1035820/99/Β0013/21.3.1996 ΠΟΛ. 1091 εγκύκλιο, την οποία σας στέλνουμε συνημμένα έχει δώσει σαφείς και λεπτομερείς οδηγίες προς όλες τις ΔΟΥ για τον τρόπο υπολογισμού της αγοραίας αξίας των ακινήτων εκτάσεων (που βρίσκονται εκτός αντικειμενικού συστήματος) έτσι ώστε οι εκτιμήσεις αυτών από τις Δημόσιες Οικονομικές Υπηρεσίες να ανταποκρίνονται στις πραγματικές αξίες όπως αυτές διαμορφώνονται κάθε φορά από τις συνθήκες της αγοράς.

Ο Υφυπουργός

ΓΕΩΡΓΙΟΣ ΔΡΥΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

32. Στην με αριθμό 3648/9-5-97 ερώτηση δόθηκε με το υπ' αριθμ. 1647/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3648/9.5.97 που κατέθεσε ο Βουλευτής κ. Θ. Πασσαλίδης, σας πληροφορούμε τα εξής:

Οι τιμές με τις οποίες γίνεται η πληρωμή των αντισταθμίσεων στα σιτηρά στα πλαίσια της Νέας Κοινής Αγροτικής καθορίζονται από τον σχετικό Κοινοτικό Κανονισμό της Επιτροπής 1765/92.

Στο αρ. 4 του παραπάνω Κανονισμού ορίζεται ότι από την εμπορ. περίοδο 1995/96 το βασικό ποσό της επιδότησης ανέρχεται σε 54, 34 ECU ή 4.184,45 δρχ/στρ. Η συμπληρωματική πληρωμή για το σκλ. σιτάρι ανέρχεται σε 35,86 ECU/στρ. ή 11.179, 75 δρχ.

Η τιμή για το σκληρό ανέρχεται δηλ. σε 15.364, 20 δρχ./στρ. η οποία είναι και η τιμή με την οποία έγιναν οι πληρωμές κατά την προηγούμενη περίοδο 96-97 χωρίς καμμία περικοπή.

Στο καλαμπόκι η μείωση στην τιμή οφείλεται στο ότι κατά την περίοδο 96-97 η χώρα μας υπερέβη το πλαφόν σε εκτάσεις που έχει καθοριστεί από τους Κοινοτικούς Κανονισμούς με αποτέλεσμα να γίνει η αναλογική μείωση, όπως ορίζεται στους σχετικούς Κανονισμούς.

Ο Υπουργός

ΣΤΕΦ. ΤΖΟΥΜΑΚΑΣ"

33. Στην με αριθμό 3658/12-5-97 ερώτηση δόθηκε με το υπ' αριθμ. 1742/21-5-97 έγγραφο από τον Υφυπουργό Υγείας η ακόλουθη απάντηση:

"Σχετικά με την ερώτηση 3658/12.5.97, που κατέθεσε ο Βουλευτής κ. Βασ. Μαγγίνας σας γνωρίζουμε τα εξής:

Με το ν. 2459/97 η χορήγηση και η συνέχιση καταβολής των επιδομάτων και της ισόβιας σύνταξης συνδέθηκαν για λόγους κοινωνικής δικαιοσύνης με το ετήσιο οικογενειακό εισόδημα των δικαιούχων των ανωτέρω παροχών.

Για την υλοποίηση των διατάξεων του νέου Νόμου, όπως και των προηγούμενων που αφορούσαν σ' αυτές τις περιοχές, αρμόδιος είναι ο Ο.Γ.Α. ο οποίος με έγγραφό του μας ενημέρωσε για την πορεία των πληρωμών ως ακολούθως:

Από τον Ο.Γ.Α. στάλθηκαν στους κατά τόπους ανταποκριτές, ατομικές υπεύθυνες δηλώσεις για κάθε επιδοτούμενο, οι οποίες επιστρέφονται στον Ο.Γ.Α. με συνημμένα τα απαραίτητα δικαιολογητικά για τον έλεγχο του εισοδήματος. Το σύνολο των δηλώσεων που αναμένεται να επιστραφούν στον Ο.Γ.Α. είναι 400.000 περίπου.

Ανάλογα με τη σημερινή και την προβλεπόμενη ροή των εισερχόμενων στον Ο.Γ.Α. υπευθύνων δηλώσεων των εν ενεργεία δικαιούχων πραγματοποιήθηκε η πρώτη πληρωμή από 9.5.97 έως 16.5.97 και πληρώθηκαν περίπου 10.000 δικαιούχοι. Η δεύτερη πληρωμή έχει προγραμματισθεί να γίνει από 27.5.97 έως 2.6.97 και θα πληρωθούν 25.800 δικαιούχοι και η τρίτη πληρωμή από 16.6.97 έως 24.6.97 και θα πληρωθούν περίπου 100.000 δικαιούχοι.

Ακόμη μας ενημέρωσαν ότι πρόσφατα έληξε η απεργία των ανταποκριτών του Ο.Γ.Α. και υπολογίζεται ότι θα συνεχισθεί κανονικά η ροή εισερχόμενων νέων υπευθύνων δηλώσεων και κατά συνέπεια οι υπόλοιποι δικαιούχοι θ' αρχίσουν να πληρώνονται κανονικά.

Ο Υφυπουργός

Θ. ΚΟΤΣΩΝΗΣ"

34. Στην με αριθμό 3661/12-5-97 ερώτηση δόθηκε με το υπ' αριθμ. 1654/23-5-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 3661/12.5.97 που κατέθεσε ο Βουλευτής κ. Μ. Καρχιμάκης σας πληροφορούμε τα εξής:

Το Υπουργείο Γεωργίας στην πρόταση που έχει κάνει για το Πρόγραμμα Δημοσίων Επενδύσεων έτους 1997 έχει προτείνει το έργο "Αρδευτικά δίκτυα Ζάκρου Β' Φάση" με προϋπολογισμό 250 εκ. δρχ. και πίστωση για το 1997 30 εκ. δρχ..

Ο Υπουργός

ΣΤ. ΤΖΟΥΜΑΚΑΣ"

35. Στην με αριθμό 3700/13-5-97 ερώτηση δόθηκε με το υπ' αριθμ. 2408/20-5-97 έγγραφο από τον Υπουργό Μακεδονίας η ακόλουθη απάντηση:

" Απαντώντας στην ερώτηση αριθμ. 3700/13.5.97 που κατέθεσε στη Βουλή ο Βουλευτής κ. Βασίλης Παπαγεωργόπουλος, αναφορικά με τη σύλληψη και προσαγωγή στον Εισαγγελέα του Ηθοποιού Λάκη Λαζόπουλου, ο οποίος έπαιρνε μέρος σε προγραμματισμένες παραστάσεις στα πλαίσια της Πολιτιστικής Πρωτεύουσας της Ευρώπης "Θεσσαλονίκη 1997", σας γνωρίζουμε τα εξής:

- Σύμφωνα με την από 3.10.1996 απόφαση του Πρωθυπουργού η εποπτεία του Οργανισμού Πολιτιστικής Πρωτεύουσας της Ευρώπης "Θεσσαλονίκη 1997" ασκείται

α. Για τα θέματα οργάνωσης πολιτιστικών και καλλιτεχνικών εκδηλώσεων και γενικότερα για τα θέματα πολιτιστικής και συνολικής πολιτικής από τον Υπουργό Πολιτισμού.

β. Για τα θέματα που αφορούν ανάθεση και εκτέλεση τεχνικών έργων ή τεχνικής υποδομής, τον συντονισμό και την ιεράρχισή τους από τον Υπουργό Περιβάλλοντος Χωροταξίας και Δημοσίων 'Εργων ύστερα από τη γνώμη της Επιτροπής Μεγάλων 'Εργων για όσα έργα παραπεμφθούν σ' αυτήν.

γ. Για το συντονισμό των υπηρεσιών, Οργανισμών και Φορέων που υπάγονται ή εποπτεύονται από το Υπουργείο 

Σελίδα 6937 

Μακεδονίας - Θράκης από τον Υπουργό Μακεδονίας - Θράκης.

- Επομένως επί των ερωτημάτων την απάντηση θα δώσει το συνερωτόμενο Υπουργείο Πολιτισμού.

Το Υπουργείο Μακεδονίας - Θράκης συντονίζει τα εποπτευόμενα Ν.Π.Δ.Δ., Λαογραφικό και Εθνολογικό Μουσείο Μακεδονίας - θράκης και Κέντρο Διαφύλαξης Αγιορείτικης Κληρονομιάς για την ολοκλήρωση των διαδικασιών πραγματοποίησης εκδηλώσεων (έκθεση και έκδοση βιβλίου διατροφής, ενδυμασίας, αρχιτεκτονικής και πηγών ενέργειας, Παγκόσμια 'Εκθεση Βιβλίου για το 'Αγιο 'Ορος και Οδοιπορικό στο 'Αγιο 'Ορος - 'Εκθεση) που απαιτούνται για τη συμμετοχή τους στις Προγραμματισμένες Εκδηλώσεις από τον Οργανισμό της Πολιτιστικής Πρωτεύουσας "Θεσσαλονίκη 1997" κατά τη διάρκεια του έτους 1997.

Ο Υπουργός

ΦΙΛΙΠΠΟΣ ΠΕΤΣΑΛΝΙΚΟΣ"

ΠΡΟΕΔΡΟΣ(Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το δελτίο Επικαίρων Ερωτήσεων της Πέμπτης 29ης Μαίου 1997. 

Α. Επίκαιρες Ερωτήσεις Πρώτου Κύκλου.

1.- Η με αριθμό 1250/22-5-97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Γεωργίας, σχετικά με τη λήψη των αναγκαίων μέτρων καταστολής του φαινομένου κακοποίησης των ζώων κ.λπ.

2.- Η με αριθμό 1242/21-5-97 επίκαιρη ερώτηση του Βουλευτή της Νέας Δημοκρατίας κ.Αντωνίου Φούσα προς τον Υπουργό Δημόσιας Τάξης, σχετικά με το θάνατο του Υπαστυνόμου Νικολάου Μαρκάκη, στο Ελληνικό Προξενείο Αργυροκάστρου κ.λπ.

3.- Η με αριθμό 1272/26-5-97 επίκαιρη ερώτηση του Βουλευτή του Κομμουνιστικού Κόμματος Ελλάδας κ.Σταύρου Παναγιώτου προς τους Υπουργούς Εθνικής Παιδείας και Θρησκευμάτων, Εθνικής Οικονομίας και Οικονομικών, σχετικά με τη λήψη των αναγκαίων μέτρων επίλυσης προβλημάτων των εκπαιδευτικών Ελληνικών Σχολείων του Εξωτερικού κ.λπ.

4.- Η με αριθμό 1276/26-5-97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τους Yπουργούς Περιβάλλοντος, Χωροταξίας και Δημοσίων 'Εργων, Εθνικής Οικονομίας και Οικονομικών, σχετικά με τις προθέσεις της Κυβέρνησης να επιβάλει φορολογικά μέτρα στις επιχειρήσεις που τα προϊόντα τους δημιουργούν περιβαλλοντικές επιβαρύνσεις κ.λπ.

5.- Η με αριθμό 1248/21-5-97 επίκαιρη ερώτηση του Βουλευτή του Δημοκρατικού Κοινωνικού Κινήματος κυρίου Ιωάννη Αράπη προς τον Υπουργό Εμπορικής Ναυτιλίας, σχετικά με την παραχώρηση από τον Οργανισμό Λιμένος Πειραιά (Ο.Λ.Π.) έκτασης στην περιοχή "Αρμός" του Δήμου Περάματος για αξιοποίηση κ.λπ.

B.Επίκαιρες Ερωτήσεις Δεύτερου Κύκλου.

1.- Η με αριθμό 1243/21-5-97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ.Ιωάννη Καψή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την αναπροσαρμογή των προστίμων διατήρησης των αυθαιρέτων κτισμάτων κ.λπ.

2.- Η με αριθμό 1253/22-5-97 Επίκαιρη Ερώτηση του Βουλευτή της Νέας Δημοκρατίας κ.Ευάγγελου Μπασιάκου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την προώθηση της συνένωσης των Δήμων και Κοινοτήτων, τις αντιδράσεις κ.λπ.

3.- Η με αριθμό 1271/26-5-97 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Δημητρίου Κωστόπουλου προς τον Υπουργό Μεταφορών και Επικοινωνιών, σχετικά με τις ελλείψεις στον τομέα των συνοδών και φροντιστών στην Ολυμπιακή Αεροπορία, την ασφάλεια των πτήσεων κ.λπ.

4.- Η με αριθμό 1277/26-5-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ.Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με τις επικείμενες αλλαγές στη Δευτεροβάθμια Εκπαίδευση κ.λπ.

5.- Η με αριθμό 1266/26-5-97 επίκαιρη ερώτηση της Βουλευτού του Δημοκρατικού Κοινωνικού Κινήματος κας Βασιλικής Αράπη-Καραγιάννη προς τον Υπουργό Εθνικής Οικονομίας και Οικονομικών, σχετικά με την καθυστέρηση υπογραφής Συλλογικής Σύμβασης μεταξύ του Δημοσίου και των εργαζομένων με σχέση εργασίας ιδιωτικού δικαίου σ'αυτό.

Η Διακομματική Κοινοβουλευτική Επιτροπή για τη μελέτη σε βάθος του προβλήματος των αγροτικών κινητοποιήσεων για την αντιμετώπιση των συνθηκών της αγροτικής παραγωγής, της οποίας οι εργασίες λήγουν στις 28 Μαίου 1997, ζητεί με απόφασή της από την Ολομέλεια της Βουλής, παράταση δύο μηνών μέχρι την 28η Ιουλίου 1997 για την ολοκλήρωση του έργου της, που βρίσκεται στο στάδιο σύνταξης του πορίσματός της. 

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, θα ήθελα να τοποθετηθώ για ένα λεπτό πάνω στο θέμα αυτό. 

ΠΡΟΕΔΡΟΣ(Απόστολος Κακλαμάνης): Δεν γίνεται συζήτηση επί του θέματος αυτού, ή ψηφίζετε, ή όχι. Μάλλον θα ψηφίσετε κατά πλειοψηφία, άλλωστε και το αίτημα κατά πλειοψηφία υποβάλλεται.

ΑΧΙΛΛΕΥΣ ΚΑΝΤΑΡΤΖΗΣ: Δεν την ψηφίζουμε, αλλά αν μου επιτρέπετε θα ήθελα για ένα λεπτό να πω δύο λόγια, επειδή πρόκειται για τη δεύτερη παράταση...

ΠΡΟΕΔΡΟΣ (Απόστολος Κακλαμάνης): Κύριε συνάδελφε, δεν διεξάγεται συζήτηση επί του θέματος αυτού. Σημειώνεται η διαφωνία σας, που προφανώς την αιτιολογείτε δεόντως.

ΑΧΙΛΛΕΥΣ ΚΑΝΤΑΡΤΖΗΣ: Είναι αδικαιολόγητη η παράταση...

ΠΡΟΕΔΡΟΣ (Απόστολος Κακλαμάνης): Προφανώς την αιτιολογείτε τη διαφωνία σας.

Λοιπόν, εγκρίνει το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, εγκρίνεται κατά πλειοψηφία η παράταση του έργου της Επιτροπής μέχρι τις 28 Ιουλίου 1997.

Σελίδα 6938 

ΠΡΟΕΔΡΟΣ (Απόστολος Κακλαμάνης):Εισερχόμεθα στην ημερήσια διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις Πρώτου Κύκλου

Θα παρακαλέσω να συμφωνήσετε να προηγηθούν οι δύο ερωτήσεις που απευθύνονται στον κύριο Πρωθυπουργό, προκειμένου να διευκολυνθεί για την αποχώρησή του για άλλες υποχρεώσεις του.

Συμφωνεί το Σώμα;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΟΣ (Απόστολος Κακλαμάνης): Συνεπώς, το Σώμα συμφώνησε.

Θα συζητηθεί επομένως η τέταρτη η με αριθμό 1273/96/26-5-97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον κύριο Πρωθυπουργό, σχετικά με την οργάνωση και λειτουργία του φορέα δασοπροστασίας, τα μέτρα για την αποτελεσματική προστασία των δασών κ.λπ.

Η ερώτηση του κ. Αποστόλου συνοπτικώς έχει ως εξής:

"Το θέμα της δασοπροστασίας στη Χώρα μας παραμένει ανοικτό. Ενώ το πρόβλημα καίει και αφανίζει κάθε χρόνο χιλιάδες εκταρίων δασών και δασικών εκτάσεων, οι αποφάσεις που έχουν παρθεί δεν υλοποιούνται και οι λύσεις μετατίθενται και ετεροχρονίζονται.

Βρισκόμαστε στην έναρξη της αντιπυρικής περιόδου και ενώ ήδη έχουν εκδηλωθεί οι πρώτες δασικές πυρκαγιές το μόνο που έχει ανακοινωθεί είναι ορισμένα αποσπασματικά μέτρα, ενώ η ετοιμότητα και η πληρότητα μέσων και δυναμικού δεν βρίσκεται σε πλήρη ανάπτυξη.

Επειδή, πρώτον, η προστασία και η περιβαλλοντική σημασία του δάσους ανακαλύπτεται πάντοτε την κρίσιμη καλοκαιρινή περίοδο, τότε οι πυρκαγιές είναι καθημερινό φαινόμενο και, δεύτερον, στο τέλος κάθε καλοκαιριού γίνεται ο δυσάρεστος απολογισμός των καταστροφών.

Ερωτάται ο κύριος Πρωθυπουργός:

1. Γιατί η Κυβέρνηση δεν έχει μέχρι σήμερα προχωρήσει στην άμεση οργάνωση του φορέα δασοπροστασίας, τη στελέχωσή του και την εξασφάλιση των αναγκαίων πόρων στον προϋπολογισμό για την προμήθεια των κατάλληλων και αποτελεσματικών μέσων και

2. Ποιά άμεσα μέτρα θα πάρει για την οριστική και αποτελεσματική οργάνωση της προστασίας των δασών;"

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η αποτελεσματική καταπολέμηση των πυρκαγιών στα δάση δεν είναι αποτέλεσμα θεσμικών μεταρρυθμίσεων ή νομικών κανόνων, είναι αποτέλεσμα περισσοτέρων μέσων και καλύτερου συντονισμού των υπηρεσιών, οι οποίες δραστηριοποιούνται σ' αυτήν την κατεύθυνση.

Ο φορέας δασοπροστασίας, ο οποίος προβλέπεται σ' ένα σχέδιο νόμου του 1989 δεν είναι, όπως υποδηλώνει το όνομά του, μία ανεξάρτητη υπηρεσία ή ένα ανεξάρτητο νομικό πρόσωπο, αλλά είναι ένας τρόπος οργάνωσης των δασικών υπηρεσιών.

Μετά τη ψήφιση του νέου νόμου για τις περιφέρειες, ο οποίος θα ορίσει και πως θα οργανωθούν σε περιφερειακό επίπεδο οι κεντρικές υπηρεσίες του Κράτους, θα προχωρήσει η Κυβέρνηση και στην ανάλογη οργάνωση των υπηρεσιών, οι οποίες ασχολούνται με τα δασικά προβλήματα και την καταπολέμηση των πυρκαγιών.

Οι πόροι τους οποίους προβλέπει ο προϋπολογισμός αυτόν το χρόνο είναι αυξημένοι σε σχέση με τους πόρους, οι οποίοι προβλέπονταν άλλα χρόνια. Πρέπει να σημειώσω όμως, ότι και ως προς τη δασοπροστασία, αλλά και ως προς πολλά άλλα θέματα, θα ήταν ευχής έργο να διαθέτουμε περισσότερους πόρους για να μπορούμε πιο αποτελεσματικά να αντιμετωπίσουμε τα προβλήματα.

Για το 1997 θα διατεθούν περίπου τριάντα δισεκατομμύρια δραχμές για την αντιπυρική προστασία. Την κεντρική εποπτεία για τη δασοπροστασία στην περίπτωση των πυρκαγιών έχει το Συντονιστικό Κέντρο Δασοπροστασίας, που από φέτος θα λειτουργεί καθ' όλη τη διάρκεια του έτους επί ένα εικοσιτετράωρο συνεχώς.

Επιπλέον, για να είμαστε πιο αποτελεσματικοί, στα διάφορα αεροδρόμια της Xώρας θα υπάρχουν πυροσβεστικά αεροσκάφη. Δηλαδή εγκαταλείπεται το σύστημα να είναι όλα συγκεντρωμένα στην Ελευσίνα, αλλά θα είναι και σε άλλα αεροδρόμια, ώστε να μπορούν να κινούνται ταχύτερα και θα προστεθούν στα υπάρχοντα άλλα τέσσερα.

Από το Φλεβάρη, άρχισε μια συστηματική συνεργασία όλων των εμπλεκομένων φορέων, ώστε να εκπονήσουν από κοινού σχέδια και πιστεύουμε ότι μετά απ' αυτές τις συνεχείς συσκέψεις, από τις αρχές κιόλας του καλοκαιριού, οι εμπλεκόμενες υπηρεσίες, θα μπορούν να κινηθούν ταχύτερα και με πολύ μεγαλύτερη αποτελεσματικότητα.

Κυρίες και κύριοι συνάδελφοι και όσον αφορά το Συμβούλιο της Ευρώπης και την αξιοποίηση των πόρων που αναφέρει ο κύριος συνάδελφος, έχουν γίνει οι απαραίτητες ενέργειες από τον Οκτώβρη του 1996, ώστε να εξασφαλιστούν πόροι. 

Πιστεύω, ότι φέτος θα είμαστε καλύτερα συντονισμένοι και πιο αποτελεσματικοί για την αντιμετώπιση των πυρκαγιών.

ΠΡΟΕΔΡΟΣ(Απόστολος Κακλαμάνης): Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρωθυπουργέ, κάθε χρόνο αυτήν την περίοδο υπάρχει στο Δασικό Σώμα μια μόνιμη αγωνία. Πώς θα είναι οι καιρικές συνθήκες το καλοκαίρι; Θα εξαρτηθεί η αντιπυρική προστασία από τις καιρικές συνθήκες;

Και αυτό, γιατί γνωρίζουν ότι τα μέτρα που παίρνουν όλες οι κυβερνήσεις μέχρι σήμερα, είναι αποσπασματικά, όπως και αυτά που πήρατε σεις και δεν λύνουν σε μόνιμη βάση το πρόβλημα της δασοπροστασίας.

Κάθε χρόνο, τέλος καλοκαιριού, γίνεται ένας θλιβερός απολογισμός, αποδίδονται ευθύνες -και μάλιστα ο κ. Μπεριάτος πρόσφατα μίλησε και για γκρίζους λύκους- και εξαγγέλλονται πάντα λύσεις, οι οποίες όμως δεν υλοποιούνται.

Το πρόβλημα της αντιπυρικής προστασίας, έχει, κύριε Πρωθυπουργέ, τρία σκέλη. Κατά σειρά σπουδαιότητας είναι, πρόληψη, έγκαιρη επέμβαση, καταστολή. 

Δεν υπάρχει τέτοιος σχεδιασμός σε κανένα Δασαρχείο. Η πολιτική που ακολουθείτε σεις, δίνοντας προτεραιότητα στην καταστολή, είναι λανθασμένη. Σας αναφέρω ότι ανά επεισόδιο πυρκαγιάς, οι εκτάσεις που καίγονται είναι πολλαπλάσιες απ' αυτές που εκαίγοντο παλαιότερα.

Θέλω να αναφερθώ ειδικά σ' αυτό που είπατε, ότι τα μέτρα φέτος είναι καλύτερα από πέρσι. Το ποσό που διαθέτετε φέτος για αντιπυρική προστασία είναι μικρότερο, απ' αυτό που είχε διατεθεί πέρσι. 

Υπάρχει το εξής παράδοξο. Ανακοινώσατε ότι θα προσληφθούν περισσότεροι δασοπυροσβέστες και θα απασχοληθούν για μεγαλύτερο χρονικό διάστημα. Πώς θα συμβεί αυτό, όταν την περσινή χρονιά οι δασοπυροσβέστες απολύθηκαν είκοσι μέρες πριν λήξει η σύμβασή τους, γιατί δεν έφθαναν τα χρήματα που είχαν διατεθεί την περσινή περίοδο;

Υπάρχουν και άλλα θέματα. Υπάρχει το θέμα της πρόσληψης προσωπικού. Δεν θα λύσει, κύριε Πρωθυπουργέ, το πράγματι σοβαρό πρόβλημα της ανεργίας η δασοπροστασία. Στη δασοπροστασία πρέπει να απασχολούνται άνθρωποι που ζουν από και μέσα στο δάσος. Αυτοί είναι οι δασεργάτες, είναι οι ρητινοκαλλιεργητές, είναι οι κτηνοτρόφοι. Είναι πολλά τα θέματα της δασοπροστασίας. Χρειάζεται ένας σχεδιασμός, αλλά οπωσδήποτε χρειάζεται να βρεθούν οι κατάλληλοι πόροι. Ευχαριστώ.

ΠΡΟΕΔΡΟΣ(Απόστολος Κακλαμάνης): Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ(Πρόεδρος της Κυβέρνησης): Κύριε συνάδελφε, στην παρατήρησή σας αν και φέτος πρόκειται το μέγεθος των πυρκαγιών να εξαρτηθεί από τις καιρικές συνθήκες και στη διαπίστωσή σας ότι έτσι θα είναι, διότι δεν έχουν ληφθεί τα κατάλληλα μέτρα, θέλω να σας τονίσω, ότι οι καιρικές συνθήκες, όποια μέτρα και αν ληφθούν, 

Σελίδα 6939 

είναι πάντα καθοριστικές για τις πυρκαγιές.

Δεν έχετε παρά να κοιτάξετε τις στατιστικές, σε σχέση με τη δύναμη των ανέμων, σε σχέση με το πόσο φύσηξε ο αέρας και να δείτε, ποια ήταν τα αποτελέσματα για τις πυρκαγιές.

Πολλές φορές το μόνο και καθοριστικό στοιχείο για την έκταση των πυρκαγιών είναι το θέμα του αέρα και τα χρόνια που έχουμε πολύ αέρα είναι και οι πυρκαγιές αυξημένες. 

Θέλω δε να σημειώσω ότι φέτος, λόγω των πολλών βροχών που υπήρχαν την άνοιξη, υπάρχουν πολλά χόρτα και γι' αυτό είναι πολύ πιθανόν να υπάρχουν και περισσότερες πυρκαγιές.

Θέλω πάλι να επαναλάβω σ' αυτά που είπατε για την έγκαιρη επέμβαση, ότι εμείς πήραμε αυτό το μέτρο, να υπάρχει διασπορά των πυροσβεστικών μέσων σε περισσότερα αεροδρόμια της Χώρας, ώστε η επέμβαση να είναι πιο έγκαιρη. 

'Οσον αφορά το μέτρο γενικά της καταστολής, έχουμε διατυπώσει σχέδια -τα οποία εκπόνησαν επί τρεις μήνες οι αρμόδιες υπηρεσίες- επέμβασης σε ολόκληρη τη Χώρα, για να περιορίσουμε το κακό. Θα υπάρχουν πυρκαγιές, αλλά ελπίζω ότι φέτος θα είμαστε πιο αποτελεσματικοί.

ΠΡΟΕΔΡΟΣ (Απόστολος Κακλαμάνης): Πέμπτη στην ημερήσια διάταξη είναι Η με αριθμό 1229/21-5-97 επίκαιρη ερώτηση του Προέδρου του Δημοκρατικού Κοινωνικού Κινήματος κ. Δημητρίου Τσοβόλα προς τον κύριο Πρωθυπουργό, σχετικά με τη λήψη των αναγκαίων μέτρων για την οικονομική ανάπτυξη της περιοχής της Ηπείρου.

Η ερώτηση του κ. Τσοβόλα έχει ως εξής:

"Από επίσημα στοιχεία της Ευρωπαϊκής 'Ενωσης προκύπτει ότι η 'Ηπειρος είναι η φτωχότερη περιφέρεια της Ευρώπης, παρά τη μακραίωνη εθνική και πολιτιστική προσφορά των Ηπειρωτών. Κλείσιμο μεγάλου αριθμού μικρομεσαίων αγροτικών και αστικών επιχειρήσεων, συρρίκνωση του πληθυσμού και μετανάστευση συνθέτουν το γκρίζο τοπίο της Ηπείρου του 2000 ως αποτέλεσμα της πολιτικής που ακολούθησαν οι Κυβερνήσεις των τελευταίων επτά ετών. Στα παραπάνω πρέπει να προστεθεί η μη προώθηση ειδικών ταχύρρυθμων προγραμμάτων ανάπτυξης, αφού η 'Ηπειρος είναι παραμεθόρια περιοχή με ιδιαίτερα προβλήματα, λόγω και της εγκατάστασης σε αυτή μεγάλου αριθμού μεταναστών από την Αλβανία. 

Επίσης, ουσιαστική εγκατάλειψη της Εγνατίας Οδού, ιδιαίτερα του τμήματος της Ηπείρου, το οποίο δεν έχει ασφαλτοστρωθεί ούτε σε μήκος ενός χιλιομέτρου.

Επειδή η μη ένταξη της Ηπείρου στο γενικότερο αναπτυξιακό προγραμματισμό αποτελεί έγκλημα και κατά της εθνικής οικονομίας,

Ερωτάται ο κύριος Πρωθυπουργός:

Ποιά μέτρα αναπτυξιακής πνοής θα λάβει αμέσως η Κυβέρνηση, ώστε η 'Ηπειρος να βγει από το οικονομικό της τέλμα".

Ο κύριος Πρωθυπουργός έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, η 'Ηπειρος είναι μία περιοχή, η οποία μέχρι τώρα ήταν στην άκρη της Χώρας, κλεισμένη προς το βορρά, χωρίς συγκοινωνίες προς τη δύση και με πολύ δύσκολες συγκοινωνίες προς την ανατολή. Αυτή η γεωγραφική της θέση, αυτή η έλλειψη διασυνδέσεων έχει σαν αποτέλεσμα πράγματι αυτή η περιοχή να έχει το χαμηλότερο εισόδημα και να είναι από τις πιο καθυστερημένες περιοχές ως προς την ανάπτυξη σ' ολόκληρη τη Χώρα. Αυτό θα ξεπεραστεί τα χρόνια που έρχονται. 

Η 'Ηπειρος έχει μέλλον, διότι οι διεθνείς εξελίξεις οδήγησαν στο να ανοίξουν οι δυνατότητες προς το βορρά και τα έργα τα οποία πραγματοποιούμε, που εντάσσονται στο γενικότερο πλαίσιο για τη δημιουργία δικτύων στην Ευρωπαϊκή 'Ενωση, που θα διασυνδέσουν την 'Ηπειρο με την υπόλοιπη χώρα.

Αναφέρω ενδεικτικά το λιμάνι της Ηγουμενίτσας, το οποίο θα εξασφαλίζει την ταχεία φόρτωση των πλοίων και τον ελλιμενισμό πολλών πλοίων, την Εγνατία Οδό που θα αποτελέσει τη σύνδεση ανάμεσα στην Ανατολική Ελλάδα και στην Ανατολή γενικά με την 'Ηπειρο και τέλος τη διασύνδεση η οποία σιγά σιγά θα εξελιχθεί με την Αλβανία. 'Ολα αυτά μαζί και με άλλα έργα, θα σπάσουν αυτήν την απομόνωση και θα βοηθήσουν στη σημαντική εξέλιξη της περιοχής.

Ανέφερα ήδη το λιμάνι της Ηγουμενίτσας, την Εγνατία Οδό, θα αναφέρω και τη ζεύξη μεταξύ Ακτίου και Πρέβεζας. Κοντά σ' αυτά υπάρχει μία σειρά από άλλα έργα, τα οποία πραγματοποιούνται για την αναβάθμιση της περιοχής.

Ενδεικτικά είναι τα έργα που γίνονται στον τομέα της υγείας. Το Νοσοκομείο της 'Αρτας έχει αρχίσει να λειτουργεί εδώ και είκοσι μέρες. Στην 'Ηπειρο υπάρχει, εκτός από το Νοσοκομείο της 'Αρτας, το Πανεπιστημιακό Νοσοκομείο των Ιωαννίνων, ένα άλλο νοσοκομείο στα Γιάννενα και τα περιφερειακά νοσοκομεία στην Πρέβεζα και στην Ηγουμενίτσα. Δηλαδή, υπάρχει από άποψη εξοπλισμού για την υγεία ένα πολύ υψηλό επίπεδο.

'Οσον αφορά την παρατήρηση του κυρίου συναδέλφου για την Εγνατία Οδό, στην 'Ηπειρο προβλέπονται εκατόν είκοσι εννέα χιλιόμετρα της Εγνατίας Οδού και αυτήν τη στιγμή κατασκευάζοντα, δημοπρατήθηκαν, ή βρίσκονται σε φάση άμεσης δημοπράτησης πάνω από εβδομήντα χιλιόμετρα.

Το έργο αυτό, όπως έχουμε εξηγήσει και πάλι στη Βουλή, συναντά ορισμένες δυσκολίες ιδίως στην περιοχή, λόγω, παραδείγματος χάριν, του αρχαίου Θεάτρου της Δωδώνης ή της διαμόρφωσης που έχει το έδαφος, η οποία διαμόρφωση απαιτεί μελέτες, ώστε να στερεωθεί ο δρόμος. 

Πιστεύω ότι το αναπτυξιακό πρόγραμμα, το οποίο προβλέπει η Κυβέρνηση για την 'Ηπειρο, γρήγορα θα οδηγήσει στο να ξεπεράσει αυτήν την κατάσταση της καθυστέρησης η οποία υπάρχει σήμερα.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ο κύριος Πρωθυπουργός έκανε μία προσπάθεια ωραιοποίησης των πραγμάτων και αιτιολόγησης των αναιτιολογήτων. Διότι η μη ανάπτυξη της Ηπείρου, αλλά και η διαπίστωση με επίσημα πλέον στοιχεία της Ενωμένης Ευρώπης, ότι είναι η φτωχότερη περιφέρεια, δεν οφείλεται στη γεωγραφική της τοποθέτηση. Οφείλεται στο ότι, κύριε Πρωθυπουργέ, δεν υπάρχουν παραγωγικά έργα ανάπτυξης. Αυτά που υπήρχαν τα τελευταία επτά χρόνια -και το λένε τα επίσημα στοιχεία- εγκαταλείφθηκαν στην τύχη τους και κλείνουν οι επιχειρήσεις η μία μετά την άλλη, όπως τώρα σύμφωνα με επίσημα στοιχεία της νομαρχιακής αυτοδιοίκησης βρίσκεται για κλείσιμο η βιομηχανία αξιοποίησης δασικού πλούτου στα Γιάννενα, αλλά και άλλες βιομηχανίες. Η συνεταιριστική βιομηχανία της Δωδώνης στα Γιάννενα επίσης βρίσκεται σε μία κατάσταση, όχι ευχάριστη.

Το Νοσοκομείο της 'Αρτας που είπατε, λειτούργησε -το καινούριο- μετά από πολλά χρόνια, αλλά δεν λειτουργεί στην πραγματικότητα. Απλά μεταφέρθηκε χωρίς να παρθεί το απαραίτητο ιατρικό, νοσηλευτικό και βοηθητικό προσωπικό και είναι απαράδεκτη κατάσταση, όπως το ίδιο συμβαίνει και με τα άλλα νοσοκομεία στην Πρέβεζα και τη Θεσπρωτία. Από εκεί και πέρα είναι γεγονός αναμφισβήτητο ότι χωρίς καμιά αιτιολογία καθυστερούν: Το Τελωνείο Κακκαβιάς, η Εθνική Οδός Καλπακίου-Κακκαβιάς, η ολοκλήρωση του Κέντρου Παραδοσιακής Καλλιτεχνικής Βιοτεχνίας στα Γιάννενα, η ευρεία παράκαμψη της πόλης των Ιωαννίνων, η ανάπτυξη του αεροδρομίου των Ιωαννίνων. Επίσης, καθυστερεί αδικαιολόγητα ο δρόμος Αντίρριο-Γιάννενα, ο οποίος θα συνδέσει το δρόμο της Εγνατίας Οδού, η δε Εγνατία δεν έχει γίνει ούτε κατά ένα χιλιόμετρο άσφαλτος σε όλο το κομμάτι αυτό των εκατόν είκοσι εννέα χιλιομέτρων, που είναι στο χώρο της Ηπείρου. Και όλα αυτά τα οποία λέγονται είναι έξω από την πραγματικότητα και ασφαλώς ξέρουμε ότι την Παρασκευή, Σάββατο, Κυριακή που θα πάτε στην 'Ηπειρο, θα τους πείτε ωραία, μεγάλα λόγια, χωρίς κανένα ουσιαστικό αντίκρυσμα, όπως αυτά που είπατε σήμερα.

Γι' αυτόν ακριβώς τον λόγο προτείνουμε να υπάρξουν συγκεκριμένα έργα μεταξύ των οποίων από πλευράς υποδομής, πρώτον, να προχωρήσει χωρίς καθυστέρηση κλειστός αυτοκινητόδρομος και όχι επαρχιακή οδός η Εγνατία Λεωφόρος, η οποία είναι τεράστιας εθνικής αναπτυξιακής πνοής. 

Σελίδα 6940 

Πρέπει να γίνει ο δρόμος Αντίρριο-Γιάννενα, 'Αρτα - Τρίκαλα, Αρτα - Καρδίτσα, να υπάρξει επίσης η επέκταση των εγκαταστάσεων, το αέριο, αλλά και η σιδηροδρομική γραμμή, η οποία να συνδέει την 'Ηπειρο με την υπόλοιπη Ελλάδα, αν θέλουμε πράγματι σε συνδυασμό με άλλα παραγωγικά έργα και στήριξη των υπαρχουσών βιομηχανιών και βιοτεχνών, αλλά και της κτηνοτροφίας και της γεωργίας, να παραμείνει αυτός ο ελάχιστος κόσμος, που εξακολουθεί να μένει στην 'Ηπειρο, γιατί η εσωτερική μετανάστευση από την 'Ηπειρο -και όχι μόνο- μεγαλώνει κάθε μέρα που περνάει.

ΠΡΟΕΔΡΟΣ (Απόστολος Κακλαμάνης): Ο κύριος Πρόεδρος της Κυβέρνησης, έχει το λόγο.

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε συνάδελφε, μπορούμε να προβάλουμε τη δυνατότητα μεγάλων έργων, σιδηρόδρομους, αυτοκινητόδρομους και να πούμε ότι όλα αυτά χρειάζονται. Θα ήταν ευχής έργο να είχαμε πράγματι τα χρήματα, για να κατασκευάσουμε τέτοια έργα και στην 'Ηπειρο και παντού αλλού στην Ελλάδα. Εκείνα τα οποία ανέφερα είναι εκείνα τα οποία εντάσσονται στο πλαίσιο των δυνατοτήτων μας, το οποίο μπορεί να πραγματοποιήσει ρεαλιστικά οποιαδήποτε Κυβέρνηση σ' αυτήν τη Χώρα. Δεν μπορούμε να υποστηρίζουμε πράγματα, τα οποία είναι ανέφικτα.

Ξέρετε, επειδή αναφερθήκατε στο δρόμο Αντιρρίου-Ιωαννίνων, ότι είναι υπό κατασκευήν δύο τμήματα αυτού του δρόμου. 'Ενα τμήμα αφορά την παράκαμψη του Αγρινίου και το άλλο τμήμα την παράκαμψη της 'Αρτας. Ο υπόλοιπος δρόμος βρίσκεται υπό μελέτη και όταν ετοιμαστούν οι μελέτες θα μπορέσουμε να πούμε πώς και πότε θα κατασκευαστεί. Αυτό ισχύει και για τη σιδηροδρομική γραμμή.

'Εχω επίσης, αναφέρει από παλαιότερα ότι υπάρχουν τέτοιες σκέψεις που βρίσκονται υπό διερεύνηση. 'Οπως για παράδειγμα υπό διερεύνηση βρίσκεται και ένας αυτοκινητόδρομος που ξεκινά από την 'Ηπειρο, περνά από την Αλβανία, φθάνει στις Δαλματικές ακτές μέχρι το Τριέστι και υπάρχει ενδιαφέρον και από την αμερικανική πλευρά. Αλλά αυτά είναι σχέδια. Δεν αναφερόμαστε εδώ σε δυνατά σχέδια. Αναφερόμαστε στο τι γίνεται και αυτήν τη στιγμή γίνεται ένα έργο το οποίο είναι αρκετά σημαντικό και πιστεύω ότι σε λίγα χρόνια θα έχουμε ξεπεράσει αυτήν την κατάσταση που υπάρχει σήμερα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα την επιστολή του συναδέλου κ. Λέοντος Αυδή που μόλις προ πέντε λεπτών έφθασε στην 'Εδρα και έχει ως εξής:

"Προς τον Πρόεδρο της Βουλής κ. Απόστολο Κακλαμάνη.

Αξιότιμε κύριε Πρόεδρε. Σύμφωνα με τα άρθρα 60, παράγραφος 2 του Συντάγματος και 5 παράγραφος 1 του Κανονισμού της Βουλής υποβάλλω την παραίτησή μου από το Βουλευτικό αξίωμα.

Θεωρώ υποχρέωσή μου να σας γνωστοποιήσω ότι οδηγήθηκα στην απόφαση να παραιτηθώ επειδή διαπίστωσα ότι μου είναι αδύνατο να ανταποκριθώ στον επιθυμητό βαθμό, στα καθήκοντα του Βουλευτή και του δημοτικού συμβούλου επικεφαλής δημοτικής παράταξης του Δήμου Αθηναίων. 

Με τιμή 

Λέων Αυδής-Βουλευτής Α' Αθηνών του Κομμουνιστικού Κόμματος Ελλάδος".

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στην κανονική σειρά συζήτησης των επικαίρων ερωτήσεων πρώτου κύκλου.

Πρώτη στην ημερήσια διάταξη είναι η με αριθμ.1245/21.5.97 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεδίκογλου, προς τους Υπουργούς Γεωργίας, Περιβάλλοντος-Χωροταξίας και Δημοσίων 'Εργων σχετικά με την κατασκευή των απαραίτητων αρδευτικών έργων για την καλύτερη διαχείριση των υδάτων από τις γεωτρήσεις στις πεδιάδες Ιστιαίας και Μαντουδίου του Νομού Ευβοίας.

Η ερώτηση έχει ως εξής:

"Στις πεδιάδες Ιστιαίας και Μαντουδίου-Κηρύνθου-Φαράκλα μετά από υδρογεωλογικές έρευνες και μελέτες, έγιναν γεωτρήσεις με σκοπό την άρδευση των πειδιάδων αυτών. Στην πεδιάδα Ιστιαίας έχουν εκτελεστεί πενήντα δύο γεωτρήσεις μεγάλης διαμέτρου εκ των οποίων οι εννέα είναι αρτεσιανές και επί μία εξαετία τα αναβλύζοντα ύδατα χύνονται στη θάλασσα. Ως γνωστόν στη Χώρα μας τα ύδατα είναι αγαθόν εν ανεπαρκεία.

Στην πεδιάδα Μαντουδίου έχουν επίσης προγραμματιστεί προς διάνοιξη είκοσι γεωτρήσεις, εκ των οποίων έχουν διανοιγεί μόνο οκτώ.

Μετά τις γεωτρήσεις πρέπει να κατασκευαστεί το αρδευτικό δίκτυο. Στην πεδιάδα Ιστιαίας από έλλειψη και αντικειμενική αδυναμία αναδασμού χρειάζεται δίκτυο υπόγειο σωληνωτό. Το ίδιο ισχύει και για μέρος της πεδιάδας Μαντουδίου, ενώ σε μεγάλο τμήμα αυτής έχει εκτελεστεί αναδασμός και χωρεί δίκτυο ελευθέρας ροής. Τα ύδατα των γεωτρήσεων χάνονται στη θάλασσα και ακόμη όχι μόνο το δίκτυο, αλλά ούτε η μελέτη άρδευσης των πεδιάδων έχει γίνει.

'Εχουν παρέλθει έξι χρόνια από την εκτέλεση των γεωτρήσεων και κατ' επανάληψη έχουν δοθεί διαβεβαιώσεις, ότι τα έργα περιλαμβάνονται στο Εθνικό πρόγραμμα αρδεύσεων ή σ' αυτό της Στερεάς Ελλάδας. 'Ομως έως τώρα τίποτα. Μεμονωμένως μερικές γεωτρήσεις αξιοποιούνται ασυμφόρως και αντεπιστημονικώς. Οι αγρότες, ο Λαός αισθάνονται εμπαιζόμενοι.

Παρακαλούνται οι κύριοι Υπουργοί να πληροφορήσουν τη Βουλή τι μέτρα θα λάβουν".

Ο Υφυπουργός κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, το Υπουργείο Γεωργίας στα πλαίσια του περιφερειακού επιχειρησιακού προγράμματος της Στερεάς Ελλάδος έχει προβλέψει ποσό ύψους δύο δισεκατομμυρίων δραχμών για συναφείς μελέτες, έρευνες, γεωτρήσεις και λοιπά αρδευτικά έργα. Ειδικότερα στην περιοχή της Ιστιαίας υπάρχει στον προϋπολογισμό ποσό ύψους 1,2 δισ. δραχμών για ένταξη του αρδευτικού κάμπου Ιστιαίας στο αντίστοιχο ΠΕΠ για πρόβλεψη έργων που θα καλύπτουν έκταση είκοσι χιλιάδων στρεμμάτων περίπου.

Σήμερα λειτουργούν δώδεκα από τις τριάντα προβλεπόμενες από το 1988-1989 γεωτρήσεις με πρόχειρα αρδευτικά δίκτυα, τα οποία δεν καλύπτουν τις ανάγκες των είκοσι χιλιάδων στρεμμάτων, υπό την έννοια της πλήρους και ολοκληρωμένης άρδευσης της εν λόγω περιοχής και βεβαίως λόγω του ότι κάποιες από αυτές, όπως αναφέρεται και στην επίκαιρη ερώτηση του κυρίου συναδέλφου,είναι αρτεσιανές, τα νερά τους χύνονται στη θάλασσα.

Απαιτείται εκπόνηση πλειάδας σχετικών μελετών, κάτι που ασφαλώς είναι αρμοδιότητα της Γενικής Γραμματείας της Περιφέρειας της Στερεάς Ελλάδος και εκπόνηση σχετικών υπηρεσιακών μελετών.

Μετά από επανειλημμένες συσκέψεις τον τελευταίο καιρό στη Νομαρχία Εύβοιας, αλλά και στο Υπουργείο Γεωργίας, αποφασίστηκε η δημοπράτηση έργων στην περιοχή Μαντουδίου ύψους περίπου τριακοσίων πενήντα έξι εκατομμυρίων δραχμών για άρδευση τετρακοσίων στρεμμάτων, μετά από σχετική μελέτη των αρμοδίων υπηρεσιών της Νομαρχίας Εύβοιας. Η Νομαρχία έθεσε σαν στόχο την άρδευση και τη συνολικότερη αξιοποίηση εκτάσεως πλέον των τεσσάρων χιλιάδων στρεμμάτων της ευρύτερης περιοχής Μαντουδίου.

'Ηδη έχει προταθεί η σύνταξη αρδευτικών μελετών και ερευνών καταλληλότητας για την περιοχή με σκοπό την περαιτέρω γεωργική της αξιοποίηση. Για το έτος 1997 και με στόχο την αξιοποίηση εξήμισι χιλιάδων στρεμμάτων στην περιοχή Μαντουδίου έχουν προβλεφθεί δαπάνες ύψους περίπου επτακοσίων εκατομμυρίων δραχμών εκ των οποίων τα πεντακόσια εκατομμύρια δραχμές περιλαμβάνονται ήδη στον προϋπολογισμό και διακόσια εκατομμύρια με πίστωση.

ΒΑΣΙΛΗΣ ΚΕΔΙΚΟΓΛΟΥ: Τα πεντακόσια εκατομμύρια είναι επί πλέον των τετρακοσίων εκατομμυρίων;

Σελίδα 6941 

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Ανέλυσα τα ποσά πώς κατανέμονται για κάθε έργο.

'Υστερα από συνεργασία που είχαμε τον τελευταίο καιρό τους τρεις τελευταίους μήνες, οι υπηρεσίες του Υπουργείου Γεωργίας, ΠΕΧΩΔΕ και Νομαρχιακής Αυτοδιοίκησης της Εύβοιας, μετά από ανταλλαγή σχετικής αλληλογραφίας -14.5.97, είναι η τελευταία επιστολή της Νομαρχιακής Αυτοδιοίκησης και 19.5.97 έγγραφο του Υπουργείου Γεωργίας- ζητήσαμε να παραχωρηθεί το σύνολο σχεδόν των υπαρχουσών και μελλοντικών γεωτρήσεων στο Υπουργείο Γεωργίας, -τριάντα μέχρι τώρα είναι γνωστές- για τις οποίες πρόκειται, -το Υπουργείο Γεωργίας- να προχωρήσει και να συντάξει τμηματικά μελέτες για την καλύτερη δυνατή αξιοποίηση και διασύνδεση των γεωτρήσεων με σκοπό βεβαίως την πληρέστερη άρδευση των πεδιάδων των δύο περιοχών στην Βόρειο Εύβοια.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κεδίκογλου έχει το λόγο.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, με μεγάλη μου λύπη βλέπω ότι όχι μόνο ισχνά είναι τα επιχειρήματα του Υπουργείου Γεωργίας, αλλά και άνθρακες πραγματικά ο θησαυρός. Μπρος στο πολύτιμο νερό που χύνεται στη θάλασσα, από εκεί, από τα υπουργικά έδρανα ακούμε άνθρακες. Ούτε καν μία μελέτη δεν έχει συνταχθεί στα επτα χρόνια που το νερό χάνεται στη θάλασσα. Προσέξτε το αυτό. Το νερό χύνεται στη θάλασσα. Μιλάμε για γεωτρήσεις με διάμετρο περίπου εξήντα εκατοστά και το Υπουργείο Γεωργίας επί επτά χρόνια ενοχλείται συνεχώς από μας και κωφεύει. Είναι μας είπαν θέμα Νομαρχιακής Αυτοδιοίκησης. Και τώρα τι ακούσαμε; 'Οτι ξέρετε η Νομαρχιακή Αυτοδιοίκηση για κάποιες εκτάσεις της τάξεως των σαράντα χιλιάδων στρεμμάτων θα δημοπρατήσει έργα που θα αρδεύσουν τετρακόσια στράμματα!

Είναι περισσότερο από λυπηρή η απάντηση που δίνεται κύριε Υφυπουργέ. Εγώ θέλω συγκεκριμένη απάντηση. Πότε θα έχουν ολοκληρωθεί οι μελέτες στην πεδιάδα Ιστιαίας, μελέτη άρδευσης δια δικτύου, πότε θα ολοκληρωθεί η μελέτη για το Μαντούδι, πότε θα έχουν ολοκληρωθεί οι υπόλοιπες γεωτρήσεις στην πεδιάδα Μαντουδίου, πότε το έργο θα λειτουργήσει, πραγματικά υπό πίεση, για όλους τους αγρότες. Συγκεκριμένα πράγματα, υπολογίσιμα και δυνατά. Μπορείτε να μας απαντήσετε; 'Εχει καλώς. Διαφορετικά δεν μας είπατε τίποτα. Εξακολουθεί ακόμα να υπάρχει ένας θησαυρός, ο οποίος δεν χρησιμοποιείται και να φθάνουμε στο σημείο να εισάγουμε μπρόκολα από το Βέλγιο! Αυτό και μόνο, κύριε Πρόεδρε, νομίζω ότι είναι αρκετό. Σας πληροφορώ για την τάξη ότι μόνο το 1993 εισαγάγαμε από το Βέλγιο και τη Γαλλία εκατόν πενήντα τρεις χιλιάδες τόνους λαχανικών, που παράγουν αυτές οι πεδιάδες. Τι άλλο να πω;

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Γεωργίας κ. Δημήτριος Σωτηρλής, έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Λυπάμαι που εξαναγκάζομαι να επανέλθω.

Κύριε συνάδελφε, δεν φανταζόμουνα ότι δεν καταλάβατε την απάντηση. Είστε και έμπειρος και όχι μόνο αυτό, αλλά είστε και μηχανικός. Αλλού φαίνεται ότι έπρεπε να κάνετε τα ερωτήματά σας και τα απευθύνετε στο Υπουργείο Γεωργίας.

Το ξέρετε ότι όλα αυτά τα έργα μέσω του ΠΕΠ είναι ενταγμένα στην περιφέρεια και στην Νομαρχιακή Αυτοδιοίκηση. Παρόλα αυτά, επειδή το Υπουργείο Γεωργίας διαπίστωσε ολιγωρία σε καθυστερήσεις και επειδή διαπίστωσε πολλούς εμπλεκόμενους, σας ανέφερα ημερομηνίες πριν εσείς καταθέσετε την επίκαιρη ερώτησή σας, ότι ενέταξε πλειάδα από αυτά τα έργα στα ΠΕΠ Στερεάς Ελλάδας για να προχωρήσουν και δεύτερον, ζήτησε την αρμοδιότητα των μελετών και την εκμετάλλευση των συγκεκριμένων έργων να την αναλάβει το Υπουργείο Γεωργίας και μάλιστα με συγκεκριμένες επιστολές πριν καν εσείς κάνετε την δική σας επίκαιρη ερώτηση.

Από εκεί και πέρα πραγματικά σας συμβουλεύω να απευθυνθείτε στην περιφέρεια της Στερεάς Ελλάδος να σας πει ακριβείς ημερομηνίες...

ΒΑΣΙΛΗΣ ΚΕΔΙΚΟΓΛΟΥ: Ποιός είναι προϊστάμενος; 'Αλλο προϊστάμενο έχει η περιφέρεια άλλη μια απόδειξη της λανθασμένης θεσμοθέτησης του αιρετού Νομάρχη.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ!

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): ... πότε θα ολοκληρώσει μία πλειάδα μελετών, στα οποία πραγματικά δεν είμαι σε θέση να σας απαντήσω αυτήν τη στιγμή γιατί βρίσκονται στο στάδιο της επεξεργασίας και των μελετών για να ξέρουμε και χρόνους και πότε αυτά θα ολοκληρωθούν.

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, για την τάξη, η περιφέρεια Στερεάς Ελλάδος έχει προϊστάμενο το Υπουργείο Γεωργίας.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ, τα γνωρίζει ο κύριος Υπουργός. Το Προεδρείο δεν έχει αυτήν την αρμοδιότητα να υποδείξει στον κύριο Υπουργό ούτε πως θα απαντήσει ούτε τι θα απαντήσει.

ΒΑΣΙΛΗΣ ΚΕΔΙΚΟΓΛΟΥ: 'Εχει. Το Προεδρείο οφείλει να παρακολουθεί. Δεν είναι μόνο για να κτυπά το κουδούνι ο Πρόεδρος. Οφείλει να υπενθυμίζει τον τρόπο λειτουργίας των θεσμών

ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση της δεύτερης στην ημερήσια διάταξη με αριθμό 1259/23.5.97 επίκαιρης ερώτησης του Βουλευτή της Νέας Δημοκρατίας κ. Αναστασίου Παπαληγούρα προς τον Υπουργό Εθνικής Οικονομίας και Οικονομικών σχετικά με τη λειτουργία του Σώματος Δίωξης Οικονομικού Εγκλήματος (ΣΔΟΕ).

Η ερώτηση του κυρίου συναδέλφου σε περίληψη έχει ως εξής:

"Σε επιστολή του Αναπληρωτή Διευθυντή του Σώματος Δίωξης Οικονομικού Εγκλήματος (ΣΔΟΕ) Αττικής προς την ηγεσία του Υπουργείου Οικονομικών καταγγέλεται ότι η στελέχωση του Σώματος δεν είναι αποτέλεσμα αξιοκρατικής και υπηρεσιακής επεξεργασίας αλλά προϊόν συνδιαλλαγής με αποτέλεσμα οι υπάλληλοι να μην μπορούν να ανταποκριθούν στα καθήκοντά τους, ότι οι φάκελοι με εκκρεμείς υποθέσεις δισεκατομμυρίων δεν έχουν παραδοθεί στο ΣΔΟΕ με κίνδυνο να παραγραφούν σοβαρά ποινικά αδικήματα καθώς και ότι το όλο επικρατούν κλίμα είναι άκρως απογοητευτικό και καταδεικνύει προσπάθεια παρακώλυσης λειτουργίας του νέου θεσμού.

Ερωτάται ο κύριος Υπουργός, γιατί αντιμετωπίστηκε η αποστολή της δίωξης του οικονομικού εγκλήματος με μικροκομματικά κριτήρια, ποιές αόρατες δυνάμεις προσπαθούν να εξουδετερώσουν το ΣΔΟΕ πριν καν δραστηριοποιηθεί και ποιά μέτρα θα λάβει για την αντιμετώπιση της κατάστασης μετά τις σοβαρές αυτές καταγγελίες.

Ο Υφυπουργός Οικονομικών κ. Γεώργιος Δρυς έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, η στελέχωση των υπηρεσιών του ΣΔΟΕ έγινε από υπαλλήλους που είχαν τα προβλεπόμενα τυπικά και ουσιαστικά προσόντα, όπως αυτά καθορίζονται από τον Οργανισμό του. Η επιλογή έγινε από τα αρμόδια υπηρεσιακά συμβούλια, στα οποία δεν συμμετέχει εκπρόσωπος της πολιτικής ηγεσίας του Υπουργείου Οικονομικών και στηρίχθηκε αποκλειστικά στις υπηρεσιακές εισηγήσεις και όχι σε παρεμβάσεις τρίτων όπως εσφαλμένα, πιστεύω, ισχυρίζεται ο συνάδελφος κ. Παπαληγούρας.

Προτιμήθηκαν τα στελέχη, που είχαν επιτυχή προϋπηρεσία στις διωκτικές αρχές του Υπουργείου Οικονομικών ή στα αντίστοιχα τμήματα των ΔΟΥ και των Τελωνείων και εφόσον βέβαια οι υπάλληλοι, υπέβαλαν σχετική αίτηση για να ενταχθούν στο ΣΔΟΕ. Προσωπικά πιστεύω, ότι υπάρχουν πράγματι ικανότατοι υπάλληλοι στα Τελωνεία και στις ΔΟΥ, αλλά για να ενταχθούν στο ΣΔΟΕ, κύριε Παπαληγούρα, έπρεπε αυτοί οι ίδιοι να κάνουν αίτηση. Επομένως, οι όποιοι υπάλληλοι κρίθηκαν, είναι από εκείνους οι οποίοι υπέβαλαν σχετικές αιτήσεις.

Δεύτερον, οι πράξεις των οργάνων του ΣΔΟΕ και των υπηρεσιών του, είναι απόλυτα σύννομες και μέσα στα νομοθετικά πλαίσια του ιδρυτικού νόμου 2343/95 και βεβαίως του π.δ. 218/96 ενώ το π.δ. για τον κανονισμό λειτουργίας 

Σελίδα 6942 

του ΣΔΟΕ, μετά την επεξεργασία του από το Συμβούλιο Επικρατείας και τις σχετικές αναγκαίες τροποποιήσεις, βρίσκεται ήδη προς υπογραφή στο Υπουργείο Εσωτερικών.

Τρίτον, το ΣΔΟΕ, με στόχο τη δημιουργία μιάς ευέλικτης και εξειδικευμένης υπηρεσίας για τη δίωξη του οικονομικού εγκλήματος, μακριά από κάθε έννοια γραφειοκρατίας, καταρτίζει και εκπαιδεύει ήδη τους υπαλλήλους-στελέχη του. Για το σκοπό αυτό και σε συνεργασία με τη Σχολη Εκπαίδευσης Υπαλλήλων του Υπουργείου Οικονομικών, έχει επεξεργασθεί πρόγραμμα επιμόρφωσης όλου του προσωπικού, για όλες τις βαθμίδες και πιστεύω ότι η εκπαίδευση αυτή θα είναι η πλέον αποτελεσματική μέθοδος, για την απόκτηση των απαραίτητων, πρόσθετων προσόντων, τα οποία χρειάζεται σήμερα, το προσωπικό του ΣΔΟΕ.

Τέταρτον, τα προβλήματα υλικοτεχνικής υποδομής που φυσιολογικά υπήρξαν στην αρχή, ήδη επιλύονται. Εντός των προσεχών ημερών, ολοκληρώνεται η μεταφορά του εξοπλισμού των υπηρεσιών της ΕΥΤΕ και της ΥΠΕΔΑ στο νέο κτίριο, επί της οδού Κηφισίας 124, που θα στεγάζεται η Κεντρική Υπηρεσία και η Περιφερειακή Διεύθυνση Αττικής του ΣΔΟΕ.

Επίσης, παρεδόθησαν ήδη στους προϊσταμένους των τμημάτων δράσης, εκατό νέα κινητά τηλέφωνα, για την καλύτερη λειτουργία των υπηρεσιών τους.

Τα διάφορα προβλήματα, όμως, δεν εμπόδισαν τη διενέργεια συνεχών, συστηματικών και αντικειμενικών ελέγχων σε όλη την επικράτεια από την πρώτη μέρα λειτουργίας του ΣΔΟΕ.

'Ετσι, αναφέρω ενδεικτικά, ότι από τους ελέγχους στα πετρελαιοειδή, διαπιστώθηκε παράνομη διακίνηση επτά εκατομμυρίων λίτρων πετρελαίου θέρμανσης σε όλη την Ελλάδα και δώσαμε ήδη στη δημοσιότητα, τα στοιχεία εξήντα περίπου πρατηρίων καυσίμων τα οποία πωλούσαν πετρέλαιο θέρμανσης αντί για πετρέλαιο κίνησης.

Στους παραβάτες αυτούς, θα επιβληθούν τα πρόστιμα για τις φορολογικές και τελωνειακές παραβάσεις. Για πρώτη φορά κινούνται και οι διαδικασίες επιβολής προστίμων και διοικητικών ποινών, από τα συναρμόδια Υπουργεία Ανάπτυξης και ΠΕΧΩΔΕ.

Τα υπόλοιπα θα τα αναφέρω στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαληγούρας έχει το λόγο.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Πρόεδρε, δεν είναι ούτε δύο μήνες που πανηγυρικά εξαγγέλθηκε η έναρξη λειτουργίας του πολυδιαφημισμένου Σώματος Δίωξης Οικονομικού Εγκλήματος, τυο γνωστού ΣΔΟΕ, ώστε, όπως αυτάρεσκα ισχυριζόταν η Κυβέρνηση, αποτελεσματικά, επιτέλους, να αντιμετωπιστεί το οικονομικό έγκλημα.

Μάλιστα, είχε διατυμπανισθεί η έλευση από την Αμερική, από τις Ηνωμένες Πολιτείες, των Αμερικανών "Αδιάφθορων", οι οποίοι θα μας έδιναν τα "φώτα" τους.

Και δεν πέρασαν από την έναρξη της λειτουργίας του ΣΔΟΕ, παρά λίγες βδομάδες, μέχρις ότου ο Διευθυντής του ΣΔΟΕ Αττικής, Παναγιώτης Δάνης, καταγγείλλει ότι "η στελέχωση του ΣΔΟΕ δεν είναι" -όπως ισχυριζόταν η Κυβέρνηση- "αποτέλεσμα αξιοκρατικής και υπηρεσιακής επεξεργασίας, αλλά προϊόν συνδιαλλαγής", καιυποβάλλει την παρίτησή του.

Λίγες μέρες αργότερα, έρχεται με επιστολή του προς την πολιτική ηγεσία του Υπουργείου Οικονομικών ο αναπληρωτής πλέον Διευθυντής του Σώματος Δίωξης Οικονομικού Εγκλήματος Αττικής, ο κ. Κοκόσιας, ο οποίος καταγγέλλει ότι "δεν ελήφθη καν μέριμνα ώστε να στελεχωθεί το Σώμα με υπαλλήλους που έχουν ασχοληθεί με ελεγκτικά καθήκοντα", ότι "είναι αδύνατον να ανταποκριθούν τα στελέχη του ΣΔΟΕ στα καθήκοντά τους", ότι "οι επιλεγέντες για να στελεχώσουν το ΣΔΟΕ δεν έχουν καμία απολύτως γνώση και εκπαίδευση για τελωνειακά θέματα ότι "οι έλεγχοι στα καύσιμα έχουν σταματήσει γιατί δεν επιδίδονται προσκλήσεις στους εμπλεκομένους επειδή τα υπηρεσιακά αυτά θέματα εξακολουθούν να ανήκουν στην πρώην ΕΥΤΕ, καθόσον δεν έγινε ακόμη το σχετικό πρωτόκολλο παράδοσης και παραλαβής τους".

Καταγγέλλει ακόμη ότι "φάκελοι εκκρεμών υποθέσεων 

πολλών δισεκατομμυρίων δεν έχουν παραδοθεί, άγνωστο για ποιο λόγο, στο ΣΔΟΕ και ότι είναι άδηλο, ακόμα, πότε τελικά θα παραδοθούν, με αποτέλεσμα να κινδυνεύουν να παραγραφούν σοβαρότατα ποινικά αδικήματα".

Καταγγέλλει επίσης ότι "πολλοί υπάλληλοι κυκλοφορούν στους διαδρόμους γιατί δεν έχουν ούτε γραφείο να εργαστούν, αλλά ούτε και ένα κάθισμα για να καθήσουν".

Με αυτά και με αυτά, που καταγγέλονται από τα δύο πλέον υψηλόβαθμα στελέχη του ΣΔΟΕ, κύριε Πρόεδρε, με την έλλειψη, δηλαδή, προετοιμασίας,και υποτυπώδους έστω σχεδιασμού, με την ανοργανωσιά, με την επιπολαιότητα με την οποία χειρίζεται το κρίσιμο αυτό θέμα το Υπουργείο Οικονομικών, πρέπει να σας πω ότι φοβούμαι πως φθείρονται ακόμα και οι αδιάφθοροι.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Οικονομικών έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, διαπιστώνω ότι ο κ. Παπαληγούρας μάλλον ένα σύνολο εσφαλμένων πληροφοριών προβάλλει στη Βουλή, καθ' όσον αυτά τα οποία ανέφερε εδώ ανταποκρίνονται ελάχιστα στην πραγματικότητα.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Δεν είναι δημόσια έγγραφα αυτά, κύριε Υπουργέ;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε συνάδελφε.

ΓΕΩΡΓΙΟΣ ΔΡΥΣ (Υφυπ. Οικονομικών): Λυπάμαι, κύριε Παπαληγούρα, γι'αυτά τα οποία αναφέρατε. Θα μπορούσατε, πριν κάνετε την ερώτηση, να είχατε τουλάχιστον ενημερωθεί και να γνωρίζετε επακριβώς ποια είναι η πραγματική κατάσταση του ΣΔΟΕ, δηλαδή από τους κυρίους Κανελλόπουλο, Κοκόσια και τον κ. Στάθη. Και αν, βεβαίως είχαν επιβεβαιωθεί αυτά τα οποία εσείς αναφέρετε τότε θα σας έλεγα και εγώ, πως σωστά κάνετε την ερώτηση. Τίποτε όμως απ'αυτά τα οποία αναφέρατε, δεν ισχύει.

'Αλλωστε, εάν όλα όσα αναφέρατε ισχύουν ή έστω μέρος αυτών, τότε δεν θα ήτο δυνατό να έχουμε τους πρώτους σημαντικότατους ελέγχους στη διακίνηση των καυσίμων που ανέφερα στην πρωτολογία μου. 'Εχουμε ήδη ικανοποιητικά αποτελέσματα από τον δραστικό περιορισμό του λαθρεμπορίου στα πετρελαιοειδή.

Κύριοι συνάδελφοι, έχουν γίνει δεκαπέντε χιλιάδες έλεγχοι, κατά το χρονικό διάστημα των σαρανταπέντε ημερών που λειτουργεί το ΣΔΟΕ, στη διακίνηση αγαθών και υπηρεσιών και έχουν διαπιστωθεί είκοσι χιλιάδες παραβάσεις. Πιστεύουμε, ότι η αγορά έχει πάρει το μήνυμα των ελέγχων. Υπάρχουν σοβαρά δείγματα συμμόρφωσης, καθόσον τις πρώτες ημέρες του ελέγχου, η σχέση μεταξύ ελέγχων και παραβάσεων ήταν πολύ υψηλή ενώ σήμερα έχει περιορισθεί περίπου στο 10%.

Επίσης, κατά τη διάρκεια αυτών των σαρανταπέντε ημερών, απ'αυτό το ΣΔΟΕ το οποίο σεις επικρίνετε, ανακαλύφθηκε η μεγαλύτερη υπόθεση εισαγωγής ναρκωτικών, δηλαδή τέσσερις τόνοι μαριχουάνας, καθώς και η μεγαλύτερη υπόθεση λαθρεμπορίας τσιγάρων σε ευρωπαϊκό επίπεδο, δηλαδή -τέσσερις νταλίκες.

Είναι επόμενο, όμως, κύριε Παπαληγούρα, η λειτουργία μιας νέας υπηρεσίας, κατά την έναρξή της, ν'αντιμετωπίσει διάφορα λειτουργικά και οργανωτικά προβλήματα. Κανείς δεν διαφωνεί σ'αυτό. Σε κάθε περίπτωση όμως, τα αντιμετωπίζουμε με ιδιαίτερη προσοχή. 

Τα θετικά αποτελέσματα των ελέγχων, αποτελούν σημάδια ότι βρισκόμαστε σε έναν πολύ καλό δρόμο, ο οποίος θα βελτιώνεται καθημερινά, όσο παρέρχεται ο χρόνος.

ΑΝΑΣΤΑΣΗΣ ΠΑΠΑΛΗΓΟΥΡΑΣ: Κύριε Υπουργέ, είναι ή δεν είναι ακριβές ότι έγιναν οι καταγγελίες αυτές από τα δύο βασικότερα στελέχη του ΣΔΟΕ; 'Εχουν ή δεν έχουν γίνει;

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Δεν γίνεται διάλογος κατ' αυτόν τον τρόπο, κύριε συνάδελφε. Τελείωσε η συζήτηση.

Τρίτη στην ημερήσια διάταξη είναι η με αριθμό 1269/26.5.97 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Αχιλλέα Κανταρτζή, προς τους Υπουργούς

Σελίδα 6943 

Εθνικής 'Αμυνας, Εργασίας και Κοινωνικών Ασφαλίσεων, σχετικά με τη δυνατότητα αναστολής κατάταξης στο Στρατό μαθητών εσπερινών Γυμνασίων Λυκείων, Τεχνικών-Επαγγελματικών Σχολών κ.λπ.

Η επίκαιρη ερώτηση του κυρίου συναδέλφου έχει ως εξής:

"Σοβαρά εμπόδια αντιμετωπίζουν οι μαθητές των νυχτερινών Γυμνασίων και Λυκείων, λόγω στράτευσής τους πριν ολοκληρώσουν τις σπουδές τους, ενώ εξοργιστική είναι η συμπεριφορά των "αρμοδίων" που θεσπίζουν ένα θετικό μέτρο -όπως η άδεια στις εξετάσεις- αλλά "ξεχνούν" να το υλοποιήσουν.

Ερωτώνται οι κύριοι Υπουργοί: Ποιά είναι τα μέτρα που πρόκειται να πάρει η Κυβέρνηση και πότε, ώστε:

Πρώτον, να δοθεί η δυνατότητα αναστολής κατάταξης στο στρατό της ΕΣΣΟ Μαίου χωρίς προϋποθέσεις για όλους τους μαθητές των εσπερινών Γυμνασίων, Λυκείων και Τεχνικών-Επαγγελματικών Σχολών (ΤΕΣ), ενώ με νομοθετική ρύθμιση να θεσπιστεί η αναστολή κατάταξης στο στρατό κατά τη διάρκεια της σχολικής χρονιάς;

Δεύτερον, να νομοθετηθεί η οριστική αντιμετώπιση του προβλήματος, με την οποία θα δίνεται σε όλους τους μαθητές των εσπερινών Γυμνασίων, Λυκείων και ΤΕΣ η δυνατότητα ολοκλήρωσης των σπουδών τους θεσπίζοντας αναβολή στράτευσης η οποία θα διαρκεί όσο τα χρόνια φοίτησης κάθε τύπου σχολείου προσαυξημένα κατά ένα.

Τρίτον, να γίνουν όλες οι απαραίτητες ενέργειες ώστε να υλοποιηθεί άμεσα η κοινή απόφαση των Υπουργών Οικονομικών και Εργασίας & Κοινωνικών Ασφαλίσεων με αριθμό 34651/29.11.1996 και να καταβάλονται από τον ΟΑΕΔ στους δικαιούχους εργαζόμενους μαθητές οι αποδοχές της σπουδαστικής άδειας".

Ο Υφυπουργός Εθνικής 'Αμυνας, κ. Δημήτριος Αποστολάκης, έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, κύριοι συνάδελφοι, χαίρομαι ιδιαίτερα που μου δίνεται η ευκαιρία να απαντήσω σ' αυτήν την ερώτηση. Γιατί μου δίνεται έτσι ο χρόνος να αποδείξω, για μια ακόμη φορά, την κοινωνική ευαισθησία της Κυβέρνησης, ιδιαίτερα όταν έχει αποδέκτες νέους πολίτες, στο πρόσωπο των οποίων συναντάται ταυτόχρονα η ιδιότητα του εργαζόμενου και του μαθητή.

Θα απαντήσω ένα προς ένα στα ερωτήματα του κυρίου συναδέλφου.

Και αρχίζω από το πρόβλημα αναστολής κατάταξης για όλους τους μαθητές των εσπερινών Γυμνασίων, Λυκείων και Τεχνικών-Επαγγελματικών Σχολών, τόσο γι' αυτούς που είναι αυτή τη χρονιά, όσο και αν θα υπάρξει οριστική λύση του προβλήματος. Και τα δύο θέματα υπάρχουν και έχουν δοθεί λύσεις από το Υπουργείο Εθνικής 'Αμυνας. Για όσους από τους μαθητές νυχτερινών Λυκείων αντιμετώπιζαν πρόβλημα κατάταξης, μεσούσης της σχολικής χρονιάς και οι οποίοι θα έπρεπε να καταταγούν στις 'Ενοπλες Δυνάμεις με την 97Β ΕΣΣΟ -όπως ονομάζεται- δηλαδή τον περασμένο Μάρτιο, σας πληροφορώ ότι ήδη έχει δοθεί εντολή κατάταξης, όχι απλώς τον Μάϊο -όπως προτείνει ο ερωτών

κύριος συνάδελφος- αλλά οι παραπάνω υπόχρεοι στράτευσης θα κληθούν να παρουσιαστούν τον Ιούλιο 1997.

'Ετσι, θα έχουν τη δυνατότητα να αφοσιωθούν απερίσπαστοι στην επιτυχή ολοκλήρωση των σπουδών τους, αλλά και να τακτοποιήσουν προσωπικές τους υποθέσεις πριν από τη στράτευσή τους.

Το μέτρο αυτό, παρ'ό,τι αποτελεί την καλύτερη και δικαιότερη για την περίπτωση λύση, δεν παύει να είναι προσωρινού χαρακτήρα και κατά συνέπεια, να μην αποτελεί συνολική και οριστική λύση του προβλήματος.

Είμαι στην ευχάριστη θέση να σας ενημερώσω ότι ήδη στο νέο υπό ψήφιση στρατολογικό νομοσχέδιο, το οποίο συζητιέται αυτή τη στιγμή στη Διαρκή Επιτροπή, περιέχονται διατάξεις, σύμφωνα με τις οποίες η χορηγούμενη αναβολή σε μαθητές Λυκείων, Γυμνασίων και Τεχνικών Επαγγελματικών Σχολών, ημερησίων ή νυκτερικών, θα είναι τόση, όσα τα έτη φοίτησης, συν ένα έτος πάρα πάνω.

Τέλος, σε ό,τι αφορά την καταβολή από τον ΟΑΕΔ των αποδοχών της σπουδαστικής άδειας προς τους δικαιούχους εργαζόμενους μαθητές, σας πληροφορώ ότι, όπως αναφέρει σε έγγραφό του το αρμόδιο Υπουργείο Εργασίας και Κοινωνικών Ασφαλίσεων, η απόφαση των Υπουργών που προαναφέρθηκε από τον κύριο Πρόεδρο, έχει τεθεί σε εφαρμογή και υλοποιείται κανονικά από την ημερομηνία δημοσίευσης στην Εφημερίδα της Κυβερνήσεως, δηδαδή, από τις 16.12.96.

Κλείνοντας, κύριοι συνάδελφοι, θα ήθελα να σας βεβαιώσω ότι το Υπουργείο Εθνικής 'Αμυνας και η Κυβέρνηση σε καμία περίπτωση δεν θα σταθεί εμπόδιο στους νέους που επιδιώκουν τη μόρφωσή τους. Τουναντίον, είμαστε δίπλα τους και αυτό νομίζω ότι αποδεικνύεται και από αυτά που είπα και από το νομοσχέδιο που θα έρθει γρήγορα στη Βουλή για ψήφιση.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής, έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Θα ήθελα να αναφερθώ πριν απ'όλα στο ζήτημα της αναστολής κατάταξης των μαθητών των νυκτερικών σχολείων για την ΕΣΣΟ του Μαίου.

Δεν ζητάνε αναστολή, κύριε Υφυπουργέ, μέχρι το Μάϊο μήνα, αλλά σας ρωτάμε γι'αυτούς που ήταν να καταταγούν το Μάϊο μήνα, εάν έχει ληφθεί η απαραίτητη πρόνοια, ώστε να μην καταταγούν και αυτό αποτελέσει αφορμή να χάσουν τη χρονιά τους. Λυπάμαι αλλά θα το πω, οι πληροφορίες μας λένε ότι οι μαθητές, οι οποίοι έπρεπε να καταταγούν το Μάϊο μήνα, δεν έχουν πάρει αναστολή και έτσι, κινδυνεύουν να χάσουν ολόκληρη τη χρονιά. Αντιλαμβάνεσθε τι σημαίνει αυτό για τους μαθητές των νυκτερικών σχολείων.

Βεβαίως, γνωρίζω ότι στο παρελθόν έχετε δώσει τέτοιες αναστολές και γι'αυτό το πρώτο ερώτημά μας αφορούσε την ΕΣΣΟ του Μαϊου, εάν θα δοθεί και σε αυτή την ΕΣΣΟ αναστολή.

Κρατάμε θετικά την αναφορά σας, ότι με το νομοσχέδιο το οποίο κατατέθηκε, λύνεται το πρόβλημα την αναβολής στράτευσης των μαθητών όλων των τύπων των νυκτερινών σχολείων και των Γυμνασίων και των Λυκείων και των Τεχνικών Σχολών, για όλα τα έτη φοίτησης, σύν ένα ακόμα.

Υπάρχει όμως, ένα μεγάλο ερώτημα όσον αφορά την καταβολή του επιδόματος της ειδικής αδείας που δικαιούνται οι μαθητές.

Γνωρίζουμε την απόφαση των Υπουργών, Οικονομικών και Εργασίας και Κοινωνικών Ασφαλίσεων, αλλά γνωρίζουμε πάλι ότι τα προηγούμενα χρόνια δεν καταβλήθηκε το επίδομα αυτό από τον ΟΑΕΔ. Επαναφέρουμε και πάλι το ζήτημα, γιατί στην απόφαση οι οποία έχει υπογραφεί, αναφέρεται ότι ο ΟΑΕΔ μεν θα καταβάλλει τα χρήματα, το επίδομα της αδείας, αλλά όμως, από αυτά, μόνο τα έξι ημερομίσθια θα καταβάλλει ο ΟΑΕΔ, ενώ τα υπόλοιπα είκοσι τέσσερα ημερομίσθια θα βαρύνουν τις δαπάνες του προϋπολογισμού του Υπουργείου Εργασίας.

Πιστεύουμε ότι το θέμα των μαθητών των νυκτερινών σχολών είναι σοβαρό, παίρνοντας υπόψη ότι πρόκειται για παιδιά εργαζομένων που καταβάλλουν πραγματικά ηρωϊκές προσπάθειες για να αποκτήσουν τη γνώση, αφού δουλεύουν τον υπόλοιπο χρόνο. Και από αυτή την άποψη η Κυβέρνηση πρέπει να σκύψει με προσοχή πάνω στα προβλήματά τους.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Κύριε Πρόεδρε, απήντησα σχεδόν. 'Ισως δεν το τόνισα ιδιαίτερα, αλλά το τονίζω τώρα, ότι αυτοί οι οποίοι έπρεπε να καταταγούν το Μάϊο του 1997, θα καταταγούν τον Ιούλιο και έτσι δεν θα υπάρξει κανένα πρόβλημα γι'αυτούς τους μαθητές.

'Οσον αφορά το θέμα του επιδόματος αδείας, έχω τη διαβεβαίωση από το Υπουργείο Εργασίας ότι καταβάλλονται. Για τα προηγούμενα έτη δεν είναι αρμοδιότητάς μας να σας πώ. Θα το διερευνήσουμε, όμως, και μπορώ να σας απαντήσω εκτός της Αίθουσας της Βουλής.

Τέλος, όπως είπατε, λαμβάνονται όλα τα μέτρα και το νομοσχέδιο που αυτήν τη στιγμή συζητείται στη Διαρκή 

Σελίδα 6944 

Επιτροπή, δίδει την καλύτερη λύση, όχι μόνο για τους μαθητές των νυχτερινών σχολείων -για τους οποίους πράγματι θέλουμε και δείχνουμε ιδιαίτερη ευαισθησία- αλλά και για όλους σχεδόν τους νέους, που πηγαίνουν στα σχολεία ή σπουδάζουν στα Ανώτατα και Ανώτερα Εκπαιδευτικά Ιδρύματα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Επίκαιρες Ερωτήσεις Δεύτερου Κύκλου:

Πρώτη στην ημερήσια διάταξη είναι η με αριθμό 1261/23.5.1997 επίκαιρη ερώτηση του Βουλευτή Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος - Χωροταξίας και Δημοσίων 'Εργων, σχετικά με τα μέτρα περιβαλλοντικής προστασίας της Λίμνης Δύστου στο Νομό Εύβοιας κ.λπ.

Η ερώτηση του κ. Πιπεργιά έχει ως εξής:

"Η λίμνη Δύστου του Νομού Ευβοίας έχει κηρυχθεί προστατευόμενος υδροβιότοπος και με το από 26.1.1990 προεδρικό διάταγμα που δημοσιεύθηκε στο ΦΕΚ 60Δ/8.2.1990 έχει καθοριστεί ζώνη οικιστικού ελέγχου.

Κάθε άλλο, όμως, παρά προστατεύεται. Τα νερά της λίμνης συνεχίζουν να αντλούνται από την ΑΓΕΤ για να καλύψει τις ανάγκες του εργοστασίου της στη θέση Μηλάκι Αλιβερίου και σχεδόν έχει αποξηρανθεί.

Στη μελέτη περιβαντολογικών επιπτώσεων που έχει εγκριθεί δεν προβλέπεται η άντληση υδάτων και κατά συνέπεια, η άντληση είναι παράνομη. 

Συγχρόνως οι ιδιοκτήτες της λίμνης διεκδικούν την απόδοσή της και προχωρούν σε καλλιέργειες.

Τα σπάνια είδη πτηνών του υδροβιότοπου καθημερινά λιγοστεύουν.

Ερωτάται ο αρμόδιος Υπουργός:

Σε τι ενέργειες προτίθεται να προβεί το Υ.ΠΕ.ΧΩ.Δ.Ε. προκειμένου να απαγορευτεί άμεσα η άντληση των υδάτων από την περιοχή της Λίμνης Δύστου και ειδικότερα των γεωτρήσεων της ΑΓΕΤ, έτσι ώστε να ανασυσταθεί η λίμνη και να μετατραπεί και πάλι σε σταυροδρόμι αποδημητικών πτηνών και σε οικοτουριστικό θέρετρο;"

Ο Υφυπουργός Περιβάλλοντος - Χωροταξίας και Δημοσίων 'Εργων, κ. Κολιοπάνος έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.): Κύριε Πρόεδρε, κύριοι συνάδελφοι, απαντώντας στην ερώτηση του συναδέλφου κ. Πιπεργιά, θέλω να πω τα εξής: 'Οσον αφορά το εργοστάσιο της ΑΓΕΤ Ηρακλής στη θέση Μηλάκι του Δήμου Αλιβερίου, είναι γνωστό ότι με απόφαση των Υπουργείων ΠΕ.ΧΩ.Δ.Ε. και τότε Βιομηχανίας, 'Ερευνας και Τεχνολογίας και τώρα Ανάπτυξης, εγκρίθηκαν περιβαλλοντικοί όροι του υπό επέκταση τότε εργοστασίου παραγωγής τσιμέντου και εγκαταστάσεων αποθήκευσης, κατεργασίας και διακίνησης άνθρακα και ΠΕΤΚΟΚ.

Τόσο στη μελέτη που κατατέθηκε τότε των περιβαλλοντικών επιπτώσεων, όσο και στους όρους, τις προϋποθέσεις και τους περιορισμούς που προβλέπονται δεν επιτρέπεται άντληση νερού από τη Λίμνη Δύστου. Επίσης, πρέπει να πω ότι για την περιοχή του βιοτόπου Λίμνη Δύστου έχει καθοριστεί ζώνη οικιστικού ελέγχου. Αυτή η ζώνη, όπως ξέρετε, έχει καθορίσει δύο περιοχές: Την περιοχή 1, που αφορά την κυρίως λίμνη και μια μικρή ζώνη ξηράς γύρω από αυτήν. Η περιοχή αυτή είναι περιοχή απολύτου προστασίας της φύσης και απαγορεύεται η άσκηση οποιασδήποτε δραστηριότητας.

Επίσης, υπάρχει η περιοχή που ονομάστηκε περιοχή 2. Είναι μία ευρύτερη περιοχή γύρω από τη λίμνη. Καλύπτει τους αρχαιολογικούς τόπους, τα ερείπια της αρχαίας πόλης Δύστου καθώς και ημιορεινά τμήματα. Στην περιοχή αυτή, που χαρακτηρίζεται ως περιοχή προστασίας της φύσης, επιτρέπονται δραστηριότητες που συνδυάζονται με τη γεωργία -στον κάμπο του Δύστου- και την κτηνοτροφία στην ημιορεινή ζώνη.

Εκτός των περιορισμών, στο εν λόγω προεδρικό διάταγμα αναφέρεται ότι επιτρέπεται η κατασκευή δεξαμενών, φρεάτων και αντλητικών εγκαταστάσεων ύστερα από σύμφωνη γνώμη των αρμόδιων υπηρεσιών περιβάλλοντος του Υ.ΠΕ.ΧΩ.Δ.Ε.

Κλείνοντας, επαναλαμβάνω και τονίζω, κύριε συνάδελφε, ότι σαφώς από τους όρους, τις προϋποθέσεις και τους περιορισμούς της μελέτης περιβαλλοντικών επιπτώσεων, δεν επιτρέπεται διάνοιξη, εξώρυξη γεωτρήσεων. Και νομίζω ότι ξέρετε ότι, αφ' ότου έγινε η ζώνη οικιστικού ελέγχου από το 1990 και μετά, δεν έγιναν τέτοιες γεωτρήσεις.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κυρίες και κύριοι συνάδελφοι, ότι δεν κατάφερε ο μηχανικός Χαιρεφάνης την εποχή της αρχαιότητας, -σ' αυτόν είχαν αναθέσει να αποξηράνει τη λίμνη- το κατάφερε η ΑΓΕΤ. Με δύο γεωτρήσεις, κοντά στις όχθες της λίμνης, αντλεί καθημερινά τεράστιες ποσότητες νερού και εξαφανίζει έναν προστατευόμενο υδροβιότοπο.

Και ενώ έχει καταγγελθεί η συγκεκριμένη δραστηριότητα της ΑΓΕΤ από εμένα με ερώτησή μου πέρυσι και ενώ υπάρχει απάντηση του Υπουργείου πως δεν υπάρχει άδεια για γεωτρήσεις και άντληση η ΑΓΕΤ εξακολουθεί σαν να μην υπάρχει Ελληνικό Κράτος, να αντλεί νερό, να καταστρέφει ένα προστατευόμενο υδροβιότοπο και να εξαφανίζονται σπάνια πουλιά και άλλα αμφίβια ήδη. Το τελευταίο ζευγάρι των βύδρων εξαφανίστηκε, πέθανε πέρυσι. Και πέθανε γιατί ακριβώς, υπάρχει εγκληματική αδιαφορία των αρμοδίων, της πολιτείας.

Επιτέλους, κύριε Υπουργέ, δεν μπορεί ν' απαντάτε στην επίκαιρη ερώτηση λέγοντας τι ισχύει με τους νόμους και τις αποφάσεις. Σας ερωτώ: Τι προτίθεται να κάνει το Υπουργείο για να εφαρμόσει τους νόμους και τα διατάγματα; Διαφορετικά, δεν υπάρχει λόγος να έχουμε νόμους και διατάγματα και υπουργεία. Δεν υπάρχει λόγος να εκδίδει η Βουλή νόμους για να προστατεύεται η φύση. Σε μία τέτοια περίπτωση ειλικρινά θα πρέπει να πούμε και σε αυτούς που καταστρέφουν και καταπατούν το νοτιότερο υδροβιότοπο της Ευρώπης, "ορίστε, κύριοι είμαστε ένα σκόρπιο μαγαζί, ελάτε κάντε ό,τι θέλετε. Αντλείστε νερά, αποξηράνετε λίμνη, καταλάβατε τη λίμνη", γιατί και αυτό συμβαίνει.

Εδώ δεν είναι μόνο ότι αντλείται το νερό από τη λίμνη. Μετά την αποστράγγιση της εισβάλλουν οι περίοικοι και καλλιεργούν το βυθό της, ισχυριζόμενοι -ακούστε, κύριοι συνάδελφοι- ότι έχουν τίτλους ιδιοκτησίας επί της λίμνης.

Επιτέλους, το Υπουργείο Περιβάλλοντος ας μην είναι Υπουργείο απραξίας σε τέτοια ζητήματα. Να τολμήσετε, κύριε Υπουργέ -αυτό ζητάω. Διαφορετικά θα αναγκαστώ και εγώ να απευθυνθώ ως απλός πολίτης στις Εισαγγελικές Αρχές. Επιτέλους, πρέπει να σταματήσει αυτό το αίσχος.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπ. ΠΕ.ΧΩ.Δ.Ε.:) Κύριε Πρόεδρε, το μόνο που έχω να προσθέσω είναι ότι πρώτον το Υπουργείο Περιβάλλοντος έδειξε και δείχνει το ενδιαφέρον του για όλους τους βιότοπους και για όλες τις ευαίσθητες περιοχές της Χώρας και για τη Λίμνη του Δύστου.

Το δεύτερο που θέλω να πω είναι πως το μόνο που μπορούμε να κάνουμε είναι οπωσδήποτε να ελέγξουμε την τήρηση των όρων που έχουν επιβληθεί από την έγκριση της μελέτης περιβαλλοντικών επιπτώσεων στην εν λόγω περιοχή.

'Ολα τα άλλα αφορούν άλλες υπηρεσίες, όχι κεντρικές, που εσείς γνωρίζετε. Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό 1268/26.5.97 επίκαιρη ερώτηση του Βουλευτή της Νέας Δημοκρατίας κ. Ηλία Βεζδρεβάνη προς τον Υπουργό Εθνικής 'Αμυνας, σχετικά με την κατάσταση που επικρατεί στην Αλβανία και τη λήψη μέτρων για την καλύτερη φύλαξη των συνόρων μας.

Η επίκαιρη ερώτηση έχει ως εξής:

"Τα τελευταία γεγονότα στην αναρχούμενη Αλβανία έχουν σοβαρότατες επιπτώσεις σ'ολόκληρη την Ελλάδα, αλλά ιδιαίτερα στις περιοχές που συνορεύουν με αυτήν.

Σελίδα 6945 

Στα Ελληνο-αλβανικά σύνορα οι αλβανικές συμμορίες αρπάζουν γιδοπρόβατα και πρόσφατα απήγαγαν και δύο Θεσπρωτούς από τη Σαγιάδα.

Δύο μόλις χιλιόμετρα από το νομαρχιακό κατάστημα στην Ηγουμενίτσα απήχθη αστυνομικός.

Στα χωριά Πλαταριά και Σύβοτα ξεφορτώθηκαν εκατοντάδες κιλά ινδικής κάναβης με αρκετά όπλα.

Στη Θεσπρωτική θαλάσσια περιοχή δολοφονήθηκε ως γνωστόν άνδρας του Λιμενικού.

Στο θαλάσσιο χώρο μεταξύ Κέρκυρας και Αλβανίας απήχθησαν ξένοι τουρίστες.

Τα ανωτέρω είναι μόνο μερικά από τα δραματικά γεγονότα που συνέβησαν στην περιοχή της Θεσπρωτίας και του Ιονίου Πελάγους και -όπως είναι φυσικόν- προκαλούν αισθήματα ανασφάλειας στην περιοχή.

Κατόπιν των ανωτέρω ερωτάται ο κύριος Υπουργός Εθνικής Αμύνης αν προτίθεται να διατάξει τη μετακίνηση δυο πολεμικών πλοίων στη θαλάσσια περιοχή μεταξύ Θεσπρωτίας-Κέρκυρας και Αλβανίας και την αποστολή δυο διμοιριών ανδρών των Καταδρομών στην περιοχή της Θεσπρωτίας, καθ'όσον τα μέχρι σήμερα ληφθέντα μέτρα δεν απέδωσαν και οι κάτοικοι των αναφερομένων περιοχών ευρίσκονται σε απόγνωση."

Ο Υφυπουργός Εθνικής 'Αμυνας κ. Δημήτριος Αποστολάκης έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ.Εθνικής Αμύνης): Κύριε Πρόεδρε, κύριοι συνάδελφοι, ο ερωτών κύριος συνάδελφος θέτει το ζήτημα της ασφαλούς φύλαξης των Ελληνοαλβανικών συνόρων και αφού παραθέτει ορισμένα πρόσφατα περιστατικά δράσεως κακοποιών στοιχείων στην περιοχή προτείνει συγκεκριμένα μέτρα τα οποία, όπως ισχυρίζεται, θα τονώσουν το ηθικό των κατοίκων της περιοχής.

Οφείλω να σημειώσω κατ' αρχήν ότι οι προτάσεις του κυρίου συναδέλφου παραβιάζουν ανοιχτές θύρες και αυτό γιατί η Κυβέρνηση είναι γνώστης του όλου θέματος και έχει μεριμνήσει και έχει λάβει όλα τα προσήκοντα μέτρα ώστε και αίσθημα ασφαλείας να εμπεδώσει στους κατοίκους της περιοχής και περιστατικά όπως τα προαναφερθέντα να μην εμφανισθούν και πάλι στο μέλλον.

Ειδικότερα για την προστασία της θαλάσσιας περιοχής της Θεσπρωτίας, Κέρκυρας και Αλβανίας το Πολεμικό μας Ναυτικό έχει τα εξής πλωτά μέσα: 'Ενα ναρκαλιευτικό και μία τορπιλάκατο που διατίθενται στην Κέρκυρα σε μόνιμη βάση και εναλλάσσονται με 24ωρες βάρδιες. Ομάδες βατραχανθρώπων εφοδιασμένες με ταχύπλοες πνευστές λέμβους που επιβαίνουν στα δυο πολεμικά που προανέφερα. Επί πλέον για την ασφάλεια της ίδιας περιοχής το Πολεμικό Ναυτικό διαθέτει δύο ναυτικά παρατηρητήρια τα οποία είναι εξοπλισμένα με ραντάρ ερεύνης επιφανείας και είναι διατεταγμένα κατά τέτοιο τρόπο ώστε να επιτηρούν όλη την περιοχή, στενό Κέρκυρας, θαλάσσια περιοχή των Διαποντίων νήσων.

Για την τόνωση του ηθικού των κατοίκων των Διαποντίων νήσων το Πολεμικό Ναυτικό προγραμματίζει κατά διαστήματα την παραμονή αυτών των πλοίων στα νησιά. Στα πλαίσια δε της γενικότερης επιτήρησης του Ιονίου, από το Μάρτιο του τρέχοντος έτους, ναυλοχούν στην Κέρκυρα μια φρεγάτα και μία πυραυλάκατος οι οποίες εκτελούν περιπολίες στην ευρύτερη περιοχή της Κέρκυρας και των απέναντι αλβανικών ακτών.

Ανεξάρτητα από τα προαναφερθέντα, σε πρόσφατη σύσκεψη με άλλους αρμοδίους φορείς, ΕΛ.ΑΣ., Λιμενικό Σώμα, η οποία έλαβε χώρα στο τέλος Μαίου, αποφασίστηκαν και νέα μέτρα. 'Ετσι το Πολεμικό Ναυτικό διέθεσε μία ομάδα ΟΥΚ -Ομάδα Υποβρυχίων Καταστροφών- με δικό της ταχύπλοο σκάφος ενώ από τις 30 Μαίου και μετά θα διαθέσει και μία κανονιοφόρο. Από πλευράς Στρατού Ξηράς για την αντιμετώπιση εισόδου αλβανών στην Ελληνοαλβανική μεθόριο εφαρμόζονται ειδικά σχέδια από την 8η και από την 15η μεραρχία, με βάση τα οποία έχουν εγκατασταθεί φυλάκια, ενέδρες, περίπολοι, σταθμοί ελέγχου κυκλοφορίας κλπ. Πρέπει δε να σημειωθεί ότι με την έναρξη της ένοπλης εξέγερσης στην Αλβανία το ΓΕΣ έλαβε αυξημένα μέτρα ασφαλείας στην Ελληνοαλβανική μεθόριο, όπως πύκνωση των οργάνων ασφαλείας των μονάδων, ενίσχυση με προσωπικό των μονάδων της 8ης μεραρχίας Πεζικού, μεταστάθμευση στην περιοχή της Ηπείρου ειδικών δυνάμεων, τήρηση σε ετοιμότητα ελικοπτέρου για διάθεσή του στην 8η μεραρχία.

Ακόμη πρέπει να αναφερθεί ότι από χθες έχει προωθηθεί στην περιοχή Φιλιατών λόχος της Β' Μοίρας Καταδρομών με επαύξηση των μέτρων ασφαλείας στο Νομό Θεσπρωτίας και ιδιαίτερα στην περιοχή Σαγιάδας.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βεζδρεβάνης έχει το λόγο.

ΗΛΙΑΣ ΒΕΖΔΡΕΒΑΝΗΣ: Κύριε Πρόεδρε, με υψηλό το αίσθημα ευθύνης εμφανίζω τα προβλήματα του λαού μέσω της διαδικασίας του Κοινοβουλευτικού Ελέγχου στην Εθνική Αντιπροσωπεία. 'Οταν μάλιστα, κύριε Υπουργέ, τα θέματα αφορούν το δικό σας Υπουργείο και το Υπουργείο Εξωτερικών, αυτό το αίσθημα ευθύνης είναι αυξημένο. Για παράδειγμα σας λέω ότι, ενώ στην τρέχουσα Σύνοδο έχω καταθέσει περί τις τριακόσιες ερωτήσεις, καμία δεν αφορά το δικό σας Υπουργείο. Αυτό δείχνει το αυξημένο αίσθημα ευθύνης έναντι του Υπουργείου Εθνικής Αμύνης και του Υπουργείου Εξωτερικών.

'Εφερα τη συζητουμένη ερώτηση γιατί έκρινα ότι η συζήτηση στην Εθνική Αντιπροσωπεία πρέπει να έχει και άλλους αποδέκτες. Θα έχει αποδέκτες τους ληστοσυμμορίτες της αλβανικής μαφίας η οποία λυμαίνεται το Θεσπρωτικό χώρο και έφερε το Θεσπρωτικό λαό σε τέτοιο σημείο, ώστε να μην αισθάνεται ασφαλής στον τόπο του.

Τα θέματα που ανέφερα είναι συγκεκριμένα: Ληστείες, απαγωγές Θεσπρωτών πολιτών, απαγωγές ξένων τουριστών, δολοφονία λιμενικού και εκατοντάδες κιλά χασίς και πολλά όπλα Καλάσνικωφ. Αυτά τα γεγονότα, κύριε Υπουργέ είναι μετά τη λήψη των εκτάκτων μέτρων τα οποία έχετε λάβει. Γι' αυτό έρχομαι με την παρούσα ερώτηση να επιστήσω την προσοχή σας και να ζητήσω πρόσθετα μέτρα ασφαλείας για το Θεσπρωτικό λαό και για τον ελληνικό τουρισμό που κινδυνεύει σε ολόκληρο το Ιόνιο μετά τις πράξεις της αλβανικής μαφίας στην περιοχή.

Χαίρομαι διότι μετά την ερώτηση λέτε πως έγινε χθες σύσκεψη και πήρατε αποφάσεις για την αποστολή ενός καταδρομικού -και σας ευχαριστώ. Εγώ ζητούσα δύο, στείλατε ένα, πολύ καλά κάνατε. Είπατε ακόμα ότι θα στείλετε από αύριο μία μοίρα Καταδρομέων στην περιοχή των Φιλιατών.

Είναι προς τιμήν σας, το αποδέχομαι, δεν ξέρω, όμως, αν φτάνει. Δώστε όμως, τη δυνατότητα στην περιοχή να αισθάνεται ασφαλής ούτως ώστε ο Θεσπρωτικός λαός να αισθάνεται ασφαλής ώστε να απασχοληθεί εν ειρήνη και ασφαλεία με τα ειρηνικά του έργα.

ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής 'Αμυνας έχει το λόγο.

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπ. Εθνικής 'Αμυνας): Δεν αμφιβάλλω για τους λόγους ανησυχίας σας, κύριε συνάδελφε. 'Ολοι ανησυχούμε και όλοι προσπαθούμε να βρούμε την καλύτερη λύση στο πρόβλημα. Πάντως τα μέτρα ασφαλείας έχουν αυξηθεί όχι μετά την ερώτησή σας, αλλά πολύ πριν έχουν γίνει συσκέψεις επί συσκέψεων και προσπαθούμε να δούμε τι μπορούμε να κάνουμε ούτως ώστε να απαλειφθούν αυτά τα φαινόμενα, γιατί πράγματι το πρόβλημα είναι πολύ σοβαρό.

Αντιμετωπίζουμε μια ολόκληρη "στρατιά", θα έλεγα, κακοποιών, εξοπλισμένων πλήρως, αδίστακτων και εμείς θα πρέπει να αντιπαρατάξουμε το νόμο,την τάξη και την ασφάλεια.

Πρέπει να σας πω ακόμα ότι χθες εστάλη όχι διμοιρία, αλλά ολόκληρος λόχος καταδρομών και ελπίζουμε πως τα τελευταία μέτρα που έχουν ληφθεί θα παγιώσουν το αίσθημα ασφαλείας.

Παρόλα αυτά, αν αποδειχθεί ότι τα μέτρα είναι ανεπαρκή και ατελέσφορα, θα λάβουμε και επιπλέον μέτρα, διότι αντιλαμβανόμαστε ότι δεν μπορεί οι κάτοικοι της περιοχής να μην έχουν το αίσθημα ασφαλείας που έχουν όλοι οι κάτοικοι στη Χώρα μας.

Πάντως να είσθε βέβαιος ότι, τόσο το Υπουργείο 'Αμυνας 

Σελίδα 6946 

όσο και η Κυβέρνηση ολόκληρη δείχνει ιδιαίτερη ευαισθησία και θα το αποδείξουμε αυτό με συγκεκριμένα μέτρα. Ευχαριστώ.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ). ΗΛΙΑΣ ΒΕΖΔΡΕΒΑΝΗΣ: Θα παρακαλέσω να μείνει ο λόχος και μετά την επίσκεψη του κυρίου Πρωθυπουργού που θα γίνει το Σάββατο.

ΠΡΟΕΔΡΕΥΩΝ (Νικόλαος Κατσαρός): Τρίτη στην ημερήσια διάταξη με αριθμό 1270/26-5-97 επίκαιρη ερώτηση είναι του Βουλευτή του Κομμουνιστικού Κόμματος Ελλάδος κ.Σταύρου Παναγιώτου προς τον Υπουργό Γεωργίας, σχετικά με τα μέτρα στήριξης των παραγωγών ρυζιού κ.λπ.

Η επίκαιρη ερώτηση σε περίληψη έχει ως εξής:

"Τεράστια προβλήματα στη διάθεση και στις τιμές διάθεσης έχουν δημιουργήσει οι αθρόες εισαγωγές ρυζιού στις χώρες της Ευρωπαϊκής 'Ενωσης από τις πρώην αποικίες τους.

Το πρόβλημα οξύνθηκε από την άρνηση της Κυβέρνησης να λειτουργήσει την παρέμβαση έστω και καθυστερημένα όπως προβλέπεται από το σχετικό κανονισμό (1-4-97), παρά το γεγονός ότι έγκαιρα είχε ζητηθεί από τις συνεταιριστικές οργανώσεις των ρυζοπαραγωγών και επίσημα είχε δεσμευτεί η Κυβέρνηση από τον προηγούμενο Δεκέμβρη με στόχο να υπονομεύσει τις κινητοποιήσεις τους.

Ερωτάται ο κύριος Υπουργός:

Τι μέτρα θα πάρει για να απορροφηθεί το ρύζι;

Γιατί δε λειτούργησε η παρέμβαση από 1-4-97 και πότε προβλέπεται να λειτουργήσει;

Με τι μέτρα θα στηρίξει το εισόδημα των ρυζοπαραγωγών που απειλείται από τα υπέρογκα πρόστιμα συνυπευθυνότητας και τις χαμηλές τιμές;".

Ο Υφυπουργός Γεωργίας κ.Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε και κύριοι συνάδελφοι, είμαι βέβαιος ότι, αν ήταν σήμερα να κάνει την επίκαιρη ερώτησή του ο αγαπητός συνάδελφος, δεν θα την έκανε, γιατί είχαμε σήμερα μία ουσιαστική συνάντηση με όλους τους παραγωγούς, τις ενώσεις και εκπροσώπους του νομού του, και με την παρουσία του και κουβεντιάσαμε αναλυτικά όλο το πρόβλημα που αφορά το ρύζι.

Το ρύζι υπάγεται σε κοινή οργάνωση αγοράς και αυτό σημαίνει ότι οποιαδήποτε μέτρα αφορούν την απορρόφηση του, θα πρέπει να λαμβάνονται μέσα σ'αυτά τα πλαίσια.

Το Υπουργείο Γεωργίας κινούμενο μέσα σ'αυτά τα πλαίσια, συνέβαλε στη λήψη μέτρων για την ανακούφιση της αγοράς, όπως η έκδοση εξαγωγικού διαγωνισμού ειδικού για τις πλεονασματικές ποικιλίες τύπου "'Ιντικα" που υπάρχουν σήμερα στην Ελλάδα. Στήριξε τις ρήτρες που έλαβε η Ευρωπαϊκή 'Ενωση για τις ανεξέλεγκτες εισαγωγές ρυζιών τύπου "'Ιντικα" από τις υπερπόντιες χώρες βάσει ειδικής συμφωνίας.

Με τη ρήτρα αυτή, περιορίζονται σημαντικά οι ανεξέλεγκτες ή με "λάθος" πιστωποιητικά εισαγόμενες ποσότητες ρυζιού, που κατακλύζουν και τη Χώρα μας.

'Ετσι, για πρώτη φορά φέτος, από διακόσιες χιλιάδες και πλέον, τόνους ρυζιού που προερχόταν από τις Αντίλλες και άλλες χώρες, περιορίστηκε αυτός ο όγκος για το 1997 στις εξήντα χιλιάδες τόννους περίπου, με πρόθεση - βούληση να βρούμε κοινές πολιτικές, με τα μέλη της Ε.Ε. για να εξαλειφθεί αυτή η πολιτική που καταδυναστεύει και ζημιώνει αφάνταστα τους παραγωγούς της Ευρώπης και κατ'επέκταση της Χώρας μας.

Σε ό,τι αφορά την εφαρμογή της νέας κοινής αγροτικής πολιτικής στον τομέα του ρυζιού, το Υπουργείο Γεωργίας για να προλάβει τα προβλήματα που πιθανόν θα δημιουργηθούν εάν ξεπεραστεί η μέγιστη εγγυημένη έκταση, εξέδωσε εγκύκλιο με την οποία προειδοποιούσε τους παραγωγούς να μην προχωρήσουν σε επέκταση της καλλιέργειας, ώστε να αποφευχθούν οι δυσανάλογες ποινές που προβλέπονται από τον Κανονισμό.

Σε ό,τι αφορά τα μέτρα που πρέπει να ληφθούν για την στήριξη του εισοδήματος των ρυζοπαραγωγών, η Κυβέρνηση βρίσκεται σε διαπραγματεύσεις για να διαμορφωθεί ο νέος Κανονισμός για το δεύτερο τετράμηνο.

Ρωτάτε, κύριε συνάδελφε, γιατί καθυστερήσαμε την παρέμβαση και δεν έγινε αυτή από 1.4.97. 'Ημουν και σήμερα στην συνάντηση που είχαμε αρκετά ειλικρινής και θέλω να είμαι και εδώ δημόσια, στο Ελληνικό Κοινοβούλιο. Υπήρξαν καθυστερήσεις. Υπήρξε γραφειοκρατία, την οποία έχουμε υπόψη μας. Προχωρήσαμε, όμως, και εκδώσαμε τις αναγκαίες εγκυκλίους, οι οποίες έχουν φθάσει σε όλες τις Νομαρχιακές Αυτοδιοικήσεις και τις αρμόδιες υπηρεσίες και ο οργανισμός παρέμβασης έχει το δικαίωμα να αγοράζει ρύζι, υπό την προϋπόθεση ότι πληρούνται, βεβαίως, οι ποιοτικές προδιαγραφές της Κοινότητας και η προσφερόμενη ποσότητα είναι τουλάχιστον είκοσι τόνοι.

Το μεγαλύτερο μέρος των ποσοτήτων ρυζιού βρίσκεται, σύμφωνα με πληροφορίες που έχουμε στα χέρια των εμπόρων, των αγροτικών συνεταιρισμών, αλλά και μεμονωμένων παραγωγών. Επειδή είναι η πρώτη φορά που επιχειρείται παρέμβαση στον τομέα του ρυζιού, οι υπηρεσίες μας έχουν καταβάλλει κάθε δυνατή προσπάθεια, ώστε να γίνει η εφαρμογή του μέτρου, χωρίς προβλήματα. Βεβαίως, προκηρύχθηκε διαγωνισμός για την ανάδειξη φορέων παρέμβασης, εξεύρεση αποθηκευτικών χώρων και εκδόθηκε σχετική διακήρυξη.

ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κύριε Υφυπουργέ, για το ζήτημα του ρυζιού έχουμε ξανασυζητήσει στις αρχές του χρόνου, στο τέλος του Γενάρη και σας είχαμε προειδοποιήσει για το πρόβλημα που πιθανόν να δημιουργηθεί. Η αιτία είναι γνωστή. Κατά την άποψη μας, η κυρία αιτία είναι οι αθρόες και ανεξέλεγκτες εισαγωγές ρυζιού από τις πρώην αποικίες, συγκεκριμένα τις Αντίλλες, το οποίο ρύζι στην συνέχεια βαφτίζεται κοινοτικό και διοχετεύεται στη δική μας αγορά.

Κατά κανόνα, πρόκειται για στόκ ποσότητες μερικών χρόνων και γι' αυτό ίσως είναι πολύ χαμηλότερη η τιμή. Φυσικά, στην εγχώρια αγορά στη συνέχεια διατίθεται σαν εγχώριο ρύζι. Δεν είναι βέβαια η μοναδική εισαγωγή. Και άλλα προϊόντα όπως μήλα από την Λατινική Αμερική, βαφτίζονται Ισπανικά, εισάγονται στην εσωτερική αγορά, με αποτέλεσμα η εγχώρια παραγωγή μας να σαπίζει στα ψυγεία.

Εσείς τότε μας διαβεβαιώνατε ότι η προστασία του αγρότη, όσον αφορά το ρύζι είναι εξασφαλισμένη. Δυστυχώς, όπως γνωρίζετε το 50% της παραγωγής ρυζιού στους κυριότερους νομούς δηλαδή το 50% στο Νομό Θεσσαλονίκης και το 30% στον Νομό Σερρών, εξακολουθεί να παραμένει απούλητη και υπήρχε πράγματι μεγάλη καθυστέρηση στην διακήρυξη. Η καθυστέρηση αυτή οφείλεται σε απειρία -δέχομαι την εξήγηση που μας δίνετε- πρόκειται για πρώτη φορά, αλλά το ζήτημα είναι να μην επαναληφθεί στο μέλλον.

Μελλοντικά νομίζω ότι σε δύο κατευθύνσεις πρέπει να παρθούν μέτρα. Η μία είναι στην προστασία της εγχώριας παραγωγής από αμφιβόλου προέλευσης αγροτικά προϊόντα και η δεύτερη στην έγκαιρη διακήρυξη για να αρχίσει έγκαιρα η παρέμβαση, διότι η καθυστέρηση έχει συνέπειες τόσο στις τιμές όσο και στην ποιότητα του ρυζιού.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Επειδή η αλληλοπληροφόρηση και για τους παραγωγούς των Σερρών και για τους παραγωγούς του ρυζιού και με τις εγκυκλίους που έχουμε στείλει, αλλά και με τις πολιτικές που εφαρμόζουμε τον τελευταίο καιρό, είναι δεδομένη, -είναι γνωστό και στον κύριο συνάδελφο- αρκούμαι να πω, ότι πολλές φορές και η πληροφόρηση και από την πλευρά των εμπλεκομένων δεν είναι η σωστή.

Τον Ιανουάριο, όπως αναφέρεται και από το συνάδελφο, πράγματι κουβεντιάσαμε το θέμα του ρυζιού, αλλά και η περιοχή Σερρών με τους εκπροσώπους της, αλλά και άλλες περιοχές μας διαβεβαίωναν σ' εκείνη την πλατιά σύσκεψη, ότι 

Σελίδα 6947 

δεν έχουμε πρόβλημα με τη συγκεκριμένη περιοχή σχετικά με τη διάθεση της παραγωγής ρυζιού.

Βεβαίως, τα πράγματα ήρθαν έτσι σήμερα, που χρειάζεται παρέμβαση. Πιστεύω, ότι με την πολιτική της παρέμβασης και εφόσον εξασφαλιστούν οι αναγκαίες συνθήκες αποθήκευσης και μία σειρά άλλες υποδομές, να μην υπάρξει πρόβλημα. Είναι μία εμπειρία για όλους μας τα νέα αυτά μέτρα που απαιτούνται να πάρουμε. Είναι επιπλέον πρόθεσή μας, να δώσουμε ουσιαστικές μάχες, να αποτρέψουμε τις εισαγωγές και να αποτρέψουμε την μετονομασία του ρυζιού των Αντιλλών, σε Ολλανδικό ρύζι, όπως επίσης να αποτρέψουμε ισπανικό ρύζι, το οποίο εισάγεται και αυτό από τρίτες χώρες σαν ρύζι ισπανικό, άρα σαν ρύζι ευρωπαϊκό, που έχει την ίδια μεταχείριση όπως και το ελληνικό, να κινείται στην αγορά της Ευρώπης.

Αυτά είναι θέματα για τα οποία πρέπει να δώσουμε μάχες. Κύριε συνάδελφε, είμαστε γνώστες του θέματος. Θα τις δώσουμε τις μάχες και βεβαίως, κρινόμαστε από το αποτέλεσμα. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Βουλευτής κ. Γκαλήπ Γκαλήπ, ζητεί από το Σώμα ολιγοήμερη άδεια απουσίας του στο εξωτερικό.

Εγκρίνει η Βουλή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή ενέκρινε.

Τέταρτη στην ημερήσια διάταξη είναι η με αριθμό 1274/26.5.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Φώτη Κουβέλη προς τον Υπουργό Υγείας και Πρόνοιας, σχετικά με τη δημιουργία τμήματος Εργοθεραπείας στο Γενικό Νοσοκομείο Αθηνών "ΓΕΩΡΓΙΟΣ ΓΕΝΝΗΜΑΤΑΣ", την αξιοποίηση του υπάρχοντος εξοπλισμού κ.λπ.

Η Επίκαιρη Ερώτηση του κ. Κουβέλη σε περίληψη έχει ως εξής:

"Στο Περιφερειακό Γενικό Νοσοκομείο Αθηνών "ΓΕΩΡΓΙΟΣ ΓΕΝΝΗΜΑΤΑΣ" λειτούργησε πρόγραμμα εκπαίδευσης εργοθεραπευτών για άτομα με κινητικά προβλήματα, που επιχορηγήθηκε από το Ευρωπαϊκό Κοινωνικό Ταμείο.

Το Νοσοκομείο απερρόφησε, στο διάστημα 1990-1994, περίπου σαράντα εκατομμύρια δραχμές. 

Αγοράσθηκαν τα κατάλληλα μηχανήματα από το εξωτερικό, διαμορφώθηκε ο σχετικός χώρος και το πρόγραμμα λειτούργησε με επιτυχία.

Μετά το πέρας του προαναφερομένου προγράμματος, ο χώρος και τα μηχανήματα παραμένουν αναξιοποίητα, χωρίς να έχουν ενταχθεί στη λειτουργία του Νοσοκομείου, με τη δημιουργία τμήματος εργοθεραπείας-αυτοεξυπηρέτησης ή μονάδα ημερήσιας αποκατάστασης των κινητικά αναπήρων, όπως άλλωστε έχει προταθεί και από οργανώσεως των ατόμων αυτών.

Η αξιοποίηση του υπάρχοντος εξοπλισμού είναι αναγκαία και πρέπει, μαζί με τον χώρο που λειτούργησε για το πρόγραμμα εκπαίδευσης εργοθεραπευτών, να ενταχθεί στη λειτουργία του νοσοκομείου με τη δημιουργία σχετικού τμήματος, με δεδομένη την αναγκαιότητά του, αφού είναι γνωστό ότι συνεχίζεται η φυγή -και μάλιστα αυξημένη- των κινητικά αναπήρων στο εξωτερικό για νοσηλεία σε κέντρα αποκατάστασης και εκπαίδευσης τους για αυροεξυπηρέτηση.

Ερωτάται ο κύριος Υπουργός

Πώς αντιμετωπίζει το ζήτημα αυτό και σε ποιες σχετικές ενέργειες προτίθεται να προβεί για να αξιοποιηθεί ο προαναφερόμενος εξοπλισμός και χώρος και να δημιουργηθεί τμήμα για κινητικά ανάπηρα άτομα".

Ο Υφυπουργός Υγείας Πρόνοιας κ. Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας, και Πρόνοιας): Κύριε Πρόεδρε, κυρίες και κύριοι συνάδελφοι, πράγματι στο Περιφερειακό Γενικό Νοσοκομείο Αθηνών "ΓΕΩΡΓΙΟΣ ΓΕΝΝΗΜΑΤΑΣ", λειτούργησε από το 1990 μέχρι το 1994 ένα ειδικό εκπαιδευτικό πρόγραμμα εργοθεραπευτών για άτομα με ειδικά προβλήματα και επιχορηγήθηκε από το Ευρωπαϊκό Κοινωνικό Ταμείο με σαράντα εκατομμύρια περίπου για τα χρόνια αυτά. Αγοράστηκαν τα κατάλληλα μηχανήματα από το εξωτερικό, διαμορφώθηκε ο χώρος και το πρόγραμμα λειτούργησε με επιτυχία.

Μετά το πέρας του παραπάνω προγράμματος, το Διοικητικό Συμβούλιο του νοσοκομείου υπέβαλε αίτημα σε μας για τη χρηματοδότηση και αποπεράτωση των εργασιών σε θέματα υποδομής του νοσοκομείου.

'Εχει χρηματοδοτηθεί ήδη το νοσοκομείο, εκτελούνται εργασίες αυτήν τη στιγμή και αυτή η δομή μαζί με το προσωπικό, που πρόκειται να προσληφθεί, εργοθεραπευτές και ιατρικό προσωπικό. -αυτό προβλέπεται στον τροποποιούμενο οργανισμό του νοσοκομείου- Θα ενταχθεί στο Τμήμα Φυσικής Ιατρικής και Αποκατάστασης, έτσι ώστε να λειτουργήσει, όχι σαν ξεχωριστό τμήμα, αλλά να ενταχθεί σαν λειτουργία σ' αυτό το τμήμα που σας είπα. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, έχουν περάσει τρία χρόνια από τότε που σταμάτησε το πρόγραμμα, διότι έληξε η διάρκειά του. 'Εχουν δαπανηθεί μεγάλα χρηματικά ποσά, κύριε Υπουργέ, -το γνωρίζετε- και επί τρία ολόκληρα χρόνια ο εξοπλισμός και ο χώρος μένουν αναξιοποίητα.

'Εχετε οχληθεί ως Υπουργείο και από γιατρούς, αλλά και από τις οργανώσεις των κινητικά αναπήρων και δεν έχετε κάνει τίποτα μέσα σ' αυτά τα τρία ολόκληρα χρόνια.

Οφείλω να σας πω, κύριε Υπουργέ, ότι σας έχω ρωτήσει και πάλι για το ίδιο θέμα και δε μου απαντήσατε. Και η σημερινή επίκαιρη ερώτηση έρχεται σύμφωνα με τον Κανονισμό της Βουλής, από την ώρα που δε δώσατε γραπτή απάντηση. Σήμερα δεν έχετε να προσθέσετε τίποτα καινούριο. Μιλάτε για κάποια ένταξη σε κάποιο πρόγραμμα, δε μου λέτε ποιο είναι το χρηματικό ποσό, το οποίο δίδεται, προκειμένου να αξιοποιηθεί ο μέχρι σήμερα ανεκμετάλλευτος χώρος και τα προβλήματα παραμένουν.

Γνωρίζετε επίσης πάρα πολύ καλά -και το λέω με την ευκαιρία αυτής της επίκαιρης ερώτησης- ότι οι κινητικά ανάπηροι συμπολίτες μας φεύγουν και πηγαίνουν στο εξωτερικό, γιατί το ΕΣΥ δεν τους προσφέρει εκείνες τις συνθήκες, που πράγματι χρειάζονται αυτοί οι άνθρωποι. Πρόκειται για μία αιμορραγία οικονομική, πρόκειται για μία εξαγωγή συναλλάγματος τεράστια και το Υπουργείο σας αρνείται να προχωρήσει σε συγκεκριμένα μέτρα. Αρνήθηκε, επί παραδείγματι, επί τρία ολόκληρα χρόνια να αξιοποιήσει χώρο, μηχανήματα και εργοθεραπευτές, προκειμένου οι κινητικά ανάπηροι να μείνουν στον τόπο τους, εδώ να θεραπευτούν και εδώ να βοηθηθούν. 

Ειλικρινά, δεν μπορώ να αντιληφθώ γιατί αυτή η εγκατάλειψη και του μηχανικού εξοπλισμού και του συγκεκριμένου χώρου. Υπάρχουν πληροφορίες, κύριε Υφυπουργέ, -και παρακαλώ ερευνήστε τη βασιμότητά τους- ότι τα μηχανήματα αυτά ήδη έχουν δεχθεί κάποιες μικρές καταστροφές από την αχρηστία και νομίζω ότι για όλα αυτά θα πρέπει να πάρετε άμεσα μέτρα, ώστε να προχωρήσει το πρόγραμμα, να δοθούν τα αναγκαία χρήματα, για να ενταχθεί αποτελεσματικά αυτό το τμήμα στη γενικότερη λειτουργία του νοσοκομείου "ΓΙΩΡΓΟΣ ΓΕΝΝΗΜΑΤΑΣ".

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Κύριε συνάδελφε, μου κάνει εντύπωση, γιατί δε σας απαντήσαμε στην ερώτηση, που είχατε υποβάλει. Ούτε καθυστερημένη απάντηση δεν πήρατε;

ΦΩΤΗΣ ΚΟΥΒΕΛΗΣ: 'Οχι.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Μου δίνεται η ευκαιρία να ξαναψαχτούμε στο Υπουργείο, να δούμε γιατί δεν απαντάνε οι υπηρεσίες.

Εκείνο που μπορώ να σας διαβεβαιώσω είναι: 

1. Το νοσοκομείο έχει χρηματοδοτηθεί με όλες τις αναγκαίες πιστώσεις για την ολοκλήρωση των εργασιών.

2. 'Εχουμε γνώση γι' αυτό που είπατε, ότι υπάρχει ένας κίνδυνος αχρήστευσης του εξοπλισμού. Δεν υπάρχει τέτοιος κίνδυνος. Το Δ.Σ. με διαβεβαίωσε ότι ο εξοπλισμός είναι σε

Σελίδα 6948 

καλή κατάσταση, παρακολουθείται και θα αξιοποιηθεί πλήρως και προχωρούμε και στην τροποποίηση του οργανισμού. Δυστυχώς δεν υπάρχουν στο Τμήμα της Φυσικής Ιατρικής και Αποκατάστασης θέσεις εργοθεραπευτών, ούτε το αναγκαίο ιατρικό προσωπικό. 

Προχωρούμε αυτήν την εποχή στην τροποποίηση του οργανισμού, στη σύσταση νέων θέσεων και εργοθεραπευτών και ιατρικού προσωπικού και θέλω να πιστεύω ότι θα έχει τελειώσει ο οργανισμός ταυτόχρονα με την ολοκλήρωση των έργων, έτσι ώστε να μπορούμε να προκηρύξουμε τις θέσεις και σύντομα με τις νέες διατάξεις, που θεσπίζουμε στο νομοσχέδιο, που πιστεύω να έρθει στο πρώτο τμήμα της Βουλής, να μπορέσουμε να στελεχώσουμε γρήγορα το τμήμα, που πράγματι το έχουμε πάρα πολύ ανάγκη σαν χώρα.

ΠΡΟΕΔΡΕΥΩΝ (Νικόλαος Κατσαρός): Η Πέμπτη στην ημερήσια διάταξη και τελευταία με αριθμό 1267/26.5.97 επίκαιρη ερώτηση είναι του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Υγείας και Πρόνοιας, Περιβάλλοντος-Χωροταξίας και Δημοσίων 'Εργων, σχετικά με την ολοκλήρωση κατασκευής της νέας πτέρυγας του Νοσοκομείου Βόλου, την ένταξη του έργου στις κοινοτικές επιχορηγήσεις κ.λπ., έχει ως εξής:

"Η ολοκλήρωση της νέας πτέρυγας του νοσοκομείου Βόλου, έργο του οποίου η μελέτη από το 1984 έγινε δεκτή από όλες τις κυβερνήσεις, έχει σταματήσει.

Δεν έχει ενταχθεί σε καμία κρατική χρηματοδότηση, δεν μπήκε σε πρόγραμμα του Β' Πακέτου Ντελόρ και συζητείται μόνο η ολοκλήρωση του πρώτου ορόφου, για να εγκατασταθούν τα εξωτερικά ιατρεία και οι διοικητικές υπηρεσίες, ενώ οι υπόλοιποι όροφοι θα μείνουν στα μπετά.

Ερωτάται ο κύριος Υπουργός

Γιατί το παραπάνω σημαντικό έργο ευρίσκεται εκτός οιασδήποτε κοινοτικής χρηματοδότησης, όταν οι κοινοτικές επιχορηγήσεις για την υγεία παρουσιάζουν πολύ μικρή απορροφητικότητα και ενώ πανελλαδικά ο μέσος όρος αριθμού κλινών είναι 5,1/1000 κατοίκους, στο Βόλο είναι 1,35/1000 κατοίκους."

Ο Υφυπουργός Υγείας Πρόνοιας κ. Σκουλάκης, έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ(Υφυπ. Υγείας και Πρόνοιας): Κύριε Πρόεδρε, κυρίες και κύριοι συνάδελφοι, πράγματι το νέο νοσοκομείο Βόλου παρουσιάζει προβλήματα από το ξεκινημά του. Δημοπρατήθηκε χωρίς να υπάρχουν οι αναγκαίες πιστώσεις και φθάσαμε εδώ που φθάσαμε, με τεράστια προβλήματα και καλείται σήμερα το Υπουργείο Υγείας και Πρόνοιας να βγάλει το φίδι από την τρύπα.

Εν πάση περιπτώσει, αυτήν τη στιγμή είναι σε εξέλιξη η πρώτη φάση του έργου και ελπίζω ότι ολοκληρώνεται τέλος του έτους. Είναι ένα έργο προϋπολογισμού ενάμισι δισεκατομμυρίου δραχμών. Για φέτος οι πιστώσεις ήταν πεντακόσια εκατομμύρια.

Πρόσφατα το Υπουργείο Υγείας και Πρόνοιας με πρότασή του στο Υπουργείο Εθνικής Οικονομίας ζήτησε την ένταξη της δεύτερης φάσης του έργου στο πρόγραμμα δημοσίων επενδύσεων. Το Υπουργείο Εθνικής Οικονομίας ενέταξε τη δεύτερη φάση αυτή στο πρόγραμμα δημοσίων επενδύσεων με τρία δισεκατομμύρια τριακόσια είκοσι πέντε εκατομμύρια, με πρόβλεψη για φέτος εξακόσια εκατομμύρια και δύο δισεκατομμύρια εφτακόσια είκοσι πέντε εκατομμύρια για το 1998.

Η δεύτερη φάση συμπεριλαμβάνει την αναμόρφωση και την επικυροποίηση της μελέτης εφαρμογής, την αποπεράτωση των χώρων στάθμευσης στα επίπεδα ένα και δυο, τους χώρους ηλεκτρομηχανολογικών εγκαταστάσεων με τον απαραίτητο μηχανολογικό εξοπλισμό, για λειτουργία του τμήματος της δεύτερης φάσης και μόνο. Περιλαμβάνει, επίσης, την κατασκευή όλου του επιπέδου, κεντρική είσοδος, εξωτερικά ιατρεία, αιμοδοσία, ακτινολογικό εργαστήριο, επείγοντα, κοινωνικές υπηρεσίες, φυσικοθεραπεία, κεντρικός διατμηματικός διάδρομος, όπως και την κατασκευή του περιβάλλοντος χώρου και της αυλής τροφοδοσίας των προσόψεων και τις μονώσεις των δωμάτων της προσθήκης. Αυτά περιλαμβάνει η δεύτερη φάση.

Το έργο, όπως ξέρετε, έχει ανατεθεί στην ΕΠΑΝΟΜ. Θα γίνει δημοπράτηση του έργου και εμείς εκφράζουμε την ευχή να μπορέσουν να απορροφήσουν τα εξακόσια εκατομμύρια για φέτος και μετά την ολοκλήρωση της δεύτερης φάσης βλέπουμε.

ΠΡΟΕΔΡΕΥΩΝ (Νικόλαος Κατσαρός): Ο κ. Καρατάσος έχει το λόγο.

ΓΕΩΡΓΙΟΣ ΚΑΡΑΤΑΣΟΣ: Κύριε Υφυπουργέ , πραγματικά δεν καταλαβαίνω πριν από σας, τα προηγούμενα χρόνια, ποιοι ήταν στην Κυβέρνηση.

'Ενα δημοσίευμα εδώ, δείχνει το τεράστιο πρόβλημα που υπάρχει στο νοσοκομείο του Βόλου. Τεράστιες ελλείψεις, λανθασμένες ενέργειες και ιστορίες νοσοκομειακής τρέλας καταγγέλλουν οι ιατροί εκεί. Ειλικρινά δεν μπορώ να καταλάβω την προχειρότητα, την έλλειψη προγραμματισμού στον ευαίσθητο χώρο της υγείας. Που στοχεύετε τέλος πάντων; Σε μια καλύτερη περίθαλψη για τον 'Ελληνα πολίτη ή την ιδιωτικοποίηση της υγείας;

Ας έρθουμε στο θέμα μας. Για τη νέα πτέρυγα του νοσοκομείου του Βόλου που θα καλύψει πραγματικές ανάγκες του νομού στον τομέα της υγείας, υπάρχει μελέτη από το 1984. Μέχρι σήμερα όχι μόνο το έργο δεν έχει ολοκληρωθεί, αλλά Υπουργός και Υφυπουργός εξαγγέλλουν τη δημοπράτηση τμήματος του έργου για εξωτερικά ιατρεία και διοικητικές υπηρεσίες.

Αυτά ήδη υπάρχουν και λειτουργούν στο ισόγειο. Ποιος ο λόγος να πάνε στον πρώτο όροφο; Η ολοκλήρωση της νέας πτέρυγας του νοσοκομείου είναι καθολική αξίωση των κατοίκων της περιοχής. Είναι έργο σημαντικό και, όμως, βρίσκεται εκτός οιασδήποτε κοινοτικής χρηματοδότησης. Σύμφωνα με τις δηλώσεις του κυρίου Υπουργού, δεν υπήρχαν χρήματα για τη χρηματοδότηση ενός τέτοιου σοβαρού έργου, αλλά ούτε και συμπεριλαμβανόταν στο Β' Πακέτο Ντελόρ. Αστεία δικαιολογία.

Και αν πράγματι είναι έτσι, ποιος φταίει γι' αυτό; Ποιος το έβγαλε και γιατί, ενώ είχε προταθεί το 1994 κατά προτεραιότητα από τη Νομαρχία Βόλου και την Περιφέρεια της Θεσσαλίας; 'Ηταν το μόνο συνεχιζόμενο νοσοκομειακό έργο, που αποκλείστηκε από το Β' Κοινοτικό Πλαίσιο Στήριξης. Τι εμποδίζει τη δυνατότητα να ξαναμπεί στα Κοινοτικά Προγράμματα, αφού είναι έτοιμες οι μελέτες τους;

Κύριε Υφυπουργέ, πολιτική βούληση δεν υπάρχει, προγραμματισμός δεν υπάρχει και ψάχνετε για δικαιολογίες. 'Εχουν περάσει δεκατρία χρόνια από τότε, που έγινε η μελέτη του έργου και το έργο δεν ολοκληρώθηκε.

Προτείνουμε να ενταχθεί στο Κοινοτικό Πλαίσιο Στήριξης, η β' φάση του έργου να περιλαμβάνει τη δημοπράτηση του συνόλου των οικοδομικών και ηλεκτρομηχανολογικών εργασιών, να μείνει για την τρίτη φάση ο ιατρικός και ξενοδοχειακός εξοπλισμός. Μόνο έτσι θα διασφαλιστεί η ολοκλήρωση του έργου. Και αν δεν μπορεί να ενταχθεί στην κοινοτική χρηματοδότηση με την αναθεώρηση του Β' Κοινοτικού Πλαίσιου Στήριξης, να χρηματοδοτηθεί από τις δημόσιες επενδύσεις.

Το Υπουργείο Υγείας, έχει δεσμευθεί να διαθέσει από τις δημόσιες επενδύσεις 3,3 δισ. σε δύο χρόνια. Το συνολικό κόστος του έργου, δεν ξεπερνά τα 6 δισ. Να δοθούν, λοιπόν, τα 6 δισ. σε τέσσερα χρόνια, ώστε να δημοπρατηθεί το σύνολο του έργου. Ετησίως 2 δισ. είναι μέσα στις δυνατότητες του Προγράμματος Δημοσίων Επενδύσεων, αρκεί να υπάρχει βούληση. 

Σε μια εποχή συνεχιζόμενης μονόπλευρης λιτότητας, είναι παραπάνω από επιβεβλημένο να διατίθεται οποιοδήποτε ποσόν χρειάζεται για το πολυτιμότερο αγαθό του λαού, την υγεία, ώστε να μην τρέχουν οι ασθενείς στα ιδιωτικά νοσοκομεία, με αποτέλεσμα να ξεπουλούν ό,τι έχουν φτιάξει όλα τα χρόνια στη ζωή τους.

ΠΡΟΕΔΡΕΥΩΝ (Νικόλαος Κατσαρός): O κύριος Υπουργός έχει το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): 'Ακουσα, αγαπητέ συνάδελφε, το κείμενο το οποίο μας 

Σελίδα 6949 

διαβάσατε, το είχα διαβάσει και εγώ, γιατί μου το είχαν στείλει. Τη δική σας άποψη δεν άκουσα. Εν πάση περιπτώσει, απ'ό,τι φαίνεται υιοθετείτε πλήρως το δημοσίευμα.

Δεν είναι έτσι τα πράγματα και εγώ μπορώ να σας πω, εκπροσωπώντας αυτήν τη στιγμή το Υπουργείο Υγείας και Πρόνοιας, ότι νοιώθω ικανοποιημένος, γιατί πριν δύο μήνες δεν είχαμε εξασφαλίσει πιστώσεις για συνέχιση του έργου. Και, όμως, παρά τη στενότητα, παρά τις δυσκολίες, καταφέραμε να εντάξουμε στο Πρόγραμμα Δημοσίων Επενδύσεων τη δεύτερη φάση του έργου, με προϋπολογισμό 3.350 εκατομμύρια.

Δε νομίζω ότι μπορούμε έτσι, με ένα δημοσίευμα, μετατρέποντάς το σε Επίκαιρη ερώτηση, να ισοπεδώσουμε μια προσπάθεια που γίνεται και εν πάση περιπτώσει, να δούμε πώς θα μπαλώσουμε μια κατάσταση, που ξεκίνησε πριν δέκα χρόνια. Δε θέλω να μπω σ'αυτά. Χωρίς να υπάρχουν οι απαραίτητες πιστώσεις, δημοπρατήθηκε το έργο. Δεν ξέρω αν έπρεπε να κατασκευαστεί ή όχι, δεν είναι της παρούσης.

Εν πάση περιπτώσει, εμείς από την πλευρά του Υπουργείου Υγείας και Πρόνοιας, κάνουμε ό,τι μπορούμε και μακάρι να απορροφήσουμε αυτά τα χρήματα, διότι δεν κατασκευάζουμε από την κορυφή, κατεβαίνοντας προς τα κάτω. Βεβαίως, θα κατασκευάσουμε τους κάτω ορόφους και βεβαίως, θα βελτιώσουμε τις παρεχόμενες υπηρεσίες και όταν ολοκληρωθεί η δεύτερη φάση, βλέπουμε. 

ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, δεν είναι μόνο το δημοσίευμα, είναι και...

ΠΡΟΕΔΡΕΥΩΝ (Νικόλαος Κατσαρός): Σας παρακαλώ, κύριε συνάδελφε, δεν έχετε δικαίωμα δευτερολογίας.

ΝΙΚΟΛΑΟΣ ΓΚΕΛΕΣΤΑΘΗΣ: Μη ξεχνάτε ότι είστε τριάμισι χρόνια Κυβέρνηση.

ΠΡΟΕΔΡΕΥΩΝ (Νικόλαος Κατσαρός): Κύριε Γκελεστάθη, και εσείς δεν έχετε το λόγο.

ΕΜΜΑΝΟΥΗΛ ΣΚΟΥΛΑΚΗΣ (Υφυπ. Υγείας και Πρόνοιας): Τα επόμενα τριάμισι χρόνια, θα τα λύσουμε όλα.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.

Σελίδα 6950 

 

ΠΡΟΕΔΡΕΥΩΝ (Νικόλαος Κατσαρός): Κύριοι Βουλευτές, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συνέχιση της συζήτησης επί των άρθρων και του συνόλου του σχεδίου νόμου: "Ποινική ευθύνη των Υπουργών".

Χθες, ψηφίστηκε το νομοσχέδιο επί της αρχής. 'Εμειναν οι δευτερολογίες, η δευτερολογία του κυρίου Yπουργού, των Εισηγητών και των Βουλευτών, οι οποίοι ήταν παρόντες. Παρόντες ήταν ο κ. Σπυριούνης, ο κ.Ανδρεουλάκος και ο κ.Παυλόπουλος.

ΑΝΝΑ ΜΠΕΝΑΚΗ-ΨΑΡΟΥΔΑ: Και οι Εισηγητές.

ΠΡΟΕΔΡΕΥΩΝ (Νικόλαος Κατσαρός): Και οι Εισηγητές, το είπα.

Στη Διαρκή Κοινοβουλευτική Επιτροπή τα άρθρα συζητήθηκαν σε τρεις ενότητες: Η πρώτη ενότητα είναι τα άρθρα 1 έως 4 του πρώτου κεφαλαίου, η δεύτερη ενότητα είναι τα άρθρα 5 έως 10 του δευτέρου κεφαλαίου και η τρίτη ενότητα είναι τα άρθρα 11 έως 21 του τρίτου κεφαλαίου.

Επίσης, θέλω να σας πληροφορήσω ότι υπάρχουν και τρεις εμπρόθεσμες τροπολογίες Βουλευτών.

Χθες το βράδυ συμφωνήσαμε στην πρώτη ενότητα και ειδικά στο άρθρο 1 να δευτερολογήσουν εκείνοι τους οποίους αναφέραμε και να προστεθούν στο χρόνο τους και άλλα πέντε λεπτά. Βεβαίως, για τους Εισηγητές θα υπάρξει και κάποια σχετική ανοχή.

Συμφωνείτε, κύριε Υπουργέ;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Βεβαίως.

ΠΡΟΕΔΡΕΥΩΝ (Νικόλαος Κατσαρός): Επομένως, συμφωνείτε να συζητήσουμε το νομοσχέδιο σε ενότητες;

ΕΥΑΓΓΕΛΟΣ ΣΤΑΪΚΟΣ: Βεβαίως, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Συμφωνείτε.

Εισερχόμαστε στη συζήτηση της πρώτης ενότητας από το άρθρο 1 έως και 4 με τις δευτερολογίες, επί της αρχής όπως είπαμε, των Εισηγητών και των Βουλευτών, οι οποίοι παρίσταντο.

Ο Εισηγητής του ΠΑ.ΣΟ.Κ., κ. Στάϊκος, έχει το λόγο.

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, δε θα δευτερολογήσω, δεδομένου ότι δε θα προσφέρω τίποτα το ιδιαίτερο με τη δευτερολογία μου, αφού ό,τι είχα να πω, το είπα στην πρωτολογία μου και θεωρώ ότι το θέμα έχει εξαντληθεί.

Με το άρθρο 1 καταργούνται τα ιδιώνυμα υπουργικά αδικήματα. 'Επρεπε να γίνει αυτό, κύριε Πρόεδρε, δεδομένου ότι είναι γνωστό ότι στον Ποινικό Κώδικα όλα τα εννοιολογικά στοιχεία προσδιορίζονται με πληρότητα και σαφήνεια. Αντίθετα στο νομοθετικό διάταγμα 802 υπήρχε μία αοριστία και έτσι μπορούσε ο κάθε Υπουργός για οποιαδήποτε παράβαση της εννόμου τάξεως να είναι κατηγορούμενος. 

Συνεπώς, ορθώς καταργήθηκε και αντικαταστάθηκε το άρθρο 1 και έτσι πλέον οι Υπουργοί για τα αδικήματα που διαπράττουν θα υπάγονται στις ουσιαστικές διατάξεις του Ποινικού Δικαίου, όπως όλοι οι 'Ελληνες πολίτες, χωρίς καμία εξαίρεση, χωρίς καμία διάκριση, με μόνη διαφορά την επαύξηση του ορίου της ποινής, όπως προβλέπεται για τους δημοσίους υπαλλήλους.

Η κατάργηση αυτής της διάταξης χαιρετίστηκε απ' όλες τις Πτέρυγες της Βουλής και νομίζω ότι εκεί βρίσκεται και η ουσία του όλου νομοσχεδίου.

Το άρθρο 2 αναφέρεται στα πλημμελήματα και τα κακουργήματα που τελούνται από τον Υπουργό κατά την άσκηση των καθηκόντων του και σύμφωνα με τις διατάξεις του νόμου αυτού υπάγονται στις κοινές, ποινικές όπως είπα προηγούμενα, ουσιαστικές διατάξεις. Με μία εξαίρεση όμως, ότι αυτά που τελούνται εκτός των υπουργικών καθηκόντων δεν υπάγονται στις διατάξεις των τροποποιούμενων νομοσχεδίων.

Το άρθρο 4 αναφέρεται, κύριε Πρόεδρε, στην παραγραφή. 'Εγινε πολύ συζήτηση χθες για την παραγραφή. Υποστηρίχθηκε ότι οι υπουργοί πρέπει να υπάγονται στις κοινές διατάξεις περί παραγραφής, του κώδικα ποινικής Δικονομίας με το συζητούμενο νομοσχέδιο καθιερώνεται σύντομη παραγραφή, με τη παρατήρηση ότι έχουμε μία αύξηση από τέσσερα σε πέντε χρόνια. Αυτή η σύντομη παραγραφή δεν καθιερώθηκε για να τύχουν ειδικής μεταχείρισης οι Υπουργοί κατά την παράβαση των καθηκόντων τους -όταν τελούν, δηλαδή, αδικήματα- αλλά το σκεπτικό είναι ότι δεν μπορεί ένας Υπουργός να τελεί συνεχώς υπό τη δαμόκλειο σπάθη κάποιας εκκρεμούς ποινικής δίκης. Δηλαδή, δεν μπορεί επ' άπειρον να διαιωνίζεται αυτή η κατάσταση και ο Υπουργός να είναι "εσαεί" κατηγορούμενος.

Η παραγραφή αρχίζει από την ημέρα που τελέστηκε η πράξη- αναστέλλεται καθ' όλην τη διάρκεια της βουλευτικής περιόδου στην οποία τελέστηκε . Νομίζω ότι το διάστημα είναι αρκετό για να λήξει μία εις βάρος του κατάσταση, να έχει ξεκαθαρίσει μία εκκρεμής σε βάρος του ποινική δίωξη.

Αυτά ήθελα να παρατηρήσω, κύριε Πρόεδρε. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Εισηγητής της Νέας Δημοκρατίας κ. Μαρκογιαννάκης έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, η Νέα Δημοκρατία έκανε μια καλόπιστη κριτική στο νομοσχέδιο και αντελήφθη καλώς ο κύριος Υπουργός ότι όλες εκείνες τις διατάξεις, οι οποίες βρίσκουμε ότι πραγματικά εκσυγχρονίζουν το νομοθετικό πλαίσιο που αφορά τη δίωξη και εκδίκαση παραπτωμάτων, αδικημάτων Υπουργών, τις υιοθετήσαμε και τις χειροκροτήσαμε.

Επισημάναμε, όμως, τρία -τέσσερα σημεία, τα οποία μας βρίσκουν απόλυτα αντίθετους. Και μας βρίσκουν απόλυτα αντίθετους και εξ' απόψεως ουσίας, αλλά και διότι υπάρχει συνταγματικό θέμα, όπως όχι μόνο εμείς υποστηρίζουμε, αλλά και η αρμόδια Επιστημονική Υπηρεσία της Βουλής.

Θέλω να παρατηρήσω, κύριε Υπουργέ, ότι κάνατε μια τοποθέτηση, περί πολλών ομιλήσατε, αναφερθήκατε, όπως αρέσκεσθε να το κάνετε, στις δίκες των τελευταίων τεσσάρων - πέντε ετών στο Ανώτατο Ειδικό Δικαστήριο, στις διώξεις και όλα τα σχετικά, είπατε πολλά πράγματα, αλλά σ' αυτά τα συγκεκριμένα θέματα, τα οποία θίξαμε και τα οποία είναι και τα κυριότερα του νομοσχεδίου, δεν αναφερθήκατε.

Θα παρακαλούσα πάρα πολύ, τουλάχιστον τώρα που θα κάνουμε και συζήτηση επί των άρθρων να κάνετε μια τοποθέτηση και να απαντήσετε στα προβλήματα αυτά, τα οποία επισημαίνουμε και να μας πείτε, πώς εσείς, τουλάχιστον το συνταγματικό πρόβλημα το οποίο σαφώς καταφαίνεται ότι υπάρχει σε δυο τρεις διατάξεις- το ξεπερνάτε. Εάν έχετε κάποια γνωμοδότηση κάποιων καθηγητών ή οποιουδήποτε άλλου, που σας λένε ότι δεν είναι σωστή η άποψή μας να την ακούσουμε..

'Ερχομαι τώρα στην πρώτη ενότητα.'Οσον αφορά το άρθρο 1, με το οποίο καταργείται αυτό το περίφημο ιδιώνυμο, για το οποίο έχει γίνει κουβέντα για την αντισυνταγματικότητά του και τα σχετικά, συμφωνούμε απόλυτα. Πράγματι, ήταν μια γενική διάταξη, η οποία δημιουργούσε προβληματα και θα μπορούσε να φέρει στη θέση του ποινικού κατηγορούμενου οποιονδήποτε Υπουργό, για παράβαση οποιουδήποτε νόμου ή οποιασδήποτε απόφασης. 

Συμφωνούμε, λοιπόν, με τη ρύθμιση την οποία μας φέρνετε και απ' αυτό φαίνεται και η καλοπιστία μας, δηλαδή, το πόσο επικροτούμε και εμείς τις σωστές ρυθμίσεις και διατάξεις.

Επίσης, το άρθρο 2 και ειδικότερα η παρ.2, με την οποία πλέον θεσμοθετείται η συνεκδίκαση της κατηγορίας του Υπουργού με τους συμμετόχους μας, βρίσκει συμφώνους και χαιρόμαστε, διότι είχατε αντίθετη ρύθμιση και ακούσατε τις δικές μας απόψεις στη Διαρκή Επιτροπή. 

'Οπως θυμάστε πολύ καλά λέγατε ότι δικάζεται κεχωρισμένως. 'Ηταν η συμβουλή σας και υποθέτω ότι το διαβάσατε το νομοσχέδιο, πριν το φέρετε στη Βουλή. 

'Ερχομαι στο άρθρο 3, με το οποίο επεκτείνετε το θεσμό της ασυλίας στον Υπουργό μη Βουλευτή. 

Κύριε Υπουργέ, εμείς δεν έχουμε τίποτε με τον Υπουργό, ο οποίος δεν είναι Βουλευτής, δεν έχουμε τίποτε με το πρόσωπο. Μη νομίζετε ότι επειδή υπάρχουν κάποιοι Υπουργοί τώρα ή υπήρχαν στο παρελθόν ή θα υπάρχουν στο μέλλον, 

Σελίδα 6951 

οι οποίοι δεν είναι Βουλευτές, υπάρχει για μας οποιοδήποτε πρόβλημα.

Δεν μπόρεσα να καταλάβω αυτήν την περίεργη αντιδιαστολή την οποία κάνατε και είπατε "ξέρετε ο θεσμός της ασυλίας δεν προστατεύει το Βουλευτή, αλλά το θεσμό του Βουλευτή". Σα να μην είναι ο Βουλευτής φορέας κάποιου θεσμού.

Εδώ, λοιπόν, τι λέτε; Λέτε ότι για τον Υπουργό, ο οποίος θα διαπράξει κάποιο αδίκημα έξω από τα καθήκοντά του, προκειμένου να διωχθεί και να υπαχθεί στα κοινά δικαστήρια, όχι στην ειδική διαδικασία, η οποία θεσμοθετείται με το νομοσχέδιο το οποίο συζητούμε, πρέπει γι' αυτόν να εφαρμοστούν οι περί ασυλίας διατάξεις. Δε συλλαμβάνεται χωρίς άδεια της Βουλής, ούτε διώκεται.

Σας επισημαίνεται και από την Επιστημονική Υπηρεσία ότι είναι αντισυνταγματικό. Το άρθρο 62, το οποιο προβλέπει την ασυλία του Βουλευτή, ομιλεί για το Βουλευτή. Δεν ομιλεί για τον πολιτικό και δεν ομιλεί για τον Υπουργό. Πώς να το κάνουμε;

Θα ήθελα στη συνέχεια την άποψή σας, για να δούμε πώς ερμηνεύεται στη σχετική διάταξη αυτό το πρόβλημα. Το να ωραιολογούμε και να φιλολογούμε και να εμφανιζόμαστε ευχάριστοι και να λέμε "γιατί τους ανθρώπους να μη τους προστατεύει και αυτούς ο νομοθέτης" είναι ωραία πράγματα. Αλλά πώς ξεπερνιούνται τα νομικά προβλήματα, τα οποία υπάρχουν; Διότι θα σας έλθει, κύριε Υπουργέ, κάποιος εισαγγελεύς, ο οποίος θα στείλει ένα Υπουργό δι' απ' ευθείας κλήσεως στο ακροατήριο, θα παρακάμψει τη Βουλή -και ενδεχομένως να το κάνει σωστά- οπότε δεν ξέρω ποια θα είναι η αντίδραση.

Και έρχομαι στο άρθρο 4, με το οποίο έχουμε αυτήν την ειδική πλέον παραγραφή των πέντε ετών, για τα πάσης φύσεως αξιόποινα αδικήματα των Υπουργών είτε είναι πλημμελήματα είτε είναι κακουργήματα.

Κύριε Υπουργέ, δεν είναι θέμα Δαμόκλειας Σπάθης και διαρκούς διασυρμού ενός Υπουργού. Είναι θέμα έξωθεν καλής μαρτυρίας του πολιτικού κόσμου. Αυτήν τη στιγμή ακούγεται προς τα έξω ότι φτιάχνουμε ένα νόμο με τον οποίο ένα κακούργημα το οποίο θα διαπραχθεί από έναν Υπουργό παραγράφεται μέσα σε πέντε χρόνια και ένα άλλο κακούργημα το οποίο θα διαπραχθεί από έναν απλό πολίτη παραγράφεται σε είκοσι χρόνια, σε είκοσι τρία χρόνια ενδεχομένως. Δεν είναι ίση μεταχείριση αυτή των πολιτών από το νομοθέτη. Υπάρχει έντονο πρόβλημα. Ενώ επικαλείσθε εδώ το να μην επικρέμαται επί μακρόν η Δαμόκλειος Σπάθη στο κεφάλι του Υπουργού, κάνετε το εξής λάθος: Εάν έχει ασκηθεί δίωξη και έχει παραπεμφθεί στο ακροατήριο, που σημαίνει πως τουλάχιστον αποχρώσες ενδείξεις υπάρχουν, δεν πρόκειται περί Δαμόκλειας Σπάθης, αλλά πρόκειται περί εκκαθάρισης υποθέσεως. Και ας τραβήξει σε χρόνο, όσο χρειάζεται, αρκεί να ξεκαθαρίσει η υπόθεση. Τουναντίον, μ' αυτήν την πενταετή παραγραφή, την οποία καθιερώνετε και αφαιρείτε την αποσβεστική προθεσμία μέσα στην οποία θα κινηθεί η δίωξη, όπως ίσχυε μέχρι σήμερα, πράγματι επί μακρόν επικρέμαται πλέον η Δαμόκλεια Σπάθη στο κεφάλι ενός Υπουργού, που μπορεί να διωχθεί μετά από τρία ή τέσσερα χρόνια.

Εμείς, λοιπόν, εκείνο το οποίο υποστηρίζουμε ότι είναι πιο σωστό, είναι να αφήσετε τη διάταξη ως έχει και το πολύ να προσθέσετε άλλη μία σύνοδο της Βουλής μέσα στην οποία θα κινηθεί η δίωξη, μέσα στην οποία θα γίνει η παραπομπή και από κει και ύστερα μπορούμε να περιμένουμε μέχρις ότου εκδικαστεί η υπόθεση. Η ειδική αυτή παραγραφή μας βρίσκει αντίθετους. Ως εκ τούτου τα μεν άρθρα 1 και 2 τα ψηφίζουμε, τα άρθρα 3 και 4 τα καταψηφίζουμε.

ΠΡΟΕΔΡΕΥΩΝ (Νικόλαος Κατσαρός): Ο Εισηγητής του Κ.Κ.Ε. κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: 'Εγινε πολλή συζήτηση χθες για την προστασία της τιμής του πολιτικού κόσμου. Βεβαίως, ένας νόμος περί ευθύνης Υπουργών, που θα κινείται μέσα σε σωστά πλαίσια, για τα οποία ήδη αναφερθήκαμε, μπορεί να συμβάλει στην καθιέρωση των κανόνων της διαφάνειας. Είναι, όμως, άλλο ζήτημα αυτό και άλλο ζήτημα η αποκατάσταση της τιμής και της αξιοπιστίας του πολιτικού κόσμου, έτσι όπως τουλάχιστον το εννοούν ορισμένοι.

Για παράδειγμα, τι αξιοπιστία μπορεί να έχει ένας πολιτικός, ο οποίος άλλα υπόσχεται στο Λαό, για να υφαρπάξει την ψήφο του και άλλα κάνει, όταν πλέον έρχεται στην Κυβέρνηση, που κινείται σε εντελώς διαφορετική κατεύθυνση. Μοιραία θα γίνει και αναξιόπιστος και, βεβαίως, καλά θα κάνει ο Λαός να γυρίσει τις πλάτες του σε τέτοιου είδους ενέργειες. 'Η για να το πούμε με άλλα λόγια, τι είδους αξιοπιστία και ποια ηθική δικαίωση μπορεί να έχει μία πολιτική, η οποία παίρνει από τους πολλούς για να δώσει στους λίγους; 

Τα αναφέρω αυτά, γιατί η αξιοπιστία του πολιτικού κόσμου, η αξιοπιστία των πολιτικών, δεν καθιερώνεται με νόμους και με αποφάσεις. Η αξιοπιστία του καθενός κρίνεται και από το τι λέει, αλλά προπαντός από το τι κάνει, από το τι στάση κρατά στα διάφορα προβλήματα της Χώρας μας και του Λαού μας.

Μπήκε ένα θέμα κυρίως από την Πλευρά της Νέας Δημοκρατίας, αλλά όχι μόνο, όσον αφορά τη συνταγματικότητα των διατάξεων με τις οποίες καθιερώνεται ή τουλάχιστον προτείνεται να καθιερωθεί -όπως προτείνουμε εμείς- ειδική πλειοψηφία, όσον αφορά την παραπομπή. Και αναφέρθηκε ότι μια τέτοια διάταξη είναι αντισυνταγματική, έρχεται σε αντίθεση με το Σύνταγμα.

Το θέμα αυτό έχει δύο πλευρές. Η πρώτη πλευρά, όσον αφορά τη λεγόμενη αντισυνταγματικότητα των διατάξεων. Πραγματικά στο Σύνταγμα υπάρχουν διατάξεις, οι οποίες θεσπίζουν ειδική Πλειοψηφία για ορισμένες αποφάσεις, αλλά πουθενά, όμως, το Σύνταγμα δε λέει ότι πέραν αυτών των περιπτώσεων δεν επιτρέπεται να καθιερωθεί σε άλλα θέματα ειδική πλειοψηφία.

Aυτός που έχει στοιχειώδεις γνώσεις νομικής, αντιλαμβάνεται ότι αν ο συνταγματικός νομοθέτης ήθελε να εμποδίσει την καθιέρωση ειδικής πλειοψηφίας σε άλλα ζητήματα, θα το ανέφερε ρητά. Να πω ένα παράδειγμα: Ο νόμος για τα σωματεία, είναι κανόνας δημοσίας τάξεως, όπως χαρακτηρίζεται στη νομική επιστήμη. Δεν μπορεί να γίνει τροποποίηση του σωματείου, χωρίς να υπάρχει απόφαση με την πλειοψηφία των 2/3. Δεν εμποδίζει, όμως, πουθενά ο νόμος τα καταστατικά, να επιβάλουν τέτοια ειδική πλειοψηφία και σε μια σειρά άλλα ζητήματα.

Συνεπώς δεν υπάρχει κανένα θέμα αντισυνταγματικότητας αυτής της διάταξης. 'Αλλος είναι ο λόγος, κατά τη γνώμη μας, για τον οποίο προβάλλεται αυτός ο ισχυρισμός. Είναι η δεύτερη πλευρά την οποία θέλουμε να σχολιάσουμε, είναι η πολιτική πλευρά του ζητήματος.

Η Νέα Δημοκρατία περισσότερο ανοικτά, το ΠΑ.ΣΟ.Κ. με κάποιο άλλο τρόπο, δε θέλουν την ειδική Πλειοψηφία για έναν απλό λόγο, γιατί θέλουν ουσιαστικά να έχουν τα χέρια τους λυμένα να αποφασίζουν τα ζητήματα αυτά, σύμφωνα κάθε φορά με τις δικές τους επιλογές. Δε θέλουν τέτοιου είδους δεσμεύσεις. Η Νέα Δημοκρατία το λέει περισσότερο ανοικτά, το ΠΑ.ΣΟ.Κ. μας μιλάει για ειδική πλειοψηφία, η οποία, όμως, αν δεν επιτευχθεί, πάμε πάλι στην απόλυτη πλειοψηφία, δηλαδή αναιρείται η πρώτη διάταξη.

'Οσον αφορά τα άρθρα της ενότητας για τα οποία συζητάμε: Αναφερθήκαμε ήδη στη συμφωνία μας για την κατάργηση των ιδιώνυμων υπουργικών αδικημάτων, έτσι ώστε και οι Υπουργοί να διώκονται με τους κανόνες του κοινού Ποινικού Δικαίου, όπως όλοι οι 'Ελληνες πολίτες, για τα αδικήματα τα οποία διαπράττουν κατά την άσκηση των καθηκόντων τους, με την επαύξηση μόνο των ανωτάτων ορίων των ποινών.

Συμφωνούμε επίσης και με το άρθρο 2, που ορίζει ότι με τις διατάξεις αυτές δικάζονται μόνο τα πλημμελήματα ή τα κακουργήματα που διαπράττονται κατά την άσκηση των καθηκόντων των Υπουργών, όπως επίσης και με τη συμπαραπομπή των συμμετόχων στο Ειδικό Δικαστήριο.

Στο άρθρο 4, θα ήθελα να σταθώ λίγο: 'Εγινε πολύ συζήτηση για την παραγραφή. Χθες, στην ομιλία μας επί της αρχής, βάλαμε τα πλαίσια στα οποία βλέπουμε το ζήτημα της παραγραφής. Πρέπει να υπάρχουν κατά τη δική μας άποψη

Σελίδα 6952 

τέτοιες διατάξεις, που από τη μια μεριά θα αποκλείουν τη σύντομη παραγραφή, δηλαδή το κουκούλωμα των υποθέσεων και από την άλλη πλευρά, να μην κρατούν εσαεί πολιτικό όμηρο το πολιτικό πρόσωπο το οποίο διώκεται.

'Ετσι όπως είναι διατυπωμένο το άρθρο, νομίζουμε ότι δε δίνει λύση. Συμφωνούμε με την πενταετή παραγραφή. Στη συζήτηση στην αρμόδια Επιτροπή είχαμε αναφέρει την άποψή μας, ότι πρέπει να υπάρξει αποσβεστική προθεσμία εντός της οποίας πρέπει να ασκηθεί η ποινική δίωξη. Συμφωνούμε με την αναστολή όσο διαρκεί η βουλευτική περίοδος κατά την οποία διαπράττεται το αδίκημα. Πιστεύουμε ότι πρέπει να υπάρχει, όμως, μια αποσβεστική προθεσμία για την άσκηση της δίωξης και είχαμε αναφερθεί στις δύο συνόδους.

Βελτιώνοντας την πρότασή μας αυτή ακόμα περισσότερο, με στόχο να γίνει πιο αποτελεσματική, παίρνοντας υπόψη και τις εμπειρίες του παρελθόντος, για τις οποίες αναφέρθηκε χθες και ο Κοινοβουλευτικός μας Εκπρόσωπος και ιδιαίτερα της περιόδου 1989, λέμε η ποινική δίωξη να ασκηθεί εντός αποσβεστικής προθεσμίας δύο ετών από τη λήξη της βουλευτικής περιόδου εντός της οποίας τελέσθηκε το αδίκημα.

Τρίτο ζήτημα, να υπάρχει αναστολή της παραγραφής και για όσο χρόνο διαρκεί η κύρια διαδικασία μέχρι να εκδοθεί αμετάκλητη απόφαση.

Πιστεύουμε ότι με τις διατάξεις αυτές, μπαίνουν τα σωστά πλαίσια, έτσι ώστε να αποφεύγεται και η σύντομη παραγραφή, αλλά και να μην βρίσκονται τα πολιτικά πρόσωπα σε καθεστώς πολιτικής ομηρίας.

ΠΡΟΕΔΡΕΥΩΝ (Νικόλαος Κατσαρός): Ο κ. Κουβέλης Κοινοβουλευτικός Εκπρόσωπος του Συνασπισμού της Αριστεράς και της Προόδου, έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, δε θα επαναλάβω τα όσα χθες ανέφερα όταν είχαμε τη συζήτηση επί της αρχής του νομοσχεδίου. Είπα, όμως, χθες, κύριε Πρόεδρε, ότι όποιες θετικές διατάξεις διαπιστώσουμε ότι υπάρχουν, θα τις υπερψηφίσουμε. Και θεωρώ, κύριε Υπουργέ, ότι είναι ορθή η διάταξη του άρθρου 1 καθώς και η διάταξη του άρθρου 2. Εξακολουθώ να έχω την άποψη και δεν έχω πεισθεί περί του αντιθέτου, ότι είναι αντισυνταγματική η ρύθμιση με την οποία διευρύνεται η Βουλευτική ασυλία και καλύπτει πλέον και τον Υπουργό που δεν είναι Βουλευτής. Νομίζω ότι είναι ένα σημαντικό θέμα και επαναλαμβάνω, κύριε Πρόεδρε, ότι αντιλαμβάνομαι το πραγματικό μέρος της υπόθεσης, ότι ένας εξωκοινοβουλευτικός Υπουργός και ένας Υπουργός Βουλευτής είναι δυνατόν να έχουν άνιση μεταχείριση, διαφορετική ακριβέστερα μεταχείριση, αλλά έτσι πρέπει να πορευθούμε στο βαθμό που το Σύνταγμα δεν επιτρέπει τη διεύρυνση της Βουλευτικής ασυλίας και την κάλυψη με αυτήν και του Υπουργού που δεν είναι Βουλευτής.

Συμφωνώ, κύριε Πρόεδρε και κύριοι συνάδελφοι, με την οριοθέτηση της παραγραφής. Είναι αναγκαίο και χρήσιμο να γίνει και νομίζω ότι πράγματι λύνει πολλά από εκείνα τα ζητήματα που μας είχαν απασχολήσει, αναφορικά με το νομοθέτημα το οποίο μέχρι σήμερα ισχύει. Θα έλεγα, όμως, κύριε Υπουργέ, μπορείτε ολίγο να αυξήσετε το χρόνο παραγραφής και από πενταετής να γίνει επταετής η παραγραφή. Δε συμφωνώ με την κοινή παραγραφή, την οποία ο συνάδελφος ο κ. Μαρκογιαννάκης υπερασπίσθηκε. Και τούτο, διότι προκειμένου περί ποινικής ευθύνης μελών της όποιας κυβέρνησης, πρέπει ταχύτατα να εκκαθαρίζονται αυτές οι υποθέσεις. Διότι η διατήρησή τους και η εκκρεμότητά τους, πληγώνουν, τραυματίζουν, την πολιτική ζωή του Τόπου. Θα έλεγα ότι με τη μικρή αυτή παραγραφή της πενταετίας ή της επταετίας, αν δεχθεί την πρότασή μου ο κύριος Υπουργός, θα έχουμε, αν θέλετε, και ένα στοιχείο που θα κινεί την ίδια τη Βουλή και την πολιτική ζωή του Τόπου, σύντομα, χωρίς περιττές καθυστερήσεις, χωρίς καθυστερήσεις σκοπιμοτήτων, να ελέγχει εκείνους τους Υπουργούς, οι οποίοι έχουν ευθύνη για συγκεκριμένα ποινικά αδικήματα.

Θεωρώ επίσης θετικό το γεγονός, ότι οι συμμέτοχοι πλέον θα δικάζονται μαζί με τα πολιτικά πρόσωπα, από το ίδιο το δικαστήριο. Αυτό θα αποτρέψει την έκδοση αντιφατικών αποφάσεων, αποφάσεις αντιφατικές, οι οποίες όπως και χθες σημείωνα, προσβάλλουν το κύρος της Δικαιοσύνης και τραυματίζουν βαρύτατα και την ισονομία. 

Τέλος, έχω τη γνώμη, ότι είναι πολύ θετικό το γεγονός πως καταργείται το ιδιώνυμο. Υπάρχουν ποινικές διατάξεις, υπάρχουν συγκεκριμένες προβλέψεις από τις διατάξεις του Ποινικού μας Δικαίου και δε μας χρειάζεται αυτό το ιδιώνυμο, το οποίο είναι τόσο αόριστο, τόσο ρευστό, ώστε είναι δυνατόν εκεί μέσα να χωράνε τα πάντα.

Μ' αυτές τις σκέψεις θα ψηφίσουμε το άρθρο 1 και το άρθρο 2, θα καταψηφίσουμε, όμως, το άρθρο 3 και το άρθρο 4. 

Σε ό,τι αφορά άλλες παρατηρήσεις που ακούστηκαν. Αναφορικά με τη συνταγματική δυνατότητα, όπως ειπώθηκε, να καθιερώνεται ειδική πλειοψηφία για την παραπομπή, επιφυλάσσομαι όταν θα συζητήσουμε το οικείο άρθρο, διεξοδικότερα να αναφερθώ.

ΠΡΟΕΔΡΕΥΩΝ (Νικόλαος Κατσαρός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριε Υπουργέ, θέλω να κάνω μια παρατήρηση από τη διεξαχθείσα συζήτηση στο νομοσχέδιο χθες.

Εμείς ψηφίσαμε κατ' αρχήν το νομοσχέδιο για έναν επιπρόσθετο λόγο, ότι δεν είναι νοητό, σήμερα που έχουμε κοινοβουλευτική δημοκρατία, να έχουμε εν ισχύ έναν νόμο της δικτατορίας. Αυτός ο νόμος θα πρέπει να είναι νόμος της Εθνικής μας Αντιπροσωπείας. Θα πρέπει, λοιπόν, με τη σκέψη αυτή να παραδώσουμε στη δικαστική λειτουργία ένα νόμο που να απορρέει από τη λαϊκή μας κυριαρχία.

Όπως γνωρίζουμε, ο ν. 802/71 που εθέσπισε η δικτατορία, ισχύει επί είκοσι έξι χρόνια και είκοσι τρία χρόνια ισχύει μετά τη μεταπολίτευση. Τόσες κυβερνήσεις πέρασαν, κύριε Υπουργέ, και δεν κατήργησαν αυτόν το νόμο, μολονότι όλοι οι πολιτικοί δεν τον εδέχοντο και σήμερα έρχονται κάποιοι και δεν ψηφίζουν την αλλαγή αυτού του νόμου.

'Ολοι μας ως προς την αλλαγή δεν έπρεπε να διαφωνούμε. Αν ο νόμος αυτός που εσείς φέρατε σήμερα στο Κοινοβούλιο έχει κάποιες ατέλειες, εκεί είναι άλλο ζήτημα. Εκεί ναι, να πούμε τις αντίθετες απόψεις μας. Αλλά να διατηρήσουμε ένα νομικό κατασκεύασμα της χούντας, αιώνια και να μην το μεταβάλλουμε; Και απευθύνομαι προς όλες τις Πτέρυγες της Βουλής, που δυστυχώς -βέβαια, δική τους υπόθεση είναι που το ψήφισαν- τι βγαίνει προς τα έξω; Τι διδάσκουμε σ' αυτό το Λαό; Διότι η Βουλή δε νομοθετεί μόνο, διδάσκει πολιτική προς τον Ελληνικό Λαό. Είναι υπόδειγμα η Βουλή, αφοσίωσης προς τους δημοκρατικούς μας θεσμούς και δεν μπορούμε να λειτουργούμε με θεσμούς αντιδημοκρατικούς, που θεσπίσθηκαν από καθεστώτα που εβίασαν και παραβίασαν αυτό το Κοινοβούλιο. Είναι σημαντικό αυτό και απορώ πώς διαπρεπείς εδώ συνάδελφοι, υποστήριξαν αντίθετα πράγματα. Αποτελεί προσβολή για τη δημοκρατική Πολιτεία, οι αξιωματούχοι της να λογοδοτούν στα δικαστήρια με ένα νόμο δικτατορίας. Να, γιατί η δική μας σκέψη και απόφαση να ψηφίσουμε κατ' αρχήν το νομοσχέδιο, εκεί στηρίχθηκε κύρια.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Ποιος υποστηρίζει το αντίθετο, κύριε συνάδελφε;

ΙΩΑΝΝΗΣ ΚΑΡΑΚΩΣΤΑΣ: Το καταψηφίσατε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Αλλο το καταψηφίσαμε και άλλο το να θέλουμε να διατηρήσουμε το ν. 802/71.

ΙΩΑΝΝΗΣ ΚΑΡΑΚΩΣΤΑΣ: Η φιλοσοφία του νομοσχεδίου αυτού έπρεπε να καταψηφισθεί; Αυτή είναι η άποψή μας. Δικαίωμά σας να το καταψηφίσετε, αλλά εμείς κρίνουμε τις απόψεις που επικρατούν, τη φιλοσοφία καθενός, πώς σκέφτεται και καταψηφίζει τη φιλοσοφία του νομοσχεδίου. Δεν μπορεί να έχουμε ένα τέτοιο νομικό κατασκεύασμα, που να το εφαρμόζει μία δημοκρατική Πολιτεία. Αυτή είναι η απορία μας.

'Ερχομαι τώρα μετά την παρατήρηση αυτή, κύριε Υπουργέ, στα κατ'ιδίαν άρθρα της πρώτης ενότητας. Με το άρθρο 1 τα μέλη της Κυβέρνησης, όσον αφορά την ποινική τους μεταχείριση, εξομοιούνται με δημοσίους υπαλλήλους. Θεωρούμε πολύ ορθή την αντιμετώπιση και υπόκεινται και αυτοί 

Σελίδα 6953 

στις ίδιες δικονομικές και ποινικές διατάξεις, γιατί έτσι πρέπει οι πολιτικοί μας να λογοδοτούν, όπως όλοι οι 'Ελληνες πολίτες, σύμφωνα και με τη θεμελιώδη διάταξη του Συντάγματος, ότι είναι ίσοι ενώπιον του νόμου οι 'Ελληνες πολίτες. Ορθά επομένως αντιμετωπίζεται το ζήτημα στο άρθρο 1.

Στο άρθρο 2 συμφωνούμε. Στο άρθρο 3 παράγραφος 2 έχουμε την επιφύλαξη, κύριε Υπουργέ, ως προς την ασυλία του Υπουργού μη Βουλευτή. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μάλλον θα υποχωρήσω εκεί.

ΙΩΑΝΝΗΣ ΚΑΡΑΚΩΣΤΑΣ: Στο άρθρο 4 διαφωνούμε με το χρόνο παραγραφής των πέντε ετών και εμείς προτείνουμε την επιμήκυνση αυτού του χρόνου. 'Ισως υπάρχει δικαιολογία, ότι αυτά τα ζητήματα πρέπει να τελειώνουν, να μη διαιωνίζεται αυτή η κατάσταση, όμως, υπάρχει και η αντίστροφη μέτρηση, του κουκουλώματος.

Επομένως θα πρέπει να βρεθεί μία χρυσή τομή, έξι-επτά χρόνια ίσως, και να δώσουμε μία μεγαλύτερη προθεσμία από εκείνη που καθορίζει το άρθρο 4.

Με τις επιφυλάξεις που διατυπώσαμε, κύριε Πρόεδρε, ψηφίζουμε τα άρθρα αυτά.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι από τα διπλωματικά θεωρεία παρακολουθεί τη συνεδρίασή μας η κα Χριστίνα Χόμαν Ντενχάρτ, πρώην Υπουργός Δικαιοσύνης και ήδη Υπουργός Τέχνης και Επιστημών του κρατιδίου της 'Εσσης, Δυτικής Γερμανίας.

Η κα Ντενχάρτ είναι προσκεκλημένη του Υπουργού Δικαιοσύνης.

(Χειροκροτήματα από όλες τις Πτέρυγες της Βουλής)

Ο κ. Παυλόπουλος έχει το λόγο, αλλά δεν είναι εδώ αυτήν τη στιγμή. Θα λείψει για λίγο.

Ο κ. Καλαμακίδης έχει το λόγο.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε και κύριε Υπουργέ, είναι γνωστό ότι η κατάργηση του νομοθετικού διατάγματος 802/71 περί ευθύνης Υπουργών, απετέλεσε αίτημα καθολικό, τόσο του πολιτικού όσο και του νομικού κόσμου. Και τούτο, όχι γιατί ο νόμος αυτός είναι δημιούργημα μίας ανώμαλης εποχής, αλλά γιατί οι μεν ουσιαστικές ποινικές διατάξεις είναι αντισυνταγματικές, οι δε δικονομικές είναι αντιφατικές, με αποτέλεσμα να σύρονται μέλη της Κυβέρνησης ενώπιον του Ειδικού Δικαστηρίου, χωρίς να υπάρχουν οι προϋποθέσεις και οι εγγυήσεις που δίδονται σε όλους τους 'Ελληνες πολίτες. Και ενώ προκειμένου να αποδοθεί μία αξιόποινη πράξη στον οποιοδήποτε 'Ελληνα πολίτη, απαιτείται δόλος, δηλαδή θέληση και γνώση των στοιχείων της υπάρξεως, για τον Υπουργό αρκούσε ακόμη και η ασύγνωστη αμέλεια, με αποτέλεσμα χωρίς να υπάρχουν τα στοιχεία κάποιας αξιόποινης πράξης, να σύρεται ο Υπουργός ενώπιον του Ειδικού Δικαστηρίου, με τα γνωστά αποτελέσματα του διασυρμού.

Συνεπώς με το άρθρο 1 αποκαθίσταται η συνταγματική επιταγή, σύμφωνα με την οποία όλοι οι 'Ελληνες πολίτες είναι ίσοι απέναντι στο νόμο.

Ως προς την επέκταση της ασυλίας και για τους Υπουργούς μη Βουλευτές, τη θεωρώ ορθή, διότι, όπως γνωρίζουμε, η ασυλία δε δίδεται για το Βουλευτή, αλλά για την ομαλή λειτουργία του πολιτεύματος και για την εύρυθμη λειτουργία του Κοινοβουλίου.

Συνεπώς, αφού ο Υπουργός μη Βουλευτής συμμετέχει στο Κοινοβούλιο, είναι μέλος του και η ιδιότητά του αυτή προβλέπεται από το Σύνταγμα, πρέπει και αυτός, καίτοι δεν είναι Βουλευτής, να προστατευθεί. 

Κατά την άποψή μου, λοιπόν, είναι ορθή η διάταξη αυτή. 

Επίσης είναι ορθή και η διάταξη του άρθρου 4, που προβλέπει την παραγραφή των αδικημάτων. Αυτή η σύντομη παραγραφή ήταν επιβεβλημένη. Πρέπει αυτός ο διασυρμός να είναι βραχυπρόθεσμος, γιατί δεν είναι δυνατόν επί μακρόν επί της κεφαλής του Υπουργού να επικρέμμεται "η δαμόκλειος σπάθη".

'Αλλωστε, όπως τουλάχιστον το πρόσφατο παρελθόν μας έχει διδάξει, εσύρθη και Πρωθυπουργός ενώπιον του Ανωτάτου Ειδικού Δικαστηρίου, χωρίς κανένα απολύτως στοιχείο.

'Ετσι, λοιπόν, θεωρώ τα άρθρα 1, 2, 3 και 4 πολύ ορθά και τα ψηφίζω για τους λόγους που προανέφερα. 

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο κ. Παυλόπουλος ήταν παρών, αλλά για μισό λεπτό εξήλθε της Αιθούσης. Αν δεν έχει αντίρρηση το Σώμα, να του δοθεί ο λόγος.

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή απεφάνθη.

Ορίστε, κύριε Παυλόπουλε, έχετε το λόγο

ΠΡΟΚΟΠΗΣ ΠΑΥΛΟΠΟΥΛΟΣ: Κύριε Πρόεδρε, πρόκειται ουσιαστικά για δευτορολογία στη χθεσινή μου παρέμβαση. Και για το λόγο αυτό θα μου επιτρέψετε δι' ολίγων, εκτός από την πρώτη ενότητα να επεκταθώ και σ' ένα θέμα το οποίο βρίσκεται στη δεύτερη ενότητα και αφορά το άρθρο 9. Αλλά αυτό δικαιολογείται από το γεγονός, ότι τα όσα θα πω αφορούν τη φιλοσοφία του όλου σχεδίου νόμου, επομένως και τη δομή των άρθρων τα οποία περιλαμβάνονται στην πρώτη ενότητα.

Η πρώτη παρατήρηση την οποία ήθελα να κάνω σχετίζεται με τη φιλοσοφία του νόμου ως προς το θεσμό της βουλευτικής ασυλίας.

Το άρθρο 3 του σχεδίου νόμου, στο οποίο εντοπίζονται και οι μεγαλύτερες επιφυλάξεις της Αξιωματικής Αντιπολίτευσης, επεκτείνει το θεσμό της ασυλίας των Βουλευτών και σε μη κοινοβουλευτικά μέλη της Κυβέρνησης, δηλαδή υπουργούς ή υφυπουργούς για πράξεις, οι οποίες δεν σχετίζονται με την άσκηση των καθηκόντων τους.

Τόνισα και χθες, τονίζω και σήμερα, ότι θα πρέπει να ξαναδούμε τη διάταξη αυτή. Φαίνεται εκ πρώτης όψεως, ότι είναι δικαιολογημένο το γεγονός, ότι πρέπει να υπάρχει ίση μεταχείριση όλων των υπουργών μίας κυβέρνησης. Επειδή ο κανόνας είναι ότι τα μέλη της κυβέρνησης συνήθως είναι κοινοβουλευτικά και επειδή επιφυλάσσεται στα κοινοβουλευτικά μέλη η μεταχείριση αυτή, λογικό φαίνεται prima facide να επεκταθεί και στα μη κοινοβουλευτικά μέλη, ώστε να μην υπάρχει άνιση μεταχείριση των μελών της κυβέρνησης γενικά. Η αντιμετώπιση όμως αυτή, όσο λογική και αν φαίνεται, παραγνωρίζει και το ρόλο της Βουλής, και το γεγονός, ότι ο θεσμός της άρσης της ασυλίας έχει μία ιστορία στον Τόπο μας και διεθνώς άλλωστε και εμφανίζει μία σημαντική ιδιομορφία.

Ο θεσμός της άρσης της ασυλίας των Βουλευτών συναρτάται με την αυτονομία της Βουλής. Και στηρίζεται ο θεσμός αυτός στο εξής: Η Βουλή ως κυρίαρχο Σώμα, ως αυτόνομο Σώμα, όπως την αυτονομία αυτήν την καθιερώνει το Σύνταγμα, είναι εκείνη και μόνη, η οποία μπορεί να αποφασίσει αν ένα μέλος της είναι δυνατόν ή όχι να απουσιάσει από την Αίθουσα αυτή συρόμενο ενδεχομένως στα δικαστήρια, δεδομένου ότι μόνο εκείνη μπορεί να κρίνει αν η παρουσία του μέλους αυτού είναι απαραίτητη. Γι' αυτόν το λόγο ο θεσμός της ασυλίας των Βουλευτών συναρτάται με τον τρόπο λειτουργίας της Βουλής. Ο εξωκοινοβουλευτικός υπουργός ή υφυπουργός όμως, μη μέλος της Βουλής, δεν είναι δυνατόν να εξαρτάται από απόφαση της Βουλής ως προς την άρση της ασυλίας του. Μιας ασυλίας που, άλλωστε, δεν έχει. Ο μόνος αρμόδιος για να αποφασίσει σχετικά με το πρόσωπό του είναι ο Πρωθυπουργός. Εκείνος που τον επέλεξε να είναι στην κυβέρνησή του αν τον θεωρεί απαραίτητο για τον οποιονδήποτε λόγο μπορεί όπως τόνισα και χθες, να τον κρατήσει. Εάν, όμως, θεωρεί ότι η έναρξη της δικαστικής έρευνας καθ' οιονδήποτε τρόπο μειώνει και την αξιοπιστία του Υπουργού και την αξιοπιστία της Κυβέρνησης, τότε είναι δυνατόν να τον απαλάξει των καθηκόντων του. 

Κυρίες και κύριοι συνάδελφοι, είναι γνωστό ότι ο Βουλευτής εκλέγεται από το Λαό, έχει την εμπιστοσύνη του Λαού και βεβαίως η Βουλή είναι εκείνη η οποία μπορεί να τον προφυλάξει. Το μέλος, όμως, της Κυβέρνησης, ο Υπουργός ή ο Υφυπουργός που δεν είναι μέλος της Βουλής, έλκει τη νομιμοποίησή του και την εμπιστοσύνη του μόνο από τον Πρωθυπουργό ο οποίος τον επέλεξε. Και το ερώτημα είναι:

Σελίδα 6954 

Μπορεί απλώς και μόνο η βούληση του Πρωθυπουργού, ενός πολιτικού προσώπου δηλαδή, όσο ψηλά και να βρίσκεται, να παρέχει σ' ένα πρόσωπο τέτοια δύναμη, τέτοιο καθεστώς και τέτοιες εγγυήσεις, που μόνο η ετυμηγορία του ελληνικού λαού μπορεί να δώσει;

Με ποιo τρόπο μπορούμε να εξομοιώσουμε δηλαδή τον εκλεγμένο και απολαύοντα της εμπιστοσύνης του Εκλογικού Σώματος, με το μέλος εκείνο το οποίο δεν έχει τέτοια εκλογή και του οποίου η επιλογή εξαρτάται από τη βούληση του Πρωθυπουργού. Αυτός είναι και ο λόγος για τον οποίο θέσαμε το ζήτημα. Δεν αποτελεί, όπως καταλαβαίνετε, πέρα από τη συνταγματική μας ευαισθησία, μόνο μία νομική παρατήρηση. Το ζήτημα είναι πολιτικό. Δεν μπορούν εγγυήσεις που απορρέουν από την έκφραση της λαϊκής ετυμηγορίας, να απευθύνονται στα πρόσωπα τα οποία δεν έχουν μία τέτοια ιδιότητα.

Και η δεύτερη παρατήρηση την οποία τόνισα και χθες και στην οποία θα επιμείνω. Η παρατήρηση αυτή αφορά τις πλειοψηφίες οι οποίες απαιτούνται για να παραπεμφθεί ένα πρόσωπο το οποίο μετέχει στη Κυβέρνηση. Και εδώ θα ήθελα να παρατηρήσω ότι κανείς, κύριε συνάδελφε, σ' αυτό το Σώμα δεν είναι ικανοποιημένος όπως τόνισα και χθες, από το ν.δ. 802/71 το οποίο ισχύει σήμερα. Αλλά το γεγονός αυτό, δε νομίζω ότι μας νομιμοποιεί eo ipso να ψηφίσουμε και διατάξεις οι οποίες έρχονται σε τέτοια σύγκρουση με το Σύνταγμα, ώστε αύριο ένα οποιοδήποτε αρμόδιο δικαστήριο -γιατί γνωρίζετε πολύ καλά, ότι κάθε δικαστήριο μπορεί να ελέγχει τη συνταγματικότητα ενός νόμου, να κρίνει μία ολόκληρη διαδικασία αντισυνταγματική. Τον κίνδυνο αυτό ουδείς μπορεί να τον παραγνωρίσει στην Αίθουσα αυτή. Και εν πάση περιπτώσει για μας, τη Νέα Δημοκρατία, το θέμα του σεβασμού του Συντάγματος προέχει.

Καμία λογική οποιασδήποτε νομοθετικής μεταρρύθμισης, όσο προοδευτική και αν είναι, δεν είναι δυνατόν να δικαιολογήσει κατάφωρες παραβιάσεις του Συντάγματος, όταν μάλιστα αυτές οι παραβιάσεις άπτονται τόσο σημαντικού ζητήματος, όπως είναι το ζήτημα που αφορά την τιμή και την υπόληψη του πολιτικού κόσμου της χώρας. Αυτός είναι και ο λόγος για τον οποίο επιμένουμε. 'Οχι γιατί θέλουμε να διατηρηθεί ένα αναχρονιστικό καθεστώς του οποίου το παρωχημένο όχι απλώς αναγνωρίσαμε, αλλά εμείς οι ίδιοι πρώτοι θελήσαμε να φέρουμε το ζήτημα. Μην ξεχνάτε, ότι την πρόταση νόμου για την αλλαγή του νόμου περί ευθύνης Υπουργών την έφερε πρώτη η Νέα Δημοκρατία. Ούτε καν η Κυβέρνηση. Η Κυβέρνηση σύρθηκε για να φέρει αυτό το σχέδιο νόμου για το οποίο μιλάμε σήμερα. Και αυτό το γεγονός της ευαισθησίας δεν είναι δυνατόν πραγματικά κανείς να το αγνοήσει σε ό,τι αφορά τη Νέα Δημοκρατία. Αλλά ξανατονίζω, το θέμα του σεβασμού του Συντάγματος για τη Νέα Δημοκρατία έχει δεσπόζουσα θέση. Αν άλλοι θεωρούν ότι εν ονόματι οποιασδήποτε πολιτικής σκοπιμότητας, είναι δυνατόν να παραβιάζεται το Σύνταγμα, αυτό είναι δικό τους θέμα. Αυτή η λογική δεν διέπει τη Νέα Δημοκρατία.

Η όλη φιλοσοφία του σχεδίου νόμου στηρίζεται στο ότι πρώτον, απαιτείται ειδική πλειοψηφία. Και δεύτερον η ειδική αυτή πλειοψηφία διαμορφώνεται κατά τρόπον τυχαίο, γιατί συναρτάται τουλάχιστον στην πρώτη της φάση, με το γεγονός του πόσοι Βουλευτές ψήφισαν μια πρόταση εμπιστοσύνης που ετέθη από την Κυβέρνηση την τελευταία φορά. Τούτο σημαίνει, όπως είπα και χθες, ότι από τη μία πλευρά θεσπίζουμε ειδική πλειοψηφία και από την άλλη πλευρά η ειδική αυτή πλειοψηφία, όπως είναι αυτονόητο μπορεί να είναι διαφορετική από ένα πολιτικό πρόσωπο σε άλλο. Μπορεί να υπάρχει δηλαδή διαφορετική μεταχείριση προσώπων.

Και σ' ό,τι αφορά το πρώτο σκέλος , το θέμα της ειδικής πλειοψηφίας, κατηγορηθήκαμε η Νέα Δημοκρατία και εμμέσως η Κυβέρνηση, από συνάδελφο του ΚΚΕ, ότι με τον τρόπο αυτό επιθυμούμε να σύρωνται οι όποιοι πολιτικοί αντίπαλοι, στο εδώλιο των κατηγορουμένων.

Μα ξεχάσατε χθες, ότι και στη δική μου εισήγηση και στην εισήγηση των υπολοίπων συναδέλφων της Νέας Δημοκρατίας, τονίσαμε ότι είμαστε υπέρ της αυξημένης πλειοψηφίας; Μόνο που θεωρούμε ότι αυτή η αυξημένη πλειοψηφία, μόνο από το ίδιο το Σύνταγμα μπορεί να προβλέπεται. Και προτείναμε το σημείο αυτό να ρυθμισθεί με την Αναθεώρηση του Συντάγματος, η οποία επίκειται και κατόπιν να προσαρμόσουμε το νόμο. Είναι θέμα αρχής για μας να υπάρχει αυξημένη πλειοψηφία. Δεν εννοούμε όμως να θεσπίσουμε αυξημένη πλειοψηφία κατά παράβαση του Συντάγματος.

Ετέθη επίσης το ζήτημα: Μα πώς είναι δυνατόν να μην μπορεί η Βουλή να θεσπίσει αυξημένη πλειοψηφία. Εδώ απλώς και μόνο ο Αστικός Κώδικας προβλέπει μία πλειοψηφία και τα καταστατικά των σωματείων είναι δυνατό να προβλέψουν μεγαλύτερη.

Λυπούμαι για το γεγονός ότι βρέθηκε συνάδελφος σ' αυτήν την Αίθουσα να εξομοιώσει τη Βουλή των Ελλήνων με ένα απλό σωματείο και να θεωρήσει, ότι οι συνταγματικές διατάξεις κινούνται περίπου στη λογική του Αστικού Κώδικα για τα σωματεία.

Η λογική του Συντάγματος, κυρίες και κύριοι συνάδελφοι, είναι ότι θεσπίζει μία διάταξη, με την οποία ρυθμίζεται ποια είναι η πλειοψηφία που αποφασίζει η Βουλή. Και υπάρχουν συγκεκριμένες περιπτώσεις όπου θεσπίζεται ειδική πλειοψηφία. Και ξέρετε γιατί το κάνει; Για να μην υπάρχει μωσαϊκό πλειοψηφιών ανά νόμο.

Κατάλαβε κανείς, τι θα γίνεται όταν κατά περίπτωση θα έρχεται ο νομοθέτης να θεσπίζει ειδικές πλειοψηφίες για διάφορα ζητήματα; Και ο ίδιος ο νομοθέτης θα μπορεί να καταλύει τις πλειοψηφίες αυτές; Καταλαβαίνετε την ανασφάλεια δικαίου που δημιουργείται; Διότι ο κοινός νόμος δεν έχει αυξημένη τυπική ισχύ. Και είναι δυνατόν ένας άλλος νόμος να τον καταργήσει. Δηλαδή, η Βουλή αυτή θα θεσπίζει καθεστώτα ειδικών πλειοψηφιών τα οποία θα δημιουργούν μωσαϊκό που αύριο μπορεί να αλλάξει. Αυτό θέλησε να αποφύγει το Σύνταγμα. Θέλησε να αποφύγει την αδυναμία του, να υπάρχουν αυτές οι ειδικές πλειοψηφίες.

Ειδική πλειοψηφία μπορεί να υπάρξει μόνο εκεί που το ίδιο το Σύνταγμα την προβλέπει. Πουθενά αλλού. 

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Μισό λεπτό, κύριε Πρόεδρε.

Σε όλες τις άλλες περιπτώσεις, ισχύουν οι διατάξεις του Συντάγματος. Θέλουμε την ειδική πλειοψηφία. Δεν είναι, όμως, δυνατόν σε καμία περίπτωση η ειδική πλειοψηφία να θεσπιστεί υπό το καθεστώς του ισχύοντος Συντάγματος. Ούτε είναι δυνατόν ποτέ να δεχθούμε αυτήν τη διαφορετική μεταχείριση πολιτικών προσώπων ανάλογα με την τυχαία διαμόρφωση της τελευταίας ψήφου εμπιστοσύνης. Γιατί αυτό παραβιάζει την αρχή της ισότητας, αφού υπό τις συνθήκες αυτές εισάγεται μία διαφορετική μεταχείριση για πολιτικά πρόσωπα, δημιουργώντας προϋποθέσεις άνισης μεταχείρισης.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Γεωργόπουλος έχει το λόγο.

ΔΗΜΗΤΡΙΟΣ ΓΕΩΡΓΟΠΟΥΛΟΣ: Κύριε Πρόεδρε, κατά πρώτο λόγο θεωρώ αναγκαίο να επισημάνω πως σε ό,τι αφορά τη συζητούμενη διάταξη του άρθρου 1 περί υπαγωγής των αξιοποίνων πράξεων των μελών της Κυβέρνησης, Υπουργών και Υφυπουργών, στις ουσιαστικές διατάξεις του Ποινικού Δικαίου, η αντιμετώπιση και η ρύθμιση αναμφίβολα είναι ορθή και δεν είναι δυνατόν να αμφισβητηθεί. Κατά συνέπεια δε νομίζω ότι χρειάζεται επ'αυτού περισσότερος σχολιασμός.

Επίσης, εύστοχη και ορθή είναι, κατά την άποψή μου, η ρύθμιση της παραγράφου 2 του άρθρου 2, σύμφωνα με την οποία τυχόν συμμέτοχοι κατηγορούνται και δικάζονται μαζί με τον Υπουργό. 

Οι συνάδελφοι νομικοί που έχουν ασκήσει δικηγορία, γνωρίζουν ότι η συνολική, η ενoποιημένη εκτίμηση όλου του αποδεικτικού υλικού, δίνει τη δυνατότητα της αποτροπής αφ'ενός μεν του τεμαχισμού του υλικού μιας υπόθεσης, αφ'ετέρου δε, αποτρέπει και τον κίνδυνο έκδοσης αντιφατικών αποφάσεων.

Σελίδα 6955 

Κατά συνέπεια ειλικρινά και αντικειμενικά πιστεύω, ότι κανένας δεν είναι δυνατόν να διαφωνήσει και με αυτήν τη ρύθμιση.

Σε ό,τι αφορά το θέμα της ενδεχόμενης αντισυνταγματικότητας, μία μόνο λέξη θεωρώ αναγκαίο να πω. Δε νομίζω ειλικρινά, ότι συντρέχουν οι προϋποθέσεις που να μπορεί βάσιμα να στηριχθεί η λεγόμενη αντισυνταγματικότητα. Κατά την άποψή μου, θέμα αντισυνταγματικότητας δεν υφίσταται.

'Ερχομαι και κλείνω, με την τελευταία παρατήρηση αναφορικά με το χρόνο της παραγραφής της παραγράφου 2 του άρθρου 4. Κατά πρώτο λόγο αποσαφηνίζω ότι συμφωνώ απολύτως με την προβλεπόμενη ρύθμιση. Σε αυτό το σημείο, όμως, αισθάνομαι υποχρεωμένος να διατυπώσω ένα μικρό προβληματισμό. Και ο προβληματισμός αυτός συνίσταται σε δύο σημεία.

'Οπως τονίστηκε και όπως προβλέπεται, με το άρθρο 1 έχουμε υπαγωγή αξιοποίνων πράξεων μελών Κυβέρνησης στις διατάξεις του ουσιαστικού Ποινικού Δικαίου. Σε ό,τι αφορά την παράγραφο 2 του άρθρου 4, ευθυγραμμίζονται στο ίδιο ακριβώς επίπεδο, όλες οι μορφές αξιοποίνων πράξεων. Και μιλάμε πλέον για την πενταετία.

Τόνισα και προηγούμενα, ότι συμφωνώ με την προβλεπόμενη ρύθμιση. Εκείνο, όμως, το οποίο έχω να επισημάνω σ'αυτό το σημείο, είναι το κρίσιμο ζήτημα το οποίο περιλαμβάνεται στην εισηγητική έκθεση του ισχύοντος Ποινικού Κώδικα, όπου οι προθεσμίες της παραγραφής των αξιοποίνων πράξεων, προσαρμόζονται προς τη βαρύτητα του εγκλήματος.

Κατά συνέπεια, χρήσιμο και αναγκαίο θεωρώ να διατυπώσω μόνο προς προβληματισμό το εξής: Μήπως θα ήταν σκόπιμο να γίνει μία κλιμάκωση μεταξύ των πλημμελημάτων και των κακουργημάτων. Συμφωνώ εκ των προτέρων για την πενταετία. Δεν υπάρχει κανένα ζήτημα.

'Ομως, η εισηγητική έκθεση στον ισχύοντα Ποινικό Κώδικα, το επαναλαμβάνω, βάζει κριτήριο τη βαρύτητα του εγκλήματος. Με τη διατύπωση η οποία υπάρχει στο συζητούμενο σχέδιο νόμου, μιλάμε για πενταετία, ανεξάρτητα από τη βαρύτητα του συγκεκριμένου εγκλήματος.

Κατά συνέπεια, ειλικρινά διερωτώμαι: Μήπως θα ήτο σκόπιμο να γίνει μία διευκρίνιση σε ό,τι αφορά τα πλημμελήματα και σε ό,τι αφορά τα κακουργήματα, για να προσεγγίσουμε κατά τρόπο ουσιαστικό προς την προβλεπόμενη ρύθμιση; Ερωτηματικό διατυπώνω.

Σε ό,τι με αφορά, ετόνισα, κύριε Υπουργέ, ότι συμφωνώ με τη ρύθμιση. Είμαι, όμως, υποχρεωμένος να το τονίσω. Τίποτε περισσότερο.

ΠΡΟΕΔΡΕΥΩΝ (Νικόλαος Κατσαρός): Ο κ. Καραμάριος έχει το λόγο.

ΑΝΑΣΤΑΣΙΟΣ ΚΑΡΑΜΑΡΙΟΣ: Κύριε Πρόεδρε, κύριε Υπουργέ, νομοτεχνικά και μόνο θα ήθελα να προσθέσω το εξής:

Το άρθρο 2, στην παράγραφο 1, λέει ακριβώς: "Πλημμελήματα ή κακουργήματα που τελούνται από Υπουργό κατά την άσκηση των καθηκόντων του εκδικάζονται..". Eάν σταματούσαμε εκεί και δεν υπήρχε η παράγραφος 1 του άρθρου 3, αντιλαμβάνεσθε ότι το να λέμε μόνο "κατά την άσκηση των καθηκόντων του" συμπεριλαμβάνονται όλα τα πλημμελήματα ή κακουργήματα. Ενώ θα έπρεπε να πούμε "Πλημμελήματα ή κακουργήματα που τελούνται από Υπουργό κατά την άσκηση των καθηκόντων του και έχουν σχέση" ή "και έχουν σχέση με την άσκηση των καθηκόντων του". Γιατί το λέω αυτό; Γιατί αυτό που λέτε στην παράγραφο 1 του άρθρου 3 "Οι αξιόποινες πράξεις που είναι άσχετες με τα καθήκοντα των Υπουργών...", θα μπορούσε να μπει στην ίδια παράγραφο 1 του άρθρου 2. Θέλω να πω, δηλαδή, ότι μπορεί από το άρθρο 3, να απαλειφθεί η παράγραφος 1 και να συμπεριληφθεί στην παράγραφο 1 του άρθρου 2 και να μείνει στο άρθρο 3 μόνο η παράγραφος 2.

Τώρα στην παράγραφο 2 του άρθρου 2, λέτε: "Τυχόν συμμέτοχοι κατηγορούνται και δικάζονται...". Μήπως θα έπρεπε, κύριε Υπουργέ, η λέξη "κατηγορούνται" να αντικατασταθεί με τη λέξη "παραπέμπονται"; Διότι περί παραπομπής ομιλούμε σε όλα τα υπόλοιπα άρθρα. Δηλαδή να γίνει: "Τυχόν συμμέτοχοι παραπέμπονται και δικάζονται...". Το λέω αυτό επειδή μιλάμε συνέχεια για παραπομπές.

Κατά τα λοιπά, έχω καλυφθεί πλήρως από τους συναδέλφους μου της Νέας Δημοκρατίας.

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του Δημοκρατικού Κοινωνικού Κινήματος, κ. Γεώργιος Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Συμφωνούμε και με το άρθρο 1 και με το άρθρο 2, όπως ανεπτύχθησαν. Πράγματι, για τους συμμετόχους έγινε δεκτό από τη Διαρκή Επιτροπή, κατόπιν αποφάσεως όλων μας.

Εκεί που υπάρχει κάποια αμφισβήτηση, είναι η παράγραφος 2 του άρθρου 3, η οποία λέει τα εξής: "Για τις πράξεις της παραγράφου 1, ο Υπουργός όσο διαρκεί η θητεία του, δε διώκεται, ούτε συλλαμβάνεται, χωρίς άδεια της Βουλής, εκτός αν πρόκειται για αυτόφωρο κακούργημα". Εάν γίνει διευκρίνιση ότι ο Υπουργός, που δεν έχει βουλευτική ιδιότητα, για αδίκημα κατά την άσκηση των καθηκόντων του, δε θα συλλαμβάνεται, ενώ σε σχέση με τη διάπραξη αδικημάτων, που δεν έχουν σχέση με την άσκηση των καθηκόντων του, οπωσδήποτε δε θα υπάρχει αυτό το προνόμιο, δεν ξέρω εάν το Σώμα θα είναι σύμφωνο για τη συνταγματικότητα της διάταξης αυτής. Πάντως μπορεί να πάρει και μία συζήτηση αυτό το πρόβλημα. Και δεν ξέρω εάν ο κύριος Υπουργός θα το διαχωρίσει ή πώς θα το προτείνει.

'Οσον αφορά το άρθρο 4, ακούστηκε ότι δεν κάνει διάκριση μεταξύ πλημμελημάτων και κακουργημάτων. Στις περιπτώσεις αυτές, δε γίνεται διάκριση, γιατί τα αδικήματα αυτά που διαπράττονται κατά την εκτέλεση των καθηκόντων τους, πρέπει να έχουν ενδεχομένως μία βραχυπρόθεσμη παραγραφή από τα άλλα αδικήματα. Ενόψει, όμως, του ότι δεν κάνει διάκριση μεταξύ πλημμελημάτων και κακουργημάτων -όπως είπε ο κ. Γεωργόπουλος- καλό θα είναι να επιμηκυνθεί ο χρόνος της παραγραφής των πέντε ετών και έτσι πλεον να αντιμετωπισθεί το πρόβλημα.

Αυτές τις παρατηρήσεις είχα να κάνω.

ΠΡΟΕΔΡΕΥΩΝ (Νικόλαος Κατσαρός): Δεν υπάρχει άλλος εγγεγραμμένος για να μιλήσει.

Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, κύριοι συνάδελφοι, ακούστηκαν όλες οι απόψεις. Κυρίαρχο θέμα κρίθηκε το πρόβλημα των συνταγματικών διατάξεων ή των συνταγματικών εκτροπών, θα έλεγα εγώ, όπως τα διατυπώνει αυτά ο κ. Παυλόπουλος, καθηγητής του Διοικητικού Δικαίου.

Να μιλήσουμε ευθαρσώς. Εγώ δε θέλησα να ξύσω πληγές χθες. Με είδατε πόσο προσεκτικός ήμουν. Αλλά μίλησα ντόμπρα και παλληκαρίσια, γιατί περάσαμε μία βρώμικη χρονιά το '89. Οι δημοσιογράφοι την ονόμασαν "βρώμικο '89".

ΧΡΗΣΤΟΣ ΜΑΡΚΟΓΙΑΝΝΑΚΗΣ: Δηλαδή το '94 τι ήταν;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και χθες κάνοντας αυτοκριτική ο επίτιμος Πρόεδρος της Νέας Δημοκρατίας, μίλησε για "χρονικό της ντροπής του '89", που αυτό το χρονικό της ντροπής βαρύνει και τις δύο πλευρές.

ΑΝΝΑ ΜΠΕΝΑΚΗ-ΨΑΡΟΥΔΑ: Μόνο το '89 ακούσατε;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μην ξαναδιακόψετε, μην ξαναπάμε στα παλιά!

Θα παρακαλέσω, κύριε Πρόεδρε, να διατηρήσετε την ευταξία στην Αίθουσα, διότι αρκετά πράγματα ακούσαμε εδώ πέρα, για τα οποία φαίνεται ότι ούτε ντροπή υπάρχει ούτε το παρελθόν φαίνεται ότι γίνεται αντιληπτό.

ΠΡΟΕΔΡΕΥΩΝ (Νικόλαος Κατσαρός): Θα παρακαλέσω τους κυρίους συναδέλφους να μη διακόπτουν. Θα παρακαλέσω και εσάς, κύριε Υπουργέ, κατά κάποιο τρόπο, να μην τους δίδετε αφορμές να διακόπτουν.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπα ότι χθες δεν ανάξεσα πληγές, κύριε Πρόεδρε της Βουλής. Είδατε πόσο προσεκτικός ήμουν. 'Ομως, ακούστηκαν πάρα πολλά πράγματα. Και βλέπω ιδιαιτέρως να υπάρχει κάποια επιμονή σε σχέση με τις δύο αντισυνταγματικές διατάξεις.

Σελίδα 6956 

Κύριοι συνάδελφοι, ο συντάκτης του νομοσχεδίου το οποίο εισήγαγα στη Βουλή προς ψήφιση, είναι διάσημος συνταγματολόγος, ο Ευάγγελος Βενιζέλος, διεθνούς φήμης καθηγητής του Συνταγματικού Δικαίου. Επαναλαμβάνω ότι είναι ο συντάκτης του νομοσχεδίου.

Το νομοσχέδιο αυτό προδήλως, γιατί δεν το παρακολούθησα, θα πρέπει να πέρασε από τη Νομοπαρασκευαστική Επιτροπή, θα πρέπει να πέρασε και από την Επιστημονική Υπηρεσία της Βουλής, η οποία με πάρα πολλή προσοχή, ευγενέστατα, μιλάει ότι "ενδεχομένως είναι δυνατόν να αναπτυχθεί προβληματισμός". Υπάρχουν τρεις τόνοι αμφιβολίας για τη συνταγματικότητα της ρύθμισης για τις ειδικές πλειοψηφίες.

Προτού αναπτύξω αυτό το θέμα, έχω να πω τούτο: Περάσαμε μία περίοδο εντόνων συγκρούσεων πάνω σε συνταγματικά θέματα. 'Εχω να θυμίσω μία γνωμοδότηση την οποία ζήτησε ο κ. Κουβέλης από ορισμένους επιστήμονες. Αυτή, λοιπόν, η γνωμοδότηση εκρίθη από την Ολομέλεια των συνταγματολόγων της χώρας σε κάποια γενική συνέλευση ή σε συνέδριο, δε θυμάμαι. Σ' αυτήν την 'Ενωση Συνταγματολόγων είμαι και εγώ μέλος. Δεν έχει σημασία εάν δεν έχουν το πτυχίο του συνταγματολόγου οι δικηγόροι, κυρίως που ασχολούνται με την πρακτική, με τη θεωρία, με την πράξη. 'Εχουν και εκείνοι τη δυνατότητα ή την ικανότητα να διακρίνουν τις συνταγματικές από τις αντισυνταγματικές διατάξεις.

Εκείνη η γνωμοδότηση, λοιπόν, έλεγε ότι αναστέλλεται η παραγραφή, ύστερα από μία δική μου μελέτη που δημοσιεύθηκε στην ΕΛΕΥΘΕΡΟΤΥΠΙΑ και έλεγε: Δεν αναστέλλεται η παραγραφή, παραγράφονται τα εγκλήματα του άρθρου τάδε, του ν. 802/1971, εάν διαλυθεί η Βουλή. Μην τη διαλύσετε τη Βουλή. Αφήστε να κάνουμε την κάθαρση όπως τη θέλετε. Και αφού κάνουμε την κάθαρση, διαλύστε τη Βουλή να πάμε σε εκλογές. 'Ελεγαν όχι και αναστέλλεται η παραγραφή.

'Ερχονται, λοιπόν, δεκαεννιά καθηγητές του Συνταγματικού Δικαίου και λένε ότι η παραγραφή είχε επέλθει. Στο δικαστήριο ο Αλέξανδρος Κατσαντώνης, ο διάσημος ποινικολόγος, είπε ότι τα αδικήματα ήταν παραγεγραμμένα. Ο καθηγητής του Ποινικού Δικαίου κ. Κωνσταντινίδης και κατήγορος, κύριε Πρόεδρε της Βουλής, είπε "ναι" και εγώ μίλησα και είπα ότι είναι παραγεγραμμένα. Αλλά φθάσαμε στο τέλος της δίκης. Βρείτε, λοιπόν, τώρα άκρη, με τόσα πράγματα.

Πόσες φορές δεν έχουν λεχθεί πράγματα περί αντισυνταγματικότητας; Τα νομικά δεν είναι μαθηματικά. Τα νομικά είναι λογική, είναι ερμηνεία του Δικαίου και ο κάθε ένας με την ερμηνεία του δίνει τη δική του θέση. 'Οσες φορές η Νομική Yπηρεσία της Βουλής είπε ότι είναι σωστά πράγματα και τα δεχθήκαμε και εμείς εδώ, βγήκαν πέρα σωστά. 'Οσες φορές η ίδια η υπηρεσία είπε ότι είναι αντισυνταγματικές διατάξεις, και εμείς τις ψηφίσαμε εδώ και στο Συμβούλιο Επικρατείας στάθηκαν. 'Αλλες διατάξεις που λέγανε ότι δεν είναι συνταγματικές, πέσανε, αλλά δεν τις είπαμε εμείς συνταγματικές.

Συνεπώς πάνω σ' αυτό το θέμα μην πάρουμε το φραγγέλιο και εξορίσουμε ή διαγράψουμε όλες εκείνες τις απόψεις των άλλων. Και λυπούμαι κατάκαρδα για την επιμονή του συναδέλφου Βουλευτή -δεν τον λέω συνάδελφο, γιατί δεν είμαι καθηγητής- του κ. Παυλόπουλου, λες και είμαστε εδώ στο πρώτο έτος της Νομικής, να λέει, να ξαναλέει, να τα λέει δεκαπέντε φορές από χθες, ενώ τη δική μου θέση τη διατύπωσα και σ' αυτήν έπρεπε να σταθεί.

Υπάρχει μια άποψη διατυπωμένη, ότι ο διατελών εξωκοινοβουλευτικός Υπουργός έχει και αυτός τα δικαιώματα του κοινοβουλευτικού Υπουργού, όσον αφορά τη διάρκεια της θητείας του στο Υπουργείο, για να μπορεί να κάνει τη δουλειά του, να αισθάνεται και αυτός ελεύθερος, μιας και το Σύνταγμα επιτρέπει εξωκοινοβουλευτικό Υπουργό.

Είπα χθες "τι έχουμε να χάσουμε; Χάθηκε δηλαδή ο κόσμος; Αυτό είναι το άπαν του Συντάγματος"; Δε θέλησα χθες, ούτε να απαντήσω με την αυτοκριτική που έκανε ο επίτιμος Πρόεδρος της Νέας Δημοκρατίας -και τιμώ τη στάση του αυτή- ο οποίος επέρριψε ευθύνες και στις δύο πλευρές και είπε ότι αυτό το χρονικό είναι το χρονικό της ντροπής. Τι θέλετε να κάνω εγώ, ο οποίος υπέφερα δεινώς την εποχή εκείνη από διάφορες ανοησίες και βλακείες διαφόρων απόψεων, τις οποίες πολέμησα;

'Εχουμε και ένα άλλο θέμα, αυστηρά λογικής. Το άρθρο 86 του Συντάγματος λέει ότι του Ειδικού Δικαστηρίου προεδρεύει ο Πρόεδρος του Αρείου Πάγου, το οποίο συντίθεται επίσης από δώδεκα Αρεοπαγίτες και Προέδρους από κατάλογο τον οποίο θα στείλει ο 'Αρειος Πάγος, στη Βουλή προς κλήρωση μεταξύ εκείνων οι οποίοι είναι εκλεγμένοι, ψηφισμένοι ή διορισμένοι προ της εγέρσεως κατηγορίας.

Ο Πρόεδρος του Αρείου Πάγου, ο οποίος προήδρευσε του Ειδικού Δικαστηρίου, εξελέγη Πρόεδρος του Αρείου Πάγου, μετά την έγερση της κατηγορίας. Δύο χρόνια ακριβώς. 'Οπως εμείς καταγγέλλαμε και είχαμε δικαίωμα, για να δικάσει αυτήν την υπόθεση.

Θα πω και κάτι άλλο. Δίκασε ένας άλλος Πρόεδρος του Αρείου Πάγου προηγουμένως, ο οποίος κατελαμβάνετο από το όριο ηλικίας και ενώ κατελαμβάνετο από το όριο ηλικίας ανέβηκε στην 'Εδρα να δικάσει, ενώ ήτο γνωστόν ότι μέσα σ' ένα μήνα κατελαμβάνετο από το όριο ηλικίας και θα έφευγε. Και του είπαν "μην ανεβαίνεις επάνω". "'Οχι, θα ανέβω". "Μα, γιατί θα ανέβεις"; "Για να σώσω την παραγραφή". Δεδηλωμένα, ειπωμένα. Κανείς δεν τα διέψευσε.

Δε θέλω να επεκταθώ περισσότερο. Δε θέλω να προσβάλω ένα συνάδελφο διατελέσαντα -πρώην- Υπουργό.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού).

'Οχι δέκα λεπτά εγώ, κύριε Πρόδρε. 'Εχω δευτερολογία. Συνάδελφοι μίλησαν δεκαπέντε λεπτά. Ο Υπουργός πρέπει να απαντήσει σε όλα.

ΠΡΟΕΔΡΕΥΩΝ (Νικόλαος Κατσαρός): Εντάξει, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι να κάνω εγώ; Να προσβάλω την προσωπικότητα ενός συναδέλφου, πρώην Υπουργού, τον οποίο αντικατέστησα; Και φέρνω το νομοσχέδιό του και ό,τι εγώ υπεστήριξα τότε τα δέχθηκαν. Το θέμα των συμμετόχων το πολέμησα σκληρά, ότι έπρεπε να είναι και οι συμμέτοχοι συγκατηγορούμενοι, γιατί άφησαν εκ προθέσεως τον κυρίως υπεύθυνο τότε τον Κοσκωτά απέξω για να χρησιμοποιηθεί μάρτυρας κατηγορίας.

Και εχρειάσθη -και είναι προς τιμήν του κ. Κόκκινου την εποχή εκείνη- η εμφάνισή του ενώπιον του Ειδικού Δικαστηρίου περί το τέλος για να πει ο ίδιος ο Πρόεδρος του Δικαστηρίου "πάρτε τον να τον πάτε από εκεί που ήρθε", δε μας χρειάζεται δηλαδή. 'Ομως, μεθοδεύτηκαν πάρα πολλά πράγματα για να περάσει οπωσδήποτε ο κυρίως κατηγορούμενος ή συγκατηγορούμενος ως μάρτυς κατηγορίας.

Εγώ επέμενα από τότε, το έλεγε και ο 802. Και τον χώρισε αυτή η Βουλή από τη συμμετοχή στην κατηγορία. Κακώς τον άφησε από έξω με τις κατηγορίες. Είναι πράγματα, τα οποία βέβαια πρέπει να διορθώσουμε. Αλλά μη ζητάτε και τα ρέστα ορισμένοι εξ υμών, όταν εμείς από εδώ ορισμένα πράγματα λέμε να τα φτιάξουμε και ζητάτε και τα ρέστα, κατά το κοινώς λεγόμενο, όταν είστε υπόλογοι. Και έχω να τιμήσω και ενώπιον της Βουλής για το θάρρος της αυτοκριτικής που έκανε ο επίτιμος Πρόεδρος της Νέας Δημοκρατίας και πρώην Πρωθυπουργός της Χώρας. 'Ετσι πρέπει να λέγεται, έτσι πρέπει να γίνεται. Να έχουμε το θάρρος να αναλαμβάνουμε τις ευθύνες για να διορθώσουμε και στο μέλλον ορισμένα πράγματα, τα οποία μπορεί να γίνουν.

Τι συμβαίνει τώρα με το άλλο θέμα, που έθεσε δια πολλοστή φορά ο κ. Παυλόπουλος, το θέμα της ειδικής λεγόμενης πλειοψηφίας: Τι λέει το άρθρο 46 ή το 47 του Συντάγματος; Να διαβάσω εγώ για να πάμε στα argu menta και να πάμε στα άλλα: "Η Βουλή δεν μπορεί να αποφασίσει χωρίς την απόλυτη πλειοψηφία των παρόντων μελών, που, όμως, ποτέ δεν μπορεί να είναι μικρότερη από το 1/4 του όλου αριθμού των Βουλευτών". Τι λέει εδώ; Δεν μπορεί να είναι οπωσδήποτε η Βουλή μικρότερη από εβδομήντα πέντε παρουσίες και δεν μπορεί να αποφασίζει χωρίς την απόλυτη πλειοψηφία.

Σελίδα 6957 

ΑΝΝΑ ΜΠΕΝΑΚΗ - ΨΑΡΟΥΔΑ: Των παρόντων.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Των παρόντων, το έλασσον. Δεν μπορεί να πάει παρακάτω λέει. Πού λέει ότι δεν μπορεί να πάει παραπάνω; Πού το βρήκατε γραμμένο ότι δεν μπορεί να πάει παραπάνω; Και πρώτη φορά πήγε παραπάνω; 'Η θα το λέει το Σύνταγμα για κάθε περίπτωση;

Παρακαλώ μη μιλάτε. Μην είστε έτοιμος να με διακόψετε.

ΠΡΟΚΟΠΗΣ ΠΑΥΛΟΠΟΥΛΟΣ: Δε διέκοψα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτή είναι η άποψη η δική μου. Κι όσες φορές συντάχθηκε η Nομική Yπηρεσία της Βουλής με την άποψή μου ή κάποιοι άλλοι με την άποψή μου, βγήκε το θέμα καλά. Και όσες φορές πήγαν κόντρα, βγήκατε εκτεθειμένοι, κύριε Παυλόπουλε. Και είστε δεινώς εκτεθειμένοι και για εκείνη τη γνωμοδότηση που κάνατε πέντε διακεκριμένοι συνταγματολόγοι. Πού πήγε η ψήφος του Αλευρά; Τι υπεστηρίζετο τότε; Τι είπε η Βουλή, τι είπε το Σύνταγμα, τι είπαν όλοι; Δε δέχεστε την 'Ενωση Συνταγματολόγων, διακεκριμένων συνταγματολόγων -να μην αναφερθώ σε ονόματα- δεκαεννέα καθηγητών Πανεπιστημίουν, είτε συνταγματολόγων είτε συνταγματολογούντων, κύριε Πρόεδρε; Διότι εδώ συνταγματολογούμε όλοι, αλλά οι συνταγματολόγοι είναι λίγοι και βλέπετε και μερικοί ποινικολογούντες παριστάνουν και τον ποινικολόγο.

Αλλά δε μου απάντησε κανείς από εδώ -που το έθεσα- αν είχα δίκιο εγώ, που έλεγα ότι κακώς δικάζει ο κ. Κόκκινος ενώ ...

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα ανοίξουμε συζήτηση; Δε θέλω να επεκταθώ, να μη φθάσω στα βαθύτερα.

Ενώ λέει το Σύνταγμα ότι ο Αρεοπαγίτης, ο Πρόεδρος Εφετών πρέπει να είναι στη θέση του δύο χρόνια νωρίτερα ή έστω έξι μήνες νωρίτερα. Είναι δυνατόν, λοιπόν, ο Πρόεδρος του Αρείου Πάγου να διορίζεται αργότερα από τον Αρεοπαγίτη στον 'Αρειο Πάγο και να προεδρεύει του Ειδικού Δικαστηρίου;

Και έλεγα "ο παρανόμως εκτελών καθήκοντα Προέδρου". Μίλησε κανείς; Βγήκε κανείς τότε να μου πει ότι τι είναι αυτά που λέτε, κύριε Γιαννόπουλε; Ο Φούσας μόνο το υπεστήριζε χθες. Λυπούμαι που δεν είναι εδώ, θα έλεγα και περισσότερα.

Και, όμως, εδίκασε, εκάθησε και βγήκαν αποφάσεις. 'Αλλο αν απέτυχε αυτή η διαδικασία ολόκληρη και βγήκαν αυτές οι αθωωτικές αποφάσεις. 'Αλλο το ένα, άλλο το άλλο.

Τι μου λέτε τώρα, τι είναι συνταγματικό και τι δεν είναι συνταγματικό; Αφού το ίδιο το Σύνταγμα κατακρεουργήθηκε κάποια εποχή, διαστρεβλώθηκαν οι έννοιές του.

Τι έλεγε ο 802 για την παραγραφή; Τι έλεγε εκείνο το διάταγμα του Τρικούπη για την παραγραφή, το οποίο καταστραγγαλίσθηκε; Ξέρετε ποιες σέβομαι εγώ γνωμοδοτήσεις; Εκείνες που δεν πληρώνονται. Εκείνες οι οποίες δεν υπηρετούν κομματικές σκοπιμότητες, πολιτικές σκοπιμότητες, ανιδιοτελών ανθρώπων που δεν παίρνουν λεφτά από εκείνους. Είναι ορισμένοι που δεν παίρνουν και λεφτά.

Και κάποτε -ας με συγχωρήσει ο φίλος μου ο τέως Πρόεδρος της Βουλής ο Θανάσης Τσαλδάρης- πόσο πληρώσατε τον Ράϊκο την πρώτη φορά; Ο Ράϊκος είναι φίλος μου και παλιά πελάτης μου. Μου είπε "ναι, ξέρεις, δεν πληρώσαμε τίποτα από τη Βουλή". 'Ηταν η πρώτη εναντίον της δικής μου μελέτης -μελετούλας, πάρτε το όπως θέλετε- για την παραγραφή των αδικημάτων αν διαλυθεί η Βουλή. Και δεν βρίσκεται ένας σήμερα να υποστηρίζει ότι πράγματι δεν είχε επέλθει παραγραφή.

Λέει: "Τα υπό των άρθρων 1 έως 5 του παρόντος προβλεπόμενα εγκλήματα παραγράφονται άμα τη παρόδω της πρώτης συνόδου εκείνης κατά την οποία ετελέσθησαν". Και είχαμε και άλλα θέματα.

Δε θα επέμενα στο θέμα του εξωκοινοβουλευτικού Υπουργού, αλλά υπάρχει η σκοπιμότης η πολιτική, ώστε ένας Υπουργός, όταν βρίσκεται σε μία κυβέρνηση πρέπει να έχει είτε το ακαταδίωκτο -δεν ξέρω πώς θα το λέγαμε-είτε κάτι άλλο. Εγώ δεν μπορώ να αλλάξω μία διάταξη την οποία συνταγματολόγος, καθηγητής του Συνταγματικού Δικαίου έθεσε στο κείμενο αυτό. Ούτε τη μία ούτε την άλλη.

Επί τροχάδην ορισμένες άλλες απαντήσεις έχω να δώσω. Είπε ο κ. Ζαφειρόπουλος χθες περί το τέλος της βραδιάς, "γιατί φταίει η Βουλή, η οποία ψήφισε παραπομπή και δεν φταίνε εκείνοι οι οποίοι δημιούργησαν τα πράγματα εξαιτίας των οποίων, η παραπομπή".

Το μεν ένα είναι πραγματικό ζήτημα, το άλλο είναι της Βουλής ζήτημα. Αλλά ο φίλος μου ο Νώντας, μια και το είπε, οφείλει να πάρει μία απάντηση. Φταίει η Βουλή η οποία ψήφισε παραπομπή και δε φταίνε εκείνοι που προκάλεσαν την παραπομπή. Εκείνοι οι οποίοι φέρονται ότι προκάλεσαν την παραπομπή, ηθωώθησαν. 'Απαντες. Συνεπώς όταν έχουμε την απόφαση, έχουμε και την απάντηση.

ΕΠΑΜΕΙΝΩΝΔΑΣ ΖΑΦΕΙΡΟΠΟΥΛΟΣ: Εγώ διερωτώμαι για το προηγούμενο καθεστώς.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να απαντήσω και σε ένα άλλο θέμα, όπου επιμείνατε πολύ. Επιμένατε πολύ χθες γιατί καταργείται το Δικαστικό Συμβούλιο των εξ Αρεοπαγιτών, γιατί καταργείται ο ανακριτής. Να σας πω γιατί καταργείται. Επαναλαμβάνω ότι δεν τα έγραψα εγώ. Κάποιος ανακριτής προφυλάκισε Υπουργό ως ύποπτο φυγής. Και εκείνος ο Υπουργός είχε πέντε πιστοποιητικά διασήμων γιατρών Αμερικανών, ότι υπέφερε πολύ από την καρδιά του και ήταν ετοιμοθάνατος. Ομολογώ ειλικρινά, πως και εγώ δεν πίστευα ότι ήταν τόσο βαριά ο Κουτσόγιωργας. 'Ομως, ο ανακριτής εκείνος απέρριψε δύο και τρεις φορές αιτήσεις για να του δώσει άδεια εξόδου από τη φυλακή, "γιατί ήταν ύποπτος φυγής".

'Ερχεται Δικαστικό Συμβούλιο στο θέμα του Νίκου Αθανασόπουλου και απορρίπτει την αίτησή του για να βγει από τη φυλακή, με το αιτιολογικό ότι "επειδή διετέλεσε Υπουργός έχει τον τρόπο να ζει στο εξωτερικό και εκείθεν είναι ύποπτος να φύγει". Αυτή ήταν η αιτιολογία του εξ Αρεοπαγιτών, Δικαστικού Συμβούλου που στην ιστορία που γράφεται, οπωσδήποτε θα μπουν και τα ονόματά τους.

Είχε εξεγερθεί η κοινή γνώμη με εκείνη τη συμπεριφορά. Και δεν μπορεί ο νομοθέτης -μια και συμβαίνει προτείνων ο νομοθέτης να είναι ο Γιαννόπουλος σ' αυτήν την Αίθουσα- να τα δεχθεί. Αν θέλετε, πολύ περισσότερα θα σας έλεγα ακόμη.

Και χθες -και τελειώνω, κύριε Πρόεδρε- μίλησα για κάποιες οφειλόμενες από μας τους πολιτικούς και τους νομικούς ακόμη εκδόσεις. Και είπα για κάποιο βιβλίο εκείθεν. Και ο επίτιμος Πρόεδρος της Νέας Δημοκρατίας και πρώην Πρωθυπουργός της Χώρας έλαβε αφορμή να πει "και εγώ γράφω, θα το δημοσιεύσω κ.λπ.". Και μια και γράφονται και δημοσιεύονται πλείστα όσα, εγώ πήγα στα παλιά -για την Εθνική Αντίσταση έγραψα στο τελευταίο βιβλίο μου, τα άλλα τα έχω εδώ και θα σας τα μοιράσω, κύριε Παυλόπουλε. Θα παρακαλέσω να έρθεις να σου χαρίσω ένα Το "Τέσσερα θέματα της πολιτικής επικαιρότητας" και τι είναι λαϊκισμός και τι είναι δημαγωγία.

Ο κ. Μητσοτάκης μιλάει για δημαγωγία, σπανίως για λαϊκισμό, γιατί ξέρει γράμματα. Δε λέω ότι εσείς δεν ξέρετε γράμματα, αλλά ορισμένοι τα έχετε μπλέξει. Αυτό είναι το τέταρτο βιβλίο και άντε να το πάρετε. Θα σας χρειαστεί υμών των Βουλευτών. Ακολουθούν τα εξής βιβλία και τα έχω αναγγείλει: Το πέμπτο "Μελέτες, άρθρα και σχόλια, ερωτήσεις και επερωτήσεις στη Βουλή για τη Δικαιοσύνη 1960-1995". Το έκτο "Η συγκυβέρνηση της 2ας Ιουλίου 1989 της δεξιάς και κομμουνιστικής αριστεράς και η ποινική δίκη της βρώμικης πολιτικής σκευωρίας και της ποινικής σκηνοθεσίας εναντίον του ΠΑΣΟΚ". Το έβδομο, "Δέκα χρόνια Υπουργός των Κυβερνήσεων του ΠΑΣΟΚ, συμβόλαιο με το Λαό, ανασχηματισμοί κ.λπ.". (Βλέπε σελίδα 682, Η Εθνική Αντίσταση των Ελλήνων κατά των Γερμανών, Ιταλών και Βουλγάρων κατακτητών).

Θα πω όλη την αλήθεια.

(Στο σημείο αυτό την Προεδρική 'Εδρα καταλαμβάνει ο Α'Αντιπρόεδρος της Βουλής κ. ΠΑΝΑΓΙΩΤΗΣ Ν.ΚΡΗΤΙΚΟΣ).

Εγώ, λοιπόν, αυτήν τη δίκη την έχω καταγράψει. Είναι ένας 

Σελίδα 6958 

μεγαλύτερος τόμος με τις ρηματικές διακοινώσεις των Η.Π.Α. για να φέρουν εδώ τον Κοσκωτά και να τον πάρουν πίσω και με τα πάντα για να έχει ο Λαός την πολιτική ιστορία που εμείς που ζήσαμε πολλά χρόνια στον πολιτικό βίο της Χώρας είμαστε υποχρεωμένοι να του δώσουμε.

ΠΡΟΕΔΡΕΥΩΝ (Παναγιώτης Ν. Κρητικός): Ο Πρόεδρος κ. Κωνσταντίνος Μητσοτάκης έχει το λόγο.

Θα σας παρακαλέσω, κύριοι συνάδελφοι, να συντομεύουμε τη συζήτηση. Ο κύριος Υπουργός μίλησε είκοσι λεπτά.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και τι μου το λέτε εμένα αυτό, κύριε Πρόεδρε, πριν αρχίσω;

ΠΡΟΕΔΡΕΥΩΝ (Παναγιώτης Ν. Κρητικός): Το λέω και για τον κύριο Υπουργό και για να συντομευθεί η συζήτηση του νομοσχεδίου ώστε να ψηφιστεί το νομοσχέδιο. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, δεν πρόκειται να ρίξω λάδι στη φωτιά. Να μην ανησυχεί ο κύριος Υπουργός της Δικαιοσύνης.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ ποτέ δεν ανησύχησα.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Αλλωστε το πνεύμα με το οποίο μιλώ γι' αυτό το νομοσχέδιο, το αντελήφθη η Βουλή από τη χθεσινή μου ομιλία. Θα ήθελα όμως, να θέσω πάλι ένα γενικότερο πρόβλημα, το οποίο η Βουλή έχει χρέος να αντιμετωπίσει, όπως και ο πολιτικός κόσμος έχει χρέος να το αντιμετωπίσει.

Αυτήν την ώρα ποιο είναι το πρόβλημα; Υπάρχει κίνδυνος να καταδιωχθούν αδίκως Υπουργοί ή να γίνουν σκευωρίες εις βάρος Υπουργών, ή υπάρχει η διάχυτος εντύπωση, ότι τον τελευταίο καιρό υπάρχει στην Χώρα μας μία ηθική χαλάρωση, που εγώ δε δέχομαι ότι ισχύει για τον πολιτικό κόσμο, παρά μόνο για ελάχιστες εξαιρέσεις, αλλά εν πάση περιπτώσει είναι το μεγάλο πρόβλημα της εποχής.

Δηλαδή, ένας νόμος ο οποίος γίνεται μέσα στα πλαίσια του Συντάγματος τα οποία ασφαλώς είναι υποχρεωτικά -δεν μπορούμε να αλλάξουμε σήμερα το Σύνταγμα- ποιο στόχο πρέπει να έχει; Να κάμει ακόμα δυσκολότερη τη δίωξη του Υπουργού ή να την κάνει ευκολότερη; Εγώ, κύριε Πρόεδρε και κύριοι συνάδελφοι δεν διστάζω καθόλου να σας πω, ότι η άποψις μου συνεπής άλλωστε με τη βασική θέση που πιστεύω στην αναθεώρηση του Συντάγματος, είναι ότι πρέπει ο πολιτικός κόσμος να δώσει την εντύπωση στον Ελληνικό Λαό σήμερα ότι δεν φοβάται τίποτα από διώξεις και ότι εμπιστεύεται την ελληνική δικαιοσύνη.

Εάν αυτό δεν γίνει σήμερα, εάν δεν δοθεί αυτό το μήνυμα και δοθεί το αντίθετο μήνυμα, κάνουμε λάθος, κύριε Υπουργέ της Δικαιοσύνης. Και μπορεί ο προκάτοχος σας Υπουργός να έκανε το λάθος, αλλά δεν βλέπω, γιατί εσείς πρέπει να σταθείτε σε μία άποψη του προκατόχου σας και να μην κάνετε αυτό που έχετε στην καρδιά σας. Εγώ προσωπικά πιστεύω, ότι είναι αντίθετο προς το Σύνταγμα, το να δώσετε στον υπηρεσιακό Υπουργό, στο μη Βουλευτή Υπουργό την ασυλία. Δεν μπορεί να την δώσει ο απλός νόμος την ασυλία. Θα έπρεπε να το προβλέπει το Σύνταγμα. Μπορεί να κάνω λάθος. Δεν έχει σημασία.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ας πέσει στο Δικαστήριο.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Να πέσει στο Δικαστήριο. Το πρόβλημα είναι γιατί το κάνουμε, κύριε Υπουργέ. Ο Λαός θα μας ρωτήσει, εκεί είναι ο καημός σας, μπας τυχόν και κάποιος μη Βουλευτής μάλιστα και μη πολιτικός, Υπουργός έχει κάνει ένα αδίκημα και πάτε να το κουκουλώσετε προτού περάσει για να φθάσει στην Δικαιοσύνη;

Αυτό είναι, κυρίες και κύριοι συνάδελφοι, το πρόβλημα της παρούσης ώρας. Γι' αυτό εμίλησα, όπως εμίλησα και γι' αυτό εγώ θέλω το πρόβλημα της ποινικής ευθύνης των Υπουργών να απεμπλακεί πλήρως από την Βουλή, από τον πολιτικό κόσμο.

Η πικρή εμπειρία την οποία έχουμε όλοι μας τα τελευταία χρόνια, είναι ότι δεν είμαστε κατάλληλοι εμείς για να κάνουμε τους δικαστές. Εγώ τουλάχιστον, κύριε Πρόεδρε, σ' αυτό το συμπέρασμα έφτασα. Είναι ανώτερο από την ανθρώπινη φύση, όταν τα πάθη κοχλάζουν, να μπορεί ο άλλος να έχει την ανωτερότητα να κρίνει σωστά. Πολιτικά καθοδηγούμενες ήσαν κατά το πλείστον οι ψηφοφορίες, οι οποίες έγιναν τον τελευταίο καιρό.

Γι' αυτό, κύριε Πρόεδρε, εγώ πιστεύω, ότι πρέπει στην αναθεώρηση του Συντάγματος -και αυτό είναι χρέος του πολιτικού κόσμου και είναι χρέος και της Κυβέρνησης των εκσυγχρονιστών του ΠΑ.ΣΟ.Κ., και λυπάμαι, γιατί ο κ. Ρέππας έκανε αγοραίες δηλώσεις και κατέβασε στο πεζοδρόμιο ένα τόσο μεγάλο θέμα- γι' αυτό επιμένω ότι πρέπει επαναλαμβάνω και η Κυβέρνηση του ΠΑ.ΣΟ.Κ. τώρα που έχει τη δυνατότητα της αναθεώρησης, να αποφασίσει τι θα κάνει. Θα δώσουμε στη Δικαιοσύνη, όπως συμβαίνει σε όλες τις ευρωπαϊκές χώρες, το δικαίωμα να κρίνει και τους Υπουργούς, ναι ή όχι ή θα δημιουργήσουμε από τη μια μεριά εμπόδια, αναχώματα στο να κάνει η Δικαιοσύνη τη δουλειά της και από την άλλη μεριά να εμπλέξουμε τους εαυτούς μας σε αντιδικίες, τις οποίες θεωρώ αχάριστες και οι οποίες ούτως ή άλλως τραυματίζουν την πολιτική μας ζωή.

Η δική μου θέση, κυρίες και κύριοι συνάδελφοι, επειδή σήμερα από τα Μέσα Μαζικής Ενημέρωσης, με τον τρόπο που λειτουργεί η ενημέρωση στην Ελλάδα, αρπάχτηκαν από έναν τίτλο, για να παρουσιάσουν πράγματα, τα οποία ούτε είπα, ούτε πιστεύω, θέλω τουλάχιστον σ' αυτήν την Αίθουσα, την οποία εγώ τιμώ και στην οποία θητεύω και εννοώ να λέω εδώ αυτό που πιστεύω, έκρινα χρήσιμο να ξεκαθαρίσω πλήρως την άποψή μου και επωφελούμαι, κύριε Υπουργέ, να το κάνω.

Από εκεί και πέρα, σε ό,τι αφορά το νόμο, είναι λάθος, το ότι καταργείτε τον ανακριτή, είναι λάθος ότι καταργείτε και το Συμβούλιο. Υπάρχουν προβλήματα, που πρέπει να λυθούν από το δικαστήριο. Εγώ πιστεύω, ότι είναι λάθος. Εγώ αντίθετα πίστευα, και σας το είπα χθες από το Βήμα, ότι θα έπρεπε το Συμβούλιο να ενισχυθεί και αντί να είναι τριμελές, να γίνει πενταμελές, ενδεχομένως και επταμελές και να μπορεί και να απαλλάξει ακόμα έναν πολιτικό, έναν Υπουργό, ο οποίος έχει παραπεμφθεί, εάν κρίνει το δικαστήριο ότι πράγματι δεν στέκει η κατηγορία. Εάν δηλαδή ο πολιτικός κόσμος υπερβεί τα εσκαμμένα και κατηγορήσει αδίκως κάποιον, πρέπει να έχει την εγγύηση της Δικαιοσύνης, διότι αν το άλας μαρανθεί, τι θα μείνει πλέον;

Εγώ προσωπικά πιστεύω, ότι το πρόβλημα είναι να πιστέψουμε και να στηρίξουμε τη Δικαιοσύνη. Γι' αυτό και η πρότασή μου, την οποία επαναλαμβάνω, για να μείνει στα Πρακτικά και στην ιστορία έστω, είναι ότι, στην αναθεώρηση του Συντάγματος πρέπει ο Υπουργός να δωσιδικεί όπως ο απλός πολίτης ενώπιον της Δικαιοσύνης. Η Βουλή να έχει μόνο το δικαίωμα να αποφασίσει για την άρση της ασυλίας με απλή Πλειοψηφία και από εκεί και πέρα η Δικαιοσύνη να ενεργήσει. Να υπάρχει Εισαγγελεύς του Αρείου Πάγου και να δικάζεται, όμως, από δικαστήριο υψηλοτάτης στάθμης, σαν κι αυτό το δικαστήριο, το οποίο νομίζω ορθώς λειτούργησε εκεί όπου λειτούργησε.

Κύριε Πρόεδρε, είναι θέματα βασικά, που συνδέονται με την πολιτική μας ζωή, με τους θεσμούς και κάνω έκκληση προς όλους, και προς την Κυβέρνηση, η οποία ομολογώ ότι σήμερα παρουσίασε ένα θέαμα, το οποίο δεν ανέμενα, να το αντιμετωπίσουμε με την επιβαλλόμενη σοβαρότητα, γιατί ο Λαός, μας παρακολουθεί. Η τιμή του πολιτικού κόσμου είναι μεγάλη υπόθεση και πρέπει να αποδείξουμε ότι μαχόμαστε επιτυχώς, γιατί εγώ πιστεύω στον πολιτικό κόσμο και την εντιμότητά του και θέλω να έχουμε τη δυνατότητα να αποδείξουμε, όπως η γυναίκα του Καίσαρος, όχι μόνο ότι είμαστε τίμιοι, αλλά ότι και φαινόμαστε τίμιοι.

(Χειροκροτήματα από την Πλευρά της Νέας Δημοκρατίας)

ΠΡΟΕΔΡΕΥΩΝ (Παναγιώτης Ν. Κρητικός): Κηρύσσεται περαιωμένη η συζήτηση επί της ενότητας...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, θα σας δώσω το λόγο. 'Εχετε το δικαίωμα και δεν μπορώ να 

Σελίδα 6959 

σας το στερήσω, αλλά πρέπει να σας πω ότι έγινε έκκληση από το Προεδρείο προς τη Βουλή και προς την Αντιπολίτευση και συγκατένευσε στη συντόμευση κάπως του χρόνου. Μην τον επιμηκύνετε εσείς. 'Αλλωστε, οι πολλές αγορεύσεις είναι εναντίον των καρπών και ο καρπός, η συγκομιδή τους είναι η ψήφιση του νομοσχεδίου.

Θα παρακαλέσω, κύριε Υπουργέ, να βοηθήσετε. Πρόκειται για το νομοσχέδιό σας. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, όταν μιλάει εκτός νομοσχεδίου ο οιοσδήποτε, ο Υπουργός θα σιωπήσει; Πού το βρήκατε γραμμένο;

ΠΡΟΕΔΡΕΥΩΝ (Παναγιώτης Ν. Κρητικός): Μα, με συγχωρείτε, ασκούν όλοι δικαίωμα...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πού το βρήκατε γραμμένο; Ούτε ο Υπουργός δεν μπορεί να πάρει το λόγο όποτε θέλει;

ΠΡΟΕΔΡΕΥΩΝ (Παναγιώτης Ν. Κρητικός): Σας λέω, ότι έχετε το λόγο. Μόνο να συντομεύσετε, για να ψηφιστεί και το νομοσχέδιό σας. Αν δεν θέλετε να ψηφιστεί, ορίστε, έχετε το λόγο για να μιλάτε μέχρι το πρωί. Μην περιμένετε όμως να ψηφιστεί το νομοσχέδιο. Τι να σας πω!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Μα, έχετε δίκιο τώρα; Ο Υπουργός παίρνει το λόγο...

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δικαίωμα, αλλά σας είπα να περιορισθείτε λίγο στο λόγο σας. Ορίστε, έχετε το λόγο. Αλλά μην περιμένετε την ψήφιση του νομοσχεδίου. Και πρέπει να σας πω ότι πιέζεται η Βουλή και από άλλα νομοσχέδια, αρμοδιότητα Ολομέλειας γιατί οδεύουμε προς τη λήξη της Συνόδου. Και το γνωρίζετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Αυτά κρατήστε τα για τον εαυτό σας. Και δεν θέλω μαθήματα.

ΠΡΟΕΔΡΕΥΩΝ (Παναγιώτης Ν. Κρητικός): Δεν κάνω μαθήματα. 'Εχω μια εμπειρία εδώ. Και παρακαλώ, για το δικό σας συμφέρον και του νομοσχεδίου σας, σας είπα ως Προεδρεύων του Σώματος να περιορισθείτε...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν θέλω μαθήματα.

ΠΡΟΕΔΡΕΥΩΝ (Παναγιώτης Ν. Κρητικός): Δεν κάνω μαθήματα. 'Εχετε το λόγο. Ορίστε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Πολύ φόρα έχετε πάρει ορισμένοι.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ! Μπροστά από σας δεν βγαίνει κανένας στη φόρα. Επιτέλους! Ορίστε!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Με συγχωρείτε, ούτε εκλιπαρώ, ούτε ζητιανεύω. 'Εχω δικαίωμα εκ του Συντάγματος όταν ζητάω το λόγο να μου τον δώσετε. Και μου κάνετε παζάρια και εξυπνάδες. Σταματήστε!

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ, είναι Βουλή εδώ.

Ορίστε, έχετε το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είπε ο κ. Μητσοτάκης, σε γι' αυτά τα θέματα τα Συνταγματικά και είπε ακόμα και για τη δικαιοσύνη. Ποιος σας είπε ότι δεν σεβόμαστε τη Δικαιοσύνη; Ποιος σας είπε ότι δεν στηριζόμαστε στη Δικαιοσύνη και ποιος σας είπε ότι εμείς δεν έχουμε εμπιστοσύνη στη Δικαιοσύνη;

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν είπα εγώ ότι δεν σέβεστε τη Δικαιοσύνη.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ομως, τι λέει το Σύνταγμα. Αλλού το θέλετε, αλλού επιμένετε, αλλού δεν σας αρέσει. Η Βουλή ανακρίνει -Προανακριτική Επιτροπή της Βουλής-, κατηγορεί -διαπλάσσει ή διατυπώνει την κατηγορία- και παραπέμπει στη δικαιοσύνη. Πού βρέθηκε εκτός αυτών των διατάξεων να υποστηρίζουμε ότι πρέπει να κάνουμε και συμβούλιο κ.λπ; Δεν το λέει το Σύνταγμα. Μεθαύριο, να τα υποστηρίξουμε και να τα πούμε και στην Αναθεώρηση του Συντάγματος, η οποία θα επιταχυνθεί, αν θέλετε ακόμη -βοηθήστε και εσείς- για να γίνει, να τελειώσει, να τα πούμε όλα αυτά. Από εκεί και ύστερα όμως, πρέπει να δώσουμε και στον Δικαστή τη δυνατότητα να αισθάνεται ελεύθερος, ανεξάρτητος έναντι πάντων. Στον Πρωτοδίκη, έναντι και του Προέδρου του Αρείου Πάγου, στον Εφέτη, έναντι του Προέδρου Εφετών. Αυτό επιδιώκει η Κυβέρνησή μας και αυτό θα κάνουμε, κύριε Επίτιμε Πρόεδρε της Νέας Δημοκρατίας.

Κατά τα άλλα, χαλάσατε τον κόσμο για το θέμα του εξωκοινοβουλευτικού Υπουργού. Σας δήλωσα και διατηρώ μια επιείκεια και αν θέλετε ακόμα και μια ευγένεια έναντι των συναδέλφων μου, ότι δεν ήταν διάταξη δική μου. Επιμένετε να τη διαγράψουμε; Να τη διαγράψουμε.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Καλύτερα!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να δω τι θα κερδίσετε. Τίποτε.

Δικολαβήσατε, ψευτοδικηγορήσατε, φωνάξατε, γκρινιάξατε και μου κάνετε και το δάσκαλο. Και μου κάνει το δάσκαλο εμένα μποστά μου ένας ο οποίος απέτυχε στις γνωμοδοτήσεις του, εμένα! Να την διαγράψουμε, κύριοι συνάδελφοι.

Και για την παραγραφή και τελειώσαμε. 

Η παραγραφή δεν μπορεί να είναι μακρά. Πρέπει ο δημόσιος βίος να εκκαθαρίζει. Και δεν μπορεί να εκκαθαρίσει ο δημόσιος βίος όταν μου το πάτε στα πλημμελήματα από τα κακουργήματα. Είναι ειδική διαδικασία με ειδικές διαδικασίες. Και εγώ είχα επιμείνει να είναι τέσσερα χρόνια η παραγραφή και το είχε δεχθεί ο κ. Βενιζέλος αυτό το πράγμα. 'Εμεινε πέντε χρόνια και τέσσερα με αναστολή, εννέα χρόνια. Τι φωνάζετε από εδώ και πέρα. Η δε αποσβεστική προθεσμία να φύγει από το μυαλό όλων σας. Το Ποινικό Δίκαιο δεν αναγνωρίζει αποσβεστική προθεσμία αλλά μόνο παραγραφή. Και αυτό το λέω για τους ποινικολογούντες. Γιατί δεν αναγνωρίζω ποινικολόγους όταν υποστηρίζουν ότι μπορεί να ισχύσει στο Ποινικό Δίκαιο αποσβεστική προθεσμία.

Το Ποινικό Δίκαιο λέει μόνο για παραγραφή και εφευρέθη η αποσβεστική προθεσμία για να στηριχθούν εκείνες οι γνωμοδοτήσεις.

Αυτά, κύριε Πρόεδρε, και να τη σβήσουμε τη διάταξη. 

ΠΡΟΕΔΡΕΥΩΝ (Παναγιώτης Ν. Κρητικός): Η κα Μπενάκη έχει το λόγο ως Κοινοβουλευτικός Εκπρόσωπος της Νέας Δημοκρατίας.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, οι συνάδελφοι της Νέας Δημοκρατίας που μίλησαν σ' αυτήν την Αίθουσα και ιδιαίτερα ο κ. Παυλόπουλος, μίλησαν με επιχειρήματα νομικά, πολιτικά απολύτως τεκμηριωμένα, στηριγμένα στο Σύνταγμα...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σας έβαλε δικηγόρο του ο κ. Παυλόπουλος;

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, ας ομαλοποιήσουμε τη συζήτηση.

ΑΝΝΑ ΜΠΕΝΑΚΗ-ΨΑΡΟΥΔΑ: Ο κύριος Υπουργός βρήκε ως αντίλογο σε όσα εξετέθησαν εδώ ιστορίες του παρελθόντος. Ουδείς ανέξεσε πληγές και ουδείς ανεφέρθη στο παρελθόν, κύριε Υπουργέ, και εγώ δεν θα σας παρακολουθήσω αυτή τη στιγμή.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Χθες όλοι σας ανεξέσατε πληγές.

ΑΝΝΑ ΜΠΕΝΑΚΗ ΨΑΡΟΥΔΑ: Δεν ανέξεσε κανείς πληγές του παρελθόντος. Με συγχωρείτε, κύριε Υπουργέ, αλλά μπορούμε να δούμε και τα Πρακτικά. Εμείς μιλήσαμε για το κείμενο του νόμου με καθαρά πολιτικά και συνταγματικά επιχειρήματα.

Λοιπόν, γι' αυτό εγώ δεν θα σας παρακολουθήσω και δεν θα αναφερθώ στο παρελθόν, μια και η παρέμβαση του Επιτίμου Προέδρου της Νέας Δημοκρατίας έδωσε τις σωστές απαντήσεις.

Επειδή, όμως παρά την έξαψη που δημιουργήθηκε, κύριε Υπουργέ, διατηρήσατε τη ψυχραιμία σας στο να αντιμετωπίσετε τα πρακτικά προβλήματα που θέτει αυτός ο νόμος, θα μου επιτρέψετε δυο πρόσθετα λόγια.

Να χαιρετήσω κατ' αρχήν το γεγονός ότι διαγράφετε μια διάταξη, η οποία πραγματικά δεν συνεκέντρωσε την επιδοκιμασία της Βουλής απ' όλες τις Πτέρυγες. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης):

Σελίδα 6960 

'Οχι, απ' όλες τις Πτέρυγες.

ΑΝΝΑ ΜΠΕΝΑΚΗ-ΨΑΡΟΥΔΑ: Δεν συνεκέντρωσε την επιδοκιμασία ολοκλήρου της Βουλής. Αυτό είπα. 

Και θα ήθελα να σας πω και κάτι άλλο, κύριε Υπουργέ, μήπως και εδώ μπορέσουμε και συνεννοηθούμε, γιατί πραγματικά η διάθεσή μας είναι να βελτιώσουμε αυτό το νόμο και να τον βελτιώσουμε μαζί σας και όχι με τον κ. Βενιζέλο. Βεβαίως είναι συνταγματολόγος με ενδεχομένως τις περγαμηνές τις οποίες είπατε, αλλά ο κ. Βενιζέλος δεν είναι σ' αυτήν την Αίθουσα και επιπλέον σεις υποστηρίζετε το νομοσχέδιο, δεν το υποστηρίζει ο κ. Βενιζέλος. Και θα μου επιτρέψετε να πω, ότι η πρακτική σας πείρα και το παρελθόν που έχετε στη ποινική δικηγορία και στα δικαστήρια, σας κάνει πλέον αρμόδιο να παρακολουθήσετε τα επιχειρήματά μας απ' ό,τι οι ενδεχόμενες θεωρίες του κ. Βενιζέλου.

Γι' αυτό θα μου επιτρέψετε να σας πω ότι τα όσα είπατε περί αναστολής και παραγραφής με επιστράτευση παλαιών γνωμοδοτήσεων δεν έχουν σχέση με το θέμα μας και με τη κριτική μας. Παρακολουθήστε με αν θέλετε, για να δείτε τι λάθος γίνεται εδώ μ' αυτή τη παραγραφή που εισάγετε.

Το μειονέκτημα δεν είναι μόνο ότι γινόμαστε πολύ επιεικείς απέναντι των Υπουργών και ενώ για τους κοινούς πολίτες η παραγραφή είναι αυτή που είναι, για τους Υπουργούς είναι μικρότερη. Αυτό είναι το πολιτικό επιχείρημα. Υπάρχει μια άλλη πολύ σημαντική δυσκολία και μια δυσμενέστατη μεταχείριση των Υπουργών. Νομίζετε, με το να υιοθετείτε σύντομη παραγραφή πέντε ετών, βοηθείτε στην ταχεία εκκαθάριση; Στην πραγματικότητα, τρενάρετε τα πράγματα και επιμηκύνετε την αβεβαιότητα του Υπουργού. Για ποιο λόγο: Διαγράφετε την προθεσμία άσκησης του δικαιώματος προς κατηγορία και απομένει μόνο ως προθεσμία η παραγραφή, η οποία είναι πενταετής.

Τι θα συμβεί λοιπόν: Αυτά τα πέντε χρόνια που τρέχει η παραγραφή, συν τα χρόνια της αναστολής που έχει προηγηθεί, θα μπορεί ανά πάσα στιγμή η Βουλή να κινήσει τη δίωξη του Υπουργού. Δηλαδή, χωρίς να το θέλετε και παρά τη διάθεσή σας να βοηθήσετε και να συντομεύσετε την εκδίκαση, οδηγείτε στην πραγματικότητα σε επιμήκυνση. 

Ακούστε ένα παράδειγμα: 'Ενας Υπουργός στην αρχή της τετραετίας κάνει ένα πλημμέλημα ή ένα κακούργημα. Ας ευχηθούμε ότι δεν θα συμβεί ποτέ, αλλά θεωρητικά αυτό αντιμετωπίζει ο νόμος. Κατά τα τέσσερα χρόνια που "τρέχει" η Βουλή, αναστέλλεται η παραγραφή.

Αρχίζει να τρέχει η παραγραφή από την πρώτη χρονιά της επομένης Συνόδου και επί πέντε συνεχή έτη. Επομένως, επί τέσσερα χρόνια της νέας Βουλής και άλλο ένα χρόνο της επομένης, κατά τη διάρκεια δηλ. των πέντε αυτών ετών, μπορεί, ανά πάσα στιγμή, η Βουλή να κατηγορήσει τον Υπουργό. Είναι αυτό σωστό και δίκαιο;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι θέλετε; Να σμικρύνουμε την παραγραφή;

ΑΝΝΑ ΜΠΕΝΑΚΗ-ΨΑΡΟΥΔΑ: 'Οχι. Εμείς υποστηρίζουμε...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τη φράση "αποσβεστική προθεσμία", σβήστε την.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Υπουργέ, μην την πείτε "αποσβεστική προθεσμία", πείτε την "προϋπόθεση προς κατηγορία". 

Στο Ποινικό Δίκαιο π.χ. η τρίμηνη προθεσμία της εγκλήσεως, τι είναι στην πραγματικότητα και αυτή; Μία προθεσμία που οριοθετεί το δικαίωμα προς άσκηση της ποινικής διώξεως.

Κάντε με την παραγραφή ό,τι θέλετε. Εμείς υποστηρίζουμε, ότι η παραγραφή δεν πρέπει να θιγεί, πρέπει να είναι ίδια για όλους τους πολίτες, Υπουργούς και μη Υπουργούς, διότι δεν μπορούμε να ισχυριζόμαστε ότι ο Υπουργός χρειάζεται καλύτερη μεταχείριση. Βάλτε όμως κάποιον περιορισμό στο δικαίωμα της Βουλής να εγείρει την κατηγορία. Ξέρετε τι θα πει για έναν Υπουργό να περιμένει πέντε συν τέσσερα, δηλ. εννιά χρόνια, το ενδεχόμενο ότι θα εγερθεί εναντίον του κάποια κατηγορία από τη Βουλή, επειδή οι πολιτικές συνθήκες ανετράπησαν και κάποια στιγμή κάποια Πλειοψηφία κρίνει ότι πρέπει να τον διώξει; Αυτό είναι πραγματικά άδικο και δυσμενές για τον Υπουργό. Επομένως, για σκεφθείτε το. Αν θέλετε το κρατάμε, γιατί εγώ έχω εμπιστοσύνη στην πρακτική σας σκέψη. Πώς θα περιορίσουμε τον πραγματικό κίνδυνο που απειλεί τον Υπουργό; 

Το λογικότερο είναι αυτό που λέμε εμείς. Να μείνει η παραγραφή ως έχει, να μην την θίξουμε. Θέλετε να την θίξουμε; Θίξτε την, παίρνετε την πολιτική ευθύνη ότι συντομεύετε το αξιόποινο, αλλά βάλτε μία προθεσμία προς δίωξη. Μην την πείτε, αν δεν θέλετε "αποσβεστική προθεσμία", να την βαφτίσουμε αλλιώς, πάντως θα πρέπει η Βουλή μέσα σε ορισμένο χρόνο να μπορεί να διώξει τον Υπουργό. Εμείς προτείναμε δύο Συνόδους. Θέλετε περισσότερο; Θέλετε τρεις; Εγώ το βρίσκω πολύ μεγάλο το διάστημα.

Το άλλο που θα ήθελα να σας πω, κύριε Υπουργέ, -και πάλι επικαλούμαι την πείρα σας- είναι σχετικό με τον ανακριτή και το συμβούλιο. Αναφέρατε στη Βουλή περιστατικά που κατά την εκτίμησή σας υπήρξαν σκληρά για ορισμένους Υπουργούς, γιατί αφορούσαν την προσωρινή κράτηση ή την άρνηση της αποφυλάκισης. Τέτοιος κίνδυνος τώρα δεν υπάρχει, διότι μπορεί να αποκλειστεί εκ προοιμίου αυτός ο κίνδυνος από το νόμο, δηλ. να μην διατάσσεται προσωρινή κράτηση κατά του Υπουργού ποτέ. Εμείς δεν θα είχαμε αντίρρηση να μην επιβάλλεται προσωρινή κράτηση ούτε από την Προανακριτική Επιτροπή, όπως το έχετε, ούτε και από τον ανακριτή, ούτε και από το συμβούλιο, αλλά δώστε τη δυνατότητα στον Υπουργό να έχει έναν δικαστή μπροστά του για να απολογηθεί. Δεν μπορεί να περιοριστεί η άμυνά του μονάχα στις εξηγήσεις που θα δώσει στην Προανακριτική Επιτροπή. Η Προανακριτική Επιτροπή -κακά τα ψέματα- είναι πολιτικό όργανο, λειτουργεί με πλειοψηφίες και μειοψηφίες. Ποιες εγγυήσεις έχει ο Υπουργός ενώπιον της Επιτροπής; Καμία δεν έχει. Εξηγήσεις δίνει, λέει ό,τι θέλει, τον ακούνε, δεν τον ακούνε. Ενώ αν πάει στον ανακριτή θα έχει όλες τις εγγυήσεις, ώστε να προσφέρει και τα αποδεικτικά του μέσα και να βελτιώσει τη θέση του. Την προσωρινή κράτηση να την σβήσουμε, να μην διατάσσεται.

Και το τελευταίο που θα ήθελα να σας πω είναι για τις Πλειοψηφίες. 'Ομως, θα προτιμούσα, κύριε Πρόεδρε, υπακούοντας στην υπόδειξή σας, σε σχέση με τις πλειοψηφίες για την παραπομπή να μιλήσω στην επόμενη ενότητα. Θα παρακαλούσα τον κύριο Υπουργό να σκεφθεί αυτά που είπα.

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κατ' αρχήν, αισθάνομαι την ανάγκη να χαιρετίσω τη χειρονομία του Υπουργού Δικαιοσύνης να δεχθεί την τροποποίηση σε ό,τι αφορά τη διάταξη περί επεκτάσεως της ασυλίας και στον Υπουργό μη Βουλευτή.

Να σημειώσω στο σημείο αυτό, εκτός από τα άλλα επιχειρήματα που ακούστηκαν εις ό,τι αφορά την ουσία του θεσμού της ασυλίας, υπάρχει ένα πρόσθετο επιχείρημα, ότι μέσω αυτού του θεσμού ο συντακτικός νομοθέτης θέλησε να προστατεύσει και τη γνήσια έκφραση της λαϊκής θελήσεως με την έννοια, ότι εάν δεν υπήρχε ο θεσμός της ασυλίας και υπήρχε η δυνατότητα να συλλαμβάνονται οι Βουλευτές, θα μπορούσε να αλλοιώνεται και η σύνθεση της Βουλής, να αλλοιώνεται δηλαδή και το αποτέλεσμα των ψηφοφοριών και να μην είναι πλέον σύμφωνο με τη λαϊκή κυριαρχία. Επομένως, χαίρομαι που ο κύριος Υπουργός δέχθηκε να αποσύρει την σχετική διάταξη.

Θέλω όμως, να διευκρινήσω ένα άλλο θέμα. Με όσα ελέχθησαν, άλλοτε για ευνοϊκότερη και άλλοτε για δυσμενέστερη μεταχείριση του Υπουργού, υπάρχει μια σύγχυση. Δόθηκε ένας τόνος, ότι η διάταξη περί παραγραφής είναι ευνοϊκή για τον Υπουργό, αλλά η διάταξη περί παραγραφής αναφέρεται μόνο στα αδικήματα που τελεί εν τη ασκήσει των καθηκόντων του. Δεν υπάρχει μειωμένη παραγραφή, βραχύτερη παραγραφή για τα αδικήματα γενικώς που θα διαπράξει ο Υπουργός.

ΑΝΝΑ ΜΠΕΝΑΚΗ-ΨΑΡΟΥΔΑ: Γι' αυτά μιλάμε.

ΦΟΙΒΟΣ ΙΩΑΝΝΙΔΗΣ: 'Οχι, δεν μιλάμε μόνο γι' αυτά, διότι η διάταξη έχει ως εξής: Οι αξιόποινες πράξεις που αναφέρονται στο άρθρο 3 παραγράφονται σύμφωνα με τις

Σελίδα 6961 

κοινές διατάξεις, οι οποίες ορίζουν την παραγραφή των πράξεων αυτών. Οι αξιόποινες πράξεις που αναφέρονται στο άρθρο 2, παραγράφονται μετά από πέντε έτη.

Κάνω την διευκρίνηση αυτή, διότι τ είνει να δημιουργηθεί η εντύπωση, ότι για όποιο αδίκημα και αν έκανε ο Υπουργός θα είχε βραχύτερη παραγραφή. Επομένως και αν παραμείνει η διάταξη ως έχει, κατά την κρίση του Υπουργού, δεν νομίζω ότι δημιουργούνται προβλήματα ευνοϊκότερης μεταχείρισης ούτε και δυσμενέστερης μεταχείρισης με την έννοια που περιγράψατε, διότι στην πράξη, δεν πιστεύω ότι θα μπορεί να λειτουργήσει κατ' αυτόν τον τρόπο η όλη διαδικασία, έστω και αν θεωρητικά επισημαίνετε ένα κίνδυνο να επεκτείνεται μέχρι τα εννέα χρόνια το ενδεχόμενο της δίωξης του Υπουργού.

'Οπως και να'χει το πράγμα, νομίζω, ότι και η συζήτηση για το σημερινό νομοσχέδιο απέδειξε ότι η Κυβέρνηση και ο συγκεκριμένος Υπουργός, νομοθετούν μ' έναν τρόπο που είναι πολύ εποικοδομητικός για το Σώμα και οδηγεί σε αγαθά αποτελέσματα.

Αρκετές από τις παρατηρήσεις που έγιναν από την Αντιπολίτευση, έγιναν δεκτές και επομένως επιβεβαιώνεται και μ' αυτόν τον τρόπο και με τη σημερινή συζήτηση και με την ψήφιση του σημερινού νομοσχεδίου, ότι η Κυβέρνηση καλοπροαίρετα αντιμετωπίζει τα προβλήματα που έχουμε να αντιμετωπίσουμε όλοι και βεβαίως, δεν είναι απαραίτητο να συμφωνούμε σε όλα.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Και εγώ σας ευχαριστώ για τη συντομία.

Ο κ. Τσαφούλιας έχει το λόγο να δευτερολογήσει, ως Κοινοβουλευτικός Εκπρόσωπος.

ΓΕΩΡΓΙΟΣ ΤΣΑΦΟΥΛΙΑΣ: Δεν συμφωνώ με την κα Μπενάκη, διότι δεν είναι δυνατόν να υπάρξει προθεσμία εντός της οποίας θα πρέπει να γίνεται η δίωξη. Εδώ φθάνουμε στο σημείο να διαφωνήσουμε ως προς τα πέντε χρόνια και ζητάμε κάποια επιμήκυνση. Πώς είναι δυνατόν να τίθεται σε χειρότερη θέση ο κοινός πολίτης, όταν δήθεν ισχυριζόμαστε ότι αγωνιούμε και υπερασπιζόμαστε τον κοινό πολίτη και διακηρύττουμε την αρχή της ισότητας μεταξύ κοινού πολίτη και Υπουργού και ερχόμεθα σ'ένα σημείο να λέμε να τεθεί προθεσμία; Αυτό είναι ένα χαρακτηριστικό γνώρισμα ότι προσπαθούμε να θέσουμε τον Υπουργό σε ευνοϊκότερη θέση έναντι των νόμων από τον κοινό πολίτη. Επομένως, αυτό που είπε η κα Μπενάκη δεν το δέχομαι και δεν θα πρέπει να ληφθεί καθόλου υπόψη.

Μετά την απάλειψη της διάταξης στην παράγραφο 2, που έκανε ο κύριος Υπουργός, εμείς ψηφίζουμε και το άρθρο 3, όπως και το άρθρο 1 και το άρθρο 2.

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από το Διπλωματικό Θεωρείο παρακολουθεί τη συνεδρίασή μας Κοινοβουλευτική Αντιπροσωπεία δεκαπέντε Βουλευτών από το Μεξικό, η οποία έχει επισκεφθεί τη χώρα μας, είναι μέλη της Διαρκούς Επιτροπής Γεωργίας και η οποία συναντήθηκε και συνεργάστηκε με την αντίστοιχη Επιτροπή Εμπορίου και Παραγωγής της Βουλής μας.

Τους καλωσορίζουμε στο Κοινοβούλιο.

( Χειροκροτήματα )

Κύριοι συνάδελφοι, δεν υπάρχει άλλος εγγεγραμμένος να μιλήσει.

Κηρύσσεται περαιωμένη η συζήτηση επί της ενότητας των άρθρων 1 έως και 4 και τίθενται σε ψηφοφορία ένα προς ένα.

Θα ήθελα να ανακοινώσει στο Σώμα ο κύριος Υπουργός, αν έχει την καλοσύνη, πριν την ψήφιση, τι τροποποιεί, τι δέχεται επί ενός εκάστου των άρθρων. 

Επί του άρθρου 1, έχετε κάποια τροποποίηση, κύριε Υπουργέ;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι, δεν έχω τίποτε.

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Σώμα: Γίνεται δεκτό το άρθρο 1, ως έχει στην έκθεση της Διαρκούς Επιτροπής;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 1 έγινε δεκτό ομοφώνως, ως έχει στην έκθεση της Διαρκούς Επιτροπής.

Επί του άρθρου 2, επιφέρετε κάποια τροποποίηση, κύριε Υπουργέ;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τις έχουμε κάνει τις τροποποιήσεις

ΠΡΟΕΔΡΕΥΩΝ (Παναγιώτης Ν. Κρητικός): Τις έχετε κάνει στη Διαρκή Επιτροπή.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Και έχουν μπει εδώ.

ΠΡΟΕΔΡΕΥΩΝ(Παναγιώτης Ν. Κρητικός): Είναι όπως έχει στην έκθεση της Διαρκούς Επιτροπής. Στη σημερινή συζήτηση δεν δεχθήκατε καμία ή δεν επιφέρατε καμία τροποποίηση.

Ερωτάται το Σώμα: Γίνεται δεκτό το άρθρο 2; 

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς το άρθρο 2 έγινε δεκτό ομοφώνως.

Επί του άρθρου 3, έχετε κάποια τροποποίηση, κύριε Υπουργέ;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα κάνω αποδεκτή την πρόταση για τον εξωκοινοβουλευτικό Υπουργό. Νομίζω ότι πρέπει να διαγραφεί η παράγραφος 2 από το άρθρο 3.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, θα διαγραφεί η παράγραφος 2 και παραμένει μια και μόνη παράγραφος χωρίς την αρίθμηση.

Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 3 έγινε δεκτό ομοφώνως, όπως τροποποιήθηκε από τον κύριο Υπουργό.

Επί του άρθρου 4, έχετε κάποια τροποποίηση, κύριε Υπουργέ; Θα είναι ως έχει στην έκθεση της Διαρκούς Επιτροπής;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπ. Δικαιοσύνης): Ως έχει.

ΠΡΟΕΔΡΕΥΩΝ (Παναγιώτης Ν. Κρητικός): Ερωτάται το Σώμα: Γίνεται δεκτό το άρθρο 4; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κατά πλειοψηφία.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς, το άρθρο 4 έγινε δεκτό κατά πλειοψηφία.

Εισερχόμαστε στη συζήτηση της ενότητας των άρθρων 5 εως και 10. Είναι το δεύτερο κεφάλαιο, όπως έχει συμφωνηθεί.

Το λόγο έχει ο Εισηγητής της Πλειοψηφίας, κ. Ευάγγελος Στάϊκος.

ΕΥΑΓΓΕΛΟΣ ΣΤΑΪΚΟΣ: Κύριε Πρόεδρε, στο άρθρο 5 διαλαμβάνεται, ότι για να ασκηθεί ανάκριση, ποινική δίωξη ή προανάκριση, απαιτείται προηγούμενη απόφαση της Βουλής. Στο άρθρο 6, διαλαμβάνεται ότι η απόφαση αυτή της Βουλής λαμβάνεται με πλειοψηφία του συνόλου των μελών της.

Θα ήθελα να πω δυο λόγια για την παραπομπή, καίτοι έγινε πολλή συζήτηση για το θέμα αυτό. Υπάρχουν ενστάσεις από την Πλευρά της Αντιπολίτευσης.

Κύριε Πρόεδρε, καθιερώνονται για την παραπομπή δυο ψηφοφορίες. Στην πρώτη ψηφοφορία, απαιτείται η κυβερνητική Πλειοψηφία συν το 10% των Βουλευτών της Αντιπολίτευσης. Επειδή για τη ρύθμιση αυτή εκφράζονται φόβοι ότι μπορεί να καταλήξει στο ανεύθυνο, στο ακαταδίωκτο των Υπουργών και ότι μπορεί να αποτελέσει τροχοπέδη για την περαιτέρω διαδικασία και επομένως η παραπομπή ανέφικτη η ψηφοφορία επαναλαμβάνεται μετά από δέκα μέρες οπότε απαιτείται η πλειοψηφία των εκατόν πενήντα ένα μελών.

Συνεπώς, δεν πρέπει να εκφράζονται αυτοί οι φόβοι διαδικαστικής διακοπής της ποινικής δίωξης, αφού περιορίζεται στη δεύτερη ψηφοφορία ο αριθμός σε εκατόν πενήντα ένα. Αν υιοθετείτο αυτό το οποίο υποστηρίζει η Αντιπολίτευση, ότι 

Σελίδα 6962 

θα έπρεπε να υπάρχει απλή Πλειοψηφία, τότε θα εδημιουργείτο ένας φαύλος κύκλος και η εκάστοτε κυβέρνηση θα έσερνε στα δικαστήρια την εκάστοτε Αντιπολίτευση για πράξεις ή παραλείψεις που έκανε η Αντιπολίτευση κατά την κυβερνητική της θητεία, ενώ εξ' άλλου η Βουλή θα κατακλυζόταν από τέτοιες υποθέσεις.

Νομίζω, ότι αποτελεί ασφαλιστική δικλείδα, όπως εμπεριστατωμένα ανέπτυξε ο κύριος Υπουργός, η πλειοψηφία των εκατόν πενήντα ένα μελών, διότι το θέμα δεν είναι να υποπέσει η κατηγορία αυτή σε πράξεις ή παραλείψεις της προηγούμενης Αντιπολίτευσης, αλλά να αποτελέσει κατά κυριολεξία κατηγορία του κατηγορουμένου Υπουργού για τα υπουργικά του αδικήματα.

Θα ήθελα να πω δυο λόγια για τους κατήγορους Βουλευτές. Με το νομοσχέδιο προκρίνεται το σύστημα των κατηγόρων Βουλευτών.

Νομίζω, ότι ορθώς γίνεται αυτό, διότι, πέραν του ότι, δεν μπορούμε να ξεφύγουμε από τα υφιστάμενα συνταγματικά πλαίσια -καθ' ότι στο άρθρο 86 του Συντάγματος διαλαμβάνεται ότι η Βουλή, κατηγορεί ενώπιον του δικαστηρίου- ενώ εξ' άλλου περισσότερο προσιδιάζει να έχουμε κατηγόρους Βουλευτάς και όχι εισαγγελικούς λειτουργούς, διότι τότε θα δίναμε δικανική χροιά αφού ο εισαγγελέας εκπροσωπεί το νόμο και θα υποβαθμίζαμε τα έντονα πολιτικά χαρακτηριστικά, που έχει η δίκη αυτή, αφού την κατηγορία υποστηρίζουν Βουλευτές. Γι' αυτό και προκρίθηκε -επαναλαμβάνω-το σύστημα των Βουλευτών ως κατηγόρων, διότι ο εισαγγελέας, όπως ελέχθη, εκπροσωπεί το νόμο, ενώ την κατηγορία υποστηρίζουν οι Βουλευτές.

ΠΡΟΕΔΡΕΥΩΝ (Παναγιώτης Ν. Κρητικός): Ο Εισηγητής της Νέας Δημοκρατίας, κ. Μαρκογιαννάκης έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Το πόσο δίκαιο είχαμε, όταν υποστηρίζαμε ότι δεν θα έπρεπε να επεκταθεί η ασυλία και στους μη Βουλευτές Υπουργούς και εντέλει το απεδέχθη ο κύριος Υπουργός, καταδεικνύεται από την εξής...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το περάσαμε.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Σας παρακαλώ πάρα πολύ, να με αφήσετε να μιλήσω. Εγώ δεν σας διακόπτω, όταν ομιλείτε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, συνεχίστε, κύριε Μαρκογιαννάκη.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Καταφαίνεται από την εξής αντίφαση, η οποία υπήρχε στο νομοσχέδιο. Στο άρθρο 6, παράγραφος 4, αναφέρεται το εξής: "Η απόφαση της Βουλής λειτουργεί και ως άρση της ασυλίας, αν ο Υπουργός έχει παράλληλα και τη βουλευτική ιδιότητα". 

Τουτέστιν, αν δεν είχε τη βουλευτική ιδιότητα, δεν χρειαζόταν άρση ασυλίας, διότι δεν είχε ασυλία. Βλέπετε, ότι καμιά φορά, αν δεν είναι προσεγμένα τα νομοσχέδια, δημιουργούν προβλήματα εκ του μη όντος. 

Εν πάση περιπτώσει, όσον αφορά το άρθρο 5, το άρθρο 6 και το άρθρο 7, νομίζω, ότι δεν υπάρχει οποιοδήποτε πρόβλημα, τα αποδεχόμαστε και εμείς, αν και το άρθρο 6 θα μπορούσε κάπως να αναδιατυπωθεί και να είναι καλύτερο.

'Εχω μία αναδιατύπωση, κύριε Υπουργέ, στη συνέχεια θα σας τη δώσω. Δεν είναι ουσιαστική, είναι περισσότερο για να υπάρχει μία αρμονία στη συνέχεια των λέξεων και των παραγράφων.

Τα κυρίαρχα σημεία, τα οποία υπάρχουν και στα οποία έχουμε εκφράσει τις αντιρρήσεις μας σ' αυτήν την ενότητα, είναι αυτά τα οποία έχουν αναφερθεί: Η κατάργηση του δικαστικού συμβουλίου και του ανακριτή, κάτι στο οποίο επιμένετε απ' ό,τι αντιλαμβάνομαι, κύριε Υπουργέ. Δεν σας έχουμε πείσει. Εγώ θα προσπαθήσω να επαναλάβω δι' ολίγον ποια είναι τα θετικά αυτής της ρύθμισης, την οποία εμείς υποστηρίζουμε. 

Προσέξτε κάτι. Εγώ δεν ξέρω αν κάποιο συμβούλιο του παρελθόντος ή κάποιος ανακριτής ή αρεοπαγίτης δεν έκανε καλά τη δουλειά του. Εάν, όμως, κάποιος δεν έκανε καλά τη δουλειά του, δεν σημαίνει, ότι ένας θεσμός, ο οποίος μπορεί να λειτουργήσει σωστά, ευεργετικά και υπέρ εκείνου, ο οποίος καταδιώκεται, θα πρέπει να καταργηθεί. Διότι, έτσι που το πάμε, έτσι που επιμένετε, θα μπορεί άνετα μία πλειοψηφία να στείλει στο ακροατήριο έναν Υπουργό, πολλές φορές αναπολόγητο, χωρίς να έχει την ευχέρεια να υπερασπίσει εαυτόν, όπως ο πλέον κοινός κακοποιός. Ο κοινός κακοποιός έχει την άνεση να πάει στον τακτικό ανακριτή συνοδευόμενος από το συνήγορό του, να πάρει αντίγραφα της δικογραφίας, να απολογηθεί και να καταδείξει ενδεχομένως το αβάσιμο της κατηγορίας. Ο ατυχής Υπουργός, ο οποίος θα πάει σε μία Προανακριτική Α ανακριτική Επιτροπή -όπως τη βαφτίζουμε τώρα- το μόνο το οποίο θα μπορέσει να κάνει θα είναι να δώσει κάποιες εξηγήσεις, χωρίς να έχει λάβει καν γνώση των στοιχείων της δικογραφίας. Δεν το βρίσκετε αυτό ότι είναι πολύ εις βάρος του;

Από κει και πέρα το δικαστικό συμβούλιο, βεβαίως, δεν έχει τη δυνατότητα αυτή τη στιγμή να εκδώσει βούλευμα απαλλακτικό, από τη στιγμή που δεν προβλέπεται από το Σύνταγμα. Και όλες οι αναφορές που έγιναν μέχρι τώρα στη δυνατότητα εκδόσεως απαλλακτικού βουλεύματος προϋπόθεση έχουν την αλλαγή του άρθρου 86 του Συντάγματος. Αν δεν γίνει τροποποίηση του άρθρου 86 του Συντάγματος, βεβαίως δεν μπορούμε να μιλούμε για έκδοση απαλλακτικού βουλεύματος από το οποιοδήποτε δικαστικό συμβούλιο οποιασδήποτε συνθέσεως. 'Ομως, το δικαστικό συμβούλιο θα κρίνει παρεμπιπτόντως σε διάφορα θέματα, τα οποία θα αναφύουν και που η ανακριτική επιτροπή ή δεν έχει τη δυνατότητα ή δεν θα θελήσει, ενδεχομένως, λόγω της γνωστής νοοτροπίας, η οποία επικρατεί. 'Οσο και να θέλουμε να αποβάλουμε την κομματική μας ταυτότητα δεν γινόμαστε δικαστές. Το δικαστικό συμβούλιο που θα αποτελέσει αυτή την ενδιάμεση διαδικασία μεταξύ Προανακριτικής Επιτροπής και δικαστηρίου, θα μπορέσει να λύσει πάρα πολλά προβλήματα, έστω και αν δεν υπάρχει δυνατότητα να εκδοθεί απαλλακτικό βούλευμα. 'Εχω την άποψη, λοιπόν, ότι δεν πρέπει να επιμείνετε σε αυτή τη ρύθμιση.

Και έρχομαι στο θέμα της προσωρινής κράτησης. Και βέβαια, κύριε Υπουργέ, δεν αναφέρατε αν επιμείνετε στη ρύθμιση, όπως είναι, ότι δεν επιβάλλεται προσωρινή κράτηση. Την προσωρινή κράτηση δεν μπορεί οποιαδήποτε Προανακριτική ή Ανακριτική Επιτροπή να την επιβάλει. Ουδείς συλλαμβάνεται ή φυλακίζεται, κατά το άρθρο 6 του Συντάγματος, αν δεν υπάρχει ένταλμα δικαστικό. Δεν μπορούμε να βαφτίσουμε τους μετέχοντες στην ανακριτική επιτροπή δικαστές, δεν είναι ισόβιοι δικαστές, δεν μπορούν να εκδώσουν ένταλμα προσωρινής κράτησης.

Εν πάση περιπτώσει και έτσι να το αφήσετε δεν υπάρχει πρόβλημα.

Εκεί που υπάρχει πρόβλημα είναι στους περιοριστικούς όρους. Διότι αν η Προανακριτική, η Ανακριτική Επιτροπή έχει δυνατότητα επιβολής περιοριστικών όρων, ανεξάρτητα της αντικειμενικότητας εκείνων που θα επιβάλλουν τους περιοριστικούς όρους και μπορεί να είναι ιδιαιτέρως επαχθείς για εκείνον ο οποίος είναι κατηγορούμενος, σας λέω το εξής πράγμα. Νομικοί είμαστε, αν θέλετε όχι ποινικολόγοι, ποινικολογούντες όπως μας βαφτίζετε, να το δεχθούμε και αυτό. Εν πάση περιπτώσει, έχουμε περάσει κάποια χρόνια από τα δικαστήρια.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εσάς όχι. Δεν είπα για εσάς το "ποινικολογούντες".

ΧΡΗΣΤΟΣ ΜΑΡΚΟΓΙΑΝΝΑΚΗΣ: 'Οποιους είπατε, εν πάση περιπτώσει. Χαίρομαι πολύ για τη διευκρίνηση.

Κύριε Υπουργέ, αν παραβιάσει ο Υπουργός τους περιοριστικούς όρους, οι οποίοι θα του έχουν τεθεί, παραδείγματος χάρη καταβολή εγγυήσεως ή απαγόρευση εξόδου της Χώρας, σήμερα θα πάει στον Τακτικό Ανακριτή και θα εκδοθεί ένταλμα σύλληψης. Θα μετατραπεί αυτόματα σε προσωρινή κράτηση. Ποιος θα κάνει αυτή τη δουλειά; Ποιο θα είναι το όργανο που θα μετατρέψει τον περιοριστικό όρο τον παραβιασθέντα σε προσωρινή κράτηση, αφού απαγορεύεται; Αλλά και αν επιτρέπετο εν πάση περιπτώσει, δεν θα ήταν δυνατόν να το κάνει

Σελίδα 6963 

αυτό η ανακριτική επιτροπή. 'Αρα, επαφίεται στον πατριωτισμό εκείνου που θα επιβληθεί ο περιοριστικός όρος, αν τον τηρήσει ή δεν τον τηρήσει.

Ως εκ τούτου, εφόσον δεν επιτρέπεται προσωρινή κράτηση, τουλάχιστον για να μην γελιοποιήσουμε κάποια στιγμή οποιαδήποτε Προανακριτική Επιτροπή θελήσει να επιβάλει περιοριστικό όρο, να μην επιμείνετε στους περιοριστικούς όρους. Βγάλτε τους περιοριστικούς όρους παντελώς.

'Οσον αφορά το θέμα της ειδικής Πλειοψηφίας για την παραπομπή, εμμένουμε στις απόψεις μας. Μπορεί να είναι σωστή η άποψη ότι χρειάζεται ειδική Πλειοψηφία, αλλά με τις ισχύουσες συνταγματικές ρυθμίσεις τούτο δεν είναι επιτρεπτό.

ΠΡΟΕΔΡΕΥΩΝ (Παναγιώτης Ν. Κρητικός): Ο Ειδικός Αγορητής του Κομμουνιστικού Κόμματος Ελλάδας, κ. Κανταρτζής, έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Η ενότητα αυτή των άρθρων, την οποία συζητάμε, κατά τη γνώμη μας αποτελεί και την καρδιά του νομοσχεδίου, που ουσιαστικά ρυθμίζει τα πλέον βασικά θέματα.

'Ηδη, σε πολλά σημεία έχουμε αναφερθεί στην ομιλία μας επί της αρχής του νομοσχεδίου, μια και σε αυτά τα άρθρα εστιάστηκε κυρίως η κριτική μας.

Θα τα επαναλάβουμε και πάλι. 'Οσον αφορά τις διατάξεις του άρθρου 6 για την κίνηση της ποινικής δίωξης απαιτείται απόλυτη Πλειοψηφία, απαιτούνται οι εκατόν πενήντα ένα Βουλευτές. Κατά τη γνώμη μας -και εμμένουμε σ' αυτό- περιορίζονται στενά τα δικαιώματα της Μειοψηφίας να μπορέσει να κινήσει την ποινική δίωξη, να προχωρήσει η διαλεύκανση των διαφόρων περιπτώσεων. 

Σ' αυτό το πράγμα διαφωνούμε ριζικά. Είπαμε αν δεν θέλετε τα 2/5 τουλάχιστον δεχθείτε με την απόλυτη Πλειοψηφία των παρόντων Βουλευτών.

Δεύτερο ζήτημα. Πόσοι Βουλευτές έχουν τη δυνατότητα να κινήσουν τη διαδικασία για την ποινική δίωξη; Μπαίνει το όριο των τριάντα Βουλευτών. Ουσιαστικά κόβονται τα μικρότερα Κόμματα και μένει προνόμιο των δύο μεγάλων Κομμάτων.

Διαφωνούμε σ' αυτό το ζήτημα. Κάναμε την πρόταση και την επαναλαμβάνουμε, τη δυνατότητα για πρωτοβουλία να την έχουν είκοσι Βουλευτές, έτσι ώστε να μην εξαρτάται πλέον η εξυγίανση της πολιτικής ζωής από τη θέληση των δύο μεγάλων Κομμάτων.

Στο άρθρο 8 για την ανακριτική επιτροπή αναφέραμε, ότι με τον αριθμό των δώδεκα Βουλευτών, ο οποίος ορίζεται, κινδυνεύουν να μείνουν τα μικρά Κόμματα έξω από την Ανακριτική Επιτροπή. Επιπλέον, η σύνθεση της είναι τέτοια, ώστε θα βρίσκεται κάτω από τον απόλυτο έλεγχο της κυβερνητικής Πλειοψηφίας. Μας βρίσκει ριζικά αντίθετους και αυτή η διάταξη.

Προτείναμε συγκεκριμένα να αυξηθεί ο αριθμός των Βουλευτών των μελών της Ανακριτικής Επιτροπής σε είκοσι ένα, ώστε να έχουν δυνατότητα να εκπροσωπούνται και όλα τα μικρότερα κόμματα. Αυτό είναι το ένα.

Δεύτερον, προτείναμε να προστεθούν στην Επιτροπή έξι Εφέτες δικαστές που θα αναδεικνύονται με κλήρωση, έτσι ώστε να μην υπάρχει ο απόλυτος έλεγχος της κυβερνητικής Πλειοψηφίας. Επίσης, να δίνεται η δυνατότητα στην ανακριτική επιτροπή να διεκπεραιώσει το έργο της , κατά τον καλύτερο δυνατό τρόπο αφού στη σύνθεσή της θα συμπεριλαμβάνονται και έμπειροι νομικοί, όπως είναι οι Εφέτες δικαστές. Και βεβαίως δεν αναγορεύονται σε κριτή αφού είναι είκοσι ένας οι Βουλευτές και έξι οι δικαστές.

Τρίτον όσον αφορά το άρθρο 8 να έχουν τη δυνατότητα να προτείνουν ανακριτικές πράξεις. Βάζετε σαν ελάχιστο αριθμό τον αριθμό πέντε.Πάλι κόβετε τα μικρότερα Κόμματα. Εμείς λέμε τρεις Βουλευτές να έχουν τη δυνατότητα να προτείνουν και να ενεργήσουν ανακριτικές πράξεις, έτσι ώστε να έχουν τη δυνατότητα τα μικρότερα Κόμματα να ασκήσουν αυτά τα δικαιώματα.

'Εγινε πολλή συζήτηση για τα περιοριστικά μέτρα. Εμείς συμφωνούμε στο να υπάρχουν περιοριστικά μέτρα. Τουλάχιστον αυτό έδειξε η εμπειρία του παρελθόντος και μη ξεχνάμε -μην πάτε μακριά, κοιτάξτε δίπλα στην γειτονική Ιταλία- τον πρώην Πρωθυπουργό της Ιταλίας, ο οποίος έφυγε στο εξωτερικό και δικάστηκε ερήμην. Πρέπει συνεπώς να υπάρχουν περιοριστικά μέτρα.

Το πλέον κεντρικό ζήτημα είναι οι διατάξεις του άρθρου 9. Με τι Πλειοψηφία αποφασίζεται η παραπομπή του Υπουργού στο Ειδικό Δικαστήριο;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κύριε Πρόεδρε, θα μου επιτρέψετε για λίγο , ώστε να ολοκληρώσω μια και είναι πολλά τα θέματα.

ΠΡΟΕΔΡΕΥΩΝ (Παναγιώτης Ν. Κρητικός): Βεβαίως.

ΑΧΙΛΛΕΥΣ ΚΑΝΤΑΡΤΖΗΣ: Αναφέραμε τους λόγους για τους οποίους κρίνουμε επιβεβλημένη την ειδική Πλειοψηφία.Είναι ένα παραπάνω εχέγγυο ότι δεν κινείται για λόγους πολιτικής σκοπιμότητας, δεν θα έχει μόνον τη συγκατάθεση της κυβερνητικής Πλειοψηφίας , αφού θα έχει τη συγκατάθεση και του ενός δεκάτου των Βουλευτών της Αντιπολίτευσης.

Κατά τη γνώμη μας, αυτή η διάταξη είναι συνταγματική, κανένας συνταγματικός περιορισμός δεν την περιορίζει και εμμένουμε, ότι μόνο με τέτοια ειδική Πλειοψηφία, όπως αναφέρεται και στην πρόταση που κάναμε, δηλαδή των Βουλευτών οι οποίοι υπερψήφισαν την τελευταία πρόταση εμπιστοσύνης της Κυβέρνησης, σύν το ένα δέκατο των Βουλευτών της Αντιπολίτευσης. Μ' αυτή την ίδια ειδική Πλειοψηφία να αποφασίζεται και η αναστολή της ποινικής δίωξης, έτσι ώστε να κλείσουμε τις πόρτες για τυχόν κουκούλωμα της υπόθεσης, όταν αύριο μεθαύριο ανατραπούν οι συσχετισμοί και βρεθεί η Αντιπολίτευση στην κυβερνητική θέση κ.ο.κ.

Τελειώνω με το άρθρο 10. 'Εγινε επίκληση του Συντάγματος. Εμείς προτείναμε στο Ειδικό Δικαστήριο να μην υπάρχουν κατήγοροι Βουλευτές, να μην μεταφερθεί εκεί, αλλά να αφεθεί η διερεύνηση στους εισαγγελείς και στο Ειδικό Δικαστήριο. 'Εγινε επίκληση του Συντάγματος, ότι δηλαδή δεν επιτρέπεται από το Σύνταγμα. Μα, το Σύνταγμα δεν ορίζει τίποτα, το Σύνταγμα λέει: Η Βουλή κατηγορεί. Με ποιον τρόπο κατηγορεί η Βουλή, δεν το αναφέρει. Συνεπώς υπάρχει η δυνατότητα αντί για τους κατηγόρους Βουλευτές, να ορίσουμε τον εισαγγελέα του Αρείου Πάγου ή κάποιον από τους αντεισαγγελείς που θα ορισθεί με κλήρωση.

Για την αναστολή της δίωξης αναφέρθηκα.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουβέλης ως Κοινοβουλευτικός Εκπρόσωπος του Συνασπισμού της Αριστεράς και της Προόδου έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, θα ξεκινήσω από το θέμα της πρωτοβουλίας, ακριβέστερα της αιτήσεως Βουλευτών να αναφέρονται στη Βουλή και να ζητούν την ποινική δίωξη με συγκεκριμένη βέβαια αναφορά στα στοιχεία της αξιόποινης πράξης του οιουδήποτε μέλους της όποιας Κυβερνήσεως.

Νομίζω, ότι πράγματι πρέπει να δοθεί η δυνατότητα σε ένα μικρότερο αριθμό Βουλευτών να ζητά από τη Βουλή να ασκήσει ποινική δίωξη.Το ένα δέκατο που τίθεται, δηλαδή ο αριθμός τριάντα, κύριε Υπουργέ, εκ των πραγμάτων -και έχει δίκαιο ο προλαλήσας συνάδελφος- αποστερεί τη δυνατότητα αυτή, τουλάχιστον με τους σημερινούς συσχετισμούς της Βουλής, από τρία Κόμματα.

Δεν είναι βέβαια ποτέ δεδομένος ο χάρτης της Βουλής, αλλά νομίζω ότι πρέπει να μειωθεί αυτός ο αριθμός των Βουλευτών, που θα έχει τη δυνατότητα να απευθύνεται στη Βουλή και να ζητά την άσκηση ποινικής δίωξης κατά μέλους της Κυβερνήσεως. 'Οπως επίσης είναι σωστή η παρατήρηση με την ίδια επιχειρηματολογία που προανέφερα, να αυξηθεί ο αριθμός των μελών της ανακριτικής επιτροπής, να δοθεί η δυνατότητα και στα άλλα Κόμματα να μετέχουνσ στην ανακριτική επιτροπή με δικά τους μέλη.

Σε ό,τι αφορά την ειδική Πλειοψηφία, κύριε Υπουργέ, δεν θα αναφερθώ στο συνταγματικά ζήτημα. Εγώ συνηθίζω να μην έχω την αλαζονεία της άποψης, σέβομαι τις όποιες συνταγματικές αναφορές κάνει ο οιοσδήποτε για το θέμα αυτό, έχω τη δική μου άποψη όμως την οποία σας είπα χθές, αλλά 

Σελίδα 6964 

θέλω κυρίως πολιτικά να ομιλήσω.

Τι θα πει ο κόσμος, κύριε Υπουργέ, μ' αυτήν την ειδική Πλειοψηφία; Δικαιολογημένα δεν θα αποκτήσει τη βεβαιότητα ότι είναι μια ρύθμιση, προκειμένου κανένας να μην παραπέμπεται, άρα κανένας να μην ελέγχεται για αξιόποινες πράξεις; Είναι δεδομένη η αναξιοπιστία του πολιτικού κόσμου, όχι διότι τη συνομολογώ, αλλά διότι δυστυχώς αυτή είναι η συλλογική συνείδηση. Εσφαλμένη; Εσφαλμένη, αλλά υπαρκτή. Ας μην προσθέσουμε ένα ακόμα στοιχείο σ'αυτή τη συρόμενη αναξιοπιστία, η οποία παρακολουθεί την πολιτική ζωή του Τόπου.

Και η τελευταία μου παρατήρηση, κύριε Πρόεδρε. Θα ευχόμουν πράγματι να είχαμε τη δυνατότητα στο πλαίσιο ενός άλλου Συντάγματος να μιλάμε για τον έλεγχο της ευθύνης των μελών της όποιας κυβερνήσεως. Θα επαναλάβω αυτό που είπα και χθες. Δεν χρειάζεται αυτή η βιασύνη γι'αυτό το νομοσχέδιο. 'Εχουν δρομολογηθεί οι διαδικασίες για την αναθεώρηση του Συντάγματος. Είναι επιλογή της Κυβέρνησης, είναι και επιλογή της Αξιωματικής Αντιπολίτευσης, είναι επιλογή και των άλλων Κομμάτων να αναθεωρηθεί το Σύνταγμα. Με ένα αναθεωρημένο Σύνταγμα, χωρίς τη δέσμευση του άρθρου 86 θα είχαμε κύριε Πρόεδρε και κύριοι συνάδελφοι, τη δυνατότητα, την ευθύνη των Υπουργών και των Υφυπουργών να την κρίνει η Δικαιοσύνη, η κοινή Δικαιοσύνη, ένα Ανώτατο Δικαστήριο, ο 'Αρειος Πάγος, με ορισμένη σύνθεση, όπως συμβαίνει και σε άλλες χώρες της Ευρώπης. Σήμερα όμως δυστυχώς δεν έχουμε αυτή τη δυνατότητα.

Εμείς για τους λόγους αυτούς, κύριε Πρόεδρε και κύριοι συνάδελφοι, θα καταψηφίσουμε τις διατάξεις των άρθρων αυτής της ενότητας.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, όσον αφορά το άρθρο 5, δεν έχουμε καμία αντίρρηση. Στο άρθρο 6 διατυπώνουμε και εμείς τις επιφυλάξεις μας, όσον αφορά τον αριθμό των πενήντα Βουλευτών που υποβάλλουν το αίτημα για κίνηση ποινικής δίωξης, ότι πρέπει να μειωθεί ο αριθμός, γιατί είναι υπερβολικά μεγάλος και αποστερεί, όπως ανέπτυξε ο προηγούμενος συνάδελφος, τα μικρότερα Κόμματα από το να μπορούν και εκείνα να τέχουν αίτημα.

Στο άρθρο 7, δεν έχω καμία παρατήρηση. Θα σταθώ στο άρθρο 8 παράγραφος 3, που ορίζεται ότι η επιτροπή μπορεί με αιτιολογημένη απόφασή της να υποβάλει άλλα περιοριστικά μέτρα. 

Κύριε Υπουργέ, εσάς σας διακρίνει, ότι με ευαισθησία δέχεσθε προτάσεις των συναδέλφων Βουλευτών, όπως και πράξατε ολίγον πριν. Νομίζω ότι εδώ, αν το εξετάσουμε το θέμα, προκύπτει ότι στο Βουλευτή που θα επιβληθεί ένα μέτρο απαγορευτικό, στην ουσία αν είναι μέλος της Αντιπολίτευσης, μένει ανενεργός και δεν νομίζω ότι αν θέλει να φύγει στο εξωτερικό θα τον εμποδίσει το μέτρο αυτό. Φεύγει στο εξωτερικό ο Βουλευτής. Συνεπώς, καλό θα είναι η παράγραφος αυτή να απαλειφθεί.

Στο άρθρο 9, υπάρχει ένα μεγάλο ζήτημα. Υπάρχει ένα πρόβλημα πράγματι, αν θα μπορεί η Αντιπολίτευση που έγινε Κυβέρνηση με εκατόν πενήντα έναν Βουλευτές να παραπέμπει την προηγούμενη κυβέρνηση.

Γι' αυτό προφανώς, εσείς βάλατε μία ειδική Πλειοψηφία και αν παραδείγματος χάρη η σημερινή Βουλή αποφασίζει να παραπέμψει έναν Υπουργό, στην πρώτη φάση θα χρειάζεται εκατόν εβδομήντα έξι Βουλευτές. Και αν δεν επιτευχθεί αυτή η Πλειοψηφία θα πάμε σε δεύτερη φάση, μετά από δέκα ημέρες, που θα χρειάζεται εκατόν πενήντα έναν Βουλευτές. Δεν καταλαβαίνω γιατί χρειάζεται αυτός ο χρόνος των δέκα ημερών που δίνεται. Ο πολίτης θα πει ότι είναι χρόνος συναλλαγής. Δεν θα ήταν προτιμότερο ό,τι αποφασίσουμε, να το αποφασίσουμε σε μία φάση; Γιατί να βάλουμε δύο φάσεις ψηφοφορίας και να μεσολαβεί τόσος χρόνος από την πρώτη, στη δεύτερη φάση;

Νομίζω, ότι χρειάζεται διαφορετική αντιμετώπιση, κύριε Υπουργέ, το θέμα αυτό. Εσείς έχετε την ευφυϊα, βρείτε τη λύση. Εμείς πάντως το εντοπίζουμε.

Θέλω, επίσης, στο άρθρο 10 παράγραφος 2 να κάνω την εξής παρατήρηση. Το εδάφιο 2 του άρθρου αυτού προβλέπει ότι τα αναπληρωματικά μέλη αναπληρώνουν για οποιονδήποτε λόγο κωλυόμενα, τα τακτικά μέλη. Αυτό θα πρέπει να αλλάξει, κύριε Υπουργέ, διότι έχει τον κίνδυνο δημιουργίας επικινδύνων πλειοψηφιών, αφού οι δικαστές έχουν και αυτοί πολιτικές πεποιθήσεις και θα μπορούν να αποχωρούν αδικαιολογήτως για να πάρει ο άλλος τη θέση που θα έχει διαφορετικές πολιτικές πεποιθήσεις. Η αντικατάσταση τακτικού μέλους από αναπληρωματικό, θα πρέπει να είναι ειδικά αιτιολογημένη και να υπάρχει έλεγχος για το αληθές της αιτιολογίας, τόσο από τον κατήγορο Βουλευτή, όσο και από Κόμμα του κατηγορουμένου. Επισημαίνουμε λοιπόν και αυτή την παρατήρηση και παρακαλώ να αντιμετωπισθεί αλλιώς αυτή η παράγραφος. Εσείς ξέρετε καλύτερα από συνθέσεις και αναπληρώσεις μελών δικαστηρίων. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Στο άρθρο 5, κύριε Πρόεδρε, δεν έχω να κάνω καμία παρατήρηση. Στο άρθρο 9 οι διαφωνίες μας για το θέμα των Πλειοψηφιών διατυπώθηκαν από τον Εισηγητή μας και με τις οποίες συμφωνώ.

Σ' αυτά που είπε ο κ. Κουβέλης, αλλά και το Κ.Κ.Ε., στο θέμα του 1/10 και για το πρόβλημα των μικροτέρων Κομμάτων, θα ήθελα να παρατηρήσω τα εξής: Θα μπορούσε κανείς με πολλή ευαισθησία να διατυπώσει το επιχείρημα ότι πράγματι τα μικρότερα Κόμματα βρίσκονται στη δύσκολη θέση, να μην έχουν λόγο να συμμετέχουν στις Πλειοψηφίες αυτές. Από την άλλη πλευρά, όμως, νομίζω ότι θα ήταν πολύ επικίνδυνο, με πολύ μικρότερο αριθμό Βουλευτών, να κινούνται οι διαδικασίες κατηγορίας κατά Υπουργών.

Επομένως, εφ' όσον δεν αποδέχεσθε τη δική μας πρόταση, το λιγότερο που μπορούμε να πούμε είναι να μείνει ως έχει αυτή η ρύθμιση.

Στο άρθρο 10 θα ήθελα να κάνω τις εξής δύο παρατηρήσεις: Πρώτον, χθες μας απασχόλησε το θέμα του άρθρου 86, όπου αναφέρεται ότι προεδρεύεται το Ειδικό Δικαστήριο από τον Πρόεδρο του Αρείου Πάγου, και συγκροτείται από δώδεκα δικαστές, οι οποίοι κληρώνονται από τον Πρόεδρο της Βουλής σε δημόσια συνεδρίαση μεταξύ των άλλων διοριζομένων πριν από την κατηγορία Αρεοπαγιτών.

Οφείλω να υποστηρίξω, για να γραφεί στα Πρακτικά, ότι ως έχει η διάταξη αυτή του Συντάγματος -και έχει σχέση με το άρθρο 10- το "πριν" αφορά μόνο τους Αεροπαγίτες και τους προέδρους Εφετών και όχι, κατά την άποψή μου, τον Πρόεδρο, ώστε να μη φθάσουμε σε τυχόν άλλα αδιέξοδα.

Εάν έχετε εσείς άλλη άποψη, θα την ακούσουμε ασφαλώς. 'Ομως αυτή είναι η δική μου επιστημονική άποψη.

Θέλω τώρα να παρατηρήσω και το εξής. Δεν έχει μεγάλη σημασία, αλλά ενδέχεται να βρεθούμε σε κάποιο κενό. Λέτε: "Στην ίδια συνεδρίαση κληρώνεται και ο αναπληρωτής του Προέδρου του Ειδικού Δικαστηρίου μεταξύ όλων των διορισμένων, πριν από την κατηγορία, Αντιπροέδρων του Αρείου Πάγου". 

Είναι απίθανο μεν, ενδεχόμενον δε, την ίδια χρονική περίοδο να φύγουν όλοι οι Αντιπρόεδροι του Α.Π. και να είναι υπό επιλογή οι Αντιπρόεδροι. Σ' αυτή την περίπτωση τι θα συμβεί; Θα μπορούσα να εισηγηθώ, να βάλετε και ο αρχαιότερος Αρεοπαγίτης. Εάν όμως ο αρχαιότερος Αρεοπαγίτης δεν εκλεγεί εν τω μεταξύ Αντιπρόεδρος, τι θα συμβεί; Είναι κάτι το πολύ απίθανο. Απλώς, το υπογραμμίζω για να το αντιμετωπίσετε.

Εκεί που θέλω τώρα περισσότερο να σταθώ είναι το άρθρο 8, του νομοσχεδίου και περισσότερο να ασχοληθώ με το θέμα της προσωρινής κράτησης. Θα επανέλθω σ' αυτό που είπα χθες, κύριε Υπουργέ, ότι η διατύπωση της σχετικής διάταξης για περιοριστικά μέτρα είναι λάθος ως διατύπωση και βρίσκεται σε αντίθεση με τον όρο που χρησιμοποιεί η Ποινική μας Δικονομία "περιοριστικοί όροι".

Μου είπατε χθες, κατ' ιδίαν, ότι είναι συνειδητή αυτή η 

Σελίδα 6965 

επιλογή. Επιτρέψτε μου να μην την υιοθετήσω. Θα ήταν ορθότερο να υπάρχει σε μια αντιστοιχία, σε μια ενότητα το συνολικό μας Ποινικό Σύστημα είτε το Ειδικό, είτε το Γενικό Ποινικό, με την έννοια ότι θα μιλούμε για περιοριστικούς όρους μόνο όπως ορίζει το άρθρο 282 του Κώδικα Ποινικής Δικονομίας, και όχι να λέμε "περιοριστικά μέτρα", όπως προβλέπει το παρόν νομοσχέδιο.

Εγώ διατυπώνω την ανησυχία μου γενικώς, πώς είναι δυνατόν να λέμε σε έναν Υπουργό, ο οποίος κατηγορείται ότι υπεξαίρεσε πολλά εκατομμύρια, ή κατηγορείται για άλλο αδίκημα, ότι δεν θα έχει προσωρινή κράτηση.

Ας πω, ότι συμφωνώ προς το παρόν με τη λύση αυτή, για λόγους που ασφαλώς είπατε εσείς χθες. Προβλέπετε όμως ότι μπορούν να επιβληθούν περιοριστικοί όροι. Εσείς τα λέτε περιοριστικά μέτρα. Θέλω όμως να σας παρακαλέσω για το εξής και εκεί είναι η βασική μου αντίρρηση.

Εάν ο κατηγορούμενος Υπουργός δεν τηρεί αυτούς τους περιοριστικούς όρους, δεν θέλει να τους εφαρμόσει, είτε πρόκειται για απαγόρευση εξόδου, όπως είπε ο συνάδελφος του ΔΗ.Κ.ΚΙ. είτε είναι μια μεγάλη εγγυοδοσία, είτε πρέπει να εμφανίζεται στο αστυνομικό τμήμα, ή ο,τιδήποτε άλλο μέτρο, αποφασισθεί, δεν θεωρείτε ότι και το κύρος της Επιτροπής και το έργο της Βουλής μειώνεται και τεράστια προβλήματα δημιουργούνται; Μάλιστα με τον τότε Υπουργό Δικαιοσύνης, είχαμε αποφασίσει και είχαμε δώσει σχετική λύση στον Κώδικα Ποινικής Δικονομίας, όπως τροποποιήθηκε. Δηλαδή στην περίπτωση των πλημμελημάτων που δεν επιτρέπεται η προσωρινή κράτηση, αλλά επιτρέπονται μόνο περιοριστικοί όροι, για τον κατηγορούμενο που δεν τηρήσει τους περιοριστικούς αυτούς όρους, μπορεί να μετατραπεί ο περιοριστικός όρος σε προσωρινή κράτηση. 'Ετσι αντιλαμβάνομαι ότι έχουν σημασία οι περιοριστικοί όροι. Εάν όμως -και επιμένω σ' αυτό- δεν μπορούν οι περιοριστικοί όροι σε περίπτωση παρέμβασης της να μετατραπούν σε προσωρινή κράτηση, τι νόημα έχουν;

'Ετσι, λοιπόν, ή θα έχετε ειδική ρύθμιση και θα λέτε ότι στην περίπτωση που δεν τηρούνται οι περιοριστικοί όροι, έχει μετά ταύτα τη δυνατότητα να επιβάλλει προσωρινή κράτηση η Επιτροπή, ή διαφορετικά καταργείστε τους περιοριστικούς όρους. Δεν έχει νόημα μια τέτοια διάταξη.

Πέρα του ότι οι περιοριστικοί όροι, κάτω από τις κομματικές πλειοψηφίες, θα δημιουργήσουν προβλήματα, επαναλαμβάνω ότι έχετε τρεις λύσεις. 'Η θα προβλέψετε προσωρινή κράτηση και στον κατηγορούμενο Υπουργό, ή θα πείτε, ότι στην περίπτωση που δεν τηρούνται οι περιοριστικοί όροι, έχει τη δυνατότητα η Επιτροπή να επιβάλλει προσωρινή κράτηση, ή καταργήστε τελείως και τους περιοριστικούς όρους.

Θέλω να κλείσω την παρέμβασή μου με μια ακόμη αντίρρησή μου, αναφορικά με τους κατηγόρους Βουλευτές. Ασφαλώς, και κατά τη δική μου εκτίμηση, το Σύνταγμα δεν το επιτρέπει αυτό να γίνει, παρά το ότι υπάρχουν και άλλες απόψεις, που δε νομίζω ότι είναι σωστές. Θα ήταν ευχής έργον να είχε αναθεωρηθεί το Σύνταγμά μας και συγκεκριμένα η σχετική διάταξη του άρθρου 86, ώστε να μην έχουμε επιτέλους κατηγόρους Βουλευτές με τα γνωστά προβλήματα, αλλά δυστυχώς δεν έγινε και βέβαια έχει τεράστια ευθύνη το ΠΑ.ΣΟ.Κ.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Θέλετε το λόγο τώρα κυρία Μπενάκη; Μήπως θα θέλατε να ακουστεί ο Υπουργός, αν θέλει; Διότι συνήθως μετά οι Κοινοβουλευτικοί Εκπρόσωποι απαντούν.

ΑΝΝΑ ΜΠΕΝΑΚΗ-ΨΑΡΟΥΔΑ : Δεν πειράζει, ας με ακούσει ο κύριος Υπουργός, μπορεί να υιοθετήσει και τίποτε απ' αυτά που θα πω.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε έχετε το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Να συνεχίσω εκεί που τελείωσε ο συνάδελφος κ. Φούσας στο άρθρο 8.

'Αποψή μου είναι, κύριε Πρόεδρε και κύριε Υπουργέ, ότι αυτή η επιτροπή δεν πρέπει να έχει το δικαίωμα επιβολής καταναγκαστικών μέτρων. Και καταναγκαστικά μέτρα είναι η προσωρινή κράτηση και οι περιοριστικοί όροι. Η εξομοίωση δηλαδή της ανακριτικής επιτροπής με ανακριτικές αρχές και εισαγγελέα, πρέπει να έχει ισχύ μόνο για τη διενέργεια ανακριτικών πράξεων. Δηλαδή να μπορεί να κάνει η επιτροπή αυτή όλες τις ανακριτικές πράξεις που κάνει ο ανακριτής και ο εισαγγελέας, με τη βοήθεια βέβαια των δικαστικών αρχών. Η εμπειρία έχει δείξει ότι είναι ένα πολιτικό όργανο. Μπορεί να λέγεται δικαστικό, τα κίνητρά της ή εν πάση περιπτώσει η ατμόσφαιρα που επικρατεί είναι πολιτική. Και δεν ταιριάζει να επιβάλει καταναγκαστικά μέτρα, πέραν των προβλημάτων που θα δημιουργηθούν στις περιπτώσεις στις οποίες ανέφερε ο κ. Φούσας. Διότι επιβάλλεις στον Υπουργό τι; Να μη φύγει στο εξωτερικό για να είναι παρών στη δίκη. Και εκείνος φεύγει. Τι θα γίνει μετά;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το "'κοψε λάσπη"!

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, εσείς το λέτε πιο παραστατικά.

Ποιο είναι τότε το κύρος της ανακριτικής επιτροπής; Γινόμαστε περίπου και "ομαδικώς ρεζίλι" για να πω και εγώ μια λαϊκή έκφραση.

'Ισως μου πείτε ότι μπορεί να υπάρχει ένα φοβερό κακούργημα, μια μεγάλη κατάχρηση, τι θα κάνουμε. Αυτό είναι ένα δεινό της πολιτικής ζωής και του Τόπου, αλλά θα είναι ακόμα μεγαλύτερο δεινό να επιβληθούν αυτά τα μέτρα και να μην εκτελεσθούν, χωρίς δυνατότητα αντίδρασης.

Λοιπόν εγώ δε θα ήμουν αντίθετη με την ιδέα να διαγραφεί όλο αυτό το δεύτερο εδάφιο της παραγράφου 3 του άρθρου 8 και αν είναι προνομιακή η μεταχείριση του Υπουργού, ας είναι, αφού εδώ τίθενται στην πλάστιγγα και άλλα έννομα αγαθά.

Στο άρθρο 9 διατηρούμε τις σοβαρότατες αντιρρήσεις μας για την ειδική πλειοψηφία. Δεν έχετε δίκιο, κύριε Υπουργέ. Ο κανόνας του συντάγματος είναι μόνο η απαρτία των 75 και η πλειοψηφία του συνόλου των παρόντων. 'Οπου έπρεπε να ισχύσει άλλη πλειοψηφία, 151, δηλαδή απόλυτη πλειοψηφία επί του συνόλου, αυτό το λέει το Σύνταγμα. Αλλιώς όπως ελέχθη, ο κάθε νόμος να μπορούσε να ρυθμίζει τον τρόπο με τον οποίο λειτουργεί η Βουλή.

Δε συνεχίζω, φαίνεται ότι είσθε αμετάπειστος, αλλά πάντως εμείς είμαστε υποχρεωμένοι να το ξαναδηλώσουμε.

Και το τελευταίο που ήθελα να πω, κύριε Πρόεδρε, στο άρθρο 10, είναι ότι επίσης άποψή μας είναι ότι η προεδρία του Ειδικού Δικαστηρίου από τον Πρόεδρο του Αρείου Πάγου είναι υποχρεωτική, είτε αυτός έχει διοριστεί πριν από την κατηγορία είτε μετά την κατηγορία. Δεν αναπληρώνεται ο Πρόεδρος του Αρείου Πάγου στο Ειδικό Δικαστήριο. Μπορεί να είναι κακό αυτό. Μπορεί να έπρεπε να είναι αλλιώς. Αλλά αυτό προβλέπει το Σύνταγμα. Είναι και αυτό μία τροχοπέδη του άρθρου 86. Και αυτό που βάζετε εδώ στο τελευταίο εδάφιο στην παράγραφο 1 του άρθρου 10, να κληρώνεται ο αναπληρωτής του για την περίπτωση που ο πρόεδρος θα είναι διορισμένος μετά την κατηγορία, αυτό τι σημαίνει: 'Οτι το Ειδικό Δικαστήριο θα λειτουργεί με αναπληρωτή του προέδρου.

Νομίζω ότι δεν είναι σύμφωνο με το Σύνταγμα, κύριε Υπουργέ, και όσα έγιναν, η προεδρία δηλαδή του κ. Κόκκινου στο δικαστήριο ήταν υποχρεωτική. Δεν μπορούσε να μην προεδρεύσει του δικαστηρίου, εφόσον ήταν ο Πρόεδρος του Αρείου Πάγου και δεν εκωλύετο, δεν υπήρχε δηλαδή ουσιαστικό ανυπέρβλητο κώλυμα. 

Αυτά που θεσμοθετείτε δεν είναι σύμφωνα με το ισχύον Σύνταγμα, δηλαδή το άρθρο 86. Εάν το αλλάξουμε το άρθρο 86, θα είναι σωστό.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κατ' αρχήν, κύριε Πρόεδρε, για τη νομοτεχνική διατύπωση του άρθρου 6, εγώ δέχομαι τη διατύπωση που έγινε από τον κ. Μαρκογιαννάκη και λέμε το εξής: " Η ποινική διαδικασία της ποινικής δίωξης κινείται, εφόσον το ζητήσει εγγράφως και με συγκεκριμένη αναφορά στα στοιχεία της αξιόποινης πράξης, 

Σελίδα 6966 

το 1/10 του συνολικού αριθμού των Βουλευτών".

Παράγραφος 2: "Η απόφαση της Βουλής για ανάκριση λαμβάνεται με πλειοψηφία του συνόλου των μελών της και συνιστά κίνηση ποινικής δίωξης".

Οι άλλες δύο παράγραφοι μένουν όπως έχουν.

ΠΡΟΕΔΡΕΥΩΝ (Παναγιώτης Ν. Κρητικός): Αναδιατυπώθηκε, δηλαδή, η παράγραφος 2.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα σας το δώσω γραπτώς.

ΣΤΡΑΤΗΣ ΚΟΡΑΚΑΣ: Ποιο άλλαξε;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το άρθρο 6. Οι παράγραφοι 1 και 2. Γίνεται καλύτερη νομοτεχνική διατύπωση.

ΠΡΟΕΔΡΕΥΩΝ (Παναγιώτης Ν. Κρητικός): Τη διάβασε ο κύριος Υπουργός και θα καταχωρηθεί στα Πρακτικά.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τη διάβασα και θα σας τη δώσω γραμμένη, κύριε συνάδελφε.

Κύριοι συνάδελφοι, στα άλλα θέματα θέλω να πω τα εξής:

Μιλήσαμε για όλα. Και να μην ξεχάσω να κάνω μία διευκρίνιση που αφορά τον κ. Παυλόπουλο ο οποίος ήταν μεταξύ των συντακτών κάποιας γνωμοδοτήσεως. Δεν περιλαμβάνω και τη γνωμοδότηση ότι τα μέλη της πήραν χρήματα. Δεν ήταν δυνατόν τότε ο κ. Κουβέλης -Υπουργός Δικαιοσύνης τότε-να είχε χρήματα για να δώσει για τη γνωμοδότηση. Κακώς το παρεξήγησε ο κ. Παυλόπουλος. Πάντως ευχαρίστως κάνω αυτή τη διευκρίνιση.

Γενικώς τώρα: Μίλησε και ο επίτιμος Πρόεδρος της Νέας Δημοκρατίας προηγουμένως, αλλά βλέπω και από εσάς μία ανησυχία. Τι υπονοείται δηλαδή; 'Οτι μπορεί να υπάρξει περίπτωση Υπουργού του ΠΑ.ΣΟ.Κ. των δύο βουλευτικών εκλογών για κατηγορία; Δε θα υπάρξει. Να είστε βέβαιοι ότι δε θα υπάρξει. Ούτε των εκλογών της 10ης Οκτωβρίου του 1993, της Κυβερνήσεως που προήλθε από εκείνη τη Βουλή ούτε των εκλογών της 22ας Σεπτεμβρίου του 1996.

Παρά ταύτα, εκείνο που πρέπει να προσέξουμε όλοι -και εγώ θέλω να διατυπωθεί εντόνως εδώ και γραπτώς- είναι ότι η Βουλή, η Κυβέρνηση, και ειδικότερα το Υπουργείο Δικαιοσύνης ως αρμόδιο, πρέπει να έχουμε, όλοι μας, σαν σκοπό την ανασυγκρότηση των μηχανισμών και λειτουργιών της απονομής της Δικαιοσύνης και την εξύψωση του κύρους των δικαστικών λειτουργών, την προσωπική και λειτουργική τους ανεξαρτησία. Το ελεύθερο φρόνημα και η απόκρουση του εσωτερικού και εξωτερικού αυταρχισμού σε βάρος των δικαστών, είναι σημαντικού μεγέθους και ιδιαίτερης σημασίας μέριμνα για όλους μας.

Γι' αυτό, για το κύρος της Δικαιοσύνης, την ανασυγκρότηση της Δικαιοσύνης και την υπεράσπιση του λειτουργικού κύρους του δικαστή, πρέπει λαός, Βουλή, Κυβέρνηση, κόμματα να είμαστε οι φρουροί αυτών των ιδανικών για τη Δικαιοσύνη. Και έτσι, πολλά πράγματα θα λυθούν.

Θέλω να πω, κυρία Μπενάκη, σχετικά με τα θέματα της παραγραφής, ότι οι δύο δικές σας της Νέας Δημοκρατίας Προτάσεις Νόμων λένε τα εξής: "Οι περί αναστολής της παραγραφής διατάξεις του Ποινικού Κώδικα, εφαρμόζονται και στην περίπτωση του παρόντος νόμου". Δηλαδή, πάμε το κακούργημα -λέγατε εσείς- δέκα πέντε χρόνια, τα πλημμελήματα πέντε χρόνια κλπ. Δεν είναι σωστό αυτό. Τα αδικήματα που προβλέπει ο νόμος αυτός είναι αδικήματα -είτε κακουργήματα είτε πλημμελήματα- που πρέπει οπωσδήποτε να πάρουν τέλος γρήγορα.

Βεβαίως, τέθηκε θέμα, τι τον κάνουμε αυτόν το νόμο αφού θα κάνουμε Αναθεώρηση του Συντάγματος. Ξέρετε, κυρία Μπενάκη, πόσες φορές δέχθηκα εγώ και η Κυβέρνησή μας προσωπικές επικρίσεις από τον τέως Αρχηγό της Νέας Δημοκρατίας γιατί δεν ψηφίζουμε το νόμο "περί ευθύνης Υπουργών"; Δύο φορές τουλάχιστον ήμουν παρών και δεν ξέρω πόσες φορές απ' έξω. Γι' αυτό εγώ τον κατέθεσα και ζήτησα και τη συνεργασία των Κομμάτων.

Το Κομμουνιστικό Κόμμα Ελλάδας μου έστειλε τις παρατηρήσεις του.

Και από το ΔΗ.Κ.ΚΙ. ο κ. Καρακώστας είχε μαζί μου συνάντηση.

ΑΝΝΑ ΜΠΕΝΑΚΗ-ΨΑΡΟΥΔΑ: Και εμείς απαντήσαμε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εσείς απαντήσατε, θέτοντας όμως προϋποθέσεις. Με προϋποθέσεις, διαταγές δεν λαμβάνουμε. Δηλαδή, "θα δεχθείτε αυτό, για να έλθει ο αντιπρόσωπός μας να κουβεντιάσει". Δε γίνονται αυτά τα πράγματα, ούτε επιτρέπεται να γίνονται. Δεν είναι διάλογος αυτός. Είναι δουλεία την οποία επιχειρήσατε. Στην οποία εμείς, ως υπερήφανοι πολιτικοί, δεν είμαστε υποχρεωμένοι να έχουμε τη δική σας την άποψη.

Τώρα, για την ειδική πλειοψηφία απήντησα και προηγουμένως. Το άρθρο 67 του Συντάγματος λέει, στις περιπτώσεις εκείνες, κατά τις οποίες δεν μπορεί η Βουλή να είναι μικρότερη -κατ' αριθμόν δηλαδή εδώ μικρότερη- και όχι παρακάτω. 'Υστερα, η ειδική πλειοψηφία χρειάζεται πράγματι, γιατί δεν μπορεί με την απλή πλειοψηφία των παρόντων, να στέλνεται ένας Υπουργός σε ένα δικαστήριο. Δεν είναι δυνατόν! Δεν επιτρέπεται δηλαδή. Να είναι εκατόν πενήντα ένας. Να είναι η πρώτη διαδικασία, να είναι και η δεύτερη, επειδή αυτό αφορά στο άρθρο 10 κ.λπ.

Δεν έχω να προσθέσω τίποτε άλλο. 

Παρακαλώ να δοθούν οι διορθώσεις στα Πρακτικά, ώστε οι δύο παράγραφοι να διατυπωθούν όπως είναι, μη γίνει κανένα λάθος.

(Στο σημείο αυτό ο Υπουργός κ. Ευάγγελος Γιαννόπουλος καταθέτει στα Πρακτικά τις διορθώσεις επί του άρθρου 6, οι οποίες έχουν ως εξής:

1. Η διαδικασία άρθρο 6 της ποινικής δίωξης κινείται εφόσον το ζητήσει εγγράφως και με συγκεκριμένη αναφορά στα στοιχεία της αξιόποινης πράξης το ένα δέκατο (1/10) του συνολικού αριθμού των βουλευτών.

2. Η απόφαση της Βουλής για ανάκριση λαμβάνεται με πλειοψηφία του συνόλου των μελών της και συνιστά κίνηση ποινικής δίωξης. 

3. Η Βουλή πρέπει να αποφασίσει μέσα σε δέκα (10) ημέρες από τότε που θα περιέλθει το σχετικό αίτημα στο Προεδρείο της. 

4. Η απόφαση της Βουλής λειτουργεί και ως άρση της ασυλίας, αν ο Υπουργός έχει παράλληλα και τη βουλευτική ιδιότητα.

ΑΝΝΑ ΜΠΕΝΑΚΗ-ΨΑΡΟΥΔΑ: Τι θα κάνετε για τους περιοριστικούς όρους;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το ίδιο το άρθρο, κυρία Μπενάκη, λέει τα εξής. Να αλλάξει και το "Μέτρα". Κάνω και το χατήρι του κ. Φούσα, καίτοι δεν έχω καλές σχέσεις στα ποινικά μαζί του, άλλες οι απόψεις μου, άλλες οι απόψεις του. Εκεί που λέμε "...με αιτιολογημένη...", να τεθεί "με αιτιολογημένη απόφασή της να επιβάλλει άλλους περιοριστικούς όρους". Εντάξει. Ας κάνουμε τον μικρότερο. Λες και τα "μέτρα" και οι "όροι" είναι κάτι το διαφορετικό. Δεν πειράζει.

ΙΩΑΝΝΗΣ ΚΑΡΑΚΩΣΤΑΣ: Κύριε Υπουργέ, το 10.2 τι λέει;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν αλλάζει τίποτε, κύριε Καρακώστα.

Θέλω μόνον εδώ στο άρθρο 10 παράγραφος 2 να πω ότι οίκοθεν νοείται -ας είναι και ερμηνευτική δήλωση εδώ- ότι ο Πρόεδρος του Αρείου Πάγου πρέπει και εκείνος να είναι στη θέση του προ της εγέρσεως της κατηγορίας, όχι κατόπιν. Ας μείνει όπως είναι το άρθρο, με την ερμηνευτική αυτή δήλωση, η οποία θα γραφεί στα Πρακτικά.

(Στο σημείο αυτό την Προεδρική 'Εδρα καταλαμβάνει ο Γ'Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Και όχι για τον αρεοπαγίτη θέλουμε να είναι πρώτα στον 'Αρειο Πάγο και ο Πρόεδρος μπορεί να πάει δύο χρόνια αργότερα ακριβώς για να δικάσει μία υπόθεση. Είναι απαράδεκτα αυτά τα πράγματα και δεν έπρεπε την σήμερον ημέραν να τα επαναλάβουμε.

Κατά τα άλλα, ό,τι έπρεπε να γίνει δεκτό, έγινε.

Ας προχωρήσουμε στα παρακάτω, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ιωαννίδης έχει το λόγο.

Σελίδα 6967 

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, πολύ σύντομα δύο μόνο λόγια, γιατί θέλω και εγώ, απαντώντας σε όσα είπε ο κ. Σιούφας αλλά και η κα Μπενάκη, να σημειώσω με έμφαση ότι:

Βεβαίως το Σύνταγμα ορίζει ότι προεδρεύει του Ειδικού Δικαστηρίου ο Πρόεδρος του Αρείου Πάγου. Είναι όμως έξω, θα έλεγα, από τα ακρότατα όρια της νομικής σκέψης να δεχθεί κανείς ότι όταν η ratio της διάταξης, η οποία ορίζει ότι θα πρέπει να έχουν διορισθεί στις θέσεις τους οι δικαστές, αρεοπαγίτες και εφέτες, πριν από την παραπομπή -προφανώς αυτό γίνεται για να μην έχει τη δυνατότητα να επηρεασθεί το αποτέλεσμα της δίκης από προαγόμενους μετά την παραπομπή, καίτοι οι προαγωγές των δικαστών γίνονται από δικαστικά συμβούλια- αντιλαμβάνεσθε πόσο μάλλον αυτό πρέπει να ισχύει για τον Πρόεδρο του Αρείου Πάγου, για τον Πρόεδρο του Δικαστηρίου που θα δικάσει Υπουργούς ο οποίος μάλιστα δεν επιλέγεται από δικαστικά συμβούλια, αλλά από το Υπουργικό Συμβούλιο δηλαδή, από την πολιτική μερίδα εκείνη που έχει την πλειοψηφία, είναι κυβέρνηση και είναι εκείνη η οποία οδηγεί στην παραπομπή. Γιατί παραπομπή, άνευ ψήφου της πλειοψηφίας, δεν είναι δυνατή.

Μπορούμε κατόπιν αυτού να δεχθούμε, με βάση και τις γενικές αρχές του δικαίου, ότι είναι δυνατόν να προσδιορίζεται για τους δώδεκα Εφέτες και Αρεοπαγίτες ότι θα πρέπει να έχουν διορισθεί πριν από την παραπομπή και να μην ισχύει αυτό για εκείνον που θα προεδρεύσει του δικαστηρίου; Νομίζω ότι αυτό δεν θα έπρεπε να το υποστηρίζετε και χαίρομαι που ο κύριος Υπουργός έκανε αυτή τη δήλωση.

Κατά τούτο πρέπει να σημειώσω ότι είναι ορθή και η διάταξη περί αναπληρώσεώς του. 'Αλλωστε η αναπλήρωση μπορεί να καταστεί αναγκαία και από άλλους λόγους, όχι μόνο εξ αυτού. Ασφαλώς όμως είναι σωστή και η διάταξη περί αναπληρώσεως του Προέδρου του Αρείου Πάγου στην περίπτωση στην οποία αναφέρθηκα πριν, ώστε να προεδρεύει ο αναπληρωτής του.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το Κομμουνιστικό Κόμμα της Ελλάδος και κατά τη συζήτηση επί της αρχής, αλλά και κατά τη συζήτηση επί των άρθρων, επέμενε και επιμένει σε ορισμένες προτάσεις. Δυστυχώς ο κύριος Υπουργός δεν απαντάει σε αυτές τις προτάσεις μας και δεν παίρνει θέση. Θα τις πω πάλι επί τάχει.

Η πρώτη πρότασή μας -και αναφερόμαστε στα άρθρα αυτά που συζητάμε στην ενότητα- έχει σχέση με τη συγκρότηση της Προανακριτικής Επιτροπής.

Εμείς επιμένουμε ότι η απαίτηση να είναι τουλάχιστον τριάντα οι Βουλευτές που μπορούν να διατυπώσουν πρόταση για συγκρότηση Προανακριτικής Επιτροπής, ουσιαστικά κινείται στα πλαίσια της δικομματικής αντίληψης, διότι αποκλείεται το δικαίωμα των μικρών κομμάτων να μπορέσουν να κάνουν τέτοια πρόταση. Γι αυτό προτείναμε να αμβλυνθεί λιγάκι αυτή η απαράδεκτη μεταχείριση προς τα μικρά κόμματα. Να μπει ότι θα είναι είκοσι Βουλευτές, ώστε να μπορούν να διατυπώσουν τέτοια πρόταση.

'Ενα άλλο θέμα αφορά την απόφαση της Βουλής για τη συγκρότηση της Προανακριτικής Επιτροπής. Το νομοσχέδιο προτείνει εκατόν πενήντα ένα Βουλευτές. 'Ομως αυτή η απαίτηση σημαίνει ότι η απόφαση εξαρτάται από την κυβερνητική πλειοψηφία, η οποία μάλιστα εκβιάζεται να είναι παρούσα. Δηλαδή, αν υπάρχουν Βουλευτές οι οποίοι δε θέλουν να πάρουν μέρος σε αυτή τη συζήτηση και δεν τολμούν να καταψηφίσουν και θέλουν να απουσιάσουν, δεν έχουν αυτό το δικαίωμα.

Γι αυτό εμείς προτείναμε να απαιτείται η πλειοψηφία των παρόντων ή έστω τα 2/5. Εάν εκατόν είκοσι Βουλευτές θεωρούν ότι πρέπει να υπάρξει Προανακριτική Επιτροπή για να ερευνήσει υπόνοιες κ.λπ., για αδικήματα που κρίνονται με το νόμο αυτό, δε νομίζω ότι πρέπει να περιφρονήσουμε μία τέτοια απαίτηση.

'Οσον αφορά την απόφαση για τη συγκρότηση, τη λειτουργία, της Προανακριτικής Επιτροπής, το νομοσχέδιο προβλέπει ότι η επιτροπή θα αποτελείται από δώδεκα Βουλευτές. Και εδώ πάλι έχουμε την ίδια δικομματική αντίληψη. Το πολύ πολύ να πάρει μέρος ένας Βουλευτής από το τρίτο κόμμα. Εάν πάρουμε τη σημερινή σύνθεση της Βουλής αποκλείονται τα δύο άλλα μικρότερα κόμματα. Και αυτό το βρίσκουμε επίσης, απαράδεκτο. Δεν καταλαβαίνω σε τι θα βλάψει αν, αντί για δώδεκα Βουλευτές βάλουμε είκοσι ένα, έτσι ώστε κατά αναλογία να εκπροσωπούνται όλα τα κόμματα.

Επίσης, να προσθέσουμε και έξι δικαστές για να υπάρχει περισσότερη αντικειμενικότητα.

Ως προς τη λειτουργία της επιτροπής, θα ήθελα να κάνω μια παρατήρηση, που τη θεωρούμε βασική. Το νομοσχέδιο προβλέπει ότι πέντε Βουλευτές μπορούν να υποχρεώσουν την επιτροπή να ενεργήσει ή να διατάξει τη διενέργεια συγκεκριμένων ανακριτικών πράξεων. Αυτό σημαίνει ότι και εδώ ή πρέπει να συμπαραταχθεί ολόκληρη η Αντιπολίτευση, που θα αποτελείται προφανώς από δύο κόμματα, ή θα πρέπει να βρεθεί κάποιος κυβερνητικός Βουλευτής ή κάποιοι κυβερνητικοί Βουλευτές μέλη αυτής της επιτροπής, που και εδώ δυσκολεύει το έργο.

Εμείς πιστεύουμε ότι, αν το ζητήσουν τρεις Βουλευτές, θα πρέπει να είναι δυνατόν να υποχρεούται η επιτροπή ή να διενεργήσει η ίδια ή να διατάξει τη διενέργεια συγκεκριμένων ανακριτικών πράξεων.

Επίσης, έχουμε τη συζήτηση σχετικά με το πόρισμα για την απόφαση για παραπομπή στο Ειδικό Δικαστήριο. Εδώ το νομοσχέδιο προβλέπει δύο φάσεις. Η μία είναι, μ'αυτήν την ειδική πλειοψηφία, με την οποία διαφωνεί η Νέα Δημοκρατία, δηλαδή να απαιτείται μία πλειοψηφία που να είναι ίση με το σύνολο των Βουλευτών της Συμπολίτευσης, συν το ένα δέκατο της Αντιπολίτευσης, δηλαδή ένα συνολικό αριθμό. Από πού θα προέρχεται αυτός ο συνολικός αριθμός, είναι μια άλλη υπόθεση, αφού η ψηφοφορία θα είναι μυστική. Ο συνολικός αριθμός όμως να είναι ίσος με το σύνολο των Βουλευτών της Συμπολίτευσης, δηλαδή όσους ψήφισαν τις προγραμματικές δηλώσεις συν το ένα δέκατο των Βουλευτών της Αντιπολίτευσης και εκεί να σταματήσουμε.

Αυτό έρχεται, αν θέλετε, να ισοσταθμίσει την παρατήρηση που θα μπορούσε να κάνει κανείς για την πρότασή μας. Σχετική πλειοψηφία χρειάζεται για τη συγκρότηση της Προανακριτικής Επιτροπής. Εκεί πιστεύουμε ότι θα πρέπει να είμαστε πιο ελαστικοί. Να μπορεί να συγκροτείται πιο εύκολα Προανακριτική Επιτροπή. Αφού αυτή φέρει το πόρισμά της και τεκμηριώσει και στοιχειοθετήσει την κατηγορία, τότε ο κάθε Βουλευτής να καλείται να τεθεί ενώπιον των ευθυνών του.

Γι'αυτό πιστεύουμε ότι με μία τέτοια ειδική πλειοψηφία αντιμετωπίζεται το θέμα και δε χρειάζεται δεύτερη φάση. Εάν ψηφιστεί, ψηφίστηκε. Αν όχι, τότε ο καθένας έχει αναλάβει τις ευθύνες του.

Επίσης, είμαστε αντίθετοι με τους Βουλευτές-κατηγόρους, όπως είπαμε επανειλημμένα. Νομίζουμε ότι αυτό πρέπει να πάει στο δικαστήριο. Βεβαίως, πιστεύουμε ότι και για την αναστολή της ποινικής δίωξης πρέπει να υπάρξει παρόμοια πλειοψηφία με αυτήν την ειδική πλειοψηφία που χρειάστηκε για την παραπομπή. Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Υπάρχει άλλος συνάδελφος, ο οποίος θέλει να δευτερολογήσει;

ΑΝΤΩΝΙΟΣ ΦΟΥΣΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Φούσα, έχετε το λόγο.

ΑΝΤΩΝΙΟΣ ΦΟΥΣΑΣ: Πρώτον, θα μου επιτρέψει ο κύριος Υπουργός να επιμείνω στο θέμα, αφού τον ευχαριστήσω για όσα είπε, έστω και για τη αποδοχή του όρου "περιοριστικοί όροι" ότι θα φθάσουμε σε ένα αδιέξοδο από την στιγμή που δε θα τηρούνται αυτοί οι περιοριστικοί όροι. Αυτό απλώς το υπογραμμίζω και πάλι και ας είναι στα Πρακτικά για μια φορά ακόμα.

Δεύτερον, όταν λέτε ότι η ανακριτική επιτροπή έχει όλες τις αρμοδιότητες των ανακριτικών αρχών,καθώς και του 

Σελίδα 6968 

Εισαγγελέα Πλημμελειοδικών, εννοείται ότι συγχρόνως θα ασκεί και τις δύο αρμοδιότητες. Πώς αλλιώς να γίνει; Απλώς να το διευκρινίσουμε, παρά το γεγονός ότι στην κοινή ποινική δικαιοσύνη είναι διακριτοί οι ρόλοι του εισαγγελέα και του ανακριτή.

Τέλος, θέλω να παρατηρήσω, για να είναι καταγεγραμμένο και αυτό στα Πρακτικά, ότι η ερμηνευτική δήλωση την οποία κάνατε, παρά το γεγονός ότι ουσιαστικά δε διαφωνώ και πιστεύω δε διαφωνεί κανένας ουσιαστικά με αυτό που είπατε, ........... ωστόσο νομίζω ότι είναι αντίθετη η διατύπωση, όπως έχει, με το άρθρο 86 του Συντάγματος. Και σ'αυτό μόνο επιμένουμε.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν υπάρχει άλλος συνάδελφος να μιλήσει.

Κηρύσσεται περαιωμένη η συζήτηση επί της ενότητας των άρθρων 5 έως 10.

Εισερχόμαστε στη ψήφιση των άρθρων κεχωρισμένα.

Ερωτάται το Σώμα: Γίνεται δεκτό το άρθρο 5 ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 5 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

AXIΛΛΕΑΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 7 ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 7 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 8;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία.

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 8 έγινε δεκτό κατά πλειοψηφία.

Ερωτάται το Σώμα: Γίνεται δεκτό το άρθρο 9 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 9 έγινε δεκτό κατά πλειοψηφία ως έχει.

Ερωτάται το Σώμα: Γίνεται δεκτό το άρθρο 10 ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΝΝΑ ΜΠΕΝΑΚΗ-ΨΑΡΟΥΔΑ: Κατά πλειοψηφία.

ΑΧΙΛΛΕΑΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 10 έγινε δεκτό κατά πλειοψηφία, ως έχει.

Εισερχόμεθα στη συζήτηση της ενότητας των άρθρων 11 έως 20.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, δε σταματάμε να συνεχίσουμε την Τρίτη;

ΠΡΟΕΔΡΕΥΩΝ (Λουκάς Αποστολίδης): 'Οχι, κυρία Μπενάκη. Θα τελειώσουμε και αυτήν την ενότητα μέχρι τις 12 η ώρα, όπως πήγε και χθες το βράδυ η διαδικασία. Εξάλλου είναι άρθρα, τα οποία περισσότερο έχουν αναφορά στη διαδικασία. 

Ο συνάδελφος κ. Στάϊκος, έχει το λόγο.

ΕΥΑΓΓΕΛΟΣ ΣΤΑΙΚΟΣ: Κύριε Πρόεδρε, με το άρθρο 12 διατηρείται το δικαίωμα που έχει ο κατηγορούμενος να μην εμφανιστεί, αλλά να εκπροσωπηθεί με συνήγορο ή συνηγόρους. 

Αναμφίβολα η παρουσία του κατηγορουμένου θα συμβάλει στη διαφώτιση της υποθέσεως και επομένως, στην ανεύρεση της αλήθειας, με τις διευκρινίσεις και τις απαντήσεις, τις οποίες θα δώσει. Αυτό είναι γεγονός επαναλαμβάνω αναμφισβήτητο.

'Ομως, εδώ όπως είπα, προκλήθηκε το σύστημα της μη εμφάνισης, αλλά της εκπροσώπησης του κατηγορουμένου από συνήγορο. Διότι μπορούμε να φανταστούμε έναν Υπουργό εναντίον του οποίου υπάρχει άδικη κατηγορία -και πολύ περισσότερο έναν αρχηγό κόμματος- να βρίσκεται καθημερινά στο εδώλιο του κατηγορουμένου και στη συνέχεια να απαλλαγεί; Φανταστείτε ότι αυτό το γεγονός θα αποτελέσει αντικείμενο πολιτικής εκμετάλλευσης για τη δημιουργία εντυπώσεων, με τις αυτονόητες επιπτώσεις και παρενέργειες που θα έχει τόσο για τον ίδιο, όσο και για το Κόμμα του; Πέραν του ότι θα υποστεί μείωση και εξευτιλισμό σε προσωπικό επίπεδο.

Επομένως, κατά την άποψή μου, ορθώς το άρθρο 12 του συζητούμενου νομοσχεδίου διατηρεί τη δυνατότητα, το δικαίωμα, να μην εμφανίζεται ο κατηγορούμενος στο ακροατήριο αλλά να δικάζεται "ωσεί παρών".

'Οσον αφορά τα άλλα άρθρα, θα τα διεξέλθω επί τροχάδην. Η απόφαση του Ειδικού Δικαστηρίου είναι αμετάκλητη. Συνεπώς, ένδικα μέσα δεν μπορούν να ασκηθούν. Απλώς αναγνωρίζεται το δικαίωμα της επανάληψης της διαδικασίας και αυτό μόνο υπέρ του κατηγορουμένου, κατά τις κοινές διατάξεις του Κώδικα Ποινικής Δικονομίας.

Την επιμέλεια της εκτέλεσης των αποφάσεων του Ειδικού Δικαστηρίου την έχει ο Εισαγγελέας Εφετών. Για την παύση και εξάλειψη των ποινών ισχύουν οι κοινές διατάξεις του Κώδικα Ποινικής Δικονομίας. Πολιτική αγωγή δεν επιτρέπεται να ασκηθεί στο Ειδικό Δικαστήριο για την υποστήριξη κατηγορίας, δεδομένου ότι η υποστήριξη της κατηγορίας γίνεται μόνο από Βουλευτές κατά το Σύνταγμα.

Βεβαίως έχει δικαίωμα να ασκήσει αγωγή αποζημίωσης ή χρηματικής ικανοποίησης λόγω ηθικής βλάβης, αλλά μόνον στα κοινά δικαστήρια. Αυτές είναι οι παρατηρήσεις, κύριε Πρόεδρε, και ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Μαρκογιαννάκης έχει το λόγο.

ΧΡΗΣΤΟΣ ΜΑΡΚΟΓΙΑΝΝΑΚΗΣ: Κύριε Πρόεδρε, εμείς ολόκληρη την ενότητα την αποδεχόμαστε ως έχει, δεν έχουμε να κάνουμε την οποιαδήποτε παρατήρηση. Μόνο να επισημάνω και να τονίσω την καινοτομία ότι σε αντίθεση με το μέχρι τώρα ισχύον καθεστώς δεν υπάρχει δυνατότητα αιτήσεως ακυρώσεως από τον κατηγορούμενο και καταδικαζόμενο. Και αυτήν τη διάταξη τη βρίσκω θετική, δεδομένου ότι δεν μπορεί να υπάρξει δικαιολογία είτε ότι δεν το γνώριζε πως θα δικαζόταν ένας Υπουργός είτε ότι δεν το έμαθε είτε οτιδήποτε, που να επιτρέπει τη δυνατότητα ασκήσεως αιτήσεως ακυρώσεως όπως στο παρελθόν.

Αποδεχόμαστε το σύνολο των άρθρων της ενότητας αυτής και το ψηφίζουμε.

ΠΡΟΕΔΡΕΥΩΝ (Λουκάς Αποστολίδης) Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Δε θα αναφερθώ στα υπόλοιπα άρθρα που είναι καθαρά διαδικαστικά παρά μόνο σε εκείνο που έχει σχέση με το ποιος αποφασίζει την επανάληψη της διαδικασίας. Βεβαίως συμφωνούμε ότι η επανάληψη της διαδικασίας μπορεί να γίνει μόνο υπέρ του κατηγορουμένου. Διαφωνούμε όμως με το να έχει το δικαίωμα αυτό η Βουλή. Πιστεύουμε ότι η επανάληψη της διαδικασίας πρέπει να εξετάζεται από τον 'Αρειο Πάγο και αυτός να την αποφασίζει. Διαφορετικά θα κινδυνέψουμε να μπλεχθούμε σε έναν ατέλειωτο κύκλο έρευνας, ξανά και ξανά.

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Μόνο δύο παρατηρήσεις, κύριε Πρόεδρε. Είχα πει και στη Διαρκή Επιτροπή ότι δεν μπορώ ν' αντιληφθώ, γιατί δίδεται το δικαίωμα στον κατηγορούμενο να εμφανίζεται με δικηγόρο- συνήγορο στο ακροατήριο. Θα μπορούσαμε να πάμε, κύριε Υπουργέ, στις διατάξεις της Ποινικής Δικονομίας και εφόσον συντρέχουν οι προϋποθέσεις που προβλέπονται από την Ποινική Δικονομία, να τον εκπροσωπεί κάποιος δικηγόρος.

Φοβάμαι ότι γίνεται μία ρύθμιση, η οποία θα προκαλέσει. Πρέπει να ισχύσει, κατά τη γνώμη μου, ό,τι ισχύει για τον οποιονδήποτε πολίτη και εφόσον συντρέχουν οι προϋποθέσεις εκείνες που αναφέρονται στην Ποινική μας Δικονομία.

Σελίδα 6969 

Σε ό,τι αφορά την επανάληψη της διαδικασίας ο κ. Κανταρτζης έχει δίκιο. Αν, κύριε Υπουργέ, είναι δικαίωμα η επανάληψη της διαδικασίας υπέρ του κατηγορουμένου, αφήστε τον να ασκήσει αυτό το δικαίωμά του, χωρίς και πάλι η Βουλή να παρεμβάλεται σε αυτήν την υπόθεση.

ΠΡΟΕΔΡΕΥΩΝ (Λουκάς Αποστολίδης): Ο κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, στο άρθρο 11 δεν έχω καμία παρατήρηση. Στο άρθρο 12 παρ.2 για την περίπτωση που δεν εμφανίζεται ο κατηγορούμενος στο ακροατήριο, έχουμε και εμείς τις επιφυλάξεις μας. Βέβαια, αυτό έχει μία ιστορική προέλευση με το μακαρίτη τον Πρόεδρο Ανδρέα Παπανδρέου, ο οποίος δεν πήγε στο δικαστήριο και προφανώς η αντίληψη αυτή κράτησε και θεσπίστηκε αυτή η διάταξη.

Νομίζω, όπως και άλλοι συνάδελφοι είπαν, ότι πρέπει ο κατηγορούμενος να παρουσιάζεται αυτοπροσώπως για ποινικές δίκες στο ακροατήριο.

Στο άρθρο 13, επίσης, δεν έχω τίποτε να πω. Στα άρθρα 14, 15,16,17 ομοίως.

Στο άρθρο 18 παρ.2 η στέρηση πολιτικών δικαιωμάτων κατά το άρθρο 61 του Ποινικού Κώδικα, δεν επιβάλλεται σε Υπουργό. Γιατί, κύριε Υπουργέ; Να ισχύουν οι γενικές διατάξεις.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σε πλημμέλημμα.

ΙΩΑΝΝΗΣ ΚΑΡΑΚΩΣΤΑΣ: Σωστά. Υπάρχει δικαιολογία. Ο πολιτικός θα πρέπει να είναι ιδιαίτερα προσεκτικός, κύριε Υπουργέ, έναντι του πολίτη. Και η άνιση μεταχείριση υπέρ του πολιτικού, θα θεωρηθεί σκανδαλώδης. Επομένως, αρκεί η κείμενη νομοθεσία και για τον Υπουργό.

Στο άρθρο 19, έχουμε την εντύπωση ότι θα πρέπει να παρέχεται η δυνατότητα στον αδικηθέντα να παρίσταται ως πολιτικώς ενάγων, στο Ειδικό Δικαστήριο με δικαίωμα διορισμού δικηγόρων τόσων, όσους έχει και ο κατηγορούμενος. Αυτό, γιατί εδώ δημιουργείται ένα προνόμιο του πολιτικού σε βάρος των δικαιωμάτων του πολίτη. Δηλαδή, του αφαιρείται η δυνατότητα να παρασταθεί στη δίκη η οποία τον αφορά και από το αδίκημα της οποίας έχει βλαβεί. Η διάταξη δίνει τη δυνατότητα στον πολιτικό να δικαστεί ουσιαστικά χωρίς αντίπαλο. 'Ετσι διευκολύνεται να απαλλαγεί.

ΑΝΤΩΝΙΟΣ ΦΟΥΣΑΣ: Δεν είναι ιδιωτικές διαφορές.

ΙΩΑΝΝΗΣ ΚΑΡΑΚΩΣΤΑΣ: Λέω να παρίσταται ως πολιτικώς ενάγων στο δικαστήριο. 

ΑΝΤΩΝΙΟΣ ΦΟΥΣΑΣ: Δε μιλάμε για αντιδικίες πολιτών.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα γέμιζε η Αίθουσα. Θα πλακώσουν όλοι στην πολιτική αγωγή.

ΙΩΑΝΝΗΣ ΚΑΡΑΚΩΣΤΑΣ: 'Αποψή σας. 'Αλλη είναι η δική μας 'αποψη.

ΠΡΟΕΔΡΕΥΩΝ (Λουκάς Αποστολίδης): Ο κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Στο άρθρο 12, κύριε Υπουργέ, κατ'αρχήν συμφωνώ με τη ρύθμιση ότι ο Υπουργός ίσως και Πρωθυπουργός, είναι δυνατόν να δικαστεί ωσεί παρών στο Ειδικό Δικαστήριο με τη μόνη διαφορά ότι εδώ έχει δικαίωμα -γιατί πράγματι άλλες είναι οι διατάξεις και αναστέλλεται στο κακούργημα- να δικάζεται και να έχει και δικηγόρο. Νομίζω ότι ορθή είναι αυτή η ρύθμιση.

Εκεί όμως που διαφωνώ εγώ εδώ, είναι ως προς τη διατύπωση. Εσείς, κύριε Υπουργέ, ξέρετε καλά Ελληνικά. Το άρθρο λέει "δικάζεται σαν να ήταν παρών". Ούτε το "σαν" είναι δόκιμο ούτε το "να ήταν", είναι δόκιμο.

Αν βάζατε "δικάζεται ως παρών", θα ήταν εντάξει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχετε ταυτότητα δικηγόρου;

ΑΝΤΩΝΙΟΣ ΦΟΥΣΑΣ: Νομίζω ότι δεν πρέπει να σας απαντήσω.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τι λέει η ταυτότητα; Λέει "Δικηγόρος στον 'Αρειο Πάγο"; Κακώς λέει "στον 'Αρειο Πάγο". Πρέπει να λέει "παρ'Αρείω Πάγω". Να βάλεις πρώτα "παρ'Αρείω Πάγω" που υποστηρίζω εγώ ότι έτσι πρέπει να είναι και μετά να λες "ωσεί παρών".

ΑΝΤΩΝΙΟΣ ΦΟΥΣΑΣ: Συμφωνώ μαζί σας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τότε γιατί την πήρες;

ΑΝΤΩΝΙΟΣ ΦΟΥΣΑΣ: Εγώ, λέω το εξής: Τα Ελληνικά σας είναι πολύ καλά. Δε σας απήντησα σκόπιμα.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Για να δέχεσθε τώρα ή να προτείνετε το "ωσεί παρών"...

ΑΝΤΩΝΙΟΣ ΦΟΥΣΑΣ: Δεν είπα αυτό εγώ. Είπα "ως παρών".

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Χειρότερο είναι αυτό.

ΑΝΤΩΝΙΟΣ ΦΟΥΣΑΣ: Καθόλου. Αλλά το "σαν" και το "να ήταν"...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Η θα πεις "ωσεί παρών", ή θα πεις "σαν να είναι παρών". Δεχθήκατε να γράφεται στην ταυτότητά σας "δικηγόρος στον 'Αρειο Πάγο" και όχι "παρ'Αρείω Πάγω". Λένε "στον 'Αρειο Πάγο", λες και είσαι μέσα ή είσαι επάνω ή είσαι δίπλα.

ΑΝΤΩΝΙΟΣ ΦΟΥΣΑΣ: Συμφωνώ μαζί σας, αλλά τι να κάνω;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κακώς, εγώ δε θα υπέγραφα.

ΑΝΤΩΝΙΟΣ ΦΟΥΣΑΣ: Τέλος πάντων. Ορθότερο θα ήταν να έγραφε "ως παρών"...

ΕΥΑΓΓΕΛΟΣ ΣΤΑΙΚΟΣ: "Ωσεί παρών" σε εισαγωγικά.

ΑΝΤΩΝΙΟΣ ΦΟΥΣΑΣ: ...ή "ωσεί παρών" σε εισαγωγικά.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Ετσι.

ΑΝΤΩΝΙΟΣ ΦΟΥΣΑΣ: 'Ετσι θα ήταν ορθότερο.

Το δεύτερο που θέλω να παρατηρήσω, είναι το εξής: Τι σας κάνει να είναι σε μια αντίθεση αυτή η διάταξη με τον Κώδικα Ποινικής Δικονομίας,όπου ο δικηγόρος και στα πλημμελήματα έχει δικαίωμα να έχει τρεις δικηγόρους. Είναι θεωρητικό πιο πολύ, αλλά γιατί το κάνετε; Εις μεν τα πλημμελήματα στο δικαστήριο έχει ο κάθε κατηγορούμενος δικαίωμα να διορίσει τρεις δικηγόρους, ενώ εδώ το περιορίζετε σε δύο δικηγόρους μόνο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν έχω αντίρρηση να τροποποιηθεί σε "τρεις" δικηγόρους.

ΑΝΤΩΝΙΟΣ ΦΟΥΣΑΣ: Για να είναι σύμφωνο με τον Κώδικα Ποινικής Δικονομίας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Θα πάει τώρα στο Συμβούλιο του Δικηγορικού Συλλόγου και θα πει ότι τα πέρασε.

ΑΝΤΩΝΙΟΣ ΦΟΥΣΑΣ: Στην παράγραφο 3 του άρθρου 12 λέτε, οι δικηγόροι δεν επιτρέπεται να ορίσουν άλλους συνηγόρους. Εννοείτε οι κατηγορούμενοι δικηγόροι; 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οχι. Οι Συνήγοροι. Να κάτσουν να εργαστούν.

ΑΝΤΩΝΙΟΣ ΦΟΥΣΑΣ: Καλώς για να το διευκρινίσουμε. Δηλαδή δεν μπορούν να έχουν πληρεξουσιότητα να διορίζουν άλλους, έστω και αν έχουν γραπτό πληρεξούσιο. Συμφωνώ μαζί σας. 

ΠΡΟΕΔΡΕΥΩΝ(Λουκάς Αποστολίδης): Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Επειδή αμφισβητήθηκε η αξία της διατάξεως που δεν καθιστά υποχρεωτική την παρουσία του κατηγορουμένου, στις περιπτώσεις του Πρωθυπουργού, Αρχηγών Κομμάτων και Υπουργών, πρέπει να σκεφθούμε ότι λήγει η δίκη και ο κατηγορούμενος είναι αθώος. 'Ομως τα κανάλια μπορούν όποτε θέλουν να προβάλουν τη σκηνή ή σκηνές κατηγορουμένου, ο οποίος έχει απαλλαγεί. Μπορεί να γίνει αυτό και με την πολύ κακή ποιότητας διαφήμιση, που την έκανε και κάποιο κόμμα στις τελευταίες εκλογές. Μπορεί δηλαδή ο πολιτικός αντίπαλος να προβάλει τις σκηνές κατηγορουμένου Αρχηγού Κόμματος, ο οποίος έχει απαλλαγεί.

Γι' αυτόν το λόγο είναι πάρα πολύ σωστή η διάταξη που δίνει την ευχέρεια στον κατηγορούμενο να μην παραστεί αυτοπροσώπως αλλά να εκπροσωπηθεί με συνηγόρους. Ευχαριστώ.

ΠΡΟΕΔΡΕΥΩΝ(Λουκάς Αποστολίδης): Ο κ. Τσαφούλιας έχει το λόγο.

Σελίδα 6970 

ΓΕΩΡΓΙΟΣ ΤΣΑΦΟΥΛΙΑΣ: Το άρθρο 12 αναφέρεται περί κακουργημάτων ή πλημμελημάτων. Noμίζω εδώ ότι αν πρόκειται περί κακουργημάτων πρέπει να εμφανίζεται. Είναι μια άνιση διάκριση ως προς την αξία του ατόμου ως πολίτη, ή εφ' όσον φέρει την ιδιότητα και το αξίωμα του Υπουργού ή του Πρωθυπουργού να μην εμφανίζεται. Δηλαδή στα μάτια του κόσμου, ο λαός με λίγα λόγια θα αντιληφθεί ότι δεν εφαρμόζεται η αρχή της ισότητας ως προς έναν άνθρωπο, ο οποίος είναι κατηγορούμενος και σαν κατηγορούμενος πρέπει να εμφανίζεται. Το αξίωμα τι γεννά επιπλέον; Είναι δύσκολη η διάκριση. Για τα πλημμελήματα πάντως επιμένω να παρίσταται δια συνηγόρου.

Στο άρθρο 18 παράγραφος 2 που μιλάμε για τη στέρηση των πολιτικών δικαιωμάτων πράγματι, εκεί που ο Ποινικός Κώδικας προβλέπει για τα πλημμελήματα μη στέρηση των πολιτικών δικαιωμάτων, ναι.

Πάντως συμφωνώ με τον κύριο Υπουργό που αναφέρθηκε στα πλημμελήματα, αλλά είναι ορισμένα απ' αυτά που κατά τον Ποινικό Κώδικα επιφέρουν στέρηση των πολιτικών δικαιωμάτων. Πως εδώ να μην επιφέρουν; Είναι κατά κάποιον τρόπο μια τροποποίηση του Ποινικού Κώδικα υπέρ του κατηγορουμένου επειδή φέρει το αξίωμα. Μήπως πρέπει να το διακρίνουμε; Θα πρέπει, λοιπόν, και εδώ να πούμε για όσα υπό του Ποινικού Κώδικος προβλεπόμενα αδικήματα αναγράφεται στέρηση των πολιτικών δικαιωμάτων να αναφερθεί. Για τα άλλα όχι.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Στο άρθρο 12 "Αν ο κατηγορούμενος, που κλητεύθηκε νόμιμα, σύμφωνα με τις διατάξεις του προηγούμενου άρθρου, δεν εμφανιστεί δικάζεται σαν να είναι παρών".

Στην παράγραφο 2 ο κατηγορούμενος λέμε έχει το δικαίωμα να μην εμφανισθεί στο ακροατήριο αλλά να εκπροσωπηθεί με τρείς συνηγόρους.

ΑΝΤΩΝΙΟΣ ΦΟΥΣΑΣ: Μέχρι τρεις δικηγόρους. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Είναι δυνατόν να πας σε Ειδικό Δικαστήριο με ένα δικηγόρο;

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα σας παρακαλέσω να διαβάσετε όλη την παράγραφο 2.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να διατυπωθεί ως εξής: "Αν ο κατηγορούμενος που κλητεύθηκε νόμιμα σύμφωνα με τις διατάξεις του προηγουμένου άρθρου δεν εμφανισθεί, δικάζεται σαν να είναι παρών".

Παράγραφος 2: "Ο κατηγορούμενος έχει το δικαίωμα να μην εμφανιστεί στο ακροατήριο, αλλά να εκπροσωπηθεί με τρεις το πολύ συνηγόρους. Οι δικηγόροι ορίζονται με απλή έγγραφη εντολή" -όπως έχει δηλαδή- "και οι δικηγόροι δεν επιτρέπεται να διορίσουν άλλους συνηγόρους". Μάλιστα.

Να δώσω και μια εξήγηση εδώ για το άρθρο 18: "Στέρηση πολιτικών δικαιωμάτων κατά το άρθρο 61 του Ποινικού Κώδικα δεν επιβάλλεται σε Υπουργό σε περίπτωση καταδίκης του για πλημμέλημα". 

Για πλημμεληματάκι καταδικάστηκε ο Τσοβόλας και παρανόμως και του στέρησαν τα πολιτικά δικαιώματα. Ε, όχι! Και για πλημμέλημα στέρηση πολιτικών δικαιωμάτων.

ΓΕΩΡΓΙΟΣ ΤΣΑΦΟΥΛΙΑΣ: Εντάξει.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τώρα λέτε εντάξει; Εγώ θα σας υπερασπίζομαι;

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, δεν υπάρχει άλλος συνάδελφος για να ομιλήσει.

Συνεπώς, κηρύσσεται περαιωμένη η συζήτηση επί της ενότητας των άρθρων από 11 έως και 20 και εισερχόμαστε στη ψήφισή τους κεχωρισμένως.

Ερωτάται το Σώμα: Γίνεται δεκτό το άρθρο 11 ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης):Συνεπώς το άρθρο 11 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 12, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΦΩΤΙΟΣ ΚΟΥΒΕΛΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε από τον κύριο Υπουργό.

Ερωτάται το Σώμα: Γίνεται δεκτό το άρθρο 13, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 13 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 14, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 14 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 15, ως έχει;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 15 έγινε δεκτό κατά πλειοψηφία, ως έχει.

Ερωτάται το Σώμα: Γίνεται δεκτό το άρθρο 16, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 16 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 17, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 17 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 18, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 18 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 19, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 19 έγινε δεκτό ομοφώνως, ως έχει.

Ερωτάται το Σώμα: Γίνεται δεκτό το άρθρο 20, ως έχει;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ (Λουκάς Αποστολίδης): Συνεπώς το άρθρο 20 έγινε δεκτό ομοφώνως, ως έχει.

Κύριοι συνάδελφοι, εισερχόμαστε στη συζήτηση των τροπολογιών.

Ερωτάται ο κύριος Υπουργός εάν έχει κάποια τροπολογία, ή αν θα κάνει κάποια τροπολογία δεκτή για συζήτηση.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, να μη συζητήσουμε καμία τροπολογία. 'Εχω και εγώ τροπολογίες σαν Υπουργός της Δικαιοσύνης. Πλην όμως, δεν έχουν μοιραστεί αυτές που θα έπρεπε να έχουν μοιραστεί. Και κατόπιν αυτού, να μη συζητήσουμε τροπολογίες. Δε δέχομαι καμία τροπολογία.

Θα κατατεθεί νομοσχέδιο αυτές τις ημέρες για το μισθολόγιο των δικαστικών λειτουργών. Υπεγράφη χθες και από εμένα. Θα κατατεθεί και άλλο νομοσχέδιο που θα αφορά θέματα του Υπουργείου Δικαιοσύνης. 'Ο,τι έχετε ως τροπολογίες, αν θέλετε να μας τις φέρετε, μήπως μπορούμε να τις βάλουμε μέσα στη διάταξη των άρθρων, για να μην έχουμε γενικότερα θέματα εδώ.

Τροπολογίες, συνεπώς, δεν μπορούμε να δεχθούμε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μου επιτρέπετε;

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Ο κύριος Υπουργός λέει, ότι δε δέχεται να συζητήσει καμία τροπολογία. 'Ομως, με βάση τον Κανονισμό, όταν μια τροπολογία είναι εμπρόθεσμη, έχει το δικαίωμα ο Βουλευτής -ή οι Βουλευτές που υπογράφουν- να την αναπτύξει. Και ο κύριος Υπουργός μπορεί αν θέλει να την απορρίψει, αλλά να ακουστεί το Σώμα. Διότι, μπορεί μια τροπολογία που καταθέτουμε να εγκριθεί από τη Βουλή, ανεξάρτητα αν τη δέχεται ή όχι η Κυβέρνηση. Δεν είναι δυνατόν δηλαδή, να συζητάμε μόνο τις τροπολογίες που δέχεται η Κυβέρνηση. Καταλάβατε;

'Εχουμε εμείς για παράδειγμα μια τροπολογία η οποία αφορά στις δίκες, στη βιομηχανία δικών που έχει οργανωθεί κατά των αγροτών που αγωνίζονται για τα δίκια τους. Μπορεί η 

Σελίδα 6971 

Βουλή να αποφασίσει να εγκρίνει αυτήν την τροπολογία. Δεν καταλαβαίνω, λοιπόν, γιατί θα πρέπει να μη συζητηθούν οι τροπολογίες μας, τροπολογίες των Βουλευτών. Οι εκπρόθεσμες, το καταλαβαίνουμε να μη συζητούνται, αλλά για τις εμπρόθεσμες δεν καταλαβαίνω γιατί. Θα συζητηθούν, θα εξηγηθούν οι λόγοι για τους οποίους καταθέσαμε αυτές τις τροπολογίες και ας αναλάβει η Κυβέρνηση τις ευθύνες, αλλά και η Βουλή.

Εμάς, αυτό που μας ενδιαφέρει κυρίως είναι να αναλάβουν οι Βουλευτές τις ευθύνες τους...

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, ακουστήκατε. Αν αυτό είναι το αίτημά σας -και καλώς το βάζετε- είμαστε υποχρεωμένοι για την τροπολογία, την οποία εσείς έχετε καταθέσει και υπάρχει και παρόμοια τροπολογία από μέρους της Νέας Δημοκρατίας, να εισέλθουμε σε συζήτηση. Θα έχετε το λόγο.

ΦΟΙΒΟΣ ΙΩΑΝΝΙΔΗΣ: Μου επιτρέπετε, κύριε Πρόεδρε;

ΠΡΟΕΔΡΕΥΩΝ ( Λουκάς Αποστολίδης): Επιτρέψτε μου να πω κάτι και μετά.

'Ηδη, όπως είπε ο κύριος Υπουργός της Δικαιοσύνης, υπάρχουν δύο τροπολογίες που έχουν κατατεθεί και από το μέρος του Κ.Κ.Ε., από Βουλευτές, αλλά και από το μέρος της Νέας Δημοκρατίας. Και είπε ο κύριος Υπουργός, παρόλο ότι και ο ίδιος έχει τροπολογίες, να μη συζητηθούν σήμερα, αλλά να έλθουν στο επόμενο νομοσχέδιο να συζητηθούν. Αν όμως επιμένετε, μπορούμε να τις συζητήσουμε.

Να ακουστούν οι Κοινοβουλευτικοί Εκπρόσωποι.

Ο κ. Κουβέλης έχει το λόγο και στη συνέχεια ο κ. Ιωαννίδης.

ΦΩΤΗΣ ΚΟΥΒΕΛΗΣ: Kύριε Πρόεδρε, από την ώρα που είναι εμπρόθεσμες οι τροπολογίες, πρέπει να συζητηθούν. Θα είχε ενδιαφέρον μία δήλωση του κ. Υπουργού -και τότε, ίσως, δε χρειάζεται η συζήτηση- αν αυτή τη συγκεκριμένη τροπολογία την έχει δεχθεί και θέλει να τη συμπεριλάβει στο άλλο νομοσχέδιο. Οι τροπολογίες είναι γνωστές, αφορούν σε συγκεκριμένο κοινωνικό και πολιτικό ζήτημα και θα περίμενα από τον κύριο Υπουργό να πει αν δέχεται την ουσία αυτών των τροπολογιών. Μία τέτοια δήλωση πράγματι θα μπορούσε να μας οδηγήσει στο να σταματήσουμε τη συζήτηση αυτή τη στιγμή.

ΠΡΟΕΔΡΕΥΩΝ ( Λουκάς Αποστολίδης): Ο κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Κύριε Πρόεδρε, κατ'αρχήν, για ποιες τροπολογίες μιλάμε. Απ' ό,τι ξέρω εγώ, υπάρχει μία τροπολογία του Κ.Κ.Ε. Δεν ξέρω να υπάρχει τροπολογία της Νέας Δημοκρατίας. Αν υπάρχει, να μας το πει η Κοινοβουλευτική Εκπρόσωπος και να το λάβουμε υπόψη μας.

ΑΝΝΑ ΜΠΕΝΑΚΗ-ΨΑΡΟΥΔΑ: Να δω αν υπάρχει και θα σας πω.

ΦΟΙΒΟΣ ΙΩΑΝΝΙΔΗΣ: Αν υπάρχει τροπολογία από την πλευρά της Νέας Δημοκρατίας, ποιοι την υπογράφουν; Γιατί αν δεν είναι παρόντες οι υπογράφοντες την τροπολογία, βεβαίως δε συζητείται.

ΠΡΟΕΔΡΕΥΩΝ (Λουκάς Αποστολίδης): Να σας ενημερώσω, κύριε Ιωαννίδη. Πράγματι από την πλευρά της Νέας Δημοκρατίας και από πολλούς συναδέλφους έχει κατατεθεί σχετική τροπολογία. Είναι αυτή, κα Μπενάκη, αλλά δεν είναι ούτε ο κ. Νάκος ούτε ο κ. Κατσαρός ούτε μία σειρά άλλοι συνάδελφοι που έχουν καταθέσει αυτήν την τροπολογία. Και πράγματι είναι ένας λόγος αυτός.

Ο κ. Τσαφούλιας έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: Βέβαια οι διατάξεις του Συντάγματος και του Κανονισμού της Βουλής επιβάλλουν τη συζήτηση των τροπολογιών αυτών.

ΠΡΟΕΔΡΕΥΩΝ ( Λουκάς Αποστολίδης): Κύριε Τσαφούλια, επιτρέψτε μου. Αυτό σας το είπα από την αρχή. Ερώτησα, όμως, τους συναδέλφους που κατέθεσαν την τροπολογία. Για παράδειγμα από την πλευρά του Κ.Κ.Ε. ο κ. Κόρακας πιθανόν να έχει συνυπογράψει την τροπολογία. Δεν αρνήθηκε το Προεδρείο να συζητηθεί η τροπολογία.

ΓΕΩΡΓΙΟΣ ΤΣΑΦΟΥΛΙΑΣ: Ούτε εμείς αρνούμαστε ούτε λέμε να μη συζητηθούν οι τροπολογίες. Ας απαντήσει η Κυβέρνηση επ'αυτού.

ΠΡΟΕΔΡΕΥΩΝ ( Λουκάς Αποστολίδης): Η κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, όντως υπάρχει αυτή η τροπολογία κατατεθειμένη και από τη Νέα Δημοκρατία. Πιστεύω ότι οι συνθήκες δεν επιτρέπουν για μία σοβαρή συζήτηση της τροπολογίας. 'Ηδη είναι πολύ αργά. Ο κύριος Υπουργός δήλωσε ότι είναι πρόθυμος να τη συζητήσει στο επόμενο νομοσχέδιο. Εμείς εμμένουμε στην τροπολογία, αλλά δεν επιμένουμε να συζητηθεί απόψε. Μπορεί να ξανακατατεθείσ το επόμενο νομοσχέδιο.

ΠΡΟΕΔΡΕΥΩΝ ( Λουκάς Αποστολίδης): Ο κύριος Υπουργός έχει κάτι να πει;

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης):Γεγονός είναι ότι μόνο πληροφοριακά ήμουν εν γνώσει ότι κατατέθηκαν τροπολογίες, σχετικά με τα θέματα των αγροτικών κινητοποιήσεων.

'Εχω να πω ότι δεν τις δέχομαι, διότι δεν είμαι έτοιμος και όσον αφορά τη θέση που πρέπει να πάρω. Δέχομαι να δηλώσω ότι θα τις συζητήσουμε στο επόμενο νομοσχέδιο. 'Αλλωστε, δεν τελείωσαν και οι δίκες αυτές, δεν είναι τελεσίδικες οι αποφάσεις, υπάρχει και ο δεύτερος βαθμός.

Πάντως, καμία ανάμειξη δεν έχω, όσον αφορά τις επεμβάσεις, που λένε. Περαστικός ήμουν από τη Λάρισα, ερχόμενος από Θεσσαλονίκη, Κατερίνη προ δέκα ημερών και να παρουσιάσω και το βιβλίο μου για να βγάλει και ο εκδότης τα έξοδά του, που ευτυχώς πληροφορήθηκα ότι μέχρι τώρα τα έχει βγάλει, γιατί στοίχισε τούτο πολλά εκατομμύρια, κάπου 30.000.000 δρχ.

Πάντως δέχομαι να συζητήσουμε αυτές τις τροπολογίες...

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, έξι μήνες έπεσαν σε όλους.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δέχομαι να συζητήσουμε τις τροπολογίες. Εγώ στη Δικαιοσύνη δεν επεμβαίνω, το έχω δηλώσει κατηγορηματικώς και όσες φορές -και μερικοί και από εσάς- έρχονται να μου πουν κάτι -και δεν είστε και λίγοι- δεν επεμβαίνω. 'Ομως, τις τροπολογίες θα τις συζητήσουμε στο επόμενο νομοσχέδιο, σε οποιοδήποτε νομοσχέδιο τις καταθέσετε.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Λουκάς Αποστολίδης): Να κάνω μία πρόταση μήπως σας καλύπτει, κύριε Κόρακα;

ΣΤΡΑΤΗΣ ΚΟΡΑΚΑΣ: 'Οχι, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ορίστε, έχετε το λόγο.

ΣΤΡΑΤΗΣ ΚΟΡΑΚΑΣ: Ακούσατε και εσείς που ο κύριος Υπουργός είπε ότι σ'ένα άλλο νομοσχέδιο που θα έλθει -δεν ξέρουμε πότε- δέχεται...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Σε οποιοδήποτε νομοσχέδιο, εγώ θα είμαι έτοιμος να τις συζητήσουμε είτε συναφές είτε μη συναφές, αρκεί να το δεχθεί ο Πρόεδρος της Βουλής.

ΠΡΟΕΔΡΕΥΩΝ (Λουκάς Αποστολίδης): Να τις συζητήσει, κύριε Κόρακα...

ΣΤΡΑΤΗΣ ΚΟΡΑΚΑΣ: Επιτρέψτε μου.

'Αλλο είναι το "θέλω να είμαι έτοιμος για να τις συζητήσω" και άλλο το "δέχομαι". Και αυτό γιατί, όπως είπαμε, η εμπρόθεσμη τροπολογία δεν εξαρτάται από την καλή διάθεση του συγκεκριμένου Υπουργού ή του οποιουδήποτε Υπουργού.

Λοιπόν, εμείς επιμένουμε παρ' όλα αυτά και παρά την άποψη της κας Μπενάκη, να συζητηθεί και σήμερα, να αναλάβουμε όσο είμαστε εδώ τις ευθύνες μας και να ωριμάζει το θέμα. Διότι αυτήν τη στιγμή, κύριε Πρόεδρε, βρίσκονται σε εξέλιξη δίκες...

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, να μην περιτολογούμε. Συμφωνούμε να μπούμε στη συζήτηση της τροπολογίας.

Συνεπώς, κύριοι συνάδελφοι, εισερχόμεθα στη συζήτηση της τροπολογίας με γενικό αριθμό 499 και ειδικό αριθμό 42.

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κυρίες και κύριοι συνάδελφοι,

Σελίδα 6972 

δεν είναι η πρώτη φορά που καταθέτουμε την τροπολογία αυτή. Είναι η τρίτη φορά που έρχεται για συζήτηση στην Ολομέλεια της Βουλής.

Στο προηγούμενο νομοσχέδιο χαρακτηρίστηκε εκτός θέματος και δεν συζητήθηκε, παρ' όλο του ότι ήταν εμπρόθεσμη. Ακούσαμε σήμερα τον κύριο Υπουργό να λέει, φέρτε τη σε οποιοδήποτε νομοσχέδιο, όμως έχουμε και την πείρα προηγούμενου νομοσχεδίου και επιπλέον -το πλέον σημαντικό στην ιστορία- ότι οι δίκες, οι καταδίκες των αγροτών δεν σταματάνε. Οι δίκες συνεχίζονται και χθες μάλιστα είχαμε την καταδίκη είκοσι επτά αγροτών της Θεσσαλίας, συμπεριλαμβανομένων και των μελών της συντονιστικής επιτροπής αγώνα.

Δεν έχουμε καμία αυταπάτη, ότι οι μαζικές αυτές διώξεις, οι οποίες έχουν σαν αποτέλεσμα έξι χιλιάδες και πλέον αγρότες στη χώρα μας να σέρνονται στα δικαστήρια, είναι καθαρά πολιτική ενέργεια, είναι ποινική δίωξη που απορρέει από τη στάση και την απόφαση της Κυβέρνησης να κτυπήσει με όλα τα μέσα τις αντιστάσεις, προκειμένου να υλοποιήσει την πολιτική της.

Ουσιαστικά, με την τακτική της αυτή έχει μετατρέψει τα δικαστήρια της Χώρας μας σε αγροτοδικεία. Οδηγούμαστε στην ποινικοποίηση των συνδικαλιστικών αγώνων και ανοίγονται άσχημοι δρόμοι για το μέλλον, αφού ο κάθε διαδηλωτής θα κινδυνεύει να παραπέμπεται στα δικαστήρια, ο κάθε εργαζόμενος, που θα διαδηλώνει στους δρόμους για τα δικαιώματά του, θα κινδυνεύει να παραπέμπεται στα δικαστήρια πότε με τη μία και πότε με την άλλη κατηγορία, καταστάσεις που μας γυρίζουν πίσω σε μαύρες εποχές.

Στην τροπολογία μας αυτή τι αναφέρουμε συγκεκριμένα: Στην τροπολογία μας λέμε, ότι για να σταματήσει πλέον αυτή η υπόθεση, να αναλάβει και η Κυβέρνηση τις ευθύνες της. Ακούμε, έχει ειπωθεί και από τον κύριο Πρωθυπουργό, αλλά και από άλλους Υπουργούς, ότι εμείς δεν θέλουμε τις διώξεις, ας αποφασίσουν τα δικαστήρια. Τα δικαστήρια, όμως, κρίνουν με τους νόμους που ισχύουν κάθε φορά και γι' αυτόν το λόγο καταθέτουμε αυτήν την τροπολογία, που λέει, ότι τα αδικήματα, που έχουν σχέση με τις αγροτικές κινητοποιήσεις, να θεωρούνται παραγεγραμμένα. Μια τέτοια τοποθέτηση της Βουλής δεν είναι η πρώτη φορά που θα γίνει στα χρονικά της χώρας μας.

Στο πρόσφατο ακόμα παρελθόν με παρόμοια απόφαση μπήκαν στο αρχείο όλες εκείνες οι διώξεις, που εκκρεμούσαν σε βάρος των εργαζομένων στην ΕΑΣ.

Η τροπολογία αυτή δεν έχει κανένα νόημα, ότι είναι δίκαιες οι καταδίκες. Θεωρούμε ότι πρέπει να μπει αυτός ο όρος "παραγεγραμμένες", έτσι ώστε να σταματήσει η ταλαιπωρία των έξι χιλιάδων και πλέον αγροτών η οποία δημιουργεί σοβαρά κοινωνικά, πολιτικά και οικονομικά προβλήματα.

Με αυτήν την έννοια φέρνουμε την τροπολογία και πιστεύουμε ότι είναι πλέον στην ευθύνη του κάθε Βουλευτή να πάρει θέση απέναντι σ'αυτό το πρόβλημα. Να πάρει θέση, αν θα δεχθεί τη συνέχιση των μαζικών διώξεων των αγροτών της χώρας μας ή αν θα μπει ένας φραγμός στην πορεία αυτή.

ΠΡΟΕΔΡΕΥΩΝ (Λουκάς Αποστολίδης): Ο Πρόεδρος του Δημοκρατικού Κοινωνικου Κινήματος κ. Δημήτριος Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, στηρίζουμε την τροπολογία αυτή και τη ψηφίζουμε, διότι πράγματι το αγροτικό πρόβλημα είναι τεράστιο και το έχουμε αναπτύξει κατ'επανάληψη στη Βουλή.

Οι αγρότες βρίσκονται σε μια δεινή θέση στη συντριπτική τους πλειοψηφία, λόγω των γνωστών πολιτικών που εφαρμόζονται και στην Ευρώπη και στην Ελλάδα και ασφαλώς αυτές οι μαζικές ποινικές διώξεις, λόγω αυτής της μορφής πάλης που δεν είναι πρωτόγνωρη στην Ελλάδα, αλλά και δεν είναι μόνο στην Ελλάδα -παρατηρήθηκαν περίπου τον ίδιο χρόνο στην Ιταλία και σε άλλες χώρες της Ευρώπης- αυτές οι μαζικές, και μάλιστα κατά πρωτόγνωρο τρόπο, τραχύτατες παραπομπές στα δικαστήρια, θα ρίξουν λάδι στη φωτιά, που λέγεται αγροτικό πρόβλημα. Και αυτό κάθε άλλο παρά μπορούμε να πούμε ότι θα συμβάλει σε μια κοινωνική γαλήνη και ασφαλώς δεν θα συμβάλει σε μια ομαλή οικονομική πορεία της χώρας μας.

Το περιεχόμενο της διάταξης έχει τύχει της αποδοχής από τη Βουλή, όπως ξέρετε πολύ καλά και εσείς και ο κύριος Υπουργός, αμέσως μετά τις εκλογές του Οκτώβρη του 1993 με την Κυβέρνηση του ΠΑ.ΣΟ.Κ., σχετικά με τις παραπομπές στα ποινικά δικαστήρια των εργαζομένων στην ΕΑΣ, όπου με διάταξη παρεγράφησαν τα αδικήματα. Αυτό δεν είναι παρέμβαση στη Δικαιοσύνη. Η Βουλή έχει δικαίωμα -όπως σε εκείνη την περίπτωση και όχι μόνο σε εκείνη, αλλά αυτή είναι πρόσφατη και μαζική, όπως είναι και εδώ μαζική- να πει ότι παραγράφονται τα αδικήματα και αυτό είναι πολιτική πράξη. Γιατί αν συνεχιστεί αυτή η δίωξη και οι παραπομπές, αντιλαμβάνεσθε, στο κακό που υπάρχει στον αγροτικό τομέα, στην άσχημη οικονομική κατάσταση, που βρίσκεται ο αγρότης, τι πολιτικές, οικονομικές, αλλά και κοινωνικές προεκτάσεις θα έχει. Γι'αυτό ζητάμε από την Κυβέρνηση και από τον κύριο Υπουργό να κάνει αποδεκτή αυτήν την τροπολογία, γιατί διαφορετικά βλέπουμε μεγάλη θύελλα στον αγροτικό χώρο και πολύ περισσότερο στο χώρο της Θεσσαλίας, όπου τα προβλήματα είναι ακόμη πιο έντονα.

Οι δίκες αυτές βρίσκονται σε εξέλιξη, άλλες έχουν εκδικαστεί, όπως προχθές στη Λάρισα, άλλες δεν έχουν εκδικαστεί -και μιλάμε περίπου, κατά τις εκτιμήσεις των αγροτών και των συνδικαλιστών, για έξι χιλιάδες- θα έρχονται συνεχώς στους επόμενους μήνες για εκδίκαση και θα δημιουργηθεί τεράστιο πρόβλημα. Ασφαλώς τότε δεν θα μπορεί κανένας Υπουργός της Κυβέρνησης και κυρίως ο Πρωθυπουργός, ο Υπουργός Εθνικής Οικονομίας, ο Υπουργός Γεωργίας να λέει ότι βρίσκονται δήθεν από πίσω οποιαδήποτε κόμματα.

Νομίζω ότι ο κύριος Υπουργός θα πρέπει να το δει το θέμα. Γνωρίζει πολύ καλά τι σημαίνουν αυτές οι μαζικές ποινικές διώξεις, γιατί στη διαδρομή του έχει ζήσει παρόμοια περιστατικά και θα πρέπει πραγματικά, κύριε Υπουργέ, να κάνετε δεκτή την τροπολογία, ώστε να αποφευχθούν αυτές οι συνέπειες.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κουβέλης έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε και κύριοι συνάδελφοι, ομολογώ ότι εξεπλάγην από την ταχύτητα, με την οποία η ελληνική Δικαιοσύνη επελήφθη υποθέσεων, που είχαν σχέση με τις αγροτικές κινητοποιήσεις. Γνωρίζουμε ότι οι ρυθμοί της Δικαιοσύνης δεν είναι τόσο ταχείς όσο ενεφανίσθησαν στην περίπτωση αυτών των συγκεκριμένων πράξεων, που τους απεδόθη ο χαρακτηρισμός των ποινικών αδικημάτων.

Νομίζω ότι αυτή είναι μία παρατήρηση άξια λόγου, για να διαπιστώσουμε και επιλογές πολλές φορές και της Δικαιοσύνης, που δεν είναι άμοιρες κάποιων σκοπιμοτήτων.

Κύριε Πρόεδρε, εμείς ψηφίζουμε την τροπολογία και πρέπει η Κυβέρνηση να την κάνει δεκτή. Και να την κάνει δεκτή, για το λόγο ότι οι αγρότες αρκετά υποφέρουν, αρκετά οικονομικά προβλήματα αντιμετωπίζουν και δεν είναι ορθό αυτή η κινητοποίηση να ασφυκτιά μέσα στις ποινικές αίθουσες των δικαστηρίων.

Είναι μία οφειλόμενη πράξη απέναντι στους αγρότες, οφειλόμενη -αν θέλετε- κύριε Υπουργέ και από τη δήλωση, τόσο του κυρίου Πρωθυπουργού όσο και του Υπουργού Γεωργίας, ότι δεν συμφωνούν με την ποινικοποίηση της συνδικαλιστικής δραστηριότητας.

Νομίζω, κύριε Πρόεδρε -και δεν θέλω να μακρηγορήσω, άλλωστε η ώρα έχει περάσει, ότι η Κυβέρνηση οφείλει να αποδεχθεί αυτήν την τροπολογία.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Φούσας έχει το λόγο.

ΑΝΤΩΝΙΟΣ ΦΟΥΣΑΣ: Με τις τροπολογίες αυτές πολλά ζητήματα ανακύπτουν, τα νομικά ζητήματα, που δημιουργούνται και το ουσιαστικό πρόβλημα της υπόθεσης.

Εγώ ως νομικός θα είχα την άποψη, κύριε Υπουργέ, και θα είχα και το θάρρος να πω, ότι τέτοιου είδους ρυθμίσεις, θα μπορούσα να πω, δημιουργούν προβλήματα σε καθαρά νομικό

Σελίδα 6973 

επίπεδο. Παραδείγματος χάριν, πρόκειται για αμνηστία; Πρόκειται για παραγραφή; Επιτρέπει το Σύνταγμα αμνηστία; Πολλά θέματα δημιουργούνται.

ΦΩΤΗΣ ΚΟΥΒΕΛΗΣ: Εκρίθη αυτό, κύριε συνάδελφε.

ΑΝΤΩΝΙΟΣ ΦΟΥΣΑΣ: Εκρίθη, λοιπόν, με το γνωστό νόμο Αλεξανδρή, όπως ξέρετε, για να συμφωνήσουμε...

ΦΩΤΗΣ ΚΟΥΒΕΛΗΣ: Και εκρίθη και από τον 'Αρειο Πάγο.

ΑΝΤΩΝΙΟΣ ΦΟΥΣΑΣ: Επαναλαμβάνω, πως δημιουργούνται πολλά προβλήματα. Επειδή, όμως, εδώ δεν πρέπει να σταθούμε καθαρά, γι' αυτό το λέω, μόνο στα νομικά τυχόν επιχειρήματα ή στους νομικούς προβληματισμούς, θα δούμε την ουσία του προβλήματος. Και θα το δούμε από δύο πλευρές:

Πρώτον, είναι δυνατόν τόσοι αγρότες, κατά την ώρα της άσκησης του συνδικαλιστικού τους καθήκοντος, έστω και αν υπερβαίνουν ορισμένα όρια, να οδηγούνται καθ' ομάδες, κατά εκατοντάδες ή κατά χιλιάδες στα δικαστήρια; Είναι δυνατόν να γίνεται αυτό;

Δεύτερον, είναι η πρώτη φορά που το ζητούμε, έστω και αν χαρακτηρισθεί ως παρέμβαση αυτό στο έργο της Δικαιοσύνης; Που δεν είναι παρέμβαση; Είναι η πρώτη φορά ή η ίδια η Κυβέρνηση του ΠΑ.ΣΟ.Κ. μας έχει συνηθίσει σε τέτοιες παρεμβάσεις, που δεν έχουν καμία σχέση με την παρούσα υπόθεση; Αυτά αναφέρθηκαν προηγούμενα, ας μην τα επαναλάβω.

'Αρα, λοιπόν, έξω από τα οποιαδήποτε νομικά επιχειρήματα περί συνταγματικότητας ή όχι, περί παραγραφής, αμνηστείας ή όχι, νομίζω ότι πρέπει να δούμε την ουσία του προβλήματος. Και η ουσία του προβλήματος είναι, ότι δεν μπορούν να οδηγηθούν δεκάδες, εκατοντάδες, χιλιάδες αγρότες στα δικαστήρια. Και η ουσία του προβλήματος είναι ότι η Βουλή -όχι εσείς, κύριε Υπουργέ, άλλοι συνάδελφοί σας, σε κατ'εξοχήν σοβαρές υποθέσεις, γιατί εδώ δεν πρόκειται περί αυτού- πήρε κατά πλειοψηφία έστω παρόμοιες αποφάσεις και παρέγραψε, όπως και είναι και οι παρούσες, πολλές δεκάδες εκατοντάδες υποθέσεις.

Νομίζω ότι είναι έργο τιμής, είναι έργο ευθύτητας, είναι έργο ίσης αντιμετώπισης, είναι έργο συμπάθειας προς το έργο των αγροτών, να γίνουν δεκτές και οι δύο αυτές τροπολογίες.

ΠΡΟΕΔΡΕΥΩΝ (Λουκάς Αποστολίδης):Ο συνάδελφος κ.Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Επιτρέψτε μου, κύριε Πρόεδρε, μια που δεν είμαι νομικός, να μιλήσω πολιτικά. Αυτό το συγκεκριμένο θέμα είναι θέμα καθαρά πολιτικό.

'Εξι χιλιάδες άνθρωποι, ίσως και παραπάνω, αγρότες από διάφορες περιφέρειες, ιδίως αγρότες του Θεσσαλικού κάμπου, σύρονται σήμερα στα δικαστήρια καλούμενοι από τον Εισαγγελέα για τις παρεμβάσεις που έκαναν στις είκοσι δύο μέρες που βρέθηκαν στο δρόμο.

Είναι γεγονός, ότι αυτοί οι άνθρωποι δεν έχουν κατ' αρχάς άλλον τρόπο να διαμαρτυρηθούν. Ο καθηγητής, παραδείγματος χάρη, μπορεί να απεργήσει την εποχή των πανελλαδικών εξετάσεων και να τινάξει μια ολόκληρη διαδικασία στον αέρα. Ο δημόσιος υπάλληλος, όταν είναι σε μία οικονομική υπηρεσία του Δημοσίου, μπορεί να σταματήσει να δουλεύει και να δημιουργήσει ένα τεράστιο πρόβλημα στα έσοδα του Δημοσίου με την απεργία του ή με την αντίδρασή του.

Ο 'Ελληνας αγρότης και ο 'Ελληνας κτηνοτρόφος δεν έχουν τέτοιες δυνατότητες. Αν δεν πάνε, κύριε Υπουργέ και κύριε Πρόεδρε, στο χωράφι τους να σπείρουν, την επόμενη χρονιά η οικογένειά τους δεν θα έχει τα περιθώρια να ζήσει. Ιδιαίτερα δε οι χαλαζοπτώσεις και οι δύσκολες καιρικές συγκυρίες, που έχουν πλήξει την Ελλάδα τα τρία-τέσσερα τελευταία χρόνια, ιδίως το Νομό της Λάρισας, της Καρδίτσας, των Τρικάλων, της Θεσσαλίας, αλλά και άλλες περιοχές ανά την Ελλάδα, όπως η περιοχή γύρω από το Αγρίνιο, έχουν δημιουργήσει πραγματικά για τους αγρότες ένα δεδομένο. Σιγά-σιγά, μέρα με την ημέρα, η οικονομική τους συγκυρία μετεξελίσσεται προς το χειρότερο και δεν υπάρχουν άλλα περιθώρια ανοχής. 'Επρεπε λοιπόν να εκφράσουν αυτήν την αντίδρασή τους απέναντι στον κύριο Πρωθυπουργό και στους αρμόδιους καθ' ύλην Υπουργούς, όπως Γεωργίας και να τους κρούσουν τον κώδωνα κινδύνου: 'Οτι δεν υπάρχουν άλλα περιθώρια να στιφτεί οικονομικά ο 'Ελληνας αγρότης και κτηνοτρόφος.

Δεν υπήρχε λοιπόν άλλος τρόπος αντίδρασης. 'Αλλωστε σε συνεργασία με τις αστυνομικές αρχές, πολλές φορές στην περιοχή μας, στο Νομό της Λάρισας και της Μαγνησίας, που έχω παρακολουθήσει όλες αυτές τις διαδικασίες από κοντά, με την ίδια την παρέμβαση τη δική σας, κύριε Υπουργέ και του Υπουργού Δημόσιας Τάξης, τα αγροτικά μηχανήματα σε πολλές περιπτώσεις έμπαιναν δεξιά και αριστερά στα άκρα του εθνικού οδικού δικτύου, χωρίς να δημιουργούν τεράστιο πρόβλημα αποκοπής. Οι αγρότες έδειξαν απόλυτη κατανόηση και ιδιαίτερα η Συντονιστική Επιτροπή προσπάθησε να συγκρατήσει αυτήν την κραυγή, πραγματικά, του αγροτικού κόσμου της ευρύτερης περιοχής της Θεσσαλίας απέναντι στα μέτρα, που σιγά-σιγά, μέρα με την ημέρα επιβαρύνουν την οικονομική συγκυρία.

Πιστεύω λοιπόν και θεωρώ, ότι είναι σκόπιμο να γίνει δεκτή από μέρους σας αυτή η τροπολογία. 'Αλλωστε η επίσημη άποψη του σημερινού Υπουργού Γεωργίας, η οποία έχει αρκετές φορές δηλωθεί και δημόσια, είναι, ότι θα πρέπει οι συνδικαλιστικοί αγώνες να μην ποινικοποιούνται.

Αν λοιπόν και εσείς, σαν ένας παλιός, μεστός συνδικαλιστής, που έχετε μετάσχη σε πολλές διαδικασίες, υιοθετήσετε αυτήν την άποψη, πιστεύω ότι θα λύσετε ένα τεράστιο πρόβλημα στον αγροτικό και κτηνοτροφικό κόσμο, που έχει τόσα άλλα οικονομικά προβλήματα και του προσθέτουμε ακόμα κι ένα τεράστιο πρόβλημα καταδικών και ποινών από έξι μέχρι και δώδεκα μήνες με κάποιες αναστολές. Να δώσουμε την ευκαιρία στον 'Ελληνα αγρότη να έχει το δικαίωμα της φωνής στο κάτω-κάτω και της διεκδίκησης με το μοναδικό τρόπο που έχει για να απαιτήσει ό,τι πραγματικά του είναι απαραίτητο για να ζήσει ο ίδιος και η οικογένειά του.

Κλείνοντας θα ήθελα να υπερθεματίσω για την τροπολογία, που καταθέσαμε με τους συναδέλφους της Νέας Δημοκρατίας και θα ήθελα και τη δικιά σας υποστήριξη, κύριε Υπουργέ.

'Αλλωστε η Βουλή έχει δώσει πολιτική λύση σε αντίστοιχο θέμα, όπως προανέφεραν και οι συνάδελφοι στο θέμα της ΕΑΣ. Εκεί γιατί;

Αν θυμάστε καλά, κύριε Υπουργέ, σε πολλούς νομούς -ένας από αυτούς, πιλοτικός ίσως, ήταν και ο δικός μας- όταν οι άνθρωποι της ΕΑΣ περνούσαν για να διατρανώσουν το αίτημά τους και να μαθευθεί στην κοινωνία ποιο ήταν ακριβώς το πρόβλημά τους, είχαν δημιουργήσει στο πέρασμά τους και πολλές ζημιές. Κι όμως ήρθε κάποια στιγμή η ίδια η Κυβέρνηση και όλες αυτές τις διεργασίες κατάφερε με μία τροπολογία να τις σταματήσει και να διακόψει τη δίωξη όλων αυτών των ανθρώπων.

Σε μερικές περιπτώσεις, επιτρέψτε μου να πω ότι ο τρόπος που οι συνδικαλιστές της ΕΑΣ φέρθηκαν, ήταν και απρεπής. 'Ηταν απρεπής και για την ελληνική κοινωνία, αλλά δημιούργησε και ένα κώλυμα στη διεθνή κοινότητα. 'Ισως ήταν και αντιδεοντολογικό. Κι' όμως αυτούς τους στηρίξατε.

Οι αγρότες δεν δημιούργησαν κανένα πρόβλημα, ούτε ευπρέπειας ούτε αξιοπρέπειας. Στήριξαν και βοήθησαν και τους ασθενείς που πέρασαν, και τους αξιωματικούς που πήγαν στις μονάδες τους και τους καθηγητές και τους δασκάλους, ώστε να πάει ο καθένας εκεί που έπρεπε να πάει.

Το πρόβλημα που δημιούργησαν -όπως είπε άλλωστε, όπως θα θυμάσθε ο Υπουργός Εθνικής Οικονομίας με δήλωσή του- στην εθνική οικονομία δεν ήταν ουσιαστικό. Είναι, λοιπόν, ίσως μια ευκαιρία να δώσουμε τη δύναμη στον αγρότη και τον κτηνοτρόφο να διεκδικήσει επιτέλους αυτά που δικαιούται, να διεκδικήσει για την οικογένειά του ένα καλύτερο αύριο.

Με αυτές τις λίγες σκέψεις θα ήθελα να πω, ότι υπερψηφίζω και υπερθεματίζω την τροπολογία, που κατέθεσε η Νέα Δημοκρατία και θα ήθελα και τη δική σας παρέμβαση, ώστε να λυθεί οριστικά το θέμα. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): 'Ετερος συνάδελφος θα ήθελε το λόγο;

ΣΤΡΑΤΗΣ ΚΟΡΑΚΑΣ: Εγώ, κύριε Πρόεδρε.

Σελίδα 6974 

ΠΡΟΕΔΡΕΥΩΝ (Λουκάς Αποστολίδης):Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: 'Οπως αναφέρουμε στην τροπολογία μας, κύριε Πρόεδρε, τα προβλήματα της αγροτιάς είναι αυτά που την έσπρωξαν στους αγώνες. Είναι γνωστά αυτά τα προβλήματα.

Διαπιστώνουμε, ότι ιδιαίτερα ο μικρομεσαίος αγρότης βλέπει τον ιδρώτα του να ληστεύεται καθημερινά. 'Εχουμε συνεχώς μειούμενες τιμές για τον αγρότη, ενώ την ίδια στιγμή οι τιμές για τον καταναλωτή ανεβαίνουν και στην καλύτερη περίπτωση μένουν σταθερές.

'Ετσι λεηλατείται και ο αγρότης και ο καταναλωτής, ενώ την ίδια στιγμή το κόστος παραγωγής για τον αγρότη μας ανεβαίνει και αυτό κάθετα.

Βεβαίως αυτή η πολιτική οδηγεί στον αφανισμό της αγροτιάς. Θα υπενθυμίσουμε ότι το 1980 είχαμε ένα εκατομμύριο εκατό χιλιάδες αγρότες, σήμερα έχουμε φθάσει στις επτακόσιες χιλιάδες αγρότες και στόχος είναι να φθάσουμε στις διακόσιες πενήντα με τριακόσιες χιλιάδες.

Με άλλα λόγια, δηλαδή, οι αγρότες μας έδιναν τη μάχη της ίδιας της επιβίωσής τους και όχι μόνο της επιβίωσης της δικής τους, αλλά και τη μάχη της ίδιας της επιβίωσης της αγροτικής μας οικονομίας, δηλαδή της εθνικής μας οικονομίας.

Να γιατί ο αγώνας τους έχει και εθνικές, αν θέλετε, διαστάσεις και είναι αξιέπαινοι. Αξίζουν έπαινο και όχι δίωξη, που τους επιφυλάσσει η Κυβέρνηση.

Είναι επίσης από την άλλη μεριά γεγονός, ότι η Κυβέρνηση δογματικά προσηλωμένη στις κατευθύνσεις της Κοινής Αγροτικής Πολιτικής, της γνωστής ΚΑΠ, αλλά και της Γενικής Συμφωνίας Δασμών και Εμπορίου, της διαβόητης GATT, δεν κάνει πίσω, μπροστά στα καθ' όλα λογικά αιτήματα των αγροτών μας για έλεγχο στην αγορά, για χαμηλότοκα δάνεια, για ενίσχυση, εν πάση περιπτώσει, του αγρότη, του συνεταιρισμού, για να μπορέσει να κρατηθεί.

Αντίθετα η Κυβέρνηση επικαλούμενη κάθε φορά αυτά τα γνωστά περί ανταγωνιστικότητας και λοιπά κάνει ό,τι μπορεί, για να μετατρέπει την αγροτική μας οικονομία σε μη ανταγωνιστική.

'Ετσι λοιπόν σ' αυτούς τους αγρότες, που αγωνίζονται με νύχια και με δόντια για να κρατηθούν στη γη των πατεράδων τους, αξίζει πραγματικά άλλη μεταχείριση.

Πρέπει να πούμε, κύριε Πρόεδρε, ότι δοκίμασαν όλα τα μέσα, όλες τις μορφές πάλης, για να κινήσουν το ενδιαφέρον, να συγκινήσουν την Κυβέρνηση. Και αυτή έχει μείνει, όχι μόνο ασυγκίνητη, ανάλγητη, θα λέγαμε, αλλά πέρασε και στην επίθεση.

Οι αγρότες είναι γεγονός, ότι με ιδιαίτερο ηρωισμό, αλλά και αυταπάρνηση σε βάρος του ίδιου του εισοδήματός τους, έφθασαν και σ' αυτές τις μορφές πάλης που γνωρίσαμε. Τότε μόνο κατάφεραν να αναδείξουν το πρόβλημά τους και σε εθνική, αλλά και σε διεθνή κλίμακα.

Είναι γεγονός, ότι παρά τις συνεχείς επιθέσεις που δέχονταν από την πλειοψηφία των Μέσων Μαζικής Ενημέρωσης, από την ίδια την Κυβέρνηση, τις συνεχείς εκστρατείες των κυβερνητικών στελεχών, για να μεταπείσουν τους ίδιους τους οπαδούς τους, είχαν τη συμπαράσταση ολόκληρης της ελληνικής κοινωνίας.

Χαρακτηριστικό παράδειγμα είναι η συμμετοχή, το εύρος το πολιτικό και το κοινωνικό, αν θέλετε -κυρίως το πολιτικό- της συμμετοχής σ' αυτές τις συντονιστικές επιτροπές.

Φυσικά, πρωτοπορία στους αγώνες αυτούς είχε η Θεσσαλία, αλλά και άλλες περιοχές δεν έμειναν πίσω. 'Εχω προσωπική πείρα, κύριε Πρόεδρε, και από τη Λέσβο με τους κτηνοτρόφους, με τους ελαιοπαραγωγούς. Θέλετε ένα παράδειγμα, επειδή αναφέρω τους ελαιοπαραγωγούς; Μόνο στη Λέσβο χάνουν οι ελαιοπαραγωγοί φέτος δεκατέσσερα δισεκατομμύρια δραχμές με τη διαφορά της τιμής του λαδιού από τον Οκτώβρη μέχρι τώρα, που πηγαίνουν στις τσέπες πέντε έξι αετονύχηδων. Τα χάνει η οικονομία του νησιού, τα χάνει η εθνική οικονομία. 

Επίσης έτυχε να βρεθώ στο 'Αργος, για παράδειγμα τότε με τα περίφημα μπλόκα. Οι καλλιεργητές εσπεριδοειδών μου έλεγαν: Πενήντα δραχμές μας παίρνουν τα λεμόνια από το 'Αργος, διακόσιες πενήντα σας τα πουλάνε στην Αθήνα. 'Η κάτι χειρότερο. 'Ετυχε να βρεθώ κάπου στη Βοιωτία, όπου έγιναν συλλήψεις και χρειάστηκε να πάω. 'Ισως θα θυμάται ο κύριος Υπουργός. Εκεί βρήκα την εξής κατάσταση. Καμιά τριακοσαριά τρακτέρ είχαν πλησιάσει την εθνική οδό και είχαν σταθμεύσει εκεί, χωρίς να εμποδίζουν κανέναν. Πάει η Αστυνομία με τον Εισαγγελέα και καλούν τους εκπροσώπους της επιτροπής πιο πέρα για να συζητήσουν. Μόλις τους απομακρύνουν τριακόσια μέτρα, διατάζει ο Εισαγγελέας τη σύλληψή τους. Ρωτάνε, λοιπόν, οι αγρότες συνδικαλιστές: Γιατί μας συλλαμβάνετε, κύριε Εισαγγελέα; Ο Εισαγγελέας απαντάει: Δεν ξέρω, αλλά μην ανησυχείς, θα τη βρούμε την κατηγορία.

ΦΟΙΒΟΣ ΙΩΑΝΝΙΔΗΣ: Ε, όχι. 

ΣΤΡΑΤΗΣ ΚΟΡΑΚΑΣ: 'Οχι; Επί λέξει. Τον βρήκα τον Εισαγγελέα και τον ρώτησα: 'Ετσι τα είπες; 'Ετσι τα είπα.

ΠΡΟΕΔΡΕΥΩΝ (Λουκάς Αποστολίδης): Δεν θα πρέπει να ήταν ο Εισαγγελέας, κύριε Κόρακα, γιατί ο Εισαγγελέας το βράδυ αυτό ήταν στη Χαλκίδα, επειδή τυχαίνει να το γνωρίζω και εγώ. 

ΣΤΡΑΤΗΣ ΚΟΡΑΚΑΣ: 'Ηταν Εισαγγελέας Πρωτοδικών ή Αντεισαγγελέας, αλλά επικοινώνησε ο ίδιος και με τον Εισαγγελέα. 

Θέλω να σας πω δηλαδή -αυτά που σας λέω είναι πράγματα που μπορεί να τα διαπιστώσει κανείς- ότι υπήρξαν τέτοιες φοβερές καταστάσεις, που δείχνουν ακριβώς, ότι το θέμα αυτών των δικών είναι καθαρά πολιτικό θέμα. Η Κυβέρνηση θέλει να ποινικοποιήσει τους αγώνες, όπως το κάνει και με άλλους χώρους αγωνιζομένων, διότι βλέπει, ότι δεν είναι δυνατό διαφορετικά να αναχαιτίσει τους εργαζόμενους. Πάει να τους τρομοκρατήσει. Είναι τρομοκρατικές δίκες, καθαρά πολιτικές και πρέπει η Βουλή να τις καταδικάσει.

Ακούσαμε και διάφορες αντιλήψεις περί των αγώνων που μας εμποδίζουν κ.λπ. Εμείς δεν συμφωνούμε μ'αυτές τις αντιλήψεις. Εάν η Χώρα μας έχει κάνει πέντε βήματα μπροστά, τα χρωστάει σ'αυτούς τους αγώνες των εργαζομένων και σε κανέναν άλλο. Να, γιατί πιστεύουμε, ότι πρέπει η Βουλή και σεις, κύριε Πρόεδρε, ως νομικός, να εγκρίνετε, να ψηφίσουμε αυτήν την τροπολογία. Είναι μια τροπολογία που δεν συνεπάγεται κόστος οικονομικό, για να πούμε, ότι δεν είναι δυνατόν να την ψηφίσει. Είναι χωρίς οικονομικό κόστος για το Δημόσιο. Αντίθετα όφελος θα έχει το Δημόσιο, εάν ψηφιστεί, γιατί δεν θα γίνουν όλες αυτές οι δίκες, έξι χιλιάδες αγρότες συνδικαλιστές θα δικαστούν. Κατά συνέπεια πιστεύουμε, ότι έτσι, και υπηρεσία θα προσφέρουμε στον Τόπο μας, αλλά και το Σώμα θα δείξει, ότι δεν είναι ξεκομμένο από τον υπόλοιπο Λαό μας και τους αγώνες και ειδικά απ' αυτούς, που μας έστειλαν εδώ μέσα για να υπερασπιζόμαστε τα συμφέροντά τους.

Τελειώνω με μια φράση ακόμη, επειδή πολύς λόγος έγινε κατά τη συζήτηση του νομοσχεδίου, που μόλις ολοκληρώθηκε. Για την τιμή του πολιτικού κόσμου, επιτρέψτε μου να πω, κύριε Πρόεδρε, ότι ο βασικός παράγοντας που ρίχνει την τιμή του πολιτικού κόσμου στα μάτια του Λαού μας, είναι αυτή η ασυνέπειά του. 'Οταν χρειάζονται την ψήφο του μερικοί, του τάζουν τα πάντα. Του τάζουν λαγούς με πετραχείλια. Μόλις του κάτσουν στο σβέρκο, τότε τα ξεχνάνε όλα αυτά και να πώς ο Λαός μας ξεσηκώνεται -και δικαιολογημένα πολλές φορές- και εναντίον του πολιτικού κόσμου, χωρίς αυτό να σημαίνει, βεβαίως, ότι είναι σωστό να γίνονται γενικεύσεις κ.λπ.

Πρέπει, λοιπόν, να αντιδράσουμε και προς αυτήν την κατεύθυνση.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Η κα Μπενάκη έχει το λόγο.

ΑΝΝΑ ΜΠΕΝΑΚΗ-ΨΑΡΟΥΔΑ: Δεν υπάρχει αμφιβολία, κύριε Πρόεδρε, ότι αυτού του είδους οι διατάξεις παρουσιάζουν πάρα πολλά προβλήματα. Από την άλλη όμως μεριά είναι 

Σελίδα 6975 

βέβαιον, ότι αγγίζουν ένα καίριο κοινωνικό πρόβλημα. Η ουσία τους είναι δίκαιη και εμείς ως πολιτικοί έχουμε την υποχρέωση να βλέπουμε κατάματα την πραγματικότητα, να πιάνουμε στο σφυγμό του Λαού και να αντιμετωπίζουμε τα πράγματα ρεαλιστικά. Επομένως χωρίς να παραγνωρίζω τις δυσκολίες που μπορεί να υπάρχουν -και δεν είμαι ευτυχής για το παρελθόν που έχει υπάρξει σ' αυτήν την Αίθουσα από τον καιρό της υπουργίας Αλεξανδρή, αλλά νομίζω και στο παρελθόν είχαν υπάρξει τέτοια φαινόμενα- δεν είμαι ευτυχής και αναγνωρίζω και τη δυσκολία του κυρίου Υπουργού Δικαιοσύνης ειδικά. Πάντως πρέπει να παραδεχθούμε όλοι, ότι σοβαρά κοινωνικά προβλήματα, που υποκρύπτουν συγκρούσεις, για τις οποίες δεν ευθύνονται εκείνοι οι οποίοι υφίστανται αυτές τις συνέπειες, πρέπει να λύνονται με ανθρωπιά και με επίγνωση της πραγματικότητας.

Γι' αυτόν το λόγο ο κύριος Υπουργός πρέπει να αντιμετωπίσει θετικά αυτού του είδους τις πρωτοβουλίες.

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός, έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριοι συνάδελφοι, έκανα μία πρόταση, γιατί είμαστε μεταξύ μας τώρα εδώ, να συζητήσουμε αυτές τις τροπολογίες σε άλλη συνεδρίαση της Βουλής. Δυστυχώς δεν εισακούομαι και πρέπει να μπω στο θέμα.

Αρνούμαι σαν Υπουργός Δικαιοσύνης να δεχθώ αυτήν την αίτηση, αναφορά, επερώτηση, ερώτηση ή την τροπολογία, όπως θέλετε, πέστε την. Αρνούμαι για τρεις βασικούς λόγους.

Ο πρώτος λόγος είναι ότι η υπόθεση βρίσκεται εκκρεμής ενώπιον της Ελληνικής Δικαιοσύνης. Βάλλεται η Κυβέρνηση και ο συγκεκριμένος Υπουργός, ότι "έστησε τις δίκες, ότι διέταξε δικαστές και Εισαγγελείς να κινήσουν αυτές τις διώξεις" και κατηγορείται η Κυβέρνηση ανενδοιάστως και ασυδότως και θα έλεγε κανείς και ουχί αξιοπρεπώς, ότι έχει ποινικοποιήσει τους αγροτικούς αγώνες.

Θέλετε να μπούμε στα πραγματικά περιστατικά;

Να σας θυμίσω ορισμένα πράγματα. Να σας θυμίσω ότι επί είκοσι πέντε μέρες η χώρα ήταν κομμένη στη μέση, ότι δεν μπορούσε κανείς να κινηθεί προς τη Θεσσαλονίκη και κανείς από το βορρά να έρθει εδώ; Ξέρετε ότι εννέα πρεσβευτές κρατών των Ευρωπαϊκών Κοινοτήτων επισκέφθηκαν τα Υπουργεία μας και το δικό μου και άλλα Υπουργεία, διότι νταλίκες φορτωμένες με αγαθά, που έπρεπε να μεταφερθούν στις χώρες τους, έμειναν στα Τέμπη, εκεί στο κράτος του Πατακιστάν; Βεβαίως υπάρχει η διακήρυξη της Πανθεσσαλικής Επιτροπής, η οποία είπε, ότι "σε διατεταγμένη υπηρεσία Εισαγγελείς και δικαστές από τον Υπουργό της Δικαιοσύνης φέρονται κατ' αυτόν τον τρόπο και αρχίζουν τις διώξεις".

Στις 16 Δεκεμβρίου είχα όχι την πρόνοια ή την ευγένεια, είχα ακριβώς μια ιστορία αγώνων, συμμαχικά σ' όλους τους διεκδικητικούς αγώνες της εργατικής τάξης, συνδικαλιστικής τάξης και όλων των βαθμίδων της ελληνικής κοινωνίας, εργαζόμενους, τραπεζικούς υπάλληλους. Με ξέρετε οι δικηγόροι σε πόσες εκατοντάδες, χιλιάδες δίκες είχα πάρει μέρος κατά τη λειτουργία του αυταρχικού κράτους και της αυταρχικής νομοθεσίας. Δεν μιλάω για την προδικτατορική περίοδο, μιλάω για τη μεταδικτατορική περίοδο, με το ν. 330, τον 636 για τους δημοσίους υπαλλήλους, που ήμουν στα δικαστήρια καθημερινώς, χωρίς ποτέ να καταδεχθώ να μου πληρώσουν και τα ένσημα της παράστασης. Εδώ είναι διεκδίκηση συνδικαλιστική αγώνων που αφορούν πράγματι εργαζόμενους, ή είναι μια κατηγορία αγροτών, επαγγελματιών, οι οποίοι εκμεταλλεύονται τη γη τους με τον τίμιο ιδρώτα τους, οι οποίοι δημιούργησαν ορισμένα πράγματα;

Υπάρχουν διαμαρτυρίες δεκαεννέα οργανώσεων μεταφορέων, βιοτεχνών, μικρομεταφορών, των αγροτών της Κρήτης. Είχαμε επεισόδια στην Κρήτη εναντίον ακριβώς εκείνων, οι οποίοι εμπόδιζαν να φορτωθούν, για να έρθουν στον Πειραιά τα προϊόντα τους. Εδώ το Kράτος κατελύθη.

Στις 16 Δεκεμβρίου, είπα ότι είναι αδίκημα του 292, του Ποινικού Κώδικα, αδίκημα εμπόδισης ή παρακώλησης συγκοινωνιών και μην μπλέξετε με τους Εισαγγελείς, είπα τότε, γιατί ξέρω τι θα γίνει. Δεν εισακούστηκα όμως. Και όταν ο κ. Πατάκης είπε, ότι εμείς θα κλείσουμε τους δρόμους -στις 16 Δεκεμβρίου- και πλησίαζαν Χριστούγεννα και ότι δεν θα τους ανοίξουν, αν η Κυβέρνηση δεν υποχωρήσει, εγώ απάντησα, ότι αυτή η συμπεριφορά δεν είναι μόνο τραμπουκική, φασιστική, αλλά και βάρβαρη. Το 95% περίπου του Ελληνικού Λαού ήταν εναντίον αυτών των κλεισιμάτων των δρόμων. Ο κόσμος είχε ξεσηκωθεί και κατηγορεί την Κυβέρνηση ως ανίκανη, να διατηρήσει την τάξη. Γράφω γι αυτό το θέμα στο βιβλίο μου.

'Οταν τους έβλεπα να φεύγουν ηττημένοι, ήμουν στεναχωρημένος γι'αυτήν την κατάντια του αγροτικού αυτού κινήματος. Αναγορευθήκανε σε Κιλελέρ, σε Αντύπες κ.λπ. 

Κύριοι συνάδελφοι του Κ.Κ.Ε., προχθές μου στείλανε για λόγους τάξεως την κασέτα της τηλεοπτικής συνεντεύξεως του κ. Πατάκη ο οποίος σε ερώτηση του κ. Ευαγγελάτου, αν θα κλείσουν και πάλι τους δρόμους, ο κ. Πατάκης απάντησε "βεβαίως".

Προχθές έμαθα, ότι επισκέφθησαν τους Αρχηγούς των Κομμάτων της Αντιπολίτευσης. Δεν επισκέφθηκαν ούτε το Υπουργείο Δικαιοσύνης ούτε το Υπουργείο Γεωργίας ούτε την Κυβέρνηση.

Δηλαδή θελέτε να παραγράψουμε τα αδικήματα και αύριο να κλείσουν πάλι τους δρόμους; Αυτό θέλετε; Και διεκτραγωδήσατε την κατάσταση και μιλήσατε για αγώνες κ.λπ.;

Ακούστε, κύριοι συνάδελφοι, σε ανύποπτο χρόνο ήμουν εκείνος που ευλόγησα ή συνήνεσα σε εξεγέρσεις -ακόμα μπήκα και μπροστά- αλλά είπα, "πλην του κλεισίματος των δρόμων". Και όταν κάποτε οι Μεγαρίτες κατέλαβαν τη γέφυρα του Ασπροπύργου -τότε ήταν μόνο μία γέφυρα- γιατί αδίκησε ο διαιτητής τον Βύζα ή τον Βύζαντα και έχασαν τον αγώνα, έπεσε ξύλο, έγιναν συλλήψεις και ήρθαν εννέα δικηγόροι στο γραφείο μου και μου ζήτησαν να τους συμπαρασταθώ, είπα: "Θα φύγετε από το δρόμο, θα φύγετε από τη γέφυρα, διότι εδώ τα πληρώνει ολόκληρη η κοινωνία".

Εναντίον τίνος, δηλαδή, βάζει ο αθώος αγροτικός κόσμος, όταν τα πληρώνει όλη η κοινωνία; Εδώ κοντέψαμε να υποστούμε καταστροφή της οικονομίας. Το Χρηματιστήριο έπεσε κάτω, η Ελλάδα αναρχείται. Και μου λέτε τώρα... Εγώ έκανα τη διάταξη για την παραγραφή των αδικημάτων, ο ίδιος στο νόμο το δικό μου, για την ΕΑΣ. Δεν ήταν το ίδιο. Εκ των συγκρούσεων των εργαζομένων με τη Χωροφυλακή, την Αστυνομία, δημιουργήθηκαν ορισμένα πράγματα και ήταν πράγματι απρεπέστατα. Κάποιος ξεβράκωσε κάποιον άλλο.

Και αυτός ο κάποιος ήταν στέλεχος του Κ.Κ.Ε. και τον υπερασπίστηκα, διότι και οι άλλοι ήταν βάρβαροι, όταν δολοφονικώς ενεργούντες εναντίον των συναδέλφων τους, τους πήραν τα αυτοκίνητα και πετάξανε τους άλλους στο δρόμο. Και είχαν δίκιο. Δεν είναι το ίδιο πράγμα.

Ζητάτε την παραγραφή του αδικήματος, όταν η υπόθεση είναι εκκρεμής στα δικαστήρια. Δεν μπορώ να κουβεντιάσω, δεν μπορώ να συζητήσω, δεν μπορώ να πάρω μέρος. Και άκουσα, ότι η καταδίκη είναι με αναστολή. Δεν επεμβαίνω στα δικαστήρια. Θα βάλω τάξη και στη Δικαιοσύνη. Δουλεύω θέματα Δικαιοσύνης μια ζωή ολόκληρη. 'Εχω γράψει εκατόν εβδομήντα πέντε άρθρα για το Δικηγορικό Σώμα, διακόσια πενήντα δύο για τη Δικαιοσύνη. Επαναλαμβάνω μια ζωή ολόκληρη. Βιβλίο για τη Δικαιοσύνη, βιβλία για τη Δικαιοσύνη. Τοποθετήθηκα κάποτε στο Υπουργείο Δικαιοσύνης. Ας βρεθεί ένας τώρα, που είμαι επτά μήνες εκεί και να πει, ότι ενδιαφέρθηκα για κάποια υπόθεση. 'Ηξερα τι θα συμβούν. Και αν θέλετε να πω ακόμη, ότι συγκρατήσαμε Εισαγγελείς την εποχή εκείνη. Κάλεσα τον Εισαγγελέα του Αρείου Πάγου τότε και είπα προσέξτε μην εκπορευθούν τίποτε από εδώ.

Ακούστε για την υπόθεση της Τρίπολης. Κλείσανε και την Τρίπολη την πρώτη φορά. Ποιοι; Ο επικεφαλής των δέκα τρακτέρ, που βάλανε στο δρόμο, ήταν υπάλληλος της εφορείας, μέλος του Κ.Κ.Ε.. Το λέω για πρώτη φορά τώρα εδώ. Υπάρχουν ονόματα, τα πάντα. Αλλού η Αστυνομία δεν πειθαρχούσε για άλλους λόγους. Επίσης, είδατε τι έγινε στο Αίγιο, τι έγινε παντού.

(Στο σημείο αυτό ακούγεται ο προειδοποιητικός ήχος λήξης 

Σελίδα 6976 

του χρόνου ομιλίας του κυρίου Υπουργού.)

Κύριε Πρόεδρε, δεν έχω πρόθεση να μακρηγορήσω, αλλά, εν πάση περιπτώσει, ανοίχτηκε ένα θέμα και πρέπει να δώσουμε ορισμένες εξηγήσεις.

Δηλαδή, εντάξει, κύριοι συνάδελφοι, να παραγράψουμε αυτά τα αδικήματα. Τι θα γίνει αύριο; Θα κατέβουμε λέγει και θα κλείσουμε πάλι τους δρόμους. Και τη δεύτερη φορά μη μου πείτε, κύριε συνάδελφε, ότι δεν δημιουργήθηκε πάλι ταραχή, πάλι αναταραχή. Και ο καπετάν Μπούτας είπε, ότι επειδή πέρασε ο Γιαννόπουλος από τη Λάρισα, επενέβη στη Δικαιοσύνη.

Γιατί πέρασα, κύριοι συνάδελφοι; Πήγα στη Θεσσαλονίκη, κύριοι συνάδελφοι, για να πάρω μέρος στο διεθνές συνέδριο των δικονομολόγων, κύριε Κουβέλη, και ήμουν υποχρεωμένος να πάω ως Υπουργός Δικαιοσύνης για να χαιρετίσω το συνέδριο. Στην Κατερίνη άρχισαν να μπαίνουν τα θεμέλια, για να κάνουμε Δικαστικό Μέγαρο. Θα κάνουμε εννιά Δικαστικά Μέγαρα. Θα κάνουμε και άλλα πράγματα. 'Επρεπε να κάνω εγκαίνια εκεί των θεμελίων, να βάλουμε στα θεμέλια, εν πάση περιπτώσει, το σταυρό την επόμενη μέρα στην Κατερίνη. Γυρίζοντας είπα, ας περάσω από τη Λάρισα. Πήγα για τρεις διατεταγμένες δουλειές και να παρουσιάσω και το βιβλίο μου για την Εθνική Αντίσταση, που νομίζω ότι πρέπει να το διαβάσει ο κόσμος. Παρουσίασα το βιβλίο μου στη Θεσσαλονίκη, παρουσίασα το βιβλίο στην Κατερίνη και παρουσίασα το βιβλίο και στη Λάρισα. Και το ξέρουν, και το έγραψε και ο Τύπος. Παρά ταύτα ο κ.Μπούτας είπε, ότι ήλθε εδώ ο Γιαννόπουλος, για να επηρεάσει τη Δικαιοσύνη. Χρειαζόταν να πάω στη Λάρισα για να επηρεάσω τη Δικαιοσύνη! Αν ο Γιαννόπουλος ήθελε να επηρεάσει τη Δικαιοσύνη, έπρεπε να πάει στη Λάρισα! Να δείτε την κακοήθεια, την παλιανθρωπιά και να δείτε τη βρώμικη επίθεση εναντίον μου.

Τι είπα τότε; Βάρβαρη συμπεριφορά, φασιστική, τραμπουκική,γαϊδουρινή συμπεριφορά. Τι βγάλανε; 'Οτι τους είπα, λέει, γαϊδούρια. Και τους ενίσχυσε και ο τέως αρχηγός σας της Νέας Δημοκρατίας, ότι τους είπα γαϊδούρια. Δεν τους είπα γαϊδούρια. Δέχεστε, λέγω, τη συμπεριφορά να τη μετατρέψετε σε γαϊδούρια; Δέχεστε, όμως, το βάρβαρος, το φασίστας και το τραμπούκος; Δεν είπα. 'Ολα αυτά είναι μαγνητοφωνημένα. Πώς το λένε;

Εγώ πνίγω τη δική μου την πίκρα. Δεν με ενδιαφέρει. 'Ομως, η υπόθεση είναι εκκρεμής. Αφήστε να γίνει η δίκη και εδώ είμαστε, έχει ο Θεός. Εάν θέλετε να δεχτείτε τη δική μου την εισήγηση, να μη συζητήσουμε το θέμα, να το αφήσουμε σε άλλο πλάνο ή σε άλλη διαδικασία, γιατί σας είπα, ότι μετά από δέκα μέρες, το πολύ δεκαπέντε μέρες, θα συζητήσουμε το μισθολόγιο των δικαστών. Θα έχω έτοιμο άλλο νομοσχέδιο.

'Εχω τροπολογίες, οι οποίες είναι μέσα ακόμη και δεν μοιράστηκαν. Γιατί με την άποψη ότι θα κάνουμε άλλες δύο μέρες, εθεωρήθη από τις υπηρεσίες να τις καταθέσουμε αύριο, να τις κουβεντιάσουμε μετά. Αυτά, επειδή ο κύριος Πρόεδρος της Βουλής είπε για τέσσερις μέρες. Ελύθη βέβαια η διαδικασία, τελείωσε το θέμα.

Κατ' αρχήν λέω αυτά που, έπρεπε να πω. Δεν ορίζω και το θέμα στο κάτω-κάτω. Είναι μέγα πολιτικό θέμα. Είναι μέγα κομματικό θέμα, όταν Αρχηγός του Κόμματος της Νέας Δημοκρατίας πηγαίνει εκεί πέρα και νομίζει, ότι θα ρίξει την Κυβέρνηση του Σημίτη, με όλα τα Κόμματα της Αντιπολιτεύσεως. Και λυπάμαι για ορισμένους, αντί να συντρέξουν την Κυβέρνηση να ανοίξει κάποτε ο δρόμος, που ήταν είκοσι τρεις μέρες κλειστή η συγκοινωνία και είχαμε "διαβατήριο", ο "υπογεγραμμένος τάδε, δίνω άδεια στον τάδε να περάσει από τα τάδε φυλάκια". Κατάλυση δηλαδή του Κράτους. Μόνο γι' αυτό το θέμα είχε άμεση οπωσδήποτε κατηγορία ποινική και σύλληψη. Είναι αδίκημα του 292.

Το λέω και τελειώνω. Στο Υπουργείο Εργασίας, όπως ξέρουν όλοι οι εργαζόμενοι, ουδέποτε επέτρεψα να κλείσουν το δρόμο. 'Οταν ήταν πάνω από πεντακόσιοι, τότε έκλεινε ο δρόμος για ένα τέταρτο. Και τους οικοδόμους ακόμη τους αντιμετώπισα, που είναι και σκληροί, όπως ξέρετε και οργανωμένοι και ερχόντουσαν με τραμπουκικές και βάρβαρες και φασιστικές διαθέσεις -εκ των οποίων τρεις κατήγγειλα γι' αυτήν τη δουλειά, όχι τους άλλους οικοδόμους-και τότε δεν επέτρεψα να κλείσει ο δρόμος. Γιατί η συγκοινωνία είναι ιερό πράγμα και πλήττει όλες τις κοινωνικές τάξεις, και τον άρρωστο, και το παιδί που θα πάει σχολείο και εκείνον που θα μεταφέρει τα εμπορεύματα και εκείνον που θα θελήσει να πάει περίπατο, που λέει ο λόγος. Και έτσι γινόταν. Τους δεχόμουνα, το πολύ μισή ώρα, άνοιγε ο δρόμος. Αν ήταν κάτω από πεντακόσιοι, το μισό διάζωμα ήταν ελεύθερο να περνούν. Και το ήξεραν όλοι. 'Ολες τις μορφές πάλης τις έθαλψα, τις υπερασπίστηκα και σε πολλές περιπτώσεις μπήκα και επικεφαλής. Διακοπή συγκοινωνιών, όμως, όχι, για λόγους νομικούς, συνταγματικούς και πολιτικούς.

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, θα πρέπει να τελειώνετε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Εργασίας): Τελειώνω, κύριε Πρόεδρε.

'Εχω να πω τούτο. Βεβαίως, εγώ δεν τη δέχομαι. Εσείς θα την ξαναφέρετε. Βρείτε την κατάλληλη ευκαιρία να τα κουβεντιάσουμε ηρέμως και να μην αρχίσουν, ότι η Κυβέρνηση θέλει να ποινικοποιήσει τους αγώνες των αγροτών. Αν αρχίσουν έτσι να λένε, τροπολογία δεκτή δεν γίνεται. 

Ευχαριστώ πάρα πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Κανταρτζής έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Εχει δευτερολογία, κύριε Πρόεδρε;

ΠΡΟΕΔΡΕΥΩΝ (Λουκάς Αποστολίδης): Για δύο λεπτά, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Επιτρέπει ο Κανονισμός δευτερολογία; Για να ξέρω κι εγώ τι μου γίνεται.

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, επιτρέπει δευτερολογία ο Κανονισμός.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): 'Οταν λέει ο Υπουργός δεν δέχεται;

ΑΧΙΛΛΕΥΣ ΚΑΝΤΑΡΤΖΗΣ: Είναι εμπρόθεσμη, κύριε Υπουργέ.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εάν το λέει ο Κανονισμός, υποτάσσομαι. 'Εχω μουσαφιρέους από τη Γερμανία εδώ, μία Υπουργό από τη Γερμανία και με περιμένουν κάπου να τους πάω.

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, είχα μία κατανομή στο χρόνο, μίλησε ο κ. Κόρακας εννέα λεπτά, μιλήσατε εσείς δωδεκάμισι λεπτά και αυτή είναι η ανοχή του Προεδρείου, επειδή μίλησαν όλοι οι συνάδελφοι. 'Εχουν δικαίωμα για δίλεπτη δευτερολογία και θα ασκήσουν αυτό το δικαίωμα.

Ο κ. Κανταρτζής έχει το λόγο.

ΑΧΙΛΛΕΥΣ ΚΑΝΤΑΡΤΖΗΣ: Η τοποθέτηση του κυρίου Υπουργού στη σημερινή τροπολογία επιβεβαιώνει αυτό που επισημάναμε από την αρχή, ότι οι διώξεις των αγροτών είναι πολιτικές, είναι πολιτική η επιλογή της Κυβέρνησης να ποινικοποιήσει τους αγώνες.

Λέει ο κύριος Υπουργός, "δεν επεμβαίνω στο έργο της Δικαιοσύνης". Δεν αρκείται, ότι από την περίοδο ακόμη των κινητοποιήσεων είχε φτάσει στο σημείο να υποδεικνύει στους δικαστές τα άρθρα του Ποινικού Κώδικα, με τα οποία θα έπρεπε να γίνει η παραπομπή των αγροτών.

Σήμερα, όμως, με τον τρόπο του, κάνει από πάνω και κριτική στους δικαστές, επειδή χορηγούν την αναστολή στους καταδικαζόμενους...

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Δεν επεμβαίνω, γιατί εάν επενέβαινα, δεν θα ήταν έξι μήνες.

ΑΧΙΛΛΕΥΣ ΚΑΝΤΑΡΤΖΗΣ: ... στους καταδικασθέντες αγρότες.

Από κει και πέρα επανέλαβε και πάλι τις γνωστές του αναφορές για τραμπουκική συμπεριφορά, για γαϊδουρινή συμπεριφορά. Το μόνο, όμως, που δεν είπε είναι, γιατί έφθασαν στην κατάσταση αυτή οι αγρότες, γιατί αναγκάστηκαν να βγουν στους δρόμους, γιατί αναγκάστηκαν να δώσουν αυτόν το 

Σελίδα 6977 

μεγάλο αγώνα, για τον οποίο όχι μόνο δεν είχαν αντιμέτωπο το Λαό αλλά είχαν το Λαό στο πλευρό τους.

Αναφέρθηκε ο κύριος Υπουργός στις οργανώσεις, οι οποίες διαμαρτύρονταν. Δεν είπε, όμως, τίποτε για τις εκατοντάδες οργανώσεις και τους μαζικούς φορείς των εργαζομένων, οι οποίοι συμπαραστάθηκαν στις κινητοποιήσεις των αγροτών και έφθασαν στο σημείο να τους τροφοδοτούν και με τρόφιμα, για να τους ενισχύσουν υλικά και ηθικά.

Κατηγορούμενοι στη συνείδηση του Λαού μας δεν είναι οι αγρότες, αλλά η Κυβέρνηση και η πολιτική την οποία ακολουθεί.

Και κάτι ακόμα για να τελειώσω: Εάν συνεχίσετε αυτήν την τακτική, κύριε Υπουργέ, σύντομα θα πρέπει να εγκαταλείψετε όποια προγράμματα έχετε για σχολεία, για νοσοκομεία και θα πρέπει να φτιάχνετε φυλακές. Στα Τρίκαλα στις 29 του Οκτώβρη εκατόν πενήντα οκτώ αγρότες μέσα σε μια μέρα οδηγούνται στο εδώλιο του κατηγορουμένου.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Γαρουφαλιάς έχει το λόγο.

ΓΕΩΡΓΙΟΣ ΓΑΡΟΥΦΑΛΙΑΣ: Κύριε Υπουργέ, άκουσα με πολλή προσοχή αυτά τα πράγματα, που είπατε και διέκρινα μέσα σε όλα αυτά, που μας αναφέρατε στη Βουλή για δώδεκα λεπτά, ότι υπάρχει μια προσωπική πικρία απέναντι σε κάποια συγκεκριμένα πρόσωπα, με τα οποία σε όλο αυτό το διάστημα των κινητοποιήσεων αναγκαστήκατε να' ρθείτε και σε προσωπική αντιπαράθεση μέσω των τηλεοπτικών δικτύων με κάποιες σκληρές, ίσως, ανακοινώσεις -ο ένας μάλιστα, που αναφέρατε, είναι συνάδελφος και ο άλλος είναι πρόεδρος της Ομοσπονδίας Αγροτικών Συλλόγων του Νομού της Λάρισας- και είναι ανθρώπινο και λογικό και το κατανοώ απόλυτα, να έχετε μια προσωπική πικρία.

Είδα, όμως, ότι από την άλλη, από μόνος σας είπατε, ότι έχετε τη διάθεση και τη θέληση να σκεφθείτε και να προβληματιστείτε για όλους τους συνδικαλιστικούς αγώνες, διότι συνδικαλιστικός αγώνας είναι ο αγώνας των αγροτών. Και όπως είπα και στην πρωτολογία μου, τι άλλο θα μπορούσαν να κάνουν; Να μη σπείρουν; Δεν θα έχουν να φάνε. Ούτε αυτοί ούτε οι οικογένειές τους. Το ίδιο και με τους κτηνοτρόφους.

Με αυτή λοιπόν τη λογική εμείς επιμένουμε στην ψήφιση και ζητάμε από σας και πάλι λίγο το προσωπικό θέμα να το βάλουμε προς τα πίσω. Είναι κρίμα πραγματικά, μια κοινωνική τάξη, όπως οι αγρότες, που αποτελούν τη ραχοκοκαλιά του πρωτογενούς τομέα στην ελληνική οικονομία, να τους φερόμαστε με τέτοια κατακραυγή.

Θέλω να επισημάνω κάτι και να σας το θυμίσω μόνο επιλεκτικά. Θεωρείτε σωστό τις ημέρες των κινητοποιήσεων, να δέχεται την επιτροπή των αγροτών, που ήταν κινητοποιημένοι, ο αρμόδιος για θέματα αγροτικά στην Ευρώπη, ο κ. Φίσλερ, να τους ακούει και να συζητάει μαζί τους αγροτικά προβλήματα του Τόπου μας και της περιφέρειάς μας και ο κύριος Πρωθυπουργός με επιμονή να μη δέχεται για να μιλήσει μαζί τους; Το θεωρείτε εσείς αυτό σκόπιμο και λογικό από έναν Πρωθυπουργό, που στο κάτω κάτω εκπροσωπεί και εκφράζει τον ελληνικό λαό και θα πρέπει να αφουγκράζεται τις αγωνίες και τα άγχη αυτής της τάξης;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή.)

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, σας παρακαλώ.

ΓΕΩΡΓΙΟΣ ΓΑΡΟΥΦΑΛΙΑΣ: Δεν είναι λοιπόν άστοχο -ας μην το χαρακτηρίσω διαφορετικά- το ότι η ίδια η Κυβέρνηση δεν αφουγκράζεται έναν τόσο μεγάλο κλάδο; Αυτοί οι άνθρωποι -αγρότες και κτηνοτρόφοι- είναι το 26% του Ελληνικού Λαού, κύριε Υπουργέ. Πρέπει κάποτε να δείξουμε ένα σεβασμό απέναντι σ' αυτό το κομμάτι του Ελληνικού Λαού, που στο κάτω κάτω μας δίνει το ψωμί που τρώμε, μας δίνει βασικά προϊόντα, που είναι είδη πρώτης ανάγκης για τον κάθε 'Ελληνα πολίτη.

Στο κάτω-κάτω, εν κατακλείδι, θέλουμε την ελληνική αγροτιά να λειτουργήσει, να υπάρξει, να ζήσει; Ε, πρέπει να κάνουμε κάτι γι' αυτή. Θέλουμε τον 'Ελληνα κτηνοτρόφο να λειτουργήσει, να υπάρξει, να ζήσει; Ας κάνουμε κάτι γι' αυτόν.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, δεν ξέρω, αλλά ο κύριος Υπουργός μου έδωσε την εντύπωση, ότι κάποια στιγμή ξεχάστηκε και βρέθηκε στο ρόλο του Εισαγγελέα κατήγορου αυτών των ανθρώπων που δικάζονται σήμερα, των έξι χιλιάδων αγωνιστών αγροτών, που όπως είπα, δεν αγωνίστηκαν μόνο για το ψωμί τους, για την επιβίωσή τους, αλλά για αξίες γενικότερες. Και αν μη τι άλλο, κράτησαν, τουλάχιστον, με τον ηρωισμό τους και την αυταπάρνηση υψηλά αυτά τα οράματα όλων των εργαζομένων της Χώρας μας για μια καλύτερη ζωή.

Και βεβαίως κόπηκε η Χώρα στα δύο. Αλλά ξέχασε να μας πει ο κύριος Υπουργός, ότι ο μοναδικός υπεύθυνος ήταν η κυβερνητική αναλγησία.

Δεν θέλω ν'αναφερθώ σε συγκεκριμένες χαριστικές πράξεις της Κυβέρνησης εκατοντάδων δισεκατομμυρίων. Εκατόν είκοσι δισεκατομμύρια έλυναν τα προβλήματα των αγροτών.

'Εφτασαν στο σημείο, ήλθαν εδώ και είπαν στους Υπουργούς: "Από τα έξι αιτήματά μας, πέστε μας ένα, που δέχεσθε." Και η απάντηση που εισέπραξαν; "Κανένα". 

Εκβιαστική, τραμπουκική πραγματικά η στάση της Κυβέρνησης. Δεν θα πω και φασιστική. Αλλά, εν πάση περιπτώσει, συνηθίζεται σ'αυτόν τον Τόπο να λένε εκφράσεις, που δεν ξέρω αν έχουμε συναίσθηση του τι σημαίνουν.

Και εγώ δεν έχω υπόψη μου εργαζόμενους, ανθρώπους που ιδρωκοπούν, κύριε Πρόεδρε, να είναι φασίστες, τραμπούκοι και βάρβαροι. Βάρβαροι, φασίστες και τραμπούκοι, είναι αυτοί που τους γδέρνουν.

Και ήθελα να πω επίσης, ότι χαρακτηριστική είναι η δήλωση του "πολύ" Υπουργού Γεωργίας κ.Τζουμάκα για τις αποζημιώσεις, για τις καταστροφές που έπαθαν, κύριε Πρόεδρε. Τους είπε: "Αν θέλετε να σας δώσω αποζημιώσεις, σε όσους από σας αγωνισθήκατε, θα κάνετε δήλωση, ότι δεν πρόκειται να ξανακάνετε τέτοιες διαμαρτυρίες και τέτοιους αγώνες."

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε Κόρακα, γιατί μετατρέπουμε την τροπολογία σε επερώτηση.

ΣΤΡΑΤΗΣ ΚΟΡΑΚΑΣ: 'Ετσι λοιπόν, κύριε Πρόεδρε, μιλάμε για ποινικοποίηση. Απόψε ο κύριος Υπουργός με την τοποθέτησή του έδωσε φτερά στους διώκτες των αγροτών και στους δικαστές και στις στημένες δίκες.

Γελιούνται, όμως, όσοι νομίζουν, ότι έτσι θα τρομοκρατήσουν ανθρώπους που αγωνίζονται για το ψωμί τους, για την επιβίωσή τους, για τα παιδιά τους, για την Πατρίδα τους σε τελευταία ανάλυση!

ΠΡΟΕΔΡΕΥΩΝ(Λουκάς Αποστολίδης): Κύριε Υπουργέ, έχετε το λόγο για δύο λεπτά.

ΕΥΑΓΓΕΛΟΣ ΓΙΑΝΝΟΠΟΥΛΟΣ(Υπ. Δικαιοσύνης): Γεγονός είναι, ότι κόπηκε η Χώρα στη μέση.

ΣΤΡΑΤΗΣ ΚΟΡΑΚΑΣ:Σεις την κόψατε!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γεγονός είναι, ότι ο κ.Πατάκης προχθές δήλωσε, ότι, "βεβαίως, θα την ξανακόψουμε τη Χώρα".

ΣΤΡΑΤΗΣ ΚΟΡΑΚΑΣ: Βεβαίως και καλά έκανε.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Να τον πάρει ο κ.Πατάκης δικηγόρο τον κ. Κόρακα, να του βγάλει την υπόθεση πέρα.

Αμ, με λεβέντικα ή ψευτολεβέντικα, κύριε Κόρακα, δεν βγαίνουν πέρα τέτοια!

ΣΤΡΑΤΗΣ ΚΟΡΑΚΑΣ: 'Οχι, με τα δικά σας βγαίνουν!

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Ξέρετε πόσο τους προσβάλλετε μ' αυτά που λέτε; Γιατί ήδη είδα πόσο σεμνά φέρθηκαν από χθες ή προχθές και πόσο τεχνηέντως απέφυγαν και την ηθική αυτουργία και μπράβο τους!

ΑΧΙΛΛΕΥΣ ΚΑΝΤΑΡΤΖΗΣ: Με το κεφάλι ψηλά πήγαν, κύριε Υπουργέ, στο δικαστήριο.

ΠΡΟΕΔΡΕΥΩΝ (Λουκάς Αποστολίδης): Κύριε Κανταρτζή, 

Σελίδα 6978 

είναι περασμένα μεσάνυχτα. Σας παρακαλώ, επί της τροπολογίας και όχι γενικευμένη συζήτηση, θαρρείς και έχουμε επερώτηση.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριοι συνάδελφοι, πιστέψτε με, δεν είναι προσωπικό το θέμα. Δεν είναι καθόλου προσωπικό το θέμα. Είναι θέμα Υπουργού μιας Κυβέρνησης.

Κοιτάξτε, έχω περάσει πολλά στη ζωή μου. 'Εχω πολλά υποφέρει υπερασπιζόμενος κατηγορουμένους. Και έχω βρεθεί και εγώ στη φυλακή, γιατί υπερασπιζόμουν κατηγορουμένους.

Και από μικρό παιδί ήμουν στους αγώνες. Και ούτε ένα ψεγάδι δεν έχουν να μου βρουν!

Μόνο μου έγραψαν μια μέρα, ότι εγώ τάχα, "σε σχέση με τους συντρόφους μου -ποιους εννοεί;- χρησιμοποιώ ορισμένα επιπλέον προσόντα". 'Οπως και "ότι πέρασα ένα φεγγάρι από τον εφεδρικό ΕΛΑΣ, γεγονός που το αξιοποιώ, για να ταξιδεύω σήμερα με διαβατήριο, όχι μόνο ληγμένο αλλά και πλαστό". Σε μένα! Σε μένα, ο οποίος ήμουν σύνδεσμος του Πρώτου Σώματος Στρατού με τη Δευτέρα Μεραρχία. Πληγωμένος, τραυματίας, του Αλβανικού Πολέμου στο ΕΑΜ και στον ΕΛΑΣ, με βεβαιώσεις του μέλους της Κεντρικής Επιτροπής του ΚΚΕ του αείμνηστου καπετάνιου του Πρώτου Σώματος Στρατού Σπύρου Κωτσάκη-Νέστορα. Και μου αμφισβήτησαν και αυτήν την ιδιότητα την αντιστασιακή. Και δεν ξέρω πόσοι έπεσαν πάνω τους, να τους πνίξουν, που λένε. Μέχρις αυτού του σημείου έφτασαν.

Εσείς το πάτε προσωπικά. Δεν πάτησα καμία πεπονόφλουδα δική σας, κύριε Κόρακα.

Και, κύριε Κανταρτζή, είσαι νέος συνάδελφος. Να διδαχθείς από την ιστορία των παλιών.

Ψεγάδι να μου κολλήσουν, ότι εγώ, ένα φεγγάρι πέρασα στον ΕΛΑΣ, όταν ήμουν διοικητής τάγματος και ήμουν μέσα, πότε στην Καισαριανή και πότε σε όλα τα προάστεια.

Δεν έχω προσωπική πικρία. Λυπάμαι, γιατί ήξερα ό,τι θα συμβούν, γιατί αυτή η αναστάτωση δεν μπορούσε να αφήσει τους Εισαγγελείς ασυγκίνητους. Το ήξεραν,το είχα πει και τότε. 

Η Κυβέρνηση κράτησε τότε την ψυχραιμία της μέχρι αηδίας θα έλεγε κανείς. Το τι βρισίδι φάγαμε από τα οργανωμένα συμφέροντα, που εβλάπτοντο, από τους βιομηχάνους, από τους μεταφορείς, από τους ιδιοκτήτες, από τους πάντες. Κρατήσαμε την ψυχραιμία μας για να μη "λυθεί" μύτη. Δεν ελύθη μύτη και έληξε η πρώτη φάση. Αρχισε η δεύτερη φάση και τώρα απειλείται και τρίτη φάση. Και έρχεστε και ζητάτε παραγραφή χωρίς εξουσιοδότηση εκείνων. Γιατί αυτά δεν τα λέγανε εδώ, δεν είδα να κάνουν καμιά τέτοια δήλωση προς τα έξω, όπως γίνεται συνήθως. Πώς λοιπόν να το δεχθώ αυτό;

Σας είπα, αφήστε να το κουβεντιάσουμε μια άλλη μέρα, να είναι και άλλοι συνάδελφοι εδώ, να δούμε τι μπορούμε να κάνουμε. Εσείς είπατε όχι, για να γράψει η εφημερίδα σας αύριο. Χαλάλι σας!

ΣΤΡΑΤΗΣ ΚΟΡΑΚΑΣ: Είναι αργά για τις εφημερίδες πια. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Εγώ εκείνα που είχα να πω τα είπα. Δεν έχω κανέναν κερατά ανάγκη, ό,τι και να γράψετε. Κρατήστε το δρόμο σας. Εγώ κρατώ απλώς την ψυχραιμία μου και τη δική μου ιστορία, κύριε Κόρακα. Οταν εμείς βρισκόμαστε σε φυλακές και εξορίες, εσύ μου γύριζες ανά τας Ευρώπας!

ΣΤΡΑΤΗΣ ΚΟΡΑΚΑΣ: Ορίστε, κύριε Πρόεδρε, Υπουργός!

ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε, κύριε Υπουργέ.

Σας παρακαλώ, κύριε Κόρακα, μη διακόπτετε. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Το αίμα άλλων εκμεταλλεύεσαι, τον ιδρώτα άλλων εκμεταλλεύεσαι εδώ, για να κάνεις τον παλικαρά!

ΣΤΡΑΤΗΣ ΚΟΡΑΚΑΣ: Αφήστε τα αυτά, κύριε Γιαννόπουλε.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, προηγούμενα μιλούσατε για τραμπούκους, για φασίστες και δεν σας διέκοψε κανένας. 

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Γι' αυτό του τα λέω.

ΣΤΡΑΤΗΣ ΚΟΡΑΚΑΣ: Ποιες φυλακές; Αφήστε τα επιτέλους αυτά. 

ΠΡΟΕΔΡΕΥΩΝ(Λουκάς Αποστολίδης): Σας παρακαλώ, κύριε Κόρακα, μιλήσατε προηγούμενα και δεν σας διέκοψε κανένας. 

ΣΤΡΑΤΗΣ ΚΟΡΑΚΑΣ: Μα, κύριε Πρόεδρε, τι είναι αυτά τα πράγματα;

ΠΡΟΕΔΡΕΥΩΝ(Λουκάς Αποστολίδης): Σας παρακαλώ, κύριε Κόρακα.

Παρακαλώ και σας, κύριε Υπουργέ, να μην ακούγονται τέτοιες εκφράσεις εδώ. Προκαλείτε. 

ΣΤΡΑΤΗΣ ΚΟΡΑΚΑΣ: Ο κύριος Υπουργός βρίζει ένα συνάδελφο και δεν αντιδράτε.

ΠΡΟΕΔΡΕΥΩΝ (Λουκάς Αποστολίδης): Κύριε Κόρακα, ποιο συναδελφο έβρισε; Δεν έβρισε κανέναν. 

ΣΤΡΑΤΗΣ ΚΟΡΑΚΑΣ: Τι είπε για τον κ. Μπούτα;

ΠΡΟΕΔΡΕΥΩΝ(Λουκάς Αποστολίδης): Αυτό το εκμαιεύετε εσείς, γιατί προκαλείτε. 

ΣΤΡΑΤΗΣ ΚΟΡΑΚΑΣ: Τι είπε κύριε Πρόεδρε, δεν έβρισε; 

ΠΡΟΕΔΡΕΥΩΝ(Λουκάς Αποστολίδης): Σε κανέναν δεν αναφέρθηκε, κύριε Κόρακα. Είμαι εδώ για να προστατεύσω αυτά τα πράγματα. Αν θέλετε, διαβάστε τα Πρακτικά. Δεν έκανε καμία αναφορά. Αυτή η αναγωγή είναι προσωπική, είναι δική σας. Σας παρακαλώ, κύριε Κόρακα.

Κύριοι συνάδελφοι, κηρύσσεται περαιωμένη η συζήτηση επί της υπ' αριθμ. 499/42 τροπολογίας. 

Παρακαλώ οι αποδεχόμενοι την τροπολογία να εγερθούν. 

(Εγείρονται οι Βουλευτές της Αντιπολίτευσης).

Είναι προφανές, ότι δεν ηγέρθη ο απαιτούμενος,από το Σύνταγμα και τον Κανονισμό της Βουλής, αριθμός Βουλευτών και συνεπώς η υπ' αριθμ. 499/42 τροπολογία απορρίπτεται.

ΣΤΡΑΤΗΣ ΚΟΡΑΚΑΣ: Κύριε Πρόεδρε, όλοι έχουμε εγερθεί. Μόνο ένας Βουλευτής και εσείς δεν έχετε εγερθεί. Ολοι οι άλλοι την ψηφίζουν. 

ΠΡΟΕΔΡΕΥΩΝ (Λουκάς Αποστολίδης): Ξέρετε, κύριε Κόρακα, τον Κανονισμό, είστε παλιός Βουλευτής. 

ΣΤΡΑΤΗΣ ΚΟΡΑΚΑΣ: 'Ολοι όρθιοι είμαστε. 

ΠΡΟΕΔΡΕΥΩΝ (Λουκάς Αποστολίδης): Επανερχόμεθα στο νομοσχέδιο για την ψήφιση του ακροτελευτίου άρθρου. 

Ερωτάται το Σώμα:Γίνεται δεκτό το ακροτελεύτιο άρθρο 21 του νομοσχεδίου;

ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.

ΠΡΟΕΔΡΕΥΩΝ(Λουκάς Αποστολίδης): Συνεπώς το ακροτελεύτιο άρθρο 21 του νομοσχεδίου έγινε ομόφωνα δεκτό.

Κύριοι συνάδελφοι, συνεπώς το νομοσχέδιο αρμοδιότητας του Υπουργείου Δικαιοσύνης "Ποινική ευθύνη των Υπουργών" έγινε δεκτό κατ' αρχήν και κατ' άρθρον κατά πλειοψηφία και η ψήφισή του στο σύνολο αναβάλλεται για άλλη συνεδρίαση.

Κύριοι συνάδελφοι, δέχεστε στο σημείο αυτό να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 00.18' λύεται η συνεδρίαση για σήμερα Πέμπτη 29 Μαϊου 1997 και ώρα 10.00', με αντικείμενο εργασιών του Σώματος Κοινοβουλευτικό 'Ελεγχο, συζήτηση επικαίρων ερωτήσεων και στη συνέχεια Νομοθετική Εργασία, συζήτηση πρότασης νόμου του Κομμουνιστικού Κόμματος Ελλάδος αρμοδιότητος Υπουργείου Εσωτερικών Δημόσιας Διοίκησης και Αποκέντρωσης "Καθιέρωση του συστήματος της απλής αναλογικής για την εκλογή των Βουλευτών".


Ο ΠΡΟΕΔΡΟΣ 
     ΟΙ ΓΡΑΜΜΑΤΕΙΣ
 
