
ΣΥΝΕΔΡΙΑΣΗ ΙΒ΄
ΠΙΝΑΚΑΣ ΠΕΡΙΕΧΟΜΕΝΩΝ
Τετάρτη, 17 Οκτωβρίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοίνωση ότι τη συνεδρίαση παρακολουθούν μαθητές, από το Πειραματικό Λύκειο Ευαγγελικής Σχολής, σελ.
3. Επί του προσωπικού, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ
3. Ανακοίνωση του δελτίου επικαίρων ερωτήσεων της Πέμπτης 18 Οκτωβρίου, σελ.
4. Συζήτηση επικαίρων ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την υλοποίηση του σχεδίου υδροδότησης της νήσου Αίγινας από την Εταιρεία 'Υδρευσης - Αποχέτευσης Πρωτευούσης (ΕΥΔΑΠ), σελ.
β) Προς τον Υπουργό Γεωργίας, σχετικά με την λειτουργία της γαλακτοβιομηχανίας ΑΓΝΟ, τη χρημαδότησή της από την Αγροτική Τράπεζα κ.λπ., σελ.
γ) Προς τον Υπουργό Ανάπτυξης, σχετικά με την κατασκευή υδροηλεκτρικής μονάδας στη θέση Τέμενες του ποταμού Νέστου από ιδιώτες κ.λπ., σελ.
Γ' ΝΟΜΟΘΕΤΙΚΗ ΕΡΓΑΣΙΑ
1. Κατάθεση 'Εκθεσης Διαρκούς Επιτροπής:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομικών: Α) "Κύρωση του Πρωτοκόλλου Διόρθωσης της Σύμβασης για την αμοιβαία βοήθεια και συνεργασία ανάμεσα στις τελωνειακές διοικήσεις", σελ.
Β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία και ανταλλαγή πληροφοριών στον τομέα οικονομικών - δημοσιονομικών παραβάσεων και άλλων οικονομικών εγκλημάτων", σελ.
2. Συζήτηση επί των άρθρων του σχεδίου νόμου του Υπουργείου Εργασίας και Κοινωνικών Ασφαλίσεων:
"Αναδιάρθρωση ΟΑΕΔ και άλλες διατάξεις", σελ.
Α. Επί του προσωπικού:
ΓΙΑΚΟΥΜΑΤΟΣ Γ., σελ.
Β. Επί των επικαίρων ερωτήσεων:
ΑΛΕΥΡΑΣ Α., σελ.
ΑΡΓΥΡΗΣ Ε., σελ.
ΚΑΛΑΦΑΤΗΣ Α., σελ.
ΜΠΕΝΤΕΝΙΩΤΗΣ Ε., σελ.
ΣΑΛΑΓΚΟΥΔΗΣ Γ., σελ.
ΤΖΕΚΗΣ Α., σελ.
Γ. Επί του σχεδίου νόμου του Υπουργείου Εργασίας και Κοινωνικών Ασφαλίσεων:
ΑΓΓΕΛΟΠΟΥΛΟΣ Κ.
ΑΜΠΑΤΖΟΓΛΟΥ Γ.
ΒΑΡΒΙΤΣΙΩΤΗΣ Ι.
ΓΙΑΚΟΥΜΑΤΟΣ Γ
.ΓΙΑΝΝΙΤΣΗΣ Α.
ΚΑΚΛΑΜΑΝΗΣ Ν.
ΚΕΔΙΚΟΓΛΟΥ Β.
ΚΟΝΤΟΜΑΡΗΣ Ε.
ΚΟΥΡΟΥΜΠΛΗΣ Π.
ΜΑΝΟΣ Σ.
ΜΠΟΥΡΑΣ Α.
ΝΑΣΙΩΚΑΣ Ε.
ΠΡΩΤΟΠΑΠΠΑΣ Χ.
ΣΠΥΡΙΟΥΝΗΣ Κ.
ΣΠΥΡΟΠΟΥΛΟΣ Ρ.
ΤΣΙΟΓΚΑΣ Δ.
ΤΣΙΠΛΑΚΟΣ Α.

ΠΡΑΚΤΙΚΑ ΒΟΥΛΗΣ
I΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ IB΄
Τετάρτη 17 Οκτωβρίου 2001

Αθήνα, σήμερα στις 17 Οκτωβρίου 2001, ημέρα Τετάρτη και ώρα 10.35΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 16.10.2001 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΑ΄ συνεδριάσεώς του, της 16ης Οκτωβρίου, σε ό,τι αφορά στην ψήφιση στο σύνολο των σχεδίων νόμων: 1) "Προμήθειες νοσοκομείων και λοιπών μονάδων υγείας των Πε.Σ.Υ. και άλλες διατάξεις" και 2) "Φορολογικές ρυθμίσεις, Αμοιβαία Κεφάλαια, Συμπλήρωση Χρηματιστηριακής Νομοθεσίας και άλλες διατάξεις".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Αθανάσιο Κατσιγιάννη, Βουλευτή Περιφέρειας Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΒΑΣΙΛΕΙΟΣ ΚΕΔΙΚΟΓΛΟΥ κατέθεσε αναφορά με την οποία η Δημοτική Επιχείρηση 'Υδρευσης - Αποχέτευσης Χαλκίδας Εύβοιας ζητεί την ένταξη των έργων της στο Ταμείο Συνοχής.
2) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία ο Δήμος Γιαννιτσών Πέλλας ζητεί να του παραχωρηθεί τμήμα κατά μήκος του ποταμού Λουδία για τη διαμόρφωση ναυταθλητικών εγκαταστάσεων.
3) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η κυρία Θάλεια Καλλιακμάνη ζητεί να γίνουν αρδευτικά έργα στο Καστράκι Βάλτου, ώστε να ποτίζονται τα 50.000 ελαιόδενδρα.
4) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Πτελεού Μαγνησίας ζητεί στην εξατομίκευση ζημιών στις ελιές να μην λαμβάνεται σαν απαραίτητη προϋπόθεση το οικογενειακό αλλά το ατομικό γεωργικό εισόδημα.
5) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Δήμαρχος Αρτέμιδας Μαγνησίας ζητεί στην εξατομίκευση ζημιών στην περιοχή του Πηλίου σε μήλα - αχλάδια - κεράσια και ελιές να μην λαμβάνεται σαν απαραίτητη προϋπόθεση το οικογενειακό αλλά το ατομικό γεωργικό εισόδημα.
6) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΠΥΡΟΣ ΣΤΡΙΦΤΑΡΗΣ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Αχαίας ζητεί την αύξηση της πριμοδότησης της πρώτης εγκατάστασης νέων αγροτών για το έτος 2001 ανά περιφέρεια.
7) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΑΓΓΕΛΟΣ ΤΖΕΚΗΣ κατέθεσαν αναφορά με την οποία ο Δήμαρχος και το Δημοτικό Συμβούλιο Πρέβεζας ζητεί τη λήψη μέτρων για την πάταξη της παράνομης αλιείας στον Αμβρακικό Κόλπο.
8) Οι Βουλευτές κύριοι ΣΠΥΡΟΣ ΣΤΡΙΦΤΑΡΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία ο Σύλλογος Συνταξιούχων Κοινοτικών Υπαλλήλων Νομού Αιτωλ/νίας διαφωνεί με την απόφαση του ΤΥΔΚΥ για τη θεώρηση βιβλιαρίων ασθενείας της περιφέρειας.
9) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΔΗΜΗΤΡΙΟΣ ΤΣΙΟΓΚΑΣ κατέθεσαν αναφορά με την οποία η Επιτροπή Αγώνα των Εργαζομένων στα πολυκαταστήματα της ΕΑΣ Ηλείας - Ολυμπίας ζητεί να εφαρμοστεί ο ν. 1387/83 για τις ομαδικές απολύσεις και η απόφαση του Μονομελούς Πρωτοδικείου Ηλείας.
10) Ο Βουλευτής Αιτωλ/νίας κ. ΜΑΡΙΟΣ ΣΑΛΜΑΣ κατέθεσε αναφορά με την οποία ο Δήμος Αμφιλοχίας Αιτωλ/νίας ζητεί την κατασκευή παράκαμψης της Αμφιλοχίας ως τμήμα της Ιονίου Οδού.
11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ενοικιαζομένων Δωματίων και Διαμερισμάτων Σαντορίνης ζητεί την απαλλαγή των μικρών επιχειρήσεων, μέχρι 7 δωματίων, από την υποχρεωτική ασφάλιση στο ΤΕΒΕ.
12) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Πανελλήνια Ομοσπονδία Ενώσεων Θυμάτων Ναζιστικής Κατοχής ζητεί τη διεκδίκηση των οφειλομένων αποζημιώσεων από το Γερμανικό Δημόσιο.
13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου του Νομού Εύβοιας ζητεί την επάνδρωση του Αστυνομικού Σταθμού Μαρμαρίου.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η 'Ενωση Ποδοσφαιρικών Σωματείων Εύβοιας ζητεί τη λήψη μέτρων για την αστυνόμευση των ποδοσφαιρικών αγώνων τοπικού ερασιτεχνικού πρωταθλήματος στο Νομό Εύβοιας.
15) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης του Νομού Εύβοιας διαμαρτύρεται για την καθυστέρηση της κατασκευής του επαρχιακού δρόμου "Διασταύρωση Στροπώνων προς Μετόχι - Μετόχι".
16) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Ομοσπονδία Ενοικιαζομένων Δωματίων και Διαμερισμάτων Νομού Εύβοιας ζητεί την ικανοποίηση των ασφαλιστικών αιτημάτων του κλάδου.
17) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας σχετικά με τις διαμαρτυρίες των κατοίκων Ιστιαίας στην Εύβοια για τη δημιουργία ΧΥΤΑ στην περιοχή Ελίτσα.
18) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού του Νομού Εύβοιας ζητεί νέους όρους ασφαλιστικής κάλυψης των μικροϊδιοκτητών ενοικιαζομένων δωματίων στην Αιδηψό.
19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η κυρία Δέσποινα Δροσάτου - Ντούρμα, κάτοικος Παρθενίου Εύβοιας, ζητεί να γίνουν τα αναγκαία έργα για τη βελτίωση του οδικού δικτύου στη θέση "΄Ασπρο Χώμα, Κουστουμάλλου" στην περιοχή της.
20) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Αιδηψού του Νομού Εύβοιας ζητεί ο δρόμος Αιδηψού - Λιχάδος να ενταχθεί στο Γ' ΚΠΣ.
21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου του Νομού Εύβοιας ζητεί τη συνέχιση της λειτουργίας του Αστυνομικού Σταθμού στην περιοχή του.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί την αξιοποίηση της μοναστηριακής περιουσίας της "Μονής Τοπλού" στην περιοχή του.
23) Ο Βουλευτής Θεσσαλονίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία ο Πανελλήνιος Σύλλογος Γονέων και Κηδεμόνων Φοιτητών Ρουμανίας "Ο ΥΨΗΛΑΝΤΗΣ" ζητεί να υπάρξει μεταβατική περίοδος για τους φοιτητές της αλλοδαπής στον τρόπο αναγνώρισης των πτυχίων τους.
24) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την ένταξη στο Ταμείο Συνοχής, του έργου κατασκευής του αποχετευτικού της δικτύου.
25) Ο Βουλευτής Αιτωλ/νίας κ. ΝΙΚΟΛΑΟΣ ΑΓΓΕΛΟΠΟΥΛΟΣ κατέθεσε αναφορά με την οποία οι Εξωραϊστικοί Σύλλογοι Λυγιάς, Ξηροπηγάδου και Νεοκάστρου Αιτωλ/νίας ζητούν την κατασκευή του έργου παράκαμψης Ναυπάκτου.
26) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία τα Εκπαιδευτήρια "Θ. Παπαχαραλάμπους" διαμαρτύρονται για την απαλλοτρίωση των κτιριακών τους εγκαταστάσεων.
27) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Λουτρόπολης Θέρμης Λέσβου ζητεί την έγκριση πρόσληψης προσωπικού.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Λασιθίου επιτυχόντων εκπαιδευτικών του ΑΣΕΠ 2000 ζητεί το διορισμό των εκπαιδευτικών.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ΄Ενωση Αγροτικών Συνεταιρισμών Σητείας Κρήτης ζητεί τη χορήγηση αποζημίωσης στους ελαιοπαραγωγούς της Σητείας λόγω μειωμένης φετινής παραγωγής από τη σχινοκαρπία.
30) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Εμμανουήλ Αϊλαμάκης, κάτοικος Παλαιοκάστρου του Δήμου Ιτάνου Κρήτης ζητεί νέα μέτρα χορήγησης καυσίμων στους μικρούς ψαράδες της περιοχής του.
31) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας του Νομού Λασιθίου ζητεί χρηματοδότηση για τη βελτίωση της επαρχιακής οδοποιίας της Νομαρχιακής Αυτοδιοίκησης Λασιθίου.
32) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Δήμος Κεκροπίας Αιτωλ/νίας ζητεί την ένταξη στο Ταμείο Συνοχής, του έργου κατασκευής του αποχετευτικού της δικτύου.
33) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία οι Εξωραϊστικοί Σύλλογοι Λυγιάς, Ξηροπηγάδου και Νεοκάστρου Αιτωλ/νίας ζητούν την κατασκευή του έργου παράκαμψης Ναυπάκτου.
34) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί τη δρομολόγηση λεωφορείου για την εξυπηρέτηση των εργαζομένων υπαλλήλων.
35) Ο Βουλευτής Αθηνών κ. ΝΙΚΗΤΑΣ ΚΑΚΛΑΜΑΝΗΣ κατέθεσε αναφορά με την οποία το Σωματείο Πλακάδων - Μωσαϊκών και Συναφών Τοιούτων "Ο ΕΡΜΗΣ" ζητεί την άμεση λειτουργία του ακτινολογικού εργαστηρίου του ΙΚΑ Πύργου Ηλείας κλπ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 226/3-7-01 ερώτηση δόθηκε με το υπ΄αριθμ. 1791/12-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 226/3-7-01 που κατέθεσαν οι Βουλευτές κύριοι Στ. Σκοπελίτης και Α. Τζέκης, σας πληροφορούμε τα εξής:
Σχετικά με τη στελέχωση της Κτην/κής υπηρεσίας Τήνου, της Ν.Α. Κυκλάδων με σπερματεγχύτη, αναφέρεται ότι την εφαρμογή της τεχνητής σπερματέγχυσης στο νησί θα αναλάβει ο μόνιμος υπάλληλος του Αγροτικού Κτηνιατρείου Τήνου κ. Κων. Ψάρρος μόλις τελειώσει τη βραχυπρόθεσμη εκπαίδευση που ήδη έχει ξεκινήσει και εφόσον πάρει μετά από εξέταση τη Βεβαίωση Ικανότητας Διενέργειας Τεχνητής Σπερματέγχυσης από το Ινστιτούτο Τεχν. Σπερμ. Διαβατών Θεσσαλονίκης του Υπουργείου Γεωργίας.
Τέλος σημειώνουμε ότι με την αριθμ. 377441/21-6-01 απόφαση του Γενικού Γραμματέα κατανεμήθηκαν στις υπηρεσίες των Ν.Α. και Ν.Δ. της χώρας - 40 - σπερματεγχύτες με σχέση εργασίας ιδιωτικού δικαίου ορισμένου χρόνου (μέχρι 8 μήνες) για την αντιμετώπιση εποχιακών αναγκών στην εφαρμογή προγραμμάτων Κτηνιατρικής, μετά την αριθμ. Δ/ΠΠ/Φ. ΕΓΚΡ. 6/199/7424/15-5-01 έγκριση της Επιτροπής του άρθρου 2 παρ. 1 της αριθμ. 55/98 ΠΥΣ (ΦΕΚ 252/ΤΑ'/12-11-1998). 
Στη Ν.Α. Κυκλάδων κατανεμήθηκε ένας (1) σπερματεγχύτης.
Ο Υφυπουργός
Φ. ΧΑΤΖΗΜΙΧΑΛΗΣ"
2. Στην με αριθμό 242/3-7-01 ερώτηση δόθηκε με το υπ΄ αριθμ . 2697/18-7-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 242/3-7-01 που κατέθεσε στη Βουλή ο Βουλευτής κ. Α. Παπαληγούρας, σχετικά με την κατάσταση κεραιών κινητής τηλεφωνίας στην περιοχή του αρχαίου Ναού του Διός στην κοιλάδα της Νεμέας, κατά λόγο αρμοδιότητας του Υπουργείου Μεταφορών και Επικοινωνιών, σας διαβιβάζουμε το σχετικό έγγραφο με αριθμ. Πρωτ. 30985/Φ. 450/17-7-01 του Προέδρου της Εθνικής Επιτροπής Τηλεπικοινωνιών και Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 245/3-7-01 ερώτηση δόθηκε με το υπ' αριθμ. 1793/20-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 245/3-7-01 που κατέθεσε ο Βουλευτής κ. Δ. Τζαμτζής, για τα θέματα της αρμοδιότητάς μας, σας πληροφορούμε τα εξής:
Σε ό,τι αφορά το χρόνο έναρξης των ελέγχων για την ανίχνευση της ΣΕΒ, όλες οι σχετικές διαδικασίες είχαν ολοκληρωθεί και οι έλεγχοι τέθηκαν σε πρακτική εφαρμογή από 1ης/1/2001, όπως συνέβη με όλα τα Κράτη Μέλη της Ευρωπαϊκής Ενωσης σύμφωνα με την απόφαση της Επιτροπής 2000/764/ΕΚ και τον Κανονισμό του Συμβουλίου 2000/2777/ΕΚ.
Σε ότι αφορά το χρόνο επιβεβαίωσης του κρούσματος ΣΕΒ στο Κιλκίς, το Εθνικό Εργαστήριο Αναφοράς ΜΣΕ του Α.Π.Θ. επιβεβαίωσε επίσημα το οριστικό θετικό αποτέλεσμα με fax την Κυριακή 1η/7/2001 και ώρα 10.46 π.μ. καθ΄ην ώρα οι αρμόδιοι Υπηρεσιακοί παράγοντες βρίσκονταν σε σύσκεψη υπό τον Υφυπουργό Γεωργίας κ. Φ. Χατζημιχάλη.
Σε ό,τι αφορά το χρόνο ανακοίνωσης η επίσημη ανακοίνωση έγινε κατά τη διάρκεια έκτακτης συνέντευξης τύπου που οργανώθηκε στο Υπουργείο Γεωργίας τη Δευτέρα, 2-7-01 και περί ώρα 15.30.
Το διάστημα που μεσολάβησε ανάμεσα στο χρόνο επιβεβαίωσης και στο χρόνο ανακοίνωσης, συνήλθε έκτακτα η Επιστημονική Συμβουλευτική Επιτροπή ΜΣΕ για να προβεί σε ανασκόπηση της κατάστασης και ιδίως, για να γνωμοδοτήσει εάν πρέπει να θεωρηθεί οριστικά θετικό το κρούσμα ΣΕΒ πριν την έκδοση των αποτελεσμάτων της ιστολογικής εξέτασης.
Σε ότι αφορά τα αποτελέσματα των μέχρι σήμερα εξετάσεων ΣΕΒ, μέχρι την 1η/7/2001 είχαν εξεταστεί 6.704 δείγματα εκ των οποίων ένα δείγμα, του Κιλκίς, βρέθηκε θετικό.
Σχετικά με τη στελέχωση των Κτην/κών Υπηρεσιών με Κτην/κό Προσωπικό, πρόθεση του Υπουργείου Γεωργίας είναι να στελεχωθούν οι υπηρεσίες του Υπουργείου, καθώς και όλες οι άλλες Κτηνιατρικές Υπηρεσίες της Χώρας μας, με το απαραίτητο Κτηνιατρικό Προσωπικό. Για το λόγο αυτό στον προγραμματισμό προσλήψεων για το έτος 2001, που έστειλε στο Υπουργείο Εσωτερικών, Δημόσιας Διοίκησης και Αποκέντρωσης, ζήτησε την έγκριση για κάλυψη 80 θέσεων υπαλλήλων του κλάδου ΠΕ3 Κτην/κού.
Με την αριθμ. Δ/ΠΠ/Φ έγκρ. 6/39/149/12-1-01 απόφαση της επιτροπής του άρθρου 2 παρ. 1 της αριθμ. 55/98 ΠΥΣ, εγκρίθηκε η πρόσληψη 51 θέσεων υπαλλήλων του παραπάνω κλάδου. Ανάλογες ενέργειες έγιναν από το Υπουργείο Εσωτερικών, Δημόσιας Διοίκησης και Αποκέντρωσης, για τη στελέχωση των κτηνιατρικών υπηρεσιών που ανήκουν στην αρμοδιότητά του.
Αποτέλεσμα των παραπάνω ενεργειών ήταν να εκδοθεί η αριθμ. 7/6Κ/2001 προκήρυξη, η οποία περιελάμβανε μεταξύ των άλλων θέσων και 51 θέσεις του κλάδου ΠΕ3 Κτην/κού για το Υπουργείο Γεωργίας και 144 περίπου του κλάδου ΠΕ Κτηνιάτρων, για τις υπηρεσίες που υπάγονται στην αρμοδιότητα του Υπουργείου Εσωτερικών, Δημόσιας Διοίκησης και Αποκέντρωσης.
Με την ολοκλήρωση των διαδικασιών πρόσληψης των παραπάνω υπαλλήλων, θα στελεχωθούν ικανοποιητικά όλες οι κτηνιατρικές υπηρεσίες της χώρας.
Πρόσθετα αναφέρεται ότι στον προγραμματισμό προσλήψεων για το έτος 2002, το Υπουργείο Γεωργίας ζήτησε την έγκριση για πλήρωση 50 θέσεων υπαλλήλων του κλάδου ΠΕ3 Κτηνιατρικού.
Με την αριθμ. 377441/21-6-01 απόφαση του Γενικού Γραμματέα κατανεμήθηκε στις κτηνιατρικές υπηρεσίες του Υπουργείου Γεωργίας (Κέντρα Κτην. Ιδρυμάτων, Κτηνιατρικά Εργαστήρια κλπ.) προσωπικό με σύμβαση εργασίας ιδιωτ. Δικαίου ορισμένου χρόνου (μέχρι 8 μήνες) διαφόρων ειδικοτήτων, μεταξύ των οποίων και -22- Κτηνίατροι για την αντιμετώπιση εποχιακών αναγκών του Τομέα Κτηνιατρικής - Εφαρμογή Προγραμμάτων Κτηνιατρικής.
Με την αριθμ. 377442/21-6-01 απόφαση του Γενικού Γραμματέα κατανεμήθηκε στις Κτηνιατρικές Υπηρεσίες των Ν.Α. και Ν.Δ. της χώρας προσωπικό με σύμβαση εργασίας ιδιωτικού δικαίου ορισμένου χρόνου (μέχρι 8 μήνες), διαφόρων ειδικοτήτων, μεταξύ των οποίων και -90- Κτηνίατροι για την αντιμετώπιση εποχιακών αναγκών του Τομέα Κτηνιατρικής - Πρόγραμμα εξυγίανσης της Κτηνοτροφίας.
Οι ανωτέρω κατανομές έγιναν μετά από έγκριση της Επιτροπής του άρθρου 2 παρ. 1 της αριθμ. 55/98 ΠΥΣ (ΦΕΚ 252/τ.Α/12-11-98).
Σε ότι αφορά το εξειδικευμένο προσωπικό που εκτελεί τις διαγωνστικές δοκιμασίες ΣΕΒ, οι άμεσες ανάγκες καλύφθηκαν πλήρως και εγκαίρως με τη σύναψη συμβάσεων ανάθεσης έργου μεταξύ του Υπουργείου Γεωργίας και κατάλληλων Πανεπιστημιακών και Ερευνητικών Ιδρυμάτων.
Σε ό,τι αφορά τον αριθμό των Εργαστηρίων ΣΕΒ ήδη από τον Μάρτιο 2001 έχουν τεθεί σε πλήρη λειτουργία τέσσερα (4) Εργαστήρια για ταχείες μεθόδους (1 στη Θεσσαλονίκη, 1 στη Λάρισα και 2 στην Αθήνα) και δύο (2) Εργαστήρια για ιστολογικές μεθόδους (1 στη Θεσσαλονίκη και 1 στη Λάρισα).
Τα παραπάνω Εργαστήρια υπερκαλύπτουν τις ανάγκες της Χώρας, λαμβάνοντας υπόψη το ζωικό κεφάλαιο και τις συνήθειες ανάγκες της αγοράς, η δε θέση σε λειτουργία ακολούθησε με ακρίβεια το χρονοδιάγραμμα που είχε προβλεφθεί στην απόφαση Υπουργού αρ. 409990/18.12.2000.
Σχετικά με τη βιολογική κτηνοτροφία με την ΚΥΑ αριθμ. 332221/2001 (ΦΕΚ 10, τεύχος Β') όπως τροποποιήθηκε με την ΚΥΑ αριθμ. 351178 (ΦΕΚ 381, τεύχος Β') λαμβάνονται τα συμπληρωματικά μέτρα εφαρμογής του Καν. (ΕΟΚ) 2092/91 "Περί του βιολογικού τρόπου παραγωγής γεωργικών προϊόντων και των σχετικών ενδείξεων στα γεωργικά προϊόντα και τα είδη διατροφής" όπως αυτός συμπληρώθηκε με τον Καν. (ΕΚ) 1804/99 για τα προϊόντα ζωικής προέλευσης.
Για την ίδρυση νέων μονάδων παραγωγής βιολογικών ζωικών προϊόντων ή τη μετατροπή παλαιών σε μονάδες βιολογικής παραγωγής, προβλέπονται οικονομικές ενισχύσεις στα πλαίσια του 3ου Κ.Π.Σ. Ανάλογες οικονομικές ενισχύσεις προβλέπονται επίσης και για την μεταποίηση -εμπορία των προϊόντων αυτών.
Το Υπ. Γεωργίας έχει συντάξει Πρόγραμμα Βιολογικής Κτηνοτροφίας, βάσει του Καν. (ΕΚ) 1257/99 προκειμένου να δώσει οικονομικά κίνητρα στους κτηνοτρόφους που θα ασχοληθούν με βιολογικές εκτροφές. Το Πρόγραμμα αυτό εγκρίθηκε από την Ευρωπαϊκή Ένωση, έχει προϋπολογισμό 15,5 δισ. δρχ. μέχρι το 2006 και η εφαρμογή του αναμένεται ν' αρχίσει εντός του έτους 2001.
Σε ό,τι αφορά την ιχνηλασιμότητα του προσβεβλημένου ζώου και των απογόνων του, η έρευνα συνεχίζεται και αφορά, κατά πρώτο λόγο, την καταγωγή του ζώου.
Ωστόσο, επισημαίνεται ότι ήδη έχουν θανατωθεί και καταστραφεί όλα τα ζώα που βρίσκονταν στην προσβεβλημένη εκτροπή μεταξύ των οποίων και τυχόν απόγονοι του συγκεκριμένου ζώου.
Άλλωστε, κρίνοντας από την ηλικία του προσβεβλημένου ζώου, όλοι οι απόγονοί του έχουν -κατά τεκμήριο- ηλικία μικρότερη των 24 μηνών οπότε δεν θεωρούνται επικίνδυνοι ως προς την ΣΕΒ.
Σύμφωνα με όλες τις τρέχουσες επιστημονικές έρευνες, το γάλα δεν ενοχοποιείται καθ' οιονδήποτε τρόπο για την μετάδοση του αιτιολογικού παράγοντα της ΣΕΒ.
Σε ό,τι αφορά στοιχεία εισαγωγών ζώντων ζώων κατά το πρώτο εξάμηνο του 2001, επισυνάπτεται σχετικός Πίνακας.
Τα ζώα αυτά, ανάλογα με την κατηγορία και η σκοπούμενη χρήση τους, έχουν ενταχθεί στο εγχώριο ζωικό κεφάλαιο.
Ο Υφυπουργός
Φ. ΧΑΤΖΗΜΙΧΑΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 247/3-7-01 ερώτηση δόθηκε με το υπ' αριθμ. 1794/18-7-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 247/3.7.01, που κατέθεσαν οι Βουλευτές κύριοι Στ. Σκοπελίτης, Α. Τζέκης σας πληροφορούμε τα εξής:
Οι Κτηνιατρικές Υπηρεσίες του Ν. Λέσβου εφαρμόζουν όλες τις οδηγίες της Ε.Ε. και την ισχύουσα Νομοθεσία σ' όλες τις εισαγωγές ζώων ή κρεάτων στο Νομό. Κατά την εισαγωγή ζώων και κρεάτων ή τη σφαγή ζώων, προβαίνουν σ' όλες τις προβλεπόμενες από το Νόμο εξετάσεις.
Η εισαγωγή μόσχων Γαλλίας που έγινε από τους:
α) ΣΑΡΑΓΑ ΕΛΕΝΗ
17. βοοειδή με αριθμ. αδείας 7101ΒΤ000290 την 17-5-01.
39 βοοειδή με αριθμ. αδείας 7101ΒΤ000294 την 17-5-01.
28 βοοειδή με αριθμ. αδείας 0301ΒΤ0229 την 17-5-01.
11 βοοειδή με αριθμ. αδείας 7101ΒΤ000291 την 17-5-01.
21 βοοειδή με αριθμ. αδείας 4201ΒΤ0445 την 18-5-01.
και 
β) ΓΟΥΔΕΛΛΗ ΔΗΜΗΤΡΙΟ
33 βοοειδή με αριθμ. αδείας 7101ΒΤ000288 την 17-5-01.
45 βοοειδή με αριθμ. αδείας 2301ΒΤ243 την 17-5-01,
ήταν κατ' όλα νόμιμη και τα ζώα συνοδεύονταν από τα απαραίτητα υγειονομικά πιστοποιητικά, τα διαβατήρια και τα μητρώα των ζώων.
Σε όλα τα εν λόγω ζώα έγιναν οι απαιτούμενες εξετάσεις και επιπλέον εξετάσθηκαν και για αφθώδη πυρετό.
Ύστερα από τα παραπάνω η Κτηνιατρική Υπηρεσία του Νομού δεν νομιμοποιείται να απαγορεύσει την εισαγωγή των ζώων ή τη σφαγή αυτών. Πέραν τούτων πρέπει να επισημανθεί ότι λόγω ανεπάρκειας της τοπικής παραγωγής, το 70% περίπου του καταναλισκόμενου μοσχαρίσιου κρέατος στο νησί της Λέσβου, είναι εισαγωγής από χώρες της Ε.Ε.
Δεν υπήρξαν διαβεβαιώσεις στα Μ.Μ.Ε. ότι τα μοσχάρια δεν πρόκειται να σφαγούν πριν περάσει ενάμισυς χρόνος αφού δεν νομιμοποιείται ο Νομοκτηνίατρος να απαγορεύσει τη σφαγή των ζώων.
Ο Νομοκτηνίατρος ανέφερε ότι στο Νησί συνήθως εισάγονται μόσχοι μικρής ηλικίας, παχύνονται για ένα περίπου χρόνο και μετά οδηγούνται στα σφαγεία.
Ο Αγροτικός Σύλλογος Μανταμάδου δεν ζήτησε καμία ενημέρωση από τις Κτηνιατρικές Υπηρεσίες του Νομού για τη νομιμότητα της εισαγωγής και τη σφαγή των ζώων.
Ο Υφυπουργός
Φ. ΧΑΤΖΗΜΙΧΑΛΗΣ"
5. Στην με αριθμό 254/3-7-01 ερώτηση δόθηκε με το υπ' αριθμ. 281/17-7-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. πρωτ. 254/03-07-2001 εγγράφου σας, με το οποίο μας διαβιβάσατε ερώτηση του Βουλευτή κ. Αθ. Βαρίνου, που κατατέθηκε στη Βουλή των Ελλήνων, σας πληροφορούμε ότι μετά την από 22/11/2000 συνεδρίαση της Γνωμοδοτικής Επιτροπής Ακτοπλοϊκών Συγκοινωνιών (Γ.Ε.Α.Σ.) στην οποία συμμετέχουν εκπρόσωποι επαγγελματικών τάξεων και φορέων, των Επιμελητηρίων και της Νομαρχιακής και Τοπικής Αυτοδιοίκησης, αναβλήθηκε η συζήτηση επί του αιτήματος των συνταξιούχων του ΝΑΤ και των πολυτέκνων για χορήγηση έκπτωσης 50% και στα Ταχύπλοα/Δυναμικώς Υποστηριζόμενα Πλοία. Η αρμόδια Υπηρεσία του ΥΕΝ ζήτησε και έλαβε απόψεις των διαφόρων Υπηρεσιών του Υπουργείου Μεταφορών και έθεσε εκ νέου το θέμα υπόψη της ανωτέρω Επιτροπής, αλλά η γνωμοδότηση αυτής στη συνεδρίασή της την 03/07/2001 υπήρξε αρνητική.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
6. Στην με αριθμό 261/4-7-2001 ερώτηση δόθηκε με το υπ' αριθμ. 1796/12-7-2001 έγγραφο από τον Υφυπουργό Γεωργίας η ακόλουθη απάντηση: 
"Απαντώντας στην ερώτηση 261/4-7-2001 που κατέθεσε ο Βουλευτής κ. Η. Δ. Καλλιώρας, σας πληροφορούμε τα εξής:
Η σημαντικότερη καινοτομία της προτεινόμενης αναθεώρησης της Κοινής Οργάνωσης Αγοράς (ΚΟΑ) προβείου και αιγείου κρέατος, είναι η μετατροπή της βασικής πριμοδότησης για τις επιλέξιμες προβατίνες και αίγες από μεταβλητή που είναι σήμερα σε σταθερή.
Το προτεινόμενο ύψος, που ανέρχεται σε 21 EURO/επιλέξιμο ζώο για τους παραγωγούς βαριών αρνιών και σε 16,8 EURO/επιλ. ζώο (80%) για τους παραγωγούς ελαφρών αρνιών και τους αιγοτρόφους, αποτελεί το μέσο όρο της 8ετίας 1993-00 (συν. Πίνακας).
Από τις υπόλοιπες προτεινόμενες αλλαγές, σημαντικότερη θεωρείται η εξίσωση της συμπληρωματικής (ειδικής) ενίσχυσης που λαμβάνουν οι παραγωγοί των ελαφρών αρνιών και οι αιγοτρόφοι με εκείνη που λαμβάνουν οι παραγωγοί βαριών αρνιών στο επίπεδο των 7 euro/επιλέξιμο ζώο για όλους αντί του 5,977 και 6,641 euro/επιλέξιμο ζώο αντίστοιχα που είναι σήμερα.
Σε ό,τι αφορά εξ' άλλου την κατάργηση της δυνατότητας να λαμβάνουν οι παραγωγοί που εμπορεύονται γάλα ή γαλακτοκομικά προϊόντα πλήρη πριμοδότηση (100%), υπό τον όρο ότι παχαίνουν τουλάχιστον το 40% των αρνιών τους, διευκρινίζεται ότι η διάταξη αυτή καταργείται, λόγω κατάργησης, βάσει της νέας πρότασης, της σύνδεσης μεταξύ του επιπέδου της πριμοδότησης και των τιμών παραγωγού - ύψος παραγωγής.
Στην κατηγορία αυτή των παραγωγών ανήκει μόλις το 5% των παραγωγών της χώρας μας.
Κατά τις συζητήσεις και διαπραγματεύσεις στα διάφορα Κοινοτικά Όργανα το Υπουργείο Γεωργίας, όπως κατά το παρελθόν έτσι και στη συγκεκριμένη περίπτωση, θα καταβάλλει κάθε δυνατή προσπάθεια, σε συνεργασία με τις οργανώσεις των παραγωγών, για τη διασφάλιση και αύξηση του εισοδήματος των Ελλήνων αιγοπροβατοτρόφων, στηρίζοντας τα αιτήματά τους για περαιτέρω αύξηση του προτεινόμενου ύψους πριμοδότησης, αύξηση της συμπληρωματικής ενίσχυσης, κατάργηση της διάκρισης μεταξύ παραγωγών βαριών και ελαφρών αρνιών κλπ.
Ο Υφυπουργός
Φ. ΧΑΤΖΗΜΙΧΑΛΗΣ"
7. Στην με αριθμό 282/4-7-2001 ερώτηση δόθηκε με το υπ' αριθμ. 1800/18-7-2001 έγγραφο από τον Υπουργό Γεωργίας η ακόλουθη απάντηση: 
"Απαντώντας στην ερώτηση 282/4-7-2001 που κατέθεσε ο Βουλευτής κ. Ν. Ι. Νικολόπουλος, σας πληροφορούμε τα εξής:
Για τις ζημιές που προξενήθηκαν από τη χαλαζόπτωση στις 13-5-2001 κυρίως σε καλλιέργειες αμπελοειδών, σιτηρών, κηπευτικών κλπ. των Δήμων Ωλενίας, Λαρισσού και Τριταίας του Νομού Αχαΐας, ο Οργανισμός ΕΛΓΑ έχει ήδη επιληφθεί.
Συγκεκριμένα την πληγείσα περιοχή επισκέφθηκαν, από την επομένη των ζημιών, για επισημάνσεις οι αρμόδιοι γεωπόνοι επόπτες του Υποκαταστήματος του ΕΛΓΑ στην Πάτρα, προκειμένου ο Οργανισμός να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι οι ζημιές από τη χαλαζόπτωση στις καλλιέργειες της περιοχής ήταν αρκετά σοβαρές.
Οι εξατομικευμένες εκτιμήσεις άρχισαν αμέσως μετά την εκπνοή της 12ήμερης προθεσμίας υποβολής δηλώσεων ζημιάς από τους ενδιαφερόμενους παραγωγούς και έχουν ήδη ολοκληρωθεί. Οι πίνακες με τα πορίσματα των εκτιμήσεων συντάσσονται ήδη από τους γεωπόνους εκτιμητές και θα κοινοποιηθούν στους ενδιαφερόμενους σύντομα.
Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις, προϋπολογιζόμενου ύψους 100 εκατομμυρίων δραχμών, να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 289/4.7.01 ερώτηση δόθηκε με το υπ' αριθμ. 1803/12.7.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 289/4.7.01 που κατέθεσε ο Βουλευτής κ. Στ. Καλογιάννης για τα θέματα της αρμοδιότητάς μας, σας πληροφορούμε τα εξής:
Μεταξύ του Υπουργείου Γεωργίας και της ΔΕΗ υπεγράφη η αριθμ. 6067/22.12.97 προγραμματική συμφωνία για την προμήθεια στη ΔΕΗ ανεμπότηστων στύλων εξηλεκτρισμού. Στη συμφωνία αυτή μεταξύ των άλλων περιλαμβάνεται και η υποχρέωση της ΔΕΗ να παραλάβει το τρέχον έτος 65.000 στύλους.
Επειδή όμως πέρυσι κατά την καλοκαιρινή περίοδο σημειώθηκαν μεγάλες πυρκαγιές σε υψηλά παραγωγικά δάση, ενδέχεται η παραγωγή των στύλων να είναι μεγαλύτερη.
Το Υπουργείο Γεωργίας βρίσκεται σε επαφή με τη ΔΕΗ για την υλοποίηση της προγραμματικής συμφωνίας και την απορρόφηση της παραγωγής.
Ο Υφυπουργός
Φ. ΧΑΤΖΗΜΙΧΑΛΗΣ"
9. Στην με αριθμό 297/4.7.01 ερώτηση δόθηκε με το υπ' αριθμ. 1807/18.7.01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 297/4.7.01 που κατέθεσε ο Βουλευτής κ. Δ. Τζαμτζής, σας πληροφορούμε τα εξής:
Είναι γεγονός ότι παρά τους εθνικούς αλλά και ατομικούς περιορισμούς (ποσοστώσεις) των παραγωγών στην παραγωγή και διάθεση του αγελαδινού γάλακτος τα τελευταία χρόνια είχαμε το φαινόμενο της υπέρβασης των ποσοστώσεων αυτών με συνέπεια την επιβολή των προβλεπόμενων προστίμων.
Το γεγονός αυτό της υπέρβασης της παραγωγής οφείλεται κυρίως στη διαμόρφωση στην Ελλάδα ( σε σχέση με τις άλλες Χώρες μέλη) υψηλών τιμών γάλακτος σε επίπεδο παραγωγού, λόγω της κατ' έτος συνεχώς αυξανόμενης ζήτησης του γάλακτος.
Το Υπουργείο Γεωργίας προκειμένου να καλύψει την αυξημένη αυτή ζήτηση γάλακτος αλλά και να εξασφαλίσει το εισόδημα των παραγωγών, ζήτησε και πέτυχε από τα αρμόδια όργανα της Ε.Ε. αύξηση της Εθνικής μας Ποσόστωσης κατά εκατό χιλ. τόνους το έτος 1994 και κατά εβδομήντα χιλ. τόνους το έτος 1999. Από την τελευταία αύξηση (των εβδομήντα χιλ. τόνων) κατανεμήθηκαν στους παραγωγούς (όπως προβλέπεται από τον σχετικό κανονισμό) σαράντα τέσσερις χιλιάδες οκτακόσιους τον από 1.4.2000 και σύντομα θα κατανεμηθούν και οι υπόλοιποι εικοσιπέντε χιλιάδες διακόσιοι τόνοι (η δε κατανομή αυτή θα ισχύσει αναδρομικώς από 1.4.2001).
Την περίοδο 1.4.1999-31.3.2000 είχαμε υπέρβαση τριάντα επτά χιλιάδες διακόσιους τριάντα τέσσερις τόνους και επεβλήθη υπερεισφορά 57,2 δρχ. ανά κιλό υπερβατικού γάλακτος στους υπερβατικούς παραγωγούς. Για την περίοδο 1.4.2000-31.3.2001 εκτιμάται υπέρβαση περίπου δεκαπέντε χιλιάδες πεντακόσιους εβδομήντα τόνων γάλακτος (προσωρινά στοιχεία) και αναμένεται επιβολή υπερεισφοράς 21,3 δρχ. ανά κιλό υπερβατικού γάλακτος στους υπερβατικούς παραγωγούς.
Εκτιμάται ότι, μετά την κατανομή και των υπολοίπων εικοσιπέντε χιλιάδων διακοσίων τόνων, που προαναφέρθηκε, το πρόβλημα της υπέρβασης της ποσόστωσης θα αμβλυνθεί.
Το Υπουργείο Γεωργίας, στα πλαίσια των σχετικών συζητήσεων στην Ε.Ε. θα υποστηρίξει σχετικό αίτημα για περαιτέρω αύξηση της Εθνικής Ποσόστωσης γάλακτος, δεδομένου ότι το θέμα θα συζητηθεί το 2003 (βάσει των σχετικών κανονισμών) ή πιθανόν νωρίτερα.
Σημειώνεται, ότι οποιαδήποτε παρέμβαση του Κράτους επί των επιβαλλομένων προστίμων ή επί της τιμής του γάλακτος σε επίπεδο παραγωγού είναι ασυμβίβαστη προς την Κοινοτική νομοθεσία και κατά συνέπεια ανέφικτη. Διευκρινίζεται επίσης ότι τα πρόστιμα αυτά (υπερεισφορά) δεν επιβαρύνονται με Φ.Π.Α.
Ο Υφυπουργός
Φ. ΧΑΤΖΗΜΙΧΑΛΗΣ"
10. Στις με αριθμό 306/5.7.01, 399/10.7.01 ερωτήσεις δόθηκε με το υπ' αριθμ. 2698/18.7.01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση των ερωτήσεων με αριθμό 306/5.7.2001 και 399/10.7.2001 που κατέθεσαν στη Βουλή οι Βουλευτές κύριοι Γ. Γιακουμάτος και Φ. Κουβέλης σχετικά με την εγκατάσταση κεραίας κινητής τηλεφωνίας στην περιοχή "Τούφα" Χαλανδρίου σας διαβιβάζουμε το σχετικό έγγραφο με αριθμ. Πρωτ. 30984/Φ.450/17.7.2001 του Προέδρου της Εθνικής Επιτροπής Τηλεπικοινωνιών και Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
11. Στην με αριθμό 328/6-7-01 ερώτηση δόθηκε με το υπ'αριθμ. 1814/18-7-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 328/6-7-2001 που κατέθεσε η Βουλευτής κα Ε. Παπαδημητρίου σας πληροφορούμε τα εξής: 
Το Υπουργείο Γεωργίας στα πλαίσια αντιμετώπισης του προβλήματος της διαχείρισης των υδατικών πόρων σύμφωνα και με την νέα Οδηγία -Πλαίσιο (60/2000) της Ε.Ε για την υδατική πολιτική , συνεργάζεται στενά με τα συναρμόδια Υπουργεία (Υπ. Ανάπτυξης, ΥΠΕΧΩΔΕ) για την εναρμόνιση του εθνικού θεσμικού πλαισίου με αυτή, παράλληλα όμως προχωρά και στις αναγκαίες παρεμβάσεις για έργα αρμοδιότητάς του.
Ειδικά και χωρίς να αγνοεί από τον προγραμματισμό του τα μεσαία και μεγάλα έργα, προωθεί έργα μικρού προϋπολογισμού και άμεσης απόδοσης λόγω του ότι τέτοιες παρεμβάσεις είναι αναγκαίες. Μέσα στα πλαίσια αυτά προχώρησε στην σύνταξη, με κριτήρια προτεραιότητας, προγράμματος για εφαρμογή του την προσεχή 10ετία ύψους περίπου 1 τρισ. δραχμές , που περιλαμβάνει βασικά έργα και που αφορούν: 
- Έργα αποθήκευσης και ταμίευσης επιφανειακών απορροών (λιμνοδεξαμενές, φράγματα) με στόχο την σύλληψη επιφανειακών απορροών κατά την χειμερινή περίοδο που ρέουν και χάνονται στην θάλασσα. 
- Έργα εμπλουτισμού υπόγειων υδροφορέων με στόχο την ποσοτική αύξηση και ποιοτική βελτίωση αυτών. 
- Έργα ανακαίνισης και εκσυγχρονισμού παλαιών αρδευτικών δικτύων με στόχο την ορθολογικότερη άρδευση και περιορισμό των απωλειών νερού. 
- Έργα σύλληψης και αξιοποίησης μεγάλων υποθαλάσσιων και παράκτιων καρστικών πηγών με στόχο την απόδοση ανεκμετάλλευτων ποσοτήτων νερού. 
- Έργα επαναχρησιμοποίησης επεξεργασμένων υγρών αποβλήτων για ικανοποίηση αναγκών μη ευαίσθητων καλλιεργειών. 
- Έργα αξιοποίησης (δίκτυα) νερών των ταμιευτήρων που κατασκευάσθηκαν , κατασκευάζονται και θα κατασκευασθούν.
Το πρόγραμμα 10ετίας περιλαμβάνεται σε σχετικούς πίνακες , ενώ η υλοποίηση που θα γίνει με εξασφάλιση πιστώσεων τόσο από το ΙΙΙ ΚΠΣ, όσο και από άλλους εθνικούς πόρους (Δημόσιες Επενδύσεις, αξιοποίηση περιουσίας Υπουργείου Γεωργίας κλπ). 
Τα έργα του Αργολικού Πεδίου (Άρδευση 230.000 στρέμματα) αποτελούν. αρμοδιότητα του ΥΠΕΧΩΔΕ και υλοποιούνται μέσω του Υπουργείου αυτού. Κατά συνέπεια αρμόδιο ν' απαντήσει είναι το εν λόγω Υπουργείο προς το οποίο κοινοποιείται το παρόν έγγραφό μας με αντίγραφο της ερώτησης.
Ο Υπουργός
Γ. ΑΝΩΜΕΡΙΤΗΣ"
12. Στην με αριθμό 386/2001 ερώτηση δόθηκε με το υπ' αριθμ. 7/18-7-2001 έγγραφο από τον Υπουργό Τύπου και Μέσων Μαζικής Ενημέρωσης η ακόλουθη απάντηση:
"Σε απάντηση της ερώτησης 386/2001 του Βουλευτή κ. Γ. Καρατζαφέρη, σας γνωστοποιούμε τα εξής:
Η επιλογή και η αξιολόγηση των ειδήσεων των ραδιοτηλεοπτικών μέσων ενημέρωσης ανήκει στους ίδιους τους σταθμούς, οι οποίοι οφείλουν να λειτουργούν στο πλαίσιο του ισχύοντος γι΄ αυτά νομικού καθεστώτος. 
Οι ίδιοι οι λειτουργοί των Μ.Μ.Ε με βάση τους δημοσιογραφικούς κανόνες και τους κανόνες δεοντολογίας επιλέγουν το πρόγραμμα των ενημερωτικών και ψυχαγωγικών εκπομπών και τον τρόπο προβολής τους. Η Κυβέρνηση δεν παρεμβαίνει στον ανωτέρω προγραμματισμό. Οποιοσδήποτε δε αντίθετος ισχυρισμός δεν ανταποκρίνεται στην αλήθεια.
Ο Υπουργός
ΔΗΜΗΤΡΗΣ ΡΕΠΠΑΣ"
13. Στην με αριθμό 427/11-7-01 ερώτηση δόθηκε με το υπ'αριθμ. 2691/18-7-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 427/11.07.2001 που κατέθεσε στη Βουλή ο Βουλευτής κ Γεώργιος Ορφανός σχετικά με τον διαγωνισμό για τον Ελληνικό Δορυφόρο (HELLAS SAT), σας πληροφορούμε ότι για το ίδιο θέμα έχουμε απαντήσει στο Σώμα με το υπ΄ αριθμ. πρωτ. Β-2507/29.06 2001 έγγραφό μας αντίγραφο του οποίου επισυνάπτουμε.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 18 Οκτωβρίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ.4 Καν. Βουλής)
1. Η με αριθμό 35/15.10.2001 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου προς τον Υπουργό Εξωτερικών, σχετικώς με τη λήψη των αναγκαίων μέτρων ελέγχου των οικονομικών δραστηριοτήτων, που αφορούν την τρομοκρατία και το διεθνές οργανωμένο έγκλημα.
2. Η με αριθμό 37/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τον Υπουργό Γεωργίας, σχετικώς με τη λήψη μέτρων προστασίας του εισοδήματος των σταφιδοπαραγωγών κλπ.
3. Η με αριθμό 36/15.10.2001 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη- Αικατερινάρη προς τους Υπουργούς Εργασίας και Κοινωνικών Ασφαλίσεων, Εθνικής Οικονομίας, σχετικώς με την αύξηση της ανεργίας στην περιοχή της Θεσσαλονίκης, τη λήψη μέτρων προστασίας των ανέργων κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ.4 Καν. Βουλής)
1. Η με αριθμό 41/15.10.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Χωματά προς τον Υπουργό Εθνικής Παιδείας και Θρησκευμάτων, σχετικώς με τις προθέσεις της Κυβέρνησης για την κάλυψη των ελλείψεων, σε εκπαιδευτικό προσωπικό, στα σχολεία του Νομού Κυκλάδων.
2. Η με αριθμό 38/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με την έγκαιρη διανομή των σχολικών βιβλίων, την κάλυψη των αναγκών σε εκπαιδευτικούς κλπ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στη συζήτηση 
ΕΠΙΚΑΙΡΩΝ ΕΡΩΤΗΣΕΩΝ 
Επίκαιρες ερωτήσεις πρώτου κύκλου:
Πρώτη είναι η με αριθμό 40/15.10.2001 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Περιβάλλοντος, Χωροταξίας και Δημοσίων Έργων, σχετικώς με την υλοποίηση του σχεδίου υδροδότησης της νήσου Αίγινας από την Εταιρεία Ύδρευσης-Αποχέτευσης Πρωτευούσης (ΕΥΔΑΠ).
Η επίκαιρη ερώτηση του κ. Μπεντενιώτη έχει ως εξής:
"1. Η Αίγινα και το Αγκίστρι είναι πλέον προάστια της Αθήνας και του Πειραιά, με ειδικότερη υπερσυγκέντρωση πληθυσμού τα Σαββατοκύριακα.
2. Η υδροδότησή τους όμως παρουσιάζει και σήμερα πολλαπλά προβλήματα. Κακή ποιότητα, ανεπάρκεια και υψηλό κόστος νερού.
3. Ενώ εδώ και χρόνια υπάρχει προγραμματισμός για τη σύνδεση με την ΕΥΔΑΠ με υποθαλάσσιο αγωγό.
Ερωτάται ο κύριος Υπουργός:
Ποιο είναι το χρονοδιάγραμμα του έργου αυτής της σύνδεσης και της ένταξής του στον άμεσο σχεδιασμό;"
Ο Υφυπουργός Περιβάλλοντος, Χωροταξίας και Δημοσίων Έργων κ. Αθανάσιος Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο συνάδελφος κ. Μπεντενιώτης γνωρίζει άριστα και παρακολουθεί με ευαισθησία ένα πολύ σημαντικό πρόβλημα που αφορά την ύδρευση των νήσων Αίγινας και Αγκιστριού, ένα πρόβλημα το οποίο υπάρχει χρόνια και το οποίο πράγματι απασχολεί και το ΥΠΕΧΩΔΕ και την ΕΥΔΑΠ.
Ως γνωστόν, η ΕΥΔΑΠ με το ν.1068/80 έχει προσδιορίσει τις περιοχές ευθύνης της. Η νήσος Αίγινα δεν είναι στις περιοχές ευθύνης της, όμως με το ν.2744, με τον οποίο αποφασίστηκε η μετοχοποίηση της ΕΥΔΑΠ, δίνεται η δυνατότητα διεύρυνσης της δραστηριότητας της ΕΥΔΑΠ σε περιοχές εκτός των ορίων αρμοδιότητας, αφού βεβαίως προηγηθεί μελέτη οικονομικής σκοπιμότητας. 
Το ΥΠΕΧΩΔΕ σε συνεργασία με την ΕΥΔΑΠ, εκτιμώντας την αναγκαιότητα αυτού του μεγάλου έργου για την ύδρευση των νησιών αυτών, προχώρησε στην ανάθεση μέσω της ΕΥΔΑΠ της προκαταρκτικής μελέτης και μελέτης οικονομικής σκοπιμότητας για την υδροδότηση των νησιών Αίγινας και Αγκιστριού. Η ανάθεση της μελέτης έγινε στο τέλος Ιουνίου του 2000. Τον Ιανουάριο του 2001 υπεβλήθη η ενδιάμεση τεχνική έκθεση σύμφωνα με τη μελέτη, με βάση την οποία εξετάστηκαν οι εναλλακτικές λύσεις υδροδότησης. Τελικά προκρίθηκε η λύση της υδροδότησης μέσα από υποθαλάσσιο τρίδυμο αγωγό, από τη νοτιοανατολική ακτή της Σαλαμίνας και συγκεκριμένα από την παραλία της Περάνης μέχρι τη βόρεια ακτή της Αίγινας. Η προκαταρκτική μελέτη μαζί με τη μελέτη προέγκρισης χωροθέτησης αναμένεται να έχουν ολοκληρωθεί μέχρι το τέλος Οκτωβρίου, δηλαδή στις επόμενες δέκα ημέρες και απ΄ ό,τι μπορούμε να εκτιμούμε αυτήν τη στιγμή, με βάση τα πρώτα στοιχεία, το κόστος του έργου υπολογίζεται ότι μπορεί να ανέλθει γύρω στα 12 δισεκατομμύρια δραχμές.
Μετά την έγκριση της προκαταρκτικής μελέτης θα υπάρξει μελέτη οικονομικής σκοπιμότητας του έργου. Είναι η κρίσιμη μελέτη, αν θέλετε, από την οποία θα προκύψει το οικονομικό συμφέρον της εταιρείας για την πραγματοποίηση μιας τέτοιας επένδυσης και πιστεύουμε ότι πράγματι, λόγω και της αύξησης του πληθυσμού στα νησιά, αλλά και της θέσης τους στην ευρύτερη περιοχή της Αττικής, είναι ένα έργο το οποίο μπορεί να κατασκευασθεί, έτσι ώστε να προχωρήσουμε στη σύνταξη τευχών δημοπράτησης για την κατασκευή των έργων αυτών, με πιθανό σχήμα βεβαίως ένα σχήμα συγχρηματοδότησης.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι έξι μαθητές και δύο συνοδοί-καθηγητές από το Πειραματικό Λύκειο Ευαγγελικής Σχολής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Το λόγο έχει ο κ. Μπεντενιώτης.
ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, μπορούμε να δεχθούμε ότι η απάντηση του κυρίου Υφυπουργού είναι ικανοποιητική, όμως είναι σκόπιμο να παρατηρήσουμε στα όσα ανέφερε ο κύριος Υφυπουργός: πρώτον, ότι η Αίγινα είναι πλέον προάστιο της πρωτεύουσας. Είναι δεδομένο. Είναι μόνιμη αλλά και παραθεριστική κατοικία χιλιάδων κατοίκων και της πρωτεύουσας και του Πειραιά. 
Δεύτερον, η απόσταση της προέκτασης του δικτύου της ΕΥΔΑΠ μέχρι την Αίγινα και το Αγκίστρι είναι πραγματικά αυτού του κόστους που προσδιορίζουν οι μελέτες που είναι σε εξέλιξη. Όμως το σημαντικό εδώ για τη μελέτη της σκοπιμότητας του έργου και της δυνατότητας να είναι κερδοφόρο το έργο για το φορέα που θα αναλάβει την εκτέλεση και την εκμετάλλευσή του, είναι ότι πρέπει να ληφθούν υπόψη τρία σημεία: Πρώτον, ότι σήμερα η τιμή κατά κυβικό του νερού στην Αίγινα και στο Αγκίστρι είναι ακριβότερη και από το πετρέλαιο, είναι πολύ υψηλή. Δεύτερον, ότι έχουμε μικρές γεωτρήσεις που προστίθενται στη κατανάλωση του νερού που έχουμε σήμερα, μεταφερόμενο από το λιμάνι του Πειραιά προς την Αίγινα με υδροφόρες, άρα νερό της ΕΥΔΑΠ.
Και το τρίτο είναι ότι το νερό σήμερα είναι, θα λέγαμε, ακατάλληλο για πόσιμο και δεν είναι ικανό να καλύψει τις ανάγκες της τουριστικής ανάπτυξης μιας περιοχής, που πραγματικά είναι η πρώτη στη διαδρομή του Αργοσαρωνικού σε αυτήν την όμορφη προέκταση και του Πειραιά και της Αθήνας.
΄Αρα, εκείνο που θα παρακαλούσα τον κύριο Υφυπουργό είναι να μας δώσει μια δυνατότητα ενός χρονοδιαγράμματος, σε σχέση με την ολοκλήρωση των μελετών και την εκτέλεση του έργου ούτως ώστε η δέσμευση της Κυβέρνησης και βασικά η δέσμευση του ΠΑΣΟΚ από το 1981, πριν από την ολοκλήρωση αυτής της τετραετίας να δώσει τη διαδρομή της εκτέλεσης αυτού του πολύ σημαντικού για την Αίγινα και το Αγκίστρι έργου. 
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, νομίζω ότι ο κ. Μπεντενιώτης πράγματι έθεσε τις διαστάσεις του προβλήματος, το οποίο είναι οξύ, το γνωρίζει άλλωστε πολύ καλύτερα από εμένα, μιας και είναι για χρόνια αγαπητός Βουλευτής της περιοχής. 
ΜΑΝΩΛΗΣ ΜΠΕΝΤΕΝΙΩΤΗΣ: Περνάτε και εσείς, κύριε Υφυπουργέ, από εκεί.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Είναι γεγονός.
ΠΡΟΕΔΡΕΥΩΝ (Κωνσταντίνος Γείτονας): Φιλοφρονήσεις βλέπω εκατέρωθεν.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): ΄Εχουμε ένα κοινό σημείο αναφοράς, το Αγκίστρι.
ΜΑΝΩΛΗΣ ΜΠΕΝΤΕΝΙΩΤΗΣ: Είναι αλήθεια αυτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Θετικό είναι αυτό. Δεν πρέπει να έχουμε μόνο κόντρες.
Συνεχίστε, κύριε Υφυπουργέ.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων Έργων): Λοιπόν, μετά τη μετοχοποίηση της ΕΥΔΑΠ πράγματι πρέπει να υπάρχει μια οικονομική απόδοση από τις επενδύσεις.
Παρ' όλα αυτά, επειδή έχετε δίκιο και στους τρεις λόγους που επιβάλλουν την υδροδότηση της Αίγινας, υπάρχουν τα σχήματα τα οποία πιστεύω ότι άνετα μπορούν να δώσουν λύση στο πρόβλημα της χρηματοδότησης του επενδυτικού αυτού σχεδίου και βεβαίως στην απόδοση του έργου. Πολύ περισσότερο που- σωστά- διαπιστώνετε ότι οι κάτοικοι είναι διατεθειμένοι για ένα μεταβατικό διάστημα να πληρώσουν μια τιμή για το νερό προκειμένου να έχουν την ποιότητα και την ποσότητα του νερού που αντιστοιχεί σε μια οργανωμένη πόλη, σε ένα οργανωμένο αστικό συγκρότημα. 
Τα πράγματα εξελίσσονται ομαλά. Ολοκληρώνεται δηλαδή η προκαταρκτική μελέτη τις επόμενες ημέρες, και σε λίγους μήνες η μελέτη για την οικονομική σκοπιμότητα, που , είναι το δεύτερο στάδιο της αρχικής μελέτης που έχει ανατεθεί. Έτσι, μπορούμε να πάμε σε προγραμματισμό για την κατασκευή του έργου από τις αρχές του 2003. Επειδή υπάρχουν και διάφορα σχέδια και σενάρια για την δραστηριοποίηση της ΕΥΔΑΠ σε νέες περιοχές εκτός των αρχικών ορίων αρμοδιότητάς της, πιστεύω ότι μέσα στον ορίζοντα τον οποίον αναφέρατε -το 2004- μπορούμε να έχουμε την οριστική λύση στο πρόβλημα που απασχολεί την Αίγινα και το Αγκίστρι.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 33/15.10.2001 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Γεωργίας, σχετικώς με τη λειτουργία της Γαλακτοβιομηχανίας "ΑΓΝΟ", τη χρηματοδότησή της από την Αγροτική Τράπεζα κλπ. 
Η επίκαιρη ερώτηση του κ. Σαλαγκούδη έχει ως εξής:
"H Αγροτική Τράπεζα, με την αγκυλωτική χρηματοδοτική της πολιτική, συστηματικά απαξιώνει τις συνεταιριστικές της επιχειρήσεις ολοκληρώνοντας την αντιαγροτική και αντισυνεταιριστική πολιτική της Κυβέρνησης Σημίτη. Μετά την απαξίωσή τους εγκαθιστά άσχετους υπαλλήλους της ως διαχειριστές, για να τις οδηγήσουν σε περαιτέρω απαξίωση και χρεοκοπημένες πλέον επιχειρήσεις, τις ετοιμάζει βορά έναντι πινακίου φακής σε διαπλεκόμενους επιχειρηματίες.
Χαρακτηριστικό παράδειγμα η γαλακτοβιομηχανία "ΑΓΝΟ", η πρώτη βιομηχανία γάλακτος στην Ελλάδα. Χάρις στη χρηματοδοτική γραφειοκρατία της Αγροτικής Τράπεζας Ελλάδας περιορίζεται ως συνεταιριστική να παραμείνει πρώτη στη βόρεια Ελλάδα. Στη συνέχεια με το διορισμό των υπαλλήλων της Αγροτικής Τράπεζας Ελλάδας ως διαχειριστών οδηγείται σε πλήρη χρεοκοπία, εξαγορά από την Αγροτική Τράπεζα έναντι των χρεών τελικά σε εκκαθάριση εν λειτουργία και σήμερα σε μετατροπή ως ανώνυμης εταιρείας της Αγροτικής Τράπεζας, με τζίρο το μισό από εκείνο που είχε ως συνεταιριστική και χρέη, μέσα σε μόλις τρία χρόνια, ακόμα μεγαλύτερα από αυτά που συσσώρευσε σε δεκαετίες ως συνεταιριστική.
Σήμερα για τη μετατροπή της σε ανώνυμη εταιρεία, ενώ άλλα προτείνει το επιχειρηματικό της σχέδιο από τους πεντακόσιους πενήντα έξι εργαζομένους αορίστου χρόνου και πολλούς συμβασιούχους τριμηνίτες, απολύει είκοσι έξι αορίστου χρόνου με κομματικά καθαρά κριτήρια, κρατώντας τετρακόσιους τριάντα και διατηρεί δώδεκα συμβασιούχους με καθαρά κομματικά κριτήρια ενώ στους απολυμένους αορίστου χρόνου υπάρχουν οικογενειάρχες με δεκαπέντε και είκοσι χρόνια υπηρεσία, τους οποίους, επειδή δεν είναι κομματικά προσκείμενοι, τους πετά στους πέντε δρόμους.
Κατόπιν αυτών ερωτάται ο κύριος Υπουργός:
1. Πώς είναι δυνατόν η πολιτεία να ανέχεται την απαξιωτική αυτή πολιτική της Αγροτικής Τράπεζας Ελλάδας προς τις συνεταιριστικές επιχειρήσεις;
2. Δεν έχει αντιληφθεί ο Υπουργός ότι η διορισμένη από την Κυβέρνηση διοίκηση της Αγροτικής Τράπεζας Ελλάδας προσφέρει κάκιστη υπηρεσία προς τους αγρότες γενικά, αλλά ιδιαίτερα προς τις συνεταιριστικές οργανώσεις διορίζοντας διαχειριστές κακούς υπαλλήλους που χρεοκόπησαν και άλλες επιχειρήσεις και είναι διαπλεκόμενοι, λόγω συγγενικής σχέσης με ανταγωνιστικές επιχειρήσεις; Και:
3. Ως πότε το όργιο των πελατειακών σχέσεων, που ταλάνισαν τον τόπο ιδιαίτερα τη δεκαετία του '80, προτίθεται να το διατηρήσει η Κυβέρνηση Σημίτη;".
Θα απαντήσει ο Υφυπουργός Γεωργίας κ. Αργύρης, ο οποίος έχει το λόγο.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ευχαριστώ, κύριε Πρόεδρε.
Είναι γνωστό και σε σας, κύριε συνάδελφε, ότι η Αγροτική Τράπεζα σαν χρηματοπιστωτικός οργανισμός, στα πλαίσια των τραπεζικών κανόνων, στηρίζει τον αγροτικό τομέα και συμβάλλει στην εξυγίανση των συνεταιριστικών οργανώσεων που αντιμετωπίζουν οικονομικά προβλήματα. Νομίζω ότι είναι άδικη και η επισήμανση για την Κυβέρνηση, γιατί πάνω από ένα τρισεκατομμύριο ήταν τα χρέη τα οποία ρύθμισε ή πολλές φορές και χάρισε στις συνεταιριστικές οργανώσεις η Κυβέρνηση κατά την προηγούμενη περίοδο. 
Ένα παράδειγμα της πολιτικής αυτής της Αγροτικής Τράπεζας είναι και η περίπτωση της "ΕΑΣΘ ΑΓΝΟ". Η "ΑΓΝΟ", λόγω του μεγάλου ύψους των υποχρεώσεών της προς την τράπεζα και λόγω της αδυναμίας της να αποδεχτεί προτεινόμενες εναλλακτικές λύσεις -που φαντάζομαι ότι και σεις ως Βουλευτής της Περιφέρειας Θεσσαλονίκης είχατε συμμετάσχει, όπως και άλλοι- προχώρησε στην εξυγίανσή της και υπήχθη από την ΑΤΕ στο καθεστώς της ειδικής εκκαθάρισης εν λειτουργία. Έτσι η βιομηχανία όχι μόνο δεν παρέμεινε κλειστή -είναι σήμερα εν λειτουργία και είναι μία από τις μεγαλύτερες γαλακτοβιομηχανίες της χώρας- αλλά στο χρονικό διάστημα αυτό έχει εξασφαλίσει και τις θέσεις εργασίας στο εργατικό δυναμικό της ευρύτερης περιοχής της Θεσσαλονίκης.
Επιπλέον, η όλη διαχείριση της "ΕΑΣΘ ΑΓΝΟ" από την πλευρά της ΑΤΕ σίγουρα δεν μπορεί να χαρακτηριστεί σαν προσπάθεια για την απαξίωσή της. Αυτό συνάγεται από το γεγονός, μια και μιλάτε για διαπλεκόμενους φορείς που θα ήθελαν να εξαγοράσουν την "ΑΓΝΟ", ότι αν συνέβαινε κάτι τέτοιο, δεν θα πλειοδοτούσε η Αγροτική Τράπεζα κατά το διαγωνισμό για να πάρει η ίδια την "ΑΓΝΟ" και να τη διατηρήσει, όπως και έγινε. Ξέρετε πολύ καλά ότι είχε υπάρξει προσφορά ομίλου ιδιωτικών βιομηχανιών που δεν μπόρεσε να έχει αποτέλεσμα, γιατί είχε πλειοδοτήσει η ίδια η Αγροτική Τράπεζα. 
Η επιλογή αυτής της τράπεζας βασίστηκε στην πίστη ότι η "ΑΓΝΟ" έχει τις δυνατότητες και μπορεί να ανακτήσει την κυρίαρχη θέση στον κλάδο των τροφίμων σε πανελλαδικό επίπεδο. Ξέρουμε όμως πολύ καλά ότι τα τελευταία χρόνια ο κλάδος των τροφίμων έχει μεγάλες ανακατατάξεις, παρ΄ όλα αυτά όμως υπάρχει η πίστη ότι η "ΑΓΝΟ" σιγά-σιγά μπορεί να ανακτήσει τη μεγάλη θέση την οποία είχε στην ελληνική αγορά και όχι μόνο.
Σε ό,τι αφορά τώρα το προσωπικό της "ΑΓΝΟ" θα πρέπει να τονιστεί ότι η τράπεζα διασφάλισε πλήρως τα εργασιακά τους δικαιώματα, εξασφαλίζοντας τη δυνατότητα συνέχισης στο νέο φορέα της "ΑΓΝΟ Α.Ε.", του ίδιου ασφαλιστικού καθεστώτος που είχαν και πριν. Οι δε απολύσεις της "ΑΓΝΟ" έχουν γίνει με σύμφωνη γνώμη του συλλόγου των εργαζομένων και προβλέπεται στο business plan της ίδιας επιχείρησης, όπου εκεί καθορίζει τις κινήσεις, οι οποίες πρέπει να γίνουν για τα λειτουργικά έξοδα της επιχείρησης. Νομίζω ότι η προσπάθεια αυτή που γίνεται γύρω από όλη αυτήν την υπόθεση έχει και την αμέριστη συμπαράσταση της ΑΤΕ μέχρι στιγμής.
Για δε την καταγγελία, την οποία κάνατε για συγγενικές σχέσεις, θα πρέπει να σας πω ότι μετά την ερώτησή σας θα ζητήσουμε εξηγήσεις, αν πράγματι υπάρχουν σχέσεις συγγενικές ή αξιοκρατικές σχέσεις. Μπορεί κάποια στιγμή να υπάρχουν συγγενικές σχέσεις, αλλά παράλληλα να έχει κάποιος όλες εκείνες τις ιδιότητες και τις δυνατότητες για να είναι σε μια επιχείρηση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Κύριε Πρόεδρε, ο κύριος Υφυπουργός δυστυχώς δεν ενημερώθηκε καλά. Βεβαίως δεν νομίζω ότι ανήκει το θέμα στον κύκλο των άμεσων αρμοδιοτήτων του. Ίσως ο άλλος Υφυπουργός να είχε μια καλύτερη ενημέρωση.
Θα πρέπει να πω ότι η Αγροτική Τράπεζα πράγματι έχει καταντήσει ο βραχνάς των συνεταιριστικών οργανώσεων και ιδιαίτερα των συνεταιριστικών επιχειρήσεων, διότι με τη γραφειοκρατική, όπως αναφέρω, πολιτική της αργεί πάντοτε να ανταποκριθεί στις αιτήσεις χρηματοδότησης των συνεταιριστικών επιχειρήσεων, χάνεται ο κρίσιμος χρόνος, με άμεσο αποτέλεσμα αυτές να γίνονται ακόμα περισσότερο χρεωμένες και προβληματικές.
Ακριβώς αυτή η πολιτική της οδήγησε και την "ΑΓΝΟ" στο μεγάλο χρέος. Αλλά ενώ η Αγροτική Τράπεζα έβαλε υπαλλήλους της για εξυγίανση, δυστυχώς οι επιλογές των υπαλλήλων της τραπέζης, γραφειοκρατών δηλαδή και όχι μάνατζερς οδηγεί σε ακόμα μεγαλύτερη απαξίωση.
Χαρακτηριστικά θα αναφέρω ότι όταν ήταν συνεταιριστική και πριν μπει η Αγροτική Τράπεζα μέσα, πριν στείλει δηλαδή τους διευθυντές της η Αγροτική Τράπεζα για να διαχειριστούν την "ΑΓΝΟ", η "ΑΓΝΟ" είχε περίπου 23 με 24 δισεκατομμύρια τζίρο. Σήμερα η "ΑΓΝΟ" έχει μόνο το μισό περίπου τζίρο, γύρω στα 14 δισεκατομμύρια. Η εισκόμιση γάλακτος ήταν τριακόσιοι τόνοι και σήμερα είναι μόλις εκατόν σαράντα και αυτοί προβληματικοί. Ίσως εδώ επανέλθουμε, γιατί είναι ένα πάρα πολύ μεγάλο και σημαντικό για την υγεία θέμα.
Σε αυτήν την κατάσταση τώρα την κατήντησε ακριβώς η διοίκηση της Αγροτικής Τραπέζης.
Έρχομαι, όμως, τώρα στο κυρίως πρόβλημα, επειδή δεν έχω περισσότερο χρόνο. Έκανε ορισμένες απολύσεις. Πράγματι και οι είκοσι απολυθέντες ήταν άνθρωποι οι οποίοι θα έβγαιναν στη σύνταξη. Έξι, όμως, υπάλληλοι επελέγησαν με καθαρά κομματικά κριτήρια και απελύθησαν χωρίς λόγο. Οι λόγοι τους οποίους ανέφεραν δεν ευσταθούν. Αυτοί οι άνθρωποι είναι με δέκα -δεκαπέντε χρόνια υπηρεσία μέσα στην "ΑΓΝΟ" και σήμερα και λόγω ηλικίας δεν έχουν πού την κεφαλή κλίναι. 
Έχουν δημιουργήσει, δηλαδή, ένα μεγάλο κοινωνικό πρόβλημα σε αυτές τις έξι οικογένειες με καθαρή εκδικητική κομματική συμπεριφορά από μέρους των διοικούντων σήμερα την "ΑΓΝΟ" υπαλλήλων της Αγροτικής Τραπέζης. Και αυτήν την αδικία θα έπρεπε να τη δει με περισσότερη φροντίδα ο κύριος Υπουργός, γιατί είναι κρίμα άνθρωποι, οι οποίοι δεκαπέντε, είκοσι χρόνια έχουν δουλέψει σε αυτήν την επιχείρηση και έχουν προσφέρει οπωσδήποτε, να βρίσκονται σήμερα στο έλεος του Θεού,. γιατί δεν θεμελιώνουν συνταξιοδοτικά δικαιώματα. Και λόγω ηλικίας, όμως, είναι πάρα πολύ δύσκολο να βρουν μία άλλη δουλειά. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Αργύρης έχει το λόγο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επειδή είναι αλήθεια ότι το θέμα της ανεργίας και ιδιαίτερα της απόλυσης κάποιων εργαζομένων μας ευαισθητοποιεί όλους, θα πρέπει να πω πως είναι σημαντικό σήμερα το ότι αυτή η βιομηχανία συνεχίζει να λειτουργεί και να διατηρεί το σύνολο σχεδόν των εργαζομένων εκτός από εκείνες τις θέσεις, οι οποίες κρίνονται όχι απαραίτητες ή πλεονάζει το προσωπικό. 
Το δεύτερο που πρέπει να επισημάνουμε είναι ότι υπάρχει μια αρμονική σχέση του συνόλου των εργαζομένων της βιομηχανίας με τη διοίκηση για την ανάκτηση της θέσης στην οποία ανήκει η βιομηχανία αυτή λόγω των πάρα πολύ καλών προϊόντων, αλλά και του μεγάλου ρόλου που παίζει στη βόρειο Ελλάδα.
Γίνεται μία συζήτηση πολλές φορές για τη στάση της Αγροτικής Τράπεζας απέναντι στις συνεταιριστικές επιχειρήσεις. Θα πρέπει να πούμε εδώ ότι υπάρχει σύμφωνη γνώμη και των ίδιων των συνεταιριστικών επιχειρήσεων και της ΠΑΣΕΓΕΣ, η οποία έχει το συντονισμό ότι οι χρηματοδοτήσεις δεν πρέπει να είναι άνευ αντικειμένου και πολλές φορές χρηματοδοτήσεις για τις χρηματοδοτήσεις. Πρέπει να υπάρχουν όλα τα εχέγγυα επιστροφής αυτών των χρημάτων. 
Σας είπα και πριν ότι η "ΑΓΝΟ" εκτός από όλα αυτά τα προβλήματα που αντιμετώπισε, τα ανοίγματα που είχε πριν ακόμα πάει σε εκκαθάριση εν λειτουργία, είχε χάσει πολύ μεγάλο μερίδιο της αγοράς. Πριν ακόμα η ΑΤΕ να έχει την ευθύνη της λειτουργίας της. Σήμερα είναι σε μία ανάκαμψη. Θεωρώ ότι έχει αρχίσει η αντίστροφη μέτρηση και μπορεί η "ΑΓΝΟ" πράγματι να προχωρήσει και να παίξει το ρόλο που έπαιζε και πριν. 
Εκείνο, όμως, το οποίο πρέπει να λάβουμε υπόψη μας είναι ότι μετατρέπεται σε μία ανώνυμη εταιρεία και η Αγροτική Τράπεζα είναι ανοικτή προς όλους εκείνους τους ενδιαφερόμενους και εμπλεκόμενους φορείς που θα θέλουν να γίνουν μέτοχοι αυτής της ανώνυμης εταιρείας, για να μπορέσει να διατηρηθεί αυτή η επιχείρηση στην περιοχή, να διατηρήσει, δηλαδή, τη λειτουργία της στην περιοχή και να παίξει το ρόλο που έπαιζε μέχρι τώρα στην ανάπτυξη της αγελαδοτροφίας, αλλά να εξασφαλίσει και τις θέσεις εργασίας μιας και είναι τόσο πολύ μεγάλη επιχείρηση. 
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 39/15.10.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Ανάπτυξης, σχετικώς με την κατασκευή υδροηλεκτρικής μονάδας στη θέση Τέμενος του ποταμού Νέστου από ιδιώτες κλπ.
Η επίκαιρη ερώτηση του κ. Τζέκη έχει ως εξής:
"Είναι γενικά αποδεκτή η χρησιμότητα κατασκευής υδροηλεκτρικής μονάδας στη θέση Τέμενος για την αξιοποίηση του υδάτινου δυναμικού του ποταμού Νέστος. Πρόκειται για ένα έργο, η κατασκευή του οποίου μπορεί να γίνει από την ίδια τη ΔΕΗ ΑΕ, όπως εξάλλου προβλέπει (Απρίλιος 2001) και σχετική εισήγηση από την αρμόδια υπηρεσία της Επιχείρησης (κλάδος μελετών της ΔΑΥΕ). Ωστόσο ο κύριος Υπουργός Ανάπτυξης δηλώνει στον Τύπο (ΚΑΘΗΜΕΡΙΝΗ, 26.9.2001) ότι "το έργο θα κατασκευαστεί από ιδιώτες", ενώ το Διοικητικό Συμβούλιο της ΔΕΗ Α.Ε. ακυρώνει την κατασκευή του έργου από την Επιχείρηση, απορρίπτοντας τη σχετική εισήγηση της Διεύθυνσης Ανάπτυξης Υδροηλεκτρικών Έργων και υιοθετώντας άλλη "μελέτη" η οποία έγινε από στέλεχος της ΔΕΗ Α.Ε. σε συνεργασία με το διευθύνοντα σύμβουλο. Προφανώς για την Κυβέρνηση η "απελευθέρωση" του ενεργειακού τομέα της χώρας περιλαμβάνει και την ιδιωτικοποίηση της κατασκευαστικής δραστηριότητας της ΔΕΗ ΑΕ.
Ερωτάται ο κύριος Υπουργός:
1. Για ποιο λόγο η Κυβέρνηση απέρριψε την επιλογή κατασκευής του έργου από τη ΔΕΗ Α.Ε., όπως προέβλεπε η αρμόδια υπηρεσία της Επιχείρησης και προωθεί την ανάθεσή του σε ιδιώτες;
2. Θα επιμείνει η Κυβέρνηση σε αυτήν τη λαθεμένη επιλογή και πολύ περισσότερο προτίθεται να ικανοποιήσει τις απαιτήσεις των ιδιωτικών κατασκευαστικών ομίλων να επιδοτείται από τον κρατικό προϋπολογισμό η υδροηλεκτρική KWH και επιπλέον να είναι εμπορεύσιμο το νερό αρδευτικής χρήσης για τους αγρότες;"
Θα απαντήσει ο Υφυπουργός Ανάπτυξης κ. Αλέξανδρος Καλαφάτης.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε, η απόφαση του Διοικητικού Συμβουλίου της ΔΕΗ για τη μη υλοποίηση του υδροηλεκτρικού έργου Τεμένους κινείται μέσα στο πλαίσιο που έχει δημιουργήσει ο νέος ν. 2773/99 για την απελευθερωμένη αγορά ηλεκτρικής ενέργειας και επίσης από το π.δ. 333/2000 που προβλέπει τη μετατροπή της ΔΕΗ σε ανώνυμη εταιρεία. Γνωρίζετε πολύ καλά τα στοιχεία του έργου. Το έργο έχει συνολική εγκατεστημένη ισχύ 19 μεγαβάτ, τοποθετείται κατάντι των λειτουργούντων σταθμών Θησαυρού Πλατανόβρυσης και έχει δυνατότητα παραγωγής 55 έως 70 γιγαβατορών ηλεκτρικής ενέργειας και το εκτιμώμενο κόστος είναι γύρω στα 22,2 δισεκατομμύρια. 
Η προαναφερόμενη απόφαση υλοποίησης του έργου στηρίχθηκε στην ενδελεχή στάθμιση όλων των επικαιροποιημένων τεχνικών και χρηματοοικονομικών παραγόντων που κατ' ανάγκη συνεκτιμώνται πριν τη λήψη μιας τόσο σημαντικής απόφασης. 
Ειδικότερα με τα νεότερα δεδομένα διαπιστώθηκε ότι το βασικό μικροοικονομικό μέγεθος, όπως ο δείκτης εσωτερικής απόδοσης είναι αρκετά χαμηλός, αντικατοπτρίζοντας το γεγονός ότι η επένδυση δεν είναι ωφέλιμη συγκριτικά με οποιαδήποτε εναλλακτική τοποθέτηση του κεφαλαίου. Εξάλλου, ένα δεύτερο στοιχείο που πρέπει να λάβετε υπόψη σας είναι ότι η παρούσα αξία προέκυψε αρνητική εκφράζοντας το γεγονός ότι δεν είναι δυνατή η ύπαρξη κερδοφορίας σε οποιαδήποτε φάση της οικονομικής ζωής του έργου. 
Επί των επί μέρους τώρα παραγόντων που οδήγησαν στην παραπάνω απόφαση του Διοικητικού Συμβουλίου της ΔΕΗ, σημειώνεται ότι τα υδρολογικά στοιχεία που λήφθηκαν υπόψη στην αναθεώρηση της αρχικής μελέτης καλύπτουν την τελευταία τριακονταετία από το 1970 έως το 2000, ενώ τα στοιχεία με τα οποία ελήφθησαν οι προηγούμενες αποφάσεις αφορούσαν τα έτη από το 1965 έως το 1986. Έχουν διαφοροποιηθεί, δηλαδή, τα υδρολογικά δεδομένα. Το κόστος χρήσης του δικτύου μεταφοράς και διανομής που θα καταβληθεί στον οικείο διαχειριστή αποτελεί πραγματική παράμετρο που επηρεάζει την απόφαση, ανεξάρτητα του αν τελικά θα ανακτηθεί από την επιχείρηση μέσω της τελικής διαμόρφωσης της τιμής της κιλοβατόρας. 
Τέλος, για τη λήψη της απόφασης, λήφθηκαν υπόψη και το αντίστοιχο αυξημένο κόστος της εναλλακτικής λύσης, που αποτελεί ο θερμικός σταθμός. Εδώ θέλω να σας τονίσω ότι παρ' όλα αυτά, εάν υπάρξει ενδιαφέρον από ιδιώτες επενδυτές, είτε αυτοί είναι χρήστες τοπικοί είτε είναι επενδυτές με γενικότερο ενδιαφέρον, το Διοικητικό Συμβούλιο της ΔΕΗ θα είναι στη διάθεση τέτοιων πρωτοβουλιών για να προχωρήσει στη συγχρηματοδότηση αυτού του σημαντικού έργου, πλην όμως με τα δεδομένα της ίδιας της ΔΕΗ είναι αντιοικονομικά και γι' αυτόν ακριβώς το λόγο αναθεώρησε την αρχική απόφασή της. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Τζέκης έχει το λόγο. 
ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
Άκουσα με ιδιαίτερο ενδιαφέρον τον κύριο Υφυπουργό. Πιστεύω ότι έβγαλε και κάποιες αλήθειες. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Την αλήθεια λέμε.
ΑΓΓΕΛΟΣ ΤΖΕΚΗΣ: Είπε για τη διοίκηση. Πραγματικά η νέα διοίκηση θέλει να ματαιώσει το έργο, διότι παλαιότερα η ΔΕΗ μέσα από μία οικονομοτεχνική μελέτη έκρινε ότι η κατασκευή του έργου είναι συμφέρουσα και για τη ΔΕΗ και για τον τόπο ότι το Τέμενος δημοπρατήθηκε το 1998 και μέχρι τώρα δεν έχει εκτελεστεί το έργο. Άρα, λοιπόν, το ζήτημα είναι ότι η απόφαση της διοίκησης της ΔΕΗ εντάσσεται μέσα σ' αυτό που είπε στα πλαίσια της απελευθέρωσης της αγοράς ενέργειας και την παράδοση συνολικά της ενέργειας στους ιδιώτες. Γιατί γνωρίζουμε, κύριε Υφυπουργέ, ότι υπάρχουν δύο ιδιωτικές εταιρείες, η "ΤΕΡΝΑ" και η "ΑΕΓΕΚ" οι οποίες και διεκδικούν την κατασκευή του έργου. Άρα, λοιπόν, η ρυθμιστική αρχή ενέργειας που έχει στα χέρια της τις σχετικές προτάσεις, απ' ό,τι τουλάχιστον γνωρίζουμε θα προχωρήσει στην αξιολόγηση των δύο αυτών εταιρειών. 
Εξάλλου και ο κ. Χριστοδουλάκης είπε ότι το έργο θα γίνει από τους ιδιώτες. Καθαρά λόγια, καθαρές λύσεις. ΄Ετσι, λοιπόν, πρέπει να απευθυνόμαστε και όχι να λέμε ότι δεν είναι συμφέρουσα για τη ΔΕΗ. Διότι η προηγούμενη μελέτη έδειξε ότι είναι συμφέρουσα. Θα σας πω όμως και ένα πρόσθετο στοιχείο. Υπάρχει μια συγκριτική αξιολόγηση των μελετών σκοπιμότητας, αυτή που ζήτησε η ΔΕΗ την άνοιξη από την αρμόδια υπηρεσία και έκρινε ότι είναι συμφέρουσα και το 2001. Και μάλιστα κάνει μια συγκριτική αξιολόγηση με τη νέα μελέτη που βγήκε από ένα άτομο και από διευθύνοντα σύμβουλο, που λέει ότι είναι αναληθής και παραπλανητική η τελευταία μελέτη. Αποδεικνύει, δηλαδή, ότι προκειμένου να παραδώσουμε το έργο στα χέρια των ιδιωτών βάζουμε κάποιον να κάνει μια μελέτη στα σχέδια που θέλει η διοίκηση της ΔΕΗ, αλλά κατ' επέκταση η προϊσταμένη αρχή που είναι το Υπουργείο Ανάπτυξης. 
Πιστεύουμε ότι συντελείται ακόμα μία πολιτική που είναι σε αντίθεση όχι μόνο με τη ΔΕΗ αλλά και με τα γενικότερα συμφέροντα της χώρας. Γνωρίζουμε όμως εξάλλου ότι όλο αυτό το σχέδιο εντάσσεται στο ότι η ΔΕΗ εισέρχεται στο χρηματιστήριο. ΄Αρα, λοιπόν, προχωράτε και στην ιδιωτικοποίηση μιας μεγάλης, κερδοφόρας επιχείρησης, προκειμένου μέσα στα νέα δεδομένα, όπως πολύ σωστά τα είπατε, να παραδώσετε και αυτήν την επιχείρηση στα χέρια των ιδιωτών. 
Εμείς όμως λέμε ότι θα πρέπει να κατασκευαστεί από την ίδια τη ΔΕΗ, η οποία έχει αποδείξει ότι έχει πολύ καλά στελέχη και υπηρεσίες που μπορούν να αποδώσουν σοβαρό και συμφέρον έργο για τη ΔΕΗ και για τη γενικότερη οικονομία της χώρας. Είναι όμως στην πολιτική σας πρόταση να τα παραδώσουμε όλα στους ιδιώτες. Διαφωνούμε με αυτό και αν θέλετε επισείουμε και την προσοχή, γιατί όπως ξέρετε παραδόθηκε και στην Καλιφόρνια η παραγωγή ηλεκτρικής ενέργειας στους ιδιώτες, αλλά ούτε φθηνό ρεύμα είδαν ούτε καλές υπηρεσίες είδαν. Εκείνο που είδαν είναι να μην έχουν φως οι πολίτες και βέβαια αν έχουν να το ακριβοπληρώνουν.
ΠΡΟΕΔΡΕΥΩΝ (Κωνσταντίνος Γείτονας): Ο Υφυπουργός κ. Καλαφάτης έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε και κύριε συνάδελφε, βεβαίως δεν θα αναφερθώ στην Καλιφόρνια, γιατί δεν νομίζω ότι θα περιμένει αυτή να της πάτε εσείς ή εμείς φως. Εξάλλου δεν υπάρχει σήμερα κανένα ανεπτυγμένο κράτος στον κόσμο όπου την ηλεκτρική ενέργεια να μην τη διαχειρίζονται στο σύνολό της ιδιωτικές εταιρείες.
Ανεξαρτήτως τώρα αυτών των εξορκισμών που προχωρήσατε, πρέπει να λάβετε υπόψη για τη συγκεκριμένη ερώτησή σας ότι νέα στοιχεία με τα οποία έγινε η αναθεωρημένη μελέτη της ΔΕΗ απέδειξαν ότι το συγκεκριμένο έργο είναι ασύμφορο. Είναι ασύμφορο με βάση τα σύγχρονα χρηματοοικονομικά μεγέθη και τους σύγχρονους χρηματοοικονομικούς προσανατολισμούς που έχει η ΔΕΗ.
Θέλω να σας πληροφορήσω ότι η ΔΕΗ δεν έχει βγει έξω από το παιχνίδι των επενδύσεων στον ιδιωτικό τομέα. Αντίθετα κάνει πολλές νέες επενδύσεις σήμερα και στο επίπεδο του λιγνίτη και στο επίπεδο των υδροηλεκτρικών έργων. Όμως, η συγκεκριμένη επένδυση βάσει των μελετών αποδεικνύεται αντιοικονομική. Αυτό που λέτε ότι η ΔΕΗ φεύγει από την ηλεκτροπαραγωγή είναι λάθος. Δεν μπορεί να το λέτε αυτό, διότι δεν ανταποκρίνεται στην πραγματικότητα. Η ΔΕΗ έκρινε -ίσως λάθος με τα στοιχεία που παρουσιάζετε εσείς- αντικειμενικά ότι το έργο αυτό είναι ασύμφορο. Και επειδή η ΔΕΗ σήμερα κινείται μέσα σε ένα νέο περιβάλλον όπου πρέπει η ηλεκτρική ενέργεια να έχει ανταγωνιστική τιμή, θα πρέπει τα επιχειρηματικά της σχέδια να ανταποκρίνονται στην ανταγωνιστικότητα που πρέπει να έχει μία σύγχρονη, μοντέρνα δημόσια επιχείρηση που οδηγείται στο χρηματιστήριο...
ΑΓΓΕΛΟΣ ΤΖΕΚΗΣ: Η νέα μελέτη έγινε από ένα άτομο...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, μη διακόπτετε, αφήσετε τον κύριο Υφυπουργό να ολοκληρώσει. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εμείς θέλουμε να δημιουργήσουμε μια αγορά ηλεκτρικής ενέργειας στη χώρα, η οποία να είναι ανταγωνιστική πρώτα απ' όλα για τον καταναλωτή και φθηνό ρεύμα. Δεύτερον, να είναι ανταγωνιστική για την εθνική οικονομία και για να μπορεί η ανταγωνιστικότητα της ελληνικής επιχείρησης να τρέξει προς τα έξω για να ανταγωνιστεί τις άλλες διεθνείς επιχειρήσεις και, τρίτον, θέλουμε να έχουμε μια αγορά ενέργειας, η οποία να είναι ελκυστική και στους ιδιώτες επενδυτές. 
Εμείς δεν κρύβουμε ότι θέλουμε ο ιδιώτης επενδυτής, ο υγιής επενδυτής του ιδιωτικού τομέα, να έρθει να επενδύσει στον τομέα της ενέργειας. Αυτό δεν το κρύψαμε. Αν εσείς το ανακαλύψατε σήμερα είναι δικό σας θέμα. 
Εμείς το λέμε από πολλά χρόνια τώρα και είναι δικό σας σφάλμα αν δεν το έχετε αντιληφθεί.
ΑΓΓΕΛΟΣ ΤΖΕΚΗΣ: Αλλάξατε στην πορεία, κύριε Υπουργέ. Δεν τα λέγατε αυτά.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Άλλαξαν οι συνθήκες, κύριε Τζέκη. Κι όταν αλλάζουν οι συνθήκες, το να μένεις προσκολλημένος και προσηλωμένος σε παλιές ιδέες, αυτό είναι αδυναμία, είναι αγκύλωση, είτε το θέλετε είτε όχι. Αυτή είναι η αλήθεια κι αυτή είναι η ζωή.
ΠΡΟΕΔΡΕΥΩΝ (Κωνσταντίνος Γείτονας): Δεν νομίζω ότι θα συμφωνήσετε εύκολα σ΄ αυτά τα ζητήματα. Παρακαλώ επί της ερωτήσεως και κλείστε, κύριε Υπουργέ, διότι στα άλλα δεν πρόκειται να συμφωνήσετε, όσο και να μιλάτε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τελείωσα, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου.
Πρώτη είναι η με αριθμό 42/15.10.2001 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτη Κουρουμπλή προς τον Υπουργό Γεωργίας, σχετικώς με την απόφαση της Ευρωπαϊκής Ένωσης για περικοπή των επιδοτήσεων στα καπνά.
Λόγω κωλύματος του κυρίου Βουλευτού η επίκαιρη ερώτηση δεν θα συζητηθεί και συνεπώς διαγράφεται. 
Δεύτερη είναι η με αριθμό 34/15.10.2001 επίκαιρη ερώτηση του Βουλευτή της Νέας Δημοκρατίας κ. Αθανασίου Κατσιγιάννη προς τους Υπουργούς Περιβάλλοντος, Χωροταξίας και Δημοσίων Έργων, Μεταφορών και Επικοινωνιών, σχετικώς με τα προβλήματα ασφάλειας των πτήσεων και τις περιβαλλοντικές επιπτώσεις από τη λειτουργία του νέου αεροδρομίου "ΕΛΕΥΘΕΡΙΟΣ ΒΕΝΙΖΕΛΟΣ" στα Σπάτα.
Λόγω κωλύματος του αρμόδιου Υπουργού η επίκαιρη ερώτηση δεν θα συζητηθεί και συνεπώς διαγράφεται.
Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
Πριν προχωρήσουμε στην ημερήσια διάταξη νομοθετικής εργασίας, έχω την τιμή να ανακοινώσω στο Σώμα τα εξής:
Η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμων του Υπουργείου Οικονομικών:
Α) "Κύρωση του Πρωτοκόλλου διόρθωσης της Σύμβασης για την αμοιβαία βοήθεια και συνεργασία ανάμεσα στις Τελωνειακές Διοικήσεις".
Β) "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για συνεργασία και ανταλλαγή πληροφοριών στον τομέα οικονομικών-δημοσιονομικών παραβάσεων και άλλων οικονομικών εγκλημάτων".
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων: "Αναδιάρθρωση Ο.Α.Ε.Δ. και άλλες διατάξεις".
Κύριοι συνάδελφοι, χθες το νομοσχέδιο ψηφίστηκε επί της αρχής. Το νομοσχέδιο έχει 47 άρθρα. Θυμίζω ότι στη Διαρκή Επιτροπή τα άρθρα ψηφίστηκαν σε δύο ενότητες. Η μία περιελάμβανε τα άρθρα 1 έως 19 και η άλλη τα άρθρα 20 έως 47. Ακόμη υπάρχει μια τροπολογία Υπουργού, τρεις εμπρόθεσμες τροπολογίες Βουλευτών και τρεις εκπρόθεσμες.
Προτείνω σήμερα να συζητήσουμε τα τρία πρώτα κεφάλαια, δηλαδή τα άρθρα 1 έως και 19, όπως έγινε και στη Διαρκή Επιτροπή.
Απευθύνομαι στους εισηγητές. Υπάρχει καμιά αντίρρηση ως προς την πρότασή μου; Δεν υπάρχει καμία αντίρρηση.
Συνεπώς στη σημερινή συνεδρίαση θα συζητήσουμε τα τρία πρώτα κεφάλαια, δηλαδή τα άρθρα 1 έως και 19.
Με επιστολή του στον Πρόεδρο της Βουλής ο Συνασπισμός της Αριστεράς και της Προόδου ορίζει Κοινοβουλευτικό Εκπρόσωπο για τη σημερινή συζήτηση το Βουλευτή κ. Γεώργιο Αμπατζόγλου.
Το λόγο έχει ο Υφυπουργός Εργασίας και Κοινωνικών Ασφαλίσεων κ. Πρωτόπαπας.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, συμφωνώ κι εγώ με τη διαδικασία που προτείνετε, αλλά θα ήθελα να καταθέσω για τα Πρακτικά μία σειρά από αναδιατυπώσεις και διορθωτικές παρεμβάσεις φραστικού συνήθους χαρακτήρα για τα άρθρα 1 έως 19. 
ΠΡΟΕΔΡΕΥΩΝ (Κωνσταντίνος Γείτονας): Είναι βελτιώσεις ή ουσιαστικές αλλαγές;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Δεν είναι ουσιαστικές αλλαγές, αλλά θα τις καταθέσω ούτως ή άλλως.
ΠΡΟΕΔΡΕΥΩΝ (Κωνσταντίνος Γείτονας): Να τις καταθέσετε και να διανεμηθούν αμέσως, προκειμένου να τις έχουν υπόψη τους οι εισηγητές και οι συνάδελφοι Βουλευτές που θέλουν να μιλήσουν. Παρακαλώ να κατατεθούν και να γίνει αμέσως διανομή.
(Στο σημείο αυτό ο Υφυπουργός Εργασίας και Κοινωνικών Ασφαλίσεων κ. Χρήστος Πρωτόπαπας καταθέτει για τα Πρακτικά τις προαναφερθέίσες αναδιατυπώσεις και διορθωτικές παρεμβάσεις, οι οποίες έχουν ως εξής:
Οι σχετικές αναδιατυπώσεις και διορθωτικές παρεμβάσεις ευρίσκονται στο τεύχος των Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής της Πλειοψηφίας κ. Νασιώκας. Σας δίδω δεκαπέντε λεπτά με κάποια μικρή ανοχή, αν χρειαστεί, το λέω εγκαίρως προκειμένου να οργανώσετε την ομιλία σας.
ΕΚΤΟΡΑΣ ΝΑΣΙΩΚΑΣ: Κύριε Πρόεδρε, κυρίες και κύριοι συνάδελφοι, εξετάζουμε σήμερα το πρώτο κομμάτι του νομοσχεδίου που μας απασχολεί αυτές τις μέρες για την αναδιάρθρωση του ΟΑΕΔ, που περιλαμβάνει τρία κεφάλαια και συγκεκριμένα τα άρθρα 1 έως και 19, τα οποία αφορούν την αναδιοργάνωση του ΟΑΕΔ.
Κύριο σημείο αυτών των άρθρων και αυτής της προσπάθειας είναι η προσπάθεια που γίνεται με τη νομοθετική παρέμβαση να περάσουμε και να ολοκληρώσουμε μια διαδικασία από παθητικές υπηρεσίες και πολιτικές απασχόλησης σε ενεργητικές. Μια προσπάθεια που γίνεται, προγράμματα που τρέχουν ήδη σήμερα και που πραγματικά δυσκολεύονται με τη δομή, το προσωπικό, την τεχνολογική στήριξη και το φόρτο της εργασίας του υπάρχοντος ΟΑΕΔ να το φέρουν εις πέρας.
Αυτή η προσπάθεια βεβαίως πρέπει να στηριχθεί περισσότερο σε επιστημονική μελέτη και ανάλυση, πρέπει να στηριχθεί και να εκμεταλλευθεί τις δυνατότητες της τεχνολογίας που έχουμε σήμερα. ΄Εχει σαν βάση τις εξατομικευμένες υπηρεσίες απασχόλησης, δηλαδή τις υπηρεσίες που ασχολούνται με τον εργαζόμενο και τον άνεργο και καταγράφουν και τις δυνατότητές του και τις δεξιότητες και τις αδυναμίες του. ΄Εχει να κάνει με τη μελέτη της αγοράς εργασίας, τι ζητάει και τι ανάγκες έχει, και βεβαίως κυρίως ασχολείται με την κατάρτιση, δηλαδή την εξειδίκευση και τη διά βίου μάθηση.
Είναι λοιπόν αυτός ο καινούριος ΟΑΕΔ που περιγράφεται στο σχέδιο νόμου, και το οποίο εισηγούμαι, ένα διοικητικό όργανο, ένα διοικητικό εργαλείο αποτελεσματικό, σύγχρονο, ευέλικτο, λειτουργικό, στηριγμένο και εκμεταλλευόμενο τις δυνατότητες της τεχνολογίας. Θα τα δούμε όμως αναλυτικά αυτά άρθρο προς άρθρο. 
Το πρώτο άρθρο του νομοσχεδίου, το άρθρο 1, περιλαμβάνει τους ορισμούς και ξεκαθαρίζει κάποια πολύ σημαντικά πράγματα: Εξατομικευμένη παρέμβαση το ένα, Κέντρα Προώθησης Απασχόλησης το δεύτερο, διά βίου εκπαίδευση το τρίτο. Αλλά εγώ θα μείνω στα δύο πρώτα. 
Το είπα και πριν: Πρέπει λοιπόν να συσταθούν, να επεκταθούν -γιατί έχουν ξεκινήσει κάποια- να συμπληρωθούν, να στελεχωθούν σωστά τα Κέντρα Προώθησης Απασχόλησης, που είναι το βασικό μας εργαλείο. Εκεί λοιπόν θα γίνει εξατομικευμένη παρέμβαση. Τι σημαίνει εξατομικευμένη παρέμβαση; Υπάρχει ήδη ένα πρόγραμμα που τρέχει, έχει κοινοποιηθεί όπως είπα και χθες και σε όλους τους Βουλευτές, όπου γίνεται η προσπάθεια να καταγραφεί η δυνατότητα αλλά και η αδυναμία, οι δεξιότητες αλλά και οι ελλείψεις κάθε εργαζόμενου και κυρίως κάθε ανέργου, ούτως ώστε να δούμε τι δυνατότητες υπάρχουν και ποιες απ' αυτές τις δυνατότητες και τις δεξιότητες πρέπει να συμπληρωθούν. Και πώς μπορούμε μέσω αυτών των κέντρων καταγράφοντας και έχοντας και την πληροφόρηση -στα Κέντρα Απασχόλησης προστρέχει και η επιχείρηση, προστρέχει και ο άνεργος και πρέπει να προστρέχει- να δούμε πώς παντρεύεται η ζήτηση με την προσφορά, δηλαδή πώς παντρεύονται οι δεξιότητες με τις ανάγκες. Είναι ίσως το κομβικό σημείο πάνω στο οποίο πρέπει να στηρίξουμε αυτήν την πολιτική. 
Στο άρθρο 2 περιγράφεται σαφώς ο σκοπός του ΟΑΕΔ που δεν είναι άλλος απ' αυτόν που ισχύει και σήμερα, αλλά και η διεύρυνση, ο εκσυγχρονισμός του και κυρίως διευκρινίζεται τι είναι και πώς είναι. Είναι όργανο εφαρμογής της κυβερνητικής πολιτικής και πώς μπορεί να φέρει σε πέρας ένα πράγματι πολύ δύσκολο έργο στην παρέμβαση σαν εργαλείο, δηλαδή στο να μειώσουμε την ανεργία διευκολύνοντας τον άνεργο να αποκτήσει εκείνες τις δεξιότητες, ούτως ώστε να βρει δουλειά. 
Στο άρθρο 3 μιλάμε για τα όργανα της διοίκησης. ΄Οργανο της διοίκησης είναι το διοικητικό συμβούλιο. Το διοικητικό συμβούλιο είναι ένα δεκαεπταμελές συμμετοχικό όργανο, του οποίου τη συντριπτική πλειοψηφία έχουν οι κοινωνικοί εταίροι και οι εργαζόμενοι. ΄Εντεκα στα δεκαεπτά μέλη αποτελείται απ' αυτούς: Εννιά από τους κοινωνικούς εταίρους και δύο από τους εργαζόμενους στον ΟΑΕΔ. ΄Εξι διορίζει το Υπουργείο και μαζί μ' αυτούς και το διοικητή, τον οποίο βεβαίως περνάει από τη διαδικασία και τη βάσανο της Βουλής.
Το διοικητικό συμβούλιο έχει τετραετή θητεία και ο διοικητής, όπως είπα πριν, είναι πλήρους απασχόλησης, είναι υψηλών προσόντων και πρέπει να έχει τη σύμφωνη γνώμη της αρμόδιας επιτροπής της Βουλής.
Ποιες είναι οι αρμοδιότητες του διοικητικού συμβουλίου, του διοικητού και των αντιπροέδρων; Αυτά περιγράφονται στο άρθρο 4.
ΙΩΑΝΝΗΣ ΒΑΡΒΙΤΣΙΩΤΗΣ: Πόσοι είναι οι αντιπρόεδροι.
ΕΚΤΟΡΑΣ ΝΑΣΙΩΚΑΣ: Είναι δύο. Έτσι δεν λέει το νομοσχέδιο; Για δύο αντιπροέδρους. 
Το διοικητικό συμβούλιο έχει την καθοριστική ευθύνη χάραξης πολιτικής, προγραμματισμού, μελέτης όλων των προβλημάτων του ΟΑΕΔ. Πρέπει να κάνει και υποχρεούται τα επιχειρησιακά και τα στρατηγικά σχέδια του ΟΑΕΔ και ολόκληρη τη διοίκηση του ΟΑΕΔ. Και όπως θα πούμε σε λίγο έχει και τη βασική ευθύνη των εταιρειών που δημιουργούνται κάτω ή δίπλα στο μητρικό ΟΑΕΔ. Είναι, λοιπόν, όλα στο διοικητικό συμβούλιο.
Ο διοικητής είναι το εκτελεστικό όργανο. Έχει και όλες τις άλλες αρμοδιότητες ενός διοικητού και ενός προέδρου. Πέραν του ότι προεδρεύει στο διοικητικό συμβούλιο, πέρα του ότι εκπροσωπεί τον ΟΑΕΔ οπουδήποτε, είναι υποχρεωμένος να εφαρμόζει τις αποφάσεις του διοικητικού συμβουλίου και μόνο αυτές. Διότι ακούστηκε χθες εδώ σε αυτήν την Αίθουσα ότι είναι καθοριστικός ο διοικητής και ότι μόνος του μπορεί χωρίς απόφαση του διοικητικού συμβουλίου να κάνει ό,τι νομίζει. 
Αυτό δεν είναι αλήθεια. Η αλήθεια είναι ότι ο διοικητής εκτελεί απολύτως τις αποφάσεις του διοικητικού συμβουλίου και είναι υποχρεωμένος να το κάνει. Και βέβαια η απόφαση του διοικητού με σύμφωνη γνώμη και έγκριση του αρμόδιου Υπουργού, να τίθενται αρμοδιότητες στους αντιπροέδρους, υπάρχει μία σημαντική διατύπωση, σύμφωνα με την οποία αυτές οι αρμοδιότητες ασκούνται παράλληλα, δηλαδή πάντα ο διοικητής μπορεί μαζί και σε συνεργασία με τον αντιπρόεδρο να συζητά και να ασχολείται με τις συγκεκριμένες αρμοδιότητες που έχει παραχωρήσει. Δεν παραχωρεί δηλαδή και από εκεί και πέρα δεν έχει καμία σχέση ο διοικητής πάνω σε αυτό. 
Στο άρθρο 5 περιγράφονται οι υπηρεσίες και ο Οργανισμός του ΟΑΕΔ όπως είναι σήμερα, με την ίδια διάρθρωση και μέσα σε οκτώ μήνες -εγώ νομίζω ότι αυτό είναι και το καθοριστικό σημείο του άρθρου 5- με προεδρικό διάταγμα των συναρμοδίων Υπουργών γίνεται η διάρθρωση, η λειτουργία, οι αρμοδιότητες και η στελέχωση των υπηρεσιών του ΟΑΕΔ, του μητρικού ΟΑΕΔ με προσωπικό -πολλά χρόνια έχουν να γίνουν προσλήψεις προσωπικού στον ΟΑΕΔ- και πιθανόν και με κάποιο προσωπικό που θα φύγει, όπως θα δούμε σε λίγο, πιθανόν προς τις εταιρείες, πιθανόν και να αποδυναμωθεί περισσότερο. Αυτό βεβαίως δεν είναι εύκολο να γίνει, γιατί πρέπει το διοικητικό συμβούλιο του ΟΑΕΔ να εγκρίνει τη μετακίνηση προσωπικού σε εταιρείες ή να προσλάβει άλλο εκεί. Αλλά εάν κάποιος είναι απολύτως απαραίτητος, πιθανόν και να τον μετακινήσουν.
Πρέπει, λοιπόν, να γίνει η στελέχωση και η στήριξη του μητρικού ΟΑΕΔ, γιατί κάτω από αυτόν το μητρικό ΟΑΕΔ θα κινείται το όλο σύστημα και των εταιρειών. 
Με το άρθρο 6 έχουμε την υποχρέωση και τη δυνατότητα του διοικητικού συμβουλίου του ΟΑΕΔ να κάνει και να εκτελεί και το στρατηγικό και το επιχειρησιακό σχέδιο του ΟΑΕΔ, αλλά και των εταιρειών των άρθρων 8, 9 και 10 που θα μπούμε σε λίγο.
Υπάρχει μία παράγραφος η οποία συζητήθηκε πολύ και γράφτηκαν πάρα πολλά πράγματα στον Τύπο. Πρόκειται για την παράγραφο 7 του άρθρου 6, όπου ο Υπουργός μετά από απόφαση του διοικητικού συμβουλίου του ΟΑΕΔ, πόρους υπερκλάδων του ΟΑΕΔ δύναται να διατίθενται για επίτευξη στόχων, εγκεκριμένων, όμως, από το στρατηγικό και από το επιχειρηματικό σχέδιο του ΟΑΕΔ.
Όσον αφορά το ΛΑΕΚ πρέπει να υπάρχει και η απόφαση του διοικητικού συμβουλίου της επιτροπής του ΛΑΕΚ για να δοθεί αυτή η δυνατότητα. 
Το άρθρο 7 είναι κατά την άποψή μου από τα σημαντικότερα άρθρα, γιατί έχει να κάνει με τον εσωτερικό έλεγχο. Και εδώ εκκρεμεί υπουργική απόφαση, η οποία εντός ενός χρόνου πρέπει να βγει και με την οποία θα γίνεται πλήρης έλεγχος του ΟΑΕΔ.
Κυρίες και κύριοι συνάδελφοι, ο έλεγχος των δημοσίων ή άλλων υπηρεσιών των οργάνων και των επιχειρήσεων είναι καθοριστικό κομμάτι της εύρυθμης λειτουργίας. Τίποτα δεν γίνεται χωρίς αξιολόγηση και ανεξέλεγκτα. Και βεβαίως υπάρχει δυνατότητα και υποχρέωση, θα έλεγα εγώ, για να διατάζει κάθε φορά ο Υπουργός και ο διοικητής έκτακτους διαχειριστικούς ελέγχους, κυρίως για τα οικονομικά και τη λειτουργία όλου του ΟΑΕΔ. 
Και έρχομαι στα τρία άρθρα, στα άρθρα 8, 9 και 10. Αυτά τα άρθρα περιγράφουν ένα προς ένα τις τρεις νέες ανώνυμες εταιρείες νομικά πρόσωπα ιδιωτικού δικαίου. 
Με το άρθρο 8 δημιουργείται η εταιρεία "Υπηρεσίες Υποστήριξης Ανθρώπινου Δυναμικού Α.Ε.", είναι δηλαδή τα ΚΠΑ, τα Κέντρα Προώθησης Απασχόλησης. Τα κέντρα αυτά, είναι ο πυρήνας πάνω στον οποίο θα σμίγουν ο άνεργος ή ο εργαζόμενος που ψάχνει για καλύτερη δουλειά, με την επιχείρηση δηλαδή με την αγορά εργασίας και με τη ζήτηση. Εκεί θα γίνεται η συζήτηση με έναν προς έναν εργαζόμενο. Αυτό θα πει ενεργητική πολιτική. Διαφορετικά δεν υπάρχει δυνατότητα να παρέμβουμε ουσιαστικά με μια μαζική καταγραφή των πάντων, μια καταγραφή την οποία ούτε χρήση μπορούμε να κάνουμε, όπως είναι τα πράγματα σήμερα.
Με το άρθρο 9 δημιουργείται η εταιρεία "Επαγγελματική Κατάρτιση Α.Ε.". Εδώ αναφέρεται η ευθύνη γενικώς της κατάρτισης, η ευθύνη της σύστασης και της λειτουργίας και των Ινστιτούτων Επαγγελματικής Κατάρτισης του ΟΑΕΔ και των Κέντρων Επαγγελματικής Κατάρτισης του ΟΑΕΔ και των Κέντρων Καταπολέμησης Κοινωνικού Αποκλεισμού και οι Σχολές Επαγγελματικής Κατάρτισης Ατόμων με Ειδικές Ανάγκες. Βεβαίως έχει την υποχρέωση και την ευθύνη, ελπίζουμε και τη δυνατότητα, να συνδέσει την επαγγελματική κατάρτιση με την απασχόληση. Αυτά σε συνδυασμό με τα ΚΠΑ θα μας βοηθήσουν να δούμε τις αδυναμίες αλλά και την αγορά για να κάνουμε εκείνη την εκπαίδευση, εκείνη την κατάρτιση και εκείνη την εξειδίκευση που είναι αναγκαίες στις σημερινές συνθήκες αγοράς. 
Με το άρθρο 10, δημιουργείται η εταιρεία "Παρατηρητήριο Απασχόλησης Ερευνητική-Πληροφορική Α.Ε.". Αυτό είναι το επιστημονικό κομμάτι. Είναι το μελετητικό έργο του ΟΑΕΔ. Είναι το εργαλείο που θα φέρει και την πληροφορική και την τεχνική υποστήριξη στον ΟΑΕΔ, κυρίως όμως, θα ελέγξει, θα ψάξει, θα βρει και θα καταγράψει και τους κανόνες και τις ανάγκες της αγοράς και τη στάση μας πάνω στην αγορά. Με τις πληροφορίες των ΚΠΑ και με την κατάρτιση και την εξειδίκευση, θα υπάρχει συνολικό αποτέλεσμα στην παρέμβαση του ανέργου στην κατάρτισή του, στην αλλαγή της ειδικότητάς του, ώστε να προχωρήσει. 
Με το άρθρο 11, μπαίνουν τα χαρακτηριστικά των τριών αυτών εταιρειών. Όπως είπαμε και χθες, είναι μονομετοχικές -υπάρχει μόνο η μετοχή του ΟΑΕΔ- είναι μη μεταβιβάσιμες. Οι εταιρείες αυτές είναι νομικά πρόσωπα ιδιωτικού δικαίου και τα μετοχικά τους κεφάλαια και τα στρατηγικά και επιχειρηματικά σχέδιά τους εγκρίνονται από το Δ.Σ. του ΟΑΕΔ από το οποίο ελέγχονται και στο οποίο απολογούνται. Το Δ.Σ. είναι εννεαμελές, είναι τετραετούς θητείας, ο πρόεδρος και ο διευθύνων σύμβουλος είναι άτομα αυξημένων προσόντων. Με υπουργική απόφαση καθορίζονται τα προσόντα τους. Θα υπάρξει προκήρυξη και όσοι έχουν αυτά τα προσόντα θα βάλουν υποψηφιότητα και θα κριθούν από την επιτροπή που θα προβλέψει η υπουργική απόφαση. ΄Εχουν τεράστιες αρμοδιότητες να φέρουν σε πέρας. 
Τέλος, τα άρθρα 12 έως και 19 αναφέρονται σε επί μέρους θέματα, σημαντικότερο των οποίων είναι ο τρόπος που θα στελεχωθούν οι ανώνυμες εταιρείες και η κατοχύρωση του προσωπικού που υπάρχει τώρα στον ΟΑΕΔ με τη σχέση που έχει τώρα την μόνιμη. Μιλάω για τους μονίμους υπαλλήλους.
Όσοι εξ αυτών θέλουν να πάνε στον ΟΑΕΔ, μπορούν να αποσπαστούν μέχρι δύο χρόνια, όταν τους ζητήσουν με αίτησή τους μπορούν να πάνε εκεί και μπορούν μέσα σε ένα λογικό διάστημα πέντε έως δέκα χρόνια και να επιστρέψουν πίσω αν οι ίδιοι θέλουν να επιστρέψουν ή αν οι εταιρείες δεν προχωρήσουν για οποιονδήποτε λόγο, έχουν τη δυνατότητα και θα επιστρέψουν με την ίδια εργασιακή σχέση, την ίδια ασφάλεια πάλι στο μητρικό ΟΑΕΔ. Βεβαίως οι προσλήψεις, οι σημαντικές προσλήψεις που πρέπει να γίνουν για να λειτουργήσει σωστά και με επιστημονικό και διοικητικό προσωπικό η κάθε εταιρεία, θα γίνουν μετά από έγκριση του ΑΣΕΠ με προκήρυξη διαγωνισμού και έγκριση της προκήρυξης και έγκριση και της απόφασης πρόσληψης από το ΑΣΕΠ. Και γι' αυτούς τους εργαζόμενους που χρειάζεται κοινή υπουργική απόφαση και σε αυτούς που δεν χρειάζεται. 
Έτσι, λοιπόν, να μην υπάρχει καμία αμφιβολία ότι σχεδιάζουμε κάτι πολύ σημαντικό και έχουμε ευθύνη μέσα σε σύντομο χρονικό διάστημα, αυτό το σημαντικό, κύριε Υπουργέ, να το κάνουμε πράξη για το καλό του ελληνικού λαού και για να παρέμβουμε ουσιαστικά στην καταπολέμηση της ανεργίας και στην αύξηση της απασχόλησης.
Ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο εισηγητής της Νέας Δημοκρατίας κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, κυρίες και κύριοι συνάδελφοι, η πρώτη ενότητα είναι η ενότητα εκείνη η οποία δίνει τους στόχους και τους σκοπούς του ΟΑΕΔ, είναι εκείνη ουσιαστικά που αφορά μόνο τον ΟΑΕΔ και τις τρεις θυγατρικές εταιρείες. Έχουμε επισημάνει ότι πράγματι εδώ υπάρχουν πάρα πολλές υπουργικές αποφάσεις που χρειάζονται. Υπάρχει τέτοια διαδικασία που από μόνη της ακυρώνει τη λειτουργία και τον εκσυγχρονισμό του ίδιου του ΟΑΕΔ. 
Το άρθρο 2, παράγραφος 4, λέει ότι οι σκοποί του ΟΑΕΔ για την παροχή υπηρεσιών υποστήριξης του ανθρώπινου δυναμικού και όλα τα συνεπακόλουθα, επαγγελματική κατάρτιση, ένταξη, προσόντα δεξιότητας, παραχωρούνται στις τρεις ανώνυμες εταιρείες. 
Και θέλω, κύριε Υπουργέ, πράγματι μετά να μας ξεκαθαρίσετε, δηλαδή τι θα κάνει ο ΟΑΕΔ. Ποιες είναι οι αρμοδιότητες του μητρικού ΟΑΕΔ, αφού εκχωρούνται όλες στις τρεις ανώνυμες εταιρείες. Άρα, το άρθρο 2 παράγραφος 4, χρειάζεται μία διευκρίνιση. 
Στο άρθρο 3, σας είπα και στην εισήγησή μου ότι χρησιμοποιείτε τον κοινωνικό διάλογο όποτε και όταν σας συμφέρει. 
Έφερα παράδειγμα προς αποφυγή το νομοσχέδιο για τις εργασιακές σχέσεις, όπου κάνατε ένα κοινωνικό διάλογο που με τη διπλή ψήφο του προέδρου της ΓΣΕΕ, δεκάτου τετάρτου μέλους της Κεντρικής Επιτροπής του ΠΑΣΟΚ κ. Πολυζωγόπουλου -έτσι πήρατε την πλειοψηφία, έτσι εννοείτε το διάλογο- και ήρθε και το ασφαλιστικό μετά. όπου πράγματι νύχτα υποχωρήσατε ατάκτως και τώρα ζητάτε επιμόνως κοινωνικό διάλογο.
Τρίτο ολίσθημα είναι αυτό το νομοσχέδιο του ΟΑΕΔ. Σας είπα από την αρχή, δεν συμφωνούν οι φορείς, δηλαδή η ΓΣΕΕ, η ΓΣΕΒΕΕ, ΣΕΒ και ΕΣΕΕ. Όλοι οι φορείς είναι αντίθετοι. Μόνο εσείς ξέρετε να κάνετε με αυτόν τον τρόπο κοινωνικό διάλογο. Και το λέω αυτό, γιατί στο άρθρο 3 είπα να γίνει μείωση από το δεκαεπταμελές Δ.Σ. του ΟΑΕΔ, όπου είναι ένα πάρα πολύ μεγάλο, δυσκίνητο όργανο, να γίνει πράγματι με δεκατρία μέλη, αναλογικά μειούμενα από τον κάθε φορέα για να μπορέσει να λειτουργήσει καλύτερα. Μάλιστα έχουμε πει να είναι το κράτος, τέσσερις εργοδότες, ΓΣΕΕ και δύο αιρετοί υπάλληλοι. Διότι τώρα οι αιρετοί υπάλληλοι δεν εκπροσωπούνται στις Α.Ε., που είναι ουσία του ΟΑΕΔ. Και ο Υπουργός είπε ότι το αποδέχεται αρκεί να το αποδεχτούν και οι φορείς. Τότε γιατί κάνατε διάλογο; Και γιατί αυτή η βιασύνη; Τι ενδιαφέρει την ελληνική κοινωνία, τι ενδιαφέρει τον Έλληνα πολίτη εάν εσείς έχετε ανασχηματισμό και αν ο Υπουργός πρέπει άρον-άρον να περάσει το νομοσχέδιο; 
Να, λοιπόν, μία καλή πρόκληση και πρόσκληση προς τους κοινοτικούς εταίρους, να συζητήσουμε, να δούμε αυτό το δεκατριαμελές Δ.Σ., να κάνουμε όλοι υποχωρήσεις και να προχωρήσει, να γίνει με τη σύνθεση που εμείς ή εσείς επιλέγετε.
Άρα, λοιπόν, το άρθρο 3 αποδεικνύει ότι πράγματι δεν υπάρχει κοινωνικός διάλογος.
Στο ίδιο άρθρο, παράγραφος 7, σας είπαμε ότι η θητεία του προέδρου είναι τριετής και είπε ο Υπουργός ως επιχείρημα ότι ώσπου να μπει ένα με ενάμιση χρόνο να ενημερωθεί, το χάσαμε το τρένο. Τι θα πάρουμε; Από τη Ναμίμπια να βάλουμε κάποιον πρόεδρο στον ΟΑΕΔ, να τον εκπαιδεύσουμε στη γλώσσα και στις πρακτικές του ΟΑΕΔ; Όχι. Εδώ μιλάμε ξεκάθαρα για τεχνοκράτη, για άνθρωπο που ξέρει το αντικείμενο. Γιατί λοιπόν η επιμονή στα τέσσερα χρόνια; Γιατί εγώ να μην είμαι υποψιασμένος ότι θέλετε μία πλήρη κυβερνητική θητεία, όταν η τετραετία συνήθως δεν εξαντλείται από τα κόμματα και να υποθηκεύσετε στην άλλη κυβέρνηση το δικό σας επιλεγμένο και μάλιστα από τον αφέντη, από το διοικητή του ΟΑΕΔ, ο οποίος στην ουσία είναι ο εκάστοτε Υπουργός Εργασίας; Αυτά είναι πράγματα που μπορούν να συζητηθούν.
Όσον αφορά το άρθρο 4, σας είπα ότι και εδώ υπάρχει πρόβλημα, διότι υπάρχει περιοριστική δυνατότητα στο Δ.Σ. Όλο παγίδες είναι αυτό το νομοσχέδιο και θα έπρεπε το ΠΑΣΟΚ να διεκδικήσει την πρωτοτυπία στις έντεχνες νομοθετήσεις που αφήνει όχι παράθυρα, αλλά μπαλκονόπορτες. Όπως βλέπετε γι' αυτό κανένας νόμος στην Ελλάδα δεν τηρείται δυστυχώς. Ο νομικός ιστός της χώρας, εάν είναι κανένα μικρό έντομο, τον συλλαμβάνει. Εάν είναι κανένα μεγάλο τρωκτικό, ξεσκίζει και τον ιστό, διαρρηγνύει τα πάντα και προχωράει ακάθεκτα στη διαφθορά και το ξεπούλημα της περιουσίας του φορολογούμενου πολίτη.
Στο άρθρο 4, παράγραφος 1, είναι περιοριστική η απαρίθμηση αρμοδιοτήτων του διοικητικού συμβουλίου, εν αντιθέσει με αυτές του διοικητού. Και φθάνετε στην παράγραφο 2 του άρθρου 4 όπου λέτε ότι ο διοικητής είναι το ανώτατο διοικητικό όργανο του ΟΑΕΔ και το εκτελεστικό όργανο των νόμων, των κανονισμών και των αποφάσεων του συμβουλίου. Και έχει το παράθυρο: Έχει δικαίωμα να αποφασίζει για κάθε ζήτημα το οποίο κατά τον παρόντα νόμο ή σύμφωνα με άλλες διατάξεις της κείμενης νομοθεσίας δεν έχει υπαχθεί στην αρμοδιότητα του Δ.Σ. Δηλαδή αυτός εν λευκώ αποφασίζει και κάνει ό,τι θέλει. Θα πρέπει να μπει και σε αυτό να υπάρχει απόφαση του Δ.Σ. Δεν θα έλεγα με μία αυξημένη πλειοψηφία, αλλά εδώ δεν υπάρχει καν απόφαση του Δ.Σ. 
Στο άρθρο 4 παράγραφος 4, η παράλληλη ανάθεση καθηκόντων δεν έχει νόημα, δηλαδή για τους αντιπροέδρους πάλι δεν μας ξεκαθαρίσατε αν εκχωρούνται αρμοδιότητες. Ο διοικητής θα αναθέσει κατά το δοκούν. Δεν εκχωρούνται με ΦΕΚ αρμοδιότητες στους αντιπροέδρους. Δηλαδή αυτοί είναι διακοσμητικοί και χάνουμε την δυνατότητα που είχαμε σε ένα πολυδαίδαλο, δύσκολο σε μία στρατηγική ανάπτυξη για την απασχόληση να έχουμε και τη βοήθεια των αντιπροέδρων. Ο αντιπρόεδρος τι κάνει; Του λέει ο διοικητής "κάνε αυτό το καθήκον". Ποια είναι η διαφορά του γενικού διευθυντού από τον αντιπρόεδρο; 
Χρειάζεται σ' αυτό το άρθρο στην παράγραφο 4 να εκχωρούνται οι αρμοδιότητες στους υποδιοικητές και στους αντιπροέδρους. Αυτό όμως δείχνει και κάτι άλλο με αυτήν την παράγραφο. Δείχνει τον ετσιθελισμό, την κρατική παρέμβαση, τη σκλήρυνση που έχουν μερικοί, ούτως ώστε αυτό που είπα στην αρχή ότι ο μητρικός και θυγατρικός ΟΑΕΔ να έχει ένα και μόνο μέτοχο, κουμανταδόρο, έναν μόνο διοικητή και αυτός είναι ο εκάστοτε Υπουργός Εργασίας. Αυτό το αποδεικνύετε σε κάθε άρθρο και το τονίζετε και θα έλεγα μάλιστα ότι είναι εκ του περισσού.
Στο άρθρο 5, κύριε Υπουργέ, λέτε τι ισχύει για την τεχνική και επαγγελματική εκπαίδευση και κατάρτιση. Εγώ θα έλεγα να δούμε στο άρθρο αυτό τα ΙΕΚ πού θα πάνε. 
Τα ΙΕΚ είναι εκείνα που δίνουν τίτλους σπουδών, ανήκουν στο σύστημα εκπαίδευσης και αφαιρείτε από τον ΟΑΕΔ τα ΙΕΚ. Καλό είναι να ξεκαθαρίσετε στο άρθρο 5 ότι τα ΙΕΚ θα μείνουν στο μητρικό ΟΑΕΔ. Και αυτό είναι κάτι πολύ λογικό. 
Επίσης στο άρθρο 5 θα πρέπει, κύριε Υπουργέ, να ξεκαθαρίσετε ότι το προεδρικό διάταγμα από τη σωρεία τέτοιων που υπάρχουν θα προβλέπει ως ελάχιστο όριο σε οργανικές θέσεις τις κατηγορίες και κλάδους και βαθμούς των υπηρετούντων υπαλλήλων, εκπαιδευτικών, διοικητικών και λοιπών. Ούτε οργανικές θέσεις υπάρχουν εδώ. Και σε αυτό το θέμα ετσιθελισμός και αυθαιρεσία. Τουλάχιστον να προσθέσετε αυτήν τη διάταξη. 
Πάμε τώρα στο άρθρο 6, παράγραφος 6. Μιλάτε για τους ελεγκτές. Δεν είναι ευκαιρία εδώ να καθιερώσουμε τους εξωτερικούς ελεγκτές; Ο ελεγχόμενος είναι και ελέγχων; Νομίζω πως εδώ χρειάζεται μία προσθήκη. Βέβαια η ουσία του άρθρου δεν είναι αυτό, είναι η παράγραφος 7. Σας κατήγγειλα χθες στην επί της αρχής συζήτησής μας και δεν κατάλαβε ούτε ο εισηγητής ούτε κανένας από το ΠΑΣΟΚ ότι εδώ έχετε ένα στόχο, να πάρετε τα χρήματα από τον ΟΑΕΔ, που είναι χρήματα εργαζομένων και εργαδοτών και είναι πρωτοτυπία αυτό κατά "Γιαννίτσιο θεωρία" ότι τα χρήματα των κοινωνικών εταίρων ή των φορέων των εργαζομένων είναι χρήματα του κράτους. Άρα οι κοινωνικοί πόροι είναι χρήματα του φορολογούμενου πολίτη. Ρωτάω λοιπόν: είναι κοινωνικά δίκαιο να πληρώνουν εισφορές για οικογενειακό επίδομα ή για ανεργία και στράτευση μία μερίδα του ελληνικού λαού, είναι το ίδιο με τα χρήματα από τον κρατικό προϋπολογισμό που πληρώνουν όλοι οι Έλληνες πολίτες; Είναι κοινωνικά άδικο και δεν στέκει να λέτε ότι αυτά τα χρήματα είναι του δημοσίου. Ο κρατικός προϋπολογισμός έχει μια διαφορά από τις εισφορές των εργαζομένων για την ασφάλιση και είναι μία συγκεκριμένη μερίδα, ενώ εκεί είναι όλος ο ελληνικός λαός. Άρα είναι πιο δίκαιο να επωμισθούμε τα λάθη μιας κοινωνικής πολιτικής ή τις επιβαρύνσεις αυτής μέσα από τον κρατικό προϋπολογισμό όλοι οι Έλληνες παρά μια μερίδα, είτε αυτές είναι οι εισφορές του εργαζόμενου, που πληρώνει για να έχει το ΙΚΑ του ή αυτές είναι του ΟΑΕΔ για τα επιδόματα. Άρα αυτή η θεωρία νομίζω ότι είναι πολύ άδικη και τουλάχιστον ένα καθηγητή τον βλάπτει να λέει τέτοια πράγματα. 
Εδώ επί λέξει λέει, κύριε εισηγητά του ΠΑΣΟΚ, ότι πόροι υπέρ κλάδων και του Λ.Α.Ε.Κ. πρέπει να έχουν απόφαση του Υπουργού Εργασίας και Κοινωνικών Ασφαλίσεων ύστερα από πρόταση του διοικητικού συμβουλίου. Δύνανται, λέτε, να διατίθενται γενικώς για την επίτευξη στόχων. Τι στόχων; Αφγανιστάν, να περιλαμβάνονται στα εγκεκριμένα στρατηγικά και επιχειρησιακά σχέδια του ΟΑΕΔ. Και εγώ σας λέω ότι το επιχειρησιακό σχέδιο του ΟΑΕΔ αναφέρει ότι έκανε πέρυσι και πρόπερσι, δηλαδή τα χρήματα που εισέπραξαν, εκατόν δεκαέξι δισεκατομμύρια πήρε πέρυσι ο ΟΑΕΔ για να δώσει οικογενειακά επιδόματα και να κάνει μία δημογραφική πολιτική. Εσείς πέρυσι δώσατε μόνο είκοσι τρία και φέτος εικοσιένα δισεκατομμύρια και με τη διάταξη του άρθρου 27 δεν θα δώσετε δεκάρα, θα τα πάτε όπου θέλετε. Γιατί το εθνικό σχέδιο δράσης αυτός που θα το παρουσιάσει θα μπορεί να πει ότι αυτά τα χρήματα θα πάνε για την ασφάλιση της "Πειραϊκής Πατραϊκής". Θα το δούμε και παρακάτω αυτό. Αυτά δεν είναι σωστά. Θα πρέπει τουλάχιστον στους λογαριασμούς του Λ.Α.Ε.Κ. και στους λογαριασμούς των οικογενειακών επιδομάτων και ανεργίας που και από εδώ ροκανίζεται, αφού παίρνουν τριάντα πέντε χιλιάδες από αυτά που εισπράττετε στον ΟΑΕΔ. 
Το άρθρο 7 είναι για μας πολύ βασικό όσον αφορά την ανεξαρτητοποίηση τουλάχιστον των λογαριασμών αυτών. Βάλτε μια ασφαλιστική δικλείδα, κύριε Υπουργέ, κάτω τα χέρια από τους τρεις αυτούς λογαριασμούς. 
Πάμε στο άρθρο 8. Στην παράγραφο 4 θέλω μια διευκρίνιση, κύριε Υπουργέ.
ΠΡΟΕΔΡΕΥΩΝ (Κωνσταντίνος Γείτονας): Κύριε Γιακουμάτο, σας θυμίζω για την οικονομία του λόγου σας ότι είναι δεκαεννιά τα άρθρα, και είστε στο 8...
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, θα επιλέξω και θα αποφασίσω πόσο χρόνο θα μιλήσω για το κάθε άρθρο.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω παραπάνω χρόνο. Σας το λέω απλώς για να διαχειριστείτε καλά το χρόνο!
ΓΕΡΑΣΙΜΟΣ ΓΙΑΚΟΥΜΑΤΟΣ: Επειδή είμαστε από την ίδια εκλογική περιφέρεια, κύριε Πρόεδρε, να μη φανεί ότι είστε αντίπαλός μου, θα είστε πιο επιεικής από τον εισηγητή της Πλειοψηφίας, όπου μίλησε δεκαοκτώ λεπτά και είναι εκ Λαρίσης, ενώ εσείς είστε στη Β' Αθηνών. Άρα έχω ακόμα τουλάχιστον επτά με οκτώ λεπτά! 
ΠΡΟΕΔΡΕΥΩΝ (Κωνσταντίνος Γείτονας): Υπάρχει ισονομία!
ΓΕΡΑΣΙΜΟΣ ΓΙΑΚΟΥΜΑΤΟΣ: Την πασοκική ισονομία δεν την έχω καταλάβει! Ο ελληνικός λαός δεν την καταλαβαίνει! Οι "ημέτεροι" περνούν καλά και πας μη καθ' ημών εναντίον ημών!
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ συνεχίστε, κύριε Γιακουμάτε!
ΓΕΡΑΣΙΜΟΣ ΓΙΑΚΟΥΜΑΤΟΣ: Το άρθρο 8, στην παράγραφο 4, θέλω να το καταλάβω, κύριε Υπουργέ.
Υπάρχουν στον ΟΑΕΔ σήμερα σχολές, υπάρχουν διευθύνσεις, θυγατρικές του και αυτές λειτουργούν. Με την παράγραφο 4 οι νέες ανώνυμες εταιρείες θα δημιουργήσουν διευθύνσεις περιφερειακές. Δηλαδή, εκείνες του ΟΑΕΔ που υπάρχουν ήδη, καταργούνται ή έρχονται σε άλλες εταιρείες; Αυτό χρειάζεται μια διευκρίνιση. Διότι πραγματικά εγώ εδώ δεν μπορώ να καταλάβω τι γίνεται. Η υπάρχουσα υποδομή παραχωρείται στις ανώνυμες εταιρείες ή ξανακάνουμε καινούρια υποδομή, "ράβε-ξήλωνε, δουλειά να μη σου λείπει";
Στο άρθρο 9 θέλω να εξαιρεθούν από τις ανώνυμες εταιρείες τα ΙΕΚ.
Στο άρθρο 10 τι να πω; Δεν θα μπορούσα να έχω μεγάλη αντίρρηση, αλλά, κύριε Υπουργέ, υποψιάζομαι ότι ο ν. 2874/2000 προέβλεψε τη συγχώνευση των ΕΙΕ με το ΕΠΑ εντός έξι μηνών. Έτσι έλεγε ο νόμος ο δικός σας. Τον υποστηρίζατε με μεγάλο πάθος εδώ μέσα. Έχουν περάσει τώρα δέκα μήνες και περισσότερο, η συγχώνευση δεν έχει γίνει και από αυτό που συμπεραίνουμε τα χρονοδιαγράμματα που θέτετε είναι απλώς για να γεμίσετε τις σελίδες και να απασχολείτε τη Βουλή. Ο νόμος αυτός δεν εφαρμόστηκε. Και έρχεστε τώρα να κάνετε την τρίτη ανώνυμη εταιρεία. Εύχομαι και αυτή να μην παραμείνει στα χαρτιά όπως και ο ν. 2874!
Στην παράγραφο 2 λέτε ότι ο σκοπός μιας εταιρείας είναι η ανάπτυξη ενός εθνικού πληροφοριακού συστήματος για την απασχόληση. Αντ' αυτού όμως έχετε άλλο περιφερειακό σύστημα για τον ΟΑΕΔ και άλλο για τα ιδιωτικά ΚΕΚ. Κι εδώ υπάρχει ένα κομφούζιο. Η εταιρεία αυτή που θα αναλάβει το πληροφοριακό, τι θα κάνει; Υπάρχει σήμερα πληροφοριακή στον ΟΑΕΔ on line για να ξέρουμε την ανεργία; Το είπα και χθες, πρόσφατη έρευνα της ΓΕΣΕΕ έδειξε ότι μόνο 1,5% πολιτών βρήκαν δουλειά μέσω του ΟΑΕΔ, που έχει δισεκατομμύρια τζίρο. Υπάρχει πληροφορική;
Τι θα γίνει, λοιπόν, τώρα; Θα πάρουμε το σύστημα που υπάρχει να το δώσουμε στην ανώνυμη εταιρεία για να το συνεχίσει ή από την αρχή πάλι "ράβε, ξήλωνε"; Έχει σημασία να μας το διευκρινίσετε.
Βέβαια όσον αφορά τώρα στην παράγραφο 2 του άρθρου 10, δεν πρέπει όλα αυτά να γίνονται από τον Υπουργό. Σας το είπα από την αρχή. Πρέπει απλώς να έχουμε αυξημένη πλειοψηφία του ΟΑΕΔ.
Κύριε Υπουργέ, στο άρθρο 11, η παράγραφος 2 είναι όλη η φιλοσοφία του νομοσχεδίου. Άκουσα τον κ. Σπυριούνη χθες που είπε, γιατί δεν συγκρίνουμε, γιατί δεν συνομολογούμε, γιατί δεν έχουμε συναντίληψη. Να έχουμε, κύριε Σπυριούνη, όταν πρόκειται για κοινωνικό στόχο, για κοινωνικό σκοπό. Τον κοινωνικό λαϊκισμό τον αφήνω στον κ. Σπυρόπουλο. Τότε να μιλήσουμε!
Να πούμε όμως τι, όταν σε οκτώ μήνες οι προσωρινοί πρόεδροι και οι διευθυντές σύμβουλοι θα έχουν δρομολογήσει τις δράσεις μιας τετραετίας, αυτοί διορίζονται απ' ευθείας τώρα από τον Υπουργό, ώσπου να λειτουργήσουν αυτά τα προεδρικά διατάγματα. Δηλαδή θα έχουμε μια δέσμευση τουλάχιστον αυτών για μια τετραετία, οι οποίοι θα είναι προσωρινά συμβούλια εντός οκτώ μηνών. Νομίζω ότι θα έχει την τύχη του προηγούμενου νόμου. 
Δεν είμαι και οικονομολόγος, αλλά δεν καταλαβαίνω αυτό το μονομετοχικός, μια μετοχή τι γενική συνέλευση θα κάνει. Δηλαδή εγώ είμαι μονομέτοχος, θα παρουσιαστώ μόνος μου, θα αποφασίσω μόνος μου. Αυτή είναι η ιδιότυπη ιδιωτικοποίηση για την οποία μιλάμε διότι πράγματι θα μπορούσε κανείς να μιλήσει για ιδιωτικοποίηση όταν υπήρχε πλειοψηφία από κάποια συνέλευση με τρεις-πέντε μετοχές.
Βέβαια στην παράγραφο 8 του άρθρου 11, κύριε Υπουργέ, θα δεχθώ ότι μετά από πίεση της ΓΣΕΕ, εγώ το ήξερα από τη συγκέντρωση που έκανε, για τη βιωσιμότητα του ασφαλιστικού η ΓΣΕΕ στο Ζάππειο ότι ενδώσατε στα εννεαμελή που ζήταγε ο κ. Πολυζωγόπουλος και είναι ένα θετικό βήμα, αλλά δεν είναι το άλμα και ποιοτικό και ποσοτικό που ζητάει η Νέα Δημοκρατία. Η Νέα Δημοκρατία τι λέει εδώ ξεκάθαρα; Ας έχουν την ευθύνη τουλάχιστον ισομερώς οι φορείς. Δεν είναι κακό, δεν είναι παράλογο. Λέμε ισομερώς τουλάχιστον να μετέχουν και οι φορείς. Εδώ πάλι είναι πέντε του Υπουργού διορισμένοι και τέσσερις των φορέων. Λέμε για την παράγραφο 11 την τριετή θητεία και όλα αυτά.
Στην παράγραφο 19, κύριε Υπουργέ, να ρυθμιστεί το θέμα των ωρομισθίων για το δεκαεξάμηνο. Στο άρθρο 8 παράγραφος 19 τι θα γίνει με αυτούς που έχουν δεκαέξι μήνες; Έχουμε και άλλες εκκρεμότητες με τους εργασιακούς συμβούλους και για όλα αυτά το νομοσχέδιο δεν αναφέρει τίποτα. Δεν μιλάμε, κύριε Υπουργέ, για αριθμούς, μιλάμε για οικογενειάρχες, μιλάμε για ανθρώπους, οι οποίοι έχουν μεγάλα προβλήματα. Μιλάμε για ανθρώπους που έχουν ένα αβέβαιο μέλλον. Μιλάμε για ανθρώπους που εμείς οι πολιτικοί τους κάνουμε πολιτικούς ομήρους όταν μέσα από την κομματική προεκλογική προπαγάνδα διορίζουμε αβέρτα όπως είπα στην Εύβοια και αλλού και ερχόμαστε μετά να τους έχουμε ομήρους σε εκκρεμότητα. Είναι μια παλιά ιστορία, είναι κάτι με το οποίο ένα σύγχρονο κράτος ευρωπαϊκό δεν μπορεί να παίζει με πολιτική ομηρία των εργαζομένων ή των συνταξιούχων ή οποιασδήποτε κοινωνικής ομάδος. Εδώ αυτό κάνετε. 
Τελειώνοντας, κύριε Πρόεδρε, θα ήθελα να σας ευχαριστήσω για την ανοχή που δείξατε. Αυτό σας τιμά ιδιαίτερα ως συναγωνιστή στη Β' Αθηνών.
Γι' αυτούς τους λόγους που ανέλυσα, κυρίες και κύριοι συνάδελφοι, αφήστε τα ψευτοεπιχειρήματα του Υπουργού για αμηχανία της Νέας Δημοκρατίας. Παραμερίζω, αν θέλετε, το ολίσθημα του εκπροσώπου του ΠΑΣΟΚ για λαϊκισμό της Δεξιάς και όλα αυτά χάρισμά σας. Αυτό όμως που ζητάω να χαρίσετε και πρέπει να χαρίσετε, είναι τουλάχιστον στον ελληνικό λαό μια σιγουριά να μπορεί να βρει ο άνεργος, που δεν έχει πού την κεφαλή κλίναι, μια δουλειά. Αυτό δεν είναι ούτε δεξιό ούτε αριστερό, είναι καθήκον, είναι επιβεβλημένη υποχρέωση όλων των πολιτικών, που ήρθαμε στη Βουλή να υπηρετήσουμε το λαό και όχι να υπηρετήσουμε τις δικές μας αν θέλετε ψυχώσεις αγκυλώσεις ή συγκεκριμένα συμφέροντα. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο ειδικός αγορητής του Κομμουνιστικού Κόμματος Ελλάδος κ. Τσιόγκας έχει το λόγο.
ΔΗΜΗΤΡΙΟΣ ΤΣΙΟΓΚΑΣ: Κύριε Πρόεδρε, κυρίες και κύριοι συνάδελφοι, θέλω να κάνω μια διόρθωση που έχει σχέση με τη χθεσινή μου ομιλία όπου στην εισήγησή μου είπα ότι από το συνολικό προϋπολογισμό του ΟΑΕΔ που είναι τα πεντακόσια είκοσι δισεκατομμύρια (520.000.000.000) το κράτος βάζει τα είκοσι δισεκατομμύρια (20.000.000.000). Θέλω να το διορθώσω με βάση τα στοιχεία που έχω από το Υπουργείο Οικονομικών για τον κρατικό προϋπολογισμό του 2001 όπου αναφέρεται ότι η συμμετοχή του κράτους στον προϋπολογισμό του ΟΑΕΔ που είναι πεντακόσια είκοσι δισεκατομμύρια (520.000.000.000) είναι οκτώ δισεκατομμύρια πεντακόσια δεκαπέντε εκατομμύρια (8.515.000.000). Είναι δηλαδή πολύ λιγότερα από αυτά που είπα χθες. Ήταν λάθος αυτό που είπα χθες και παρακαλώ να διορθωθεί.
Το δεύτερο που θέλω να πω είναι ότι με βάση και τα επίσημα στοιχεία της Εθνικής Στατιστικής Υπηρεσίας το 22% του ελληνικού πληθυσμού βρίσκεται κάτω από τα όρια της φτώχειας και κυρίως στην πλειοψηφία του αυτός ο πληθυσμός είναι άνεργοι, οι οποίοι παίρνουν την απαράδεκτη επιδότηση του ΟΑΕΔ, που ένας παντρεμένος με δυο παιδιά παίρνει 108.900 δραχμές ή ένας ανύπαντρος 82.500 δραχμές. Και τα λέω αυτό, γιατί στον ΟΑΕΔ προσφεύγουν και θέλουν να έχουν κάποια ελπίδα αυτοί που βρίσκονται κάτω από το όριο φτώχειας, δηλαδή οι άνεργοι, οι μερικά απασχολούμενοι, οι άνθρωποι που δουλεύουν με συμβάσεις έργου ή συμβάσεις μιας ημέρας, οι άνθρωποι οι οποίοι βρίσκονται στη φτώχεια και στην εξαθλίωση. 
Βεβαίως η Κυβέρνηση έφερε στην Ολομέλεια της Βουλής αυτό το νομοσχέδιο για την αναδιοργάνωση του ΟΑΕΔ, χωρίς να συμπεριλάβει καμία από τις προτάσεις των εργαζομένων της ομοσπονδίας υπαλλήλων του ΟΑΕΔ. Δηλαδή αγνόησε παντελώς τις προτάσεις των εργαζομένων που εργάζονται στον ΟΑΕΔ. 
Εμείς είμαστε ριζικά αντίθετοι στον πολυκερματισμό και στην ιδιωτικοποίηση του ΟΑΕΔ και βεβαίως τώρα που μιλάμε καλούμε την Κυβέρνηση να αναλογιστεί τις ευθύνες της και να μην προχωρήσει στην ψήφιση αυτού του νομοσχεδίου. 
Πρέπει να σημειώσουμε, αγαπητοί συνάδελφοι, ότι οι εργαζόμενοι αυτή την περίοδο βρίσκονται σε κινητοποιήσεις για να εκφράσουν την αντίθεσή τους στην ιδιωτικοποίηση του ΟΑΕΔ, να απαιτήσουν να γίνουν δεκτά τα αιτήματά τους και βέβαια, όπως οι ίδιοι σημειώνουν στην απόφασή τους, απορρίπτουν εξ ολοκλήρου το νομοσχέδιο γιατί πουθενά δεν αναγράφονται οι πόροι του ΟΑΕΔ και δεν γίνεται πουθενά καμία αναφορά για την ενίσχυση από τον κρατικό προϋπολογισμό στο νέο νομοσχέδιο. Είναι ασαφής ο τρόπος χρηματοδότησης των τριών ανωνύμων εταιρειών από τον μητρικό ΟΑΕΔ, τον οποίο θα απομυζήσουν οικονομικά, καθότι ο προϋπολογισμός του δεν αρκεί ούτε για τα λειτουργικά έξοδα σαν υπηρεσία, έτσι όπως λειτουργεί σήμερα, αφού η κυβέρνηση δίνει ψίχουλα 8.515.000.000 δραχμές από τον κρατικό προϋπολογισμό. Στην ουσία δεν υπάρχει και ελεγκτικός μηχανισμός και το νομοθετικό πλαίσιο ελέγχου στις ανώνυμες εταιρείες που λειτουργούν εκτός δημόσιου λογιστικού. Δεν προβλέπει τίποτα για την τύχη των υπαλλήλων των υπηρεσιών που θα συγχωνευθούν ή θα κλείσουν ούτε βεβαίως γίνεται λόγος για τα δικαιώματα των εργαζομένων που θα παραμείνουν στο μητρικό ΟΑΕΔ. Επίσης για όσους πάνε στις ανώνυμες εταιρείες είναι αβέβαιο το μέλλον τους στο νέο εργασιακό περιβάλλον. Πώς θα δουλεύουν; Θα είναι με συνεχές ωράριο; Θα είναι με σπαστό ωράριο; Με ποια σύμβαση θα αμείβονται; Τι ασφαλιστική κάλυψη θα έχουν αυτοί οι εργαζόμενοι; Με ποιο τρόπο χωρίζετε τους υπαλλήλους σε υπαλλήλους δύο ταχυτήτων; Οι ανώνυμες εταιρείες που φτιάχνονται θα έχουν τεράστια έξοδα. Τα δισεκατομμύρια για την ίδρυση και τη λειτουργία τους θα τις καταστήσουν από την αρχή προβληματικές και πολύ πιθανόν να τις γονατίσουν. Όσες ανώνυμες εταιρείες και αν κάνετε, όσα χρήματα και αν δαπανήσετε για προσλήψεις ειδικών επιστημόνων, για παχυλούς μισθούς των διευθυντών και των μελών του διοικητικού συμβουλίου, δεν θα πετύχετε τίποτα, αν δεν δοθεί προτεραιότητα στη λύση του τεράστιου προβλήματος της ανεργίας. Το λέω αυτό γιατί όταν συζητούσαμε και για το ταχυδρομικό ταμιευτήριο εκεί αναφέρθηκαν μισθοί εκατομμυρίων για τον πρόεδρο και τους αντιπροέδρου με οδηγούς και βεβαίως της MERCEDES να τους πηγαίνουν και να τους φέρνουν στη δουλειά και ανησυχούμε μήπως συμβεί το ίδιο και εδώ με τους προέδρους, τους αντιπροέδρους των ανωνύμων εταιρειών, οι οποίοι θα έχουν μισθούς εκατομμυρίων...
ΙΩΑΝΝΗΣ ΒΑΡΒΙΤΣΙΩΤΗΣ: Το ίδιο ή χειρότερο.
ΔΗΜΗΤΡΙΟΣ ΤΣΙΟΓΚΑΣ: Ή χειρότερο, δηλαδή πιο ανεβασμένους μισθούς γιατί, λέει, οι μισθοί θα καθορίζονται από το διοικητικό συμβούλιο γι΄αυτούς και για το προσωπικό. Κατά το δοκούν, δηλαδή, άλλοι επάνω άλλοι κάτω, ανάλογα με τον άνθρωπο και τον "πάταρο", όπως λένε στο χωριό μου. 
Βεβαίως τα δισεκατομμύρια που χρησιμοποιείτε είναι προτιμότερο να τα δώσετε για τη δημιουργία νέων σταθερών θέσεων εργασίας. Σε ό,τι αφορά την ενοικίαση των εργαζομένων, πρέπει να σημειώσουμε ότι καταργούνται οι κλαδικές συμβάσεις, όπου οι μισθοί και τα ημερομίσθια είναι καλύτερα, με βάση και τις ειδικότητες, από το κατώτερο βασικό μεροκάματο και από τον κατώτερο μισθό της εθνικής γενικής συλλογικής σύμβασης εργασίας, στην οποία οδηγείτε τους εργαζόμενους, τους εποχικούς, τους μερικά απασχολούμενους, αλλά και όσους νοικιάζουν τα δουλεμπορικά γραφεία. Πρέπει να σας πω σήμερα ότι στη χώρα μας πάνω από το 30% του εργατικού δυναμικού αμείβεται με την κατώτερη εθνική συλλογική σύμβαση εργασίας. Απ΄ ό,τι φαίνεται, με τα δουλεμπορικά γραφεία που φτιάχνετε ...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι σε άλλη ενότητα αυτό. 
ΔΗΜΗΤΡΙΟΣ ΤΣΙΟΓΚΑΣ: Θα το ξανασυζητήσουμε και αύριο. Το θεωρώ πολύ σοβαρό και πρέπει να πω ότι σε ό,τι αφορά αυτά τα ζητήματα, εμείς είμαστε κάθετα αντίθετοι. 
Η πραγματική ανεργία, η οποία σήμερα είναι στο 13%, στους νέους φθάνει στο 34% και βέβαια αυτή η παρατεταμένη ανεργία έχει συνεχή αύξηση. Η φτώχεια, όπως είπα και πριν, είναι πάνω από το 22% του ελληνικού πληθυσμού και βέβαια η υποαπασχόληση είναι στο 47% των Ελλήνων μισθωτών στον ιδιωτικό τομέα, που βεβαίως εργάζεται με συμβάσεις, όπως αυτές που είπα πριν.
Οι τρεις ανώνυμες εταιρείες που αναφέρονται στα άρθρα που συζητάμε σήμερα έχουν σαν στόχο κυρίως την πλήρη μετατροπή του ΟΑΕΔ σε εργαλείο στήριξης της γενικότερης αντεργατικής πολιτικής και της εξυπηρέτησης των συμφερόντων του κεφαλαίου. Με το συγκεκριμένο νομοσχέδιο προβλέπεται το σπάσιμο σε τρεις ανώνυμες εταιρείες και στο μητρικό ΟΑΕΔ, θυγατρικές εταιρείες με τη μορφή ανωνύμων εταιρειών, και βεβαίως αυτό σημαίνει την έναρξη της πλήρους ιδιωτικοποίησης. Γιατί σας είπα ότι παρά το ότι μπορεί να έχουν μια μετοχή, είναι εύκολη δουλειά για τους καπιταλιστές, όπως έκαναν και σε άλλους οργανισμούς, όπως στον ΟΤΕ για παράδειγμα, να βάλουν χέρι και να πάρουν την πλειοψηφία. Αυτές οι εταιρείες, πρέπει να σημειώσουμε, δεν θα ελέγχονται για τη λειτουργία και την δραστηριότητά τους από τους αρμόδιους κρατικούς μηχανικούς, δηλαδή το δημόσιο λογιστικό και ελεγκτικό συνέδριο.
Η υπηρεσία υποστήριξης ανθρώπινου δυναμικού θα συστήσει κέντρα προώθησης της απασχόλησης, τα οποία θα λειτουργούν στη βάση της παροχής εξατομικευμένων υπηρεσιών Ήδη η Κυβέρνηση έχει φτιάξει τέτοια κέντρα προώθησης της απασχόλησης και το επόμενο διάστημα μπορεί να συμπληρώσει τα κενά που υπάρχουν στην υπόλοιπη Ελλάδα. Αυτά τα κέντρα, λοιπόν, μέσω του Υπουργείου Εργασίας θα συνεργάζονται με τις επιχειρήσεις, προκειμένου να επιτευχθεί η σύζευξη της αγοράς με τη ζήτηση της εργασίας. Η κύρια μέθοδος που θα χρησιμοποιούν τα κέντρα προώθησης της απασχόλησης είναι η εξατομικευμένη παρέμβαση που ουσιαστικά σημαίνει ότι ο άνεργος θα υποχρεώνεται να έρχεται σε μια συγκεκριμένη συμφωνία με τον ΟΑΕΔ, με την οποία θα του επιβάλλονται οι όροι, οι συνθήκες, οι αμοιβές, η σχέση εργασίας με τον εργοδότη. Δηλαδή στην ουσία εδώ εξυπηρετούνται οι απαιτήσεις των εργοδοτών, των επιχειρηματιών κυρίως του μεγάλου κεφαλαίου.
Η δεύτερη εταιρεία επαγγελματικής κατάρτισης που έχει την ευθύνη για την λειτουργία των ΙΕΚ και των ΚΕΚ του ΟΑΕΔ, κυρίως με βάση και αυτά που υπάρχουν σήμερα, θα δίνει αποσπασματικές γνώσεις αναλώσιμες μέσα από σχετικά προγράμματα. Το λέμε αυτό, γιατί; Γιατί σήμερα υπάρχει μια κατάσταση, η οποία απαξιώνει τις Σχολές Μαθητείας του ΟΑΕΔ από την πλευρά της Κυβέρνησης, μια κατάσταση για την οποία ευθύνεται η ίδια η Κυβέρνηση, για την απαξίωση δηλαδή των σχολών του ΟΑΕΔ. 
Παρ' ότι ζητάμε να προσληφθεί μόνιμο προσωπικό, καθηγητές, οι οποίοι θα είναι αφιερωμένοι σε αυτό το σχολείο για να διδάσκουν και να δίνουν τις γνώσεις τους στους σπουδαστές των Σχολών Μαθητείας του ΟΑΕΔ, παρ' όλα αυτά εσείς επιμένετε σε μία λογική που δεν οδηγεί πουθενά, που οδηγεί μόνο σε αδιέξοδα, γιατί οι καθηγητές, οι οποίοι θα είναι ωρομίσθιοι και θα έχουν από δύο ώρες την ημέρα στο ένα ΙΕΚ, στο άλλο ΚΕΚ, στην άλλη σχολή μαθητείας, στην ουσία θα είναι κυνηγοί και θα σημαδεύουν όλη μέρα ώρες, για να συμπληρώσουν το μεροκάματό τους, για να συμπληρώσουν το μισθό τους για να ταΐσουν την οικογένειά τους. 
Η τρίτη εταιρεία το "Παρατηρητήριο Απασχόλησης Ερευνητική Πληροφορική Α.Ε.", που αφορά την υποδομή για τη συλλογή και επεξεργασία στοιχείων, είναι προσαρμοσμένο στις απαιτήσεις του μεγάλου κεφαλαίου. Πρέπει να πούμε ότι νομιμοποιούνται και τα δουλεμπορικά γραφεία ως επιχειρήσεις. Ο ανταγωνισμός ανάμεσα στις ανώνυμες εταιρείες του ΟΑΕΔ και στα δουλεμπορικά γραφεία θα υποτάσσεται στο στόχο της παροχής φθηνότερου εργατικού δυναμικού στους επιχειρηματίες.
Η Κυβέρνηση ταυτόχρονα θα νομοθετήσει τη δημιουργία εταιρειών προσωρινής απασχόλησης, οι οποίες έχουν ως αντικείμενο την παροχή εργασίας από μισθωτούς σε άλλο εργοδότη, δηλαδή ένας εργοδότης όταν για μια περίοδο δεν έχει απασχόληση, θα νοικιάζει τους εργάτες σε άλλον εργοδότη και βεβαίως αυτό μπορεί να γίνεται και μέσα από αυτές τις εταιρείες. Καταλαβαίνετε, λοιπόν, ότι μπορεί δηλαδή να το νοικιάζει με 10.000 δραχμές και να του δίνει μεροκάματο ένα πεντοχίλιαρο και το άλλο πεντοχίλιαρο να το βάζει στο ταμείο το δουλεμπορικό γραφείο. 
Τέλος, από τη στιγμή που δημιουργούνται αυτές οι ανώνυμες εταιρείες, στην πορεία και ανάλογα με τις ανάγκες του μεγάλου κεφαλαίου, μπορεί να υπάρξει, έτσι πιστεύουμε, πλήρης ιδιωτικοποίηση του ΟΑΕΔ, λαμβάνοντας υπόψη την πείρα από τις άλλες ιδιωτικοποιήσεις που έχουν γίνει μέχρι τώρα. 
Βέβαια γίνεται φανερό από όλα αυτά ότι αυτές οι αναδιαρθρώσεις θα πλήξουν και τους άνεργους και τους εργαζόμενους σε συνδυασμό και με τις άλλες καπιταλιστικές αναδιαρθρώσεις και βεβαίως θα είναι αρνητικές και οι επιπτώσεις στο προσωπικό του ΟΑΕΔ, το οποίο, όπως είπαμε, θα μετακινηθεί στις τρεις ανώνυμες εταιρείες, που θα δημιουργηθούν και δεν ξέρουν ποιο θα είναι το μέλλον τους.
Εμείς, λοιπόν, δεν συμφωνούμε σε καμία περίπτωση με αυτό το νομοσχέδιο και βέβαια θεωρούμε ότι δεν πρέπει να ψηφιστεί, γιατί πρόκειται για το ξεπούλημα του ΟΑΕΔ στο μεγάλο κεφάλαιο, γιατί η εκ βάθρων αλλαγή του χαρακτήρα του ΟΑΕΔ συμβαδίζει και με την ανατροπή των εργασιακών σχέσεων, με το νέο μοντέλο του απασχολήσιμου εργαζόμενου, με το νέο μοντέλο της δια βίου μάθησης για τους εργαζόμενους, που είναι η σημερινή απατηλή εκσυγχρονιστική απάντηση στο πρόβλημα της ανεργίας.
Έχετε δώσει δισεκατομμύρια στους εργοδότες για τη δημιουργία νέων θέσεων εργασίας, όμως μέχρι τώρα όχι μόνο δεν δημιουργήθηκαν νέες θέσεις εργασίας, αλλά αντίθετα απολύουν και στη συνέχεια προσλαμβάνουν με επιδότηση. 
Το τελευταίο μοντέλο, το τελευταίο πιάτο προς το μεγάλο κεφάλαιο είναι πολύ μεγάλο, με τα προγράμματα ολοκληρωμένης παρέμβασης, όπου δίνετε στους βιομηχάνους 175.000 επιδότηση το μήνα, για να προσλαμβάνουν άνεργους και στην ουσία αυτοί να μη βάζουν τίποτα από την τσέπη τους. 
Ήδη, όπου εφαρμόζονται αυτά τα προγράμματα ολοκληρωμένης παρέμβασης ή όπου είναι να αρχίσουν, έχουμε έξαρση των απολύσεων ή, αν θέλετε, πιέσεις και εκβιασμούς, μέχρι και επιθέσεις εργοδοτών μέσα στα γραφεία της Επιθεώρησης Εργασίας, όπως αυτές που σημειώθηκαν το τελευταίο διάστημα στη Λάρισα που ξυλοκόπησαν Επιθεωρητή Εργασίας, γιατί γίνονταν έλεγχοι. 
Γιατί εκβιάζουν τους εργάτες να φύγουν χωρίς απόλυση, χωρίς βεβαίως να τους δίνουν την αποζημίωση, ακριβώς γιατί θέλουν με αυτά τα προγράμματα που εσείς δίνετε τσάμπα εργάτες στα αφεντικά και κυρίως στο μεγάλο κεφάλαιο, αυτοί να καρπωθούν αυτό το φιλέτο, αυτοί να ροκανίσουν τα δισεκατομμύρια και φθάνουν στο σημείο να ξυλοκοπούν τους Επιθεωρητές Εργασίας μέσα στα γραφεία της Επιθεώρησης, δηλαδή μέσα στα γραφεία του Υπουργείου Εργασίας.
Η προκλητικότητα και η ασυδοσία του μεγάλου κεφαλαίου φτάνει μέχρι εκεί όταν μυρίζονται "ψητό", όταν βλέπουν δισεκατομμύρια στο πιάτο και βεβαίως τα θέλουν όλα και δεν θέλουν να χάσουν τίποτα.
Ευχαριστώ.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Γεώργιος Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριοι συνάδελφοι, με βάση τις απόψεις οι οποίες έχουν κατατεθεί, γίνεται φανερό ότι όλες οι πτέρυγες της Βουλής αποδέχονται πως ο ΟΑΕΔ πρέπει, οφείλει να είναι εργαλείο, όργανο για την καταπολέμηση της ανεργίας. Εκφράστηκαν όμως ριζικές διαφωνίες σχετικά με τα αίτια της ανεργίας και το ρόλο που έπαιξε και καλείται να παίξει ο ΟΑΕΔ για την αποτελεσματικότητα του Οργανισμού. Αναπτύχθηκε τέλος από την πλευρά του Υπουργείου η καινοφανής θεωρία ότι τα χρήματα των κοινωνικών εταίρων είναι ισοδύναμα και άρα αφομοιώσιμα από τον κρατικό προϋπολογισμό και διαθέσιμα κατά το δοκούν.
Η ανεργία φαίνεται ότι αποτελεί για την Κυβέρνηση ένα δυσερμήνευτο, θα έλεγα ανερμήνευτο φαινόμενο. Διότι δεν είναι δυνατόν να μιλά ο κύριος Υπουργός για πρωτόγνωρο ύψος επενδύσεων, για πολιτικές, οι οποίες κάθε χρόνο δημιουργούν εκατό χιλιάδες θέσεις εργασίας και να έχουμε αυτά τα πρωτοφανή ποσοστά ανεργίας. Και δεν είναι δυνατόν το Υπουργείο να σχολιάζει μόνο την εποχιακή μείωση της ανεργίας από το 11,7% στο 11,1% και να μην ενδιαφέρεται να αιτιολογήσει, να εξηγήσει και να παρέμβει σωστά για τα ποσοστά του 11% και 12%, ποσοστά πρωτόγνωρα στη χώρα μας, ποσοστά που τα τελευταία χρόνια μας κατατάσσουν στη χειρότερη θέση στην Ε.Ε.
Κρίνω σκόπιμο να επαναλάβω ότι την περίοδο 1996-2000 η Ελλάδα σημείωσε αύξηση της ανεργίας κατά 20,5%, όταν στην Ισπανία είχαμε μείωση κατά 38,4%, στην Πορτογαλία μείωση κατά 42,5% και στην Ιρλανδία επίσης μείωση κατά 65,9%. Με αυτή, λοιπόν, την οπτική γωνία εξετάζει κανείς και το συγκεκριμένο σχέδιο νόμου και κατ' άρθρον.
Η Κυβέρνηση έφερε προς συζήτηση ένα σχέδιο νόμου, το οποίο απεικονίζει τις απόψεις της. Η κριτική που θα κάνουμε εμείς στην κατ' άρθρον συζήτηση βασίζεται στην οπτική γωνία που αναφέραμε στη συζήτηση επί της αρχής και που προφανώς προσεγγίζει διαφορετικά το θέμα.
Στο άρθρο 2, στο "Σκοπό του ΟΑΕΔ", επαναλαμβάνεται ότι ο ΟΑΕΔ είναι όργανο εφαρμογής της κυβερνητικής πολιτικής για την απασχόληση και την καταπολέμηση της ανεργίας. Γνώμη μας είναι ότι ο ρόλος του ΟΑΕΔ θα πρέπει να είναι η συμβολή στο σχεδιασμό της στρατηγικής και των πολιτικών απασχόλησης, η συμμετοχή του στην εκπόνηση των εθνικών σχεδίων δράσης για την απασχόληση και όχι να είναι ιμάντας μεταβίβασης και εργαλείο εφαρμογής αποκλειστικά της κυβερνητικής πολιτικής.
Το άρθρο 3 αναφέρεται στα όργανα διοίκησης, που είναι το διοικητικό συμβούλιο και ο διοικητής. Ορίζεται επίσης η σύνθεση του Διοικητικού Συμβουλίου, ο τρόπος συγκρότησής του και ο χρόνος της θητείας των μελών του. Κατά τη γνώμη μας, η επιλογή του διοικητή του ΟΑΕΔ θα έπρεπε να έχει ευρύτερη απήχηση, ευρύτερη συναίνεση. Θα μπορούσαν οι κοινωνικοί εταίροι να προτείνουν δύο άτομα και να επιλέγει ο Υπουργός το ένα. Θα μπορούσε το άτομο που θα προταθεί από το Υπουργείο να τύχει της εγκρίσεως της αρμόδιας κοινοβουλευτικής επιτροπής με πλειοψηφία 2/3. 
Με την παράγραφο 14 του ιδίου άρθρου δίνεται η δυνατότητα στον Υπουργό Εργασίας μετά από πρόταση του διοικητή να παύσει μέλη του διοικητικού συμβουλίου σε περίπτωση σοβαρής παράβασης νόμων, κανονισμών ή και ζημίας του ΟΑΕΔ. Οι διατάξεις αυτές χρειάζονται μια ιδιαίτερη προσοχή, γιατί είναι γνωστό ότι, εκτός από τους κυβερνητικούς εκπροσώπους, στη διοίκηση του ΟΑΕΔ συμμετέχουν και εκπρόσωποι μαζικών φορέων, καθώς και αιρετοί εκπρόσωποι. Έχουμε τη γνώμη ότι οι εκπρόσωποι των φορέων αν υποπέσουν σε κάποια από τα παραπάνω αδικήματα θα πρέπει να εκπίπτουν από το αξίωμά τους, όχι μόνο με εισήγηση του διοικητή, αλλά και με τη σύμφωνη γνώμη του φορέα, τον οποίο εκπροσωπούν.
Το ζήτημα της παρανομίας είναι ζητούμενο και σοβαρό αν αναλογιστούμε πόσες φορές μία σειρά ενέργειες των συνδικάτων κρίνονται παράνομες. Και σε ό,τι αφορά τους αιρετούς εκπροσώπους, δεν θα πρέπει να δίνεται η δυνατότητα αυτή στον Υπουργό για έκπτωσή τους από το αξίωμα του μέλους του διοικητικού συμβουλίου. 
Στο άρθρο 4 που αναφέρεται στις αρμοδιότητες οργάνων της διοίκησης, επαναλαμβάνεται ότι ο ΟΑΕΔ είναι όργανο εφαρμογής της κυβερνητικής πολιτικής για την απασχόληση και την καταπολέμηση της ανεργίας. Το άρθρο αυτό καθιστά τον διοικητή υπερόργανο του οργανισμού, αναφέροντας ότι αποφασίζει για όλα όσα δεν έχουν υπαχθεί στην αρμοδιότητα του διοικητικού συμβουλίου. Αναφέρει επίσης ότι ο διοικητής είναι το ανώτατο όργανο του ΟΑΕΔ. Κατά τη γνώμη μας, ανώτατο όργανο θα έπρεπε να είναι το διοικητικό συμβούλιο και ο διοικητής αποκλειστικά το εκτελεστικό όργανο των αποφάσεων του διοικητικού συμβουλίου. 
Όπως επίσης σημειώνεται και με το ν. 2874 έτσι και με το παρόν νομοσχέδιο επαναλαμβάνεται η διάταξη που προβλέπει ότι οι αντιπρόεδροι του ΟΑΕΔ πρέπει να παίρνουν αμοιβή μέχρι τα 3/5 των τακτικών αμοιβών του διοικητή του ΟΑΕΔ. Αναφέρθηκε και από άλλους συμβούλους. Και είναι γνωστή η περίπτωση του Ταχυδρομικού Ταμιευτηρίου. Είναι 5.000.000 ο μηνιαίος μισθός του διοικητή και 3.000.000 παίρνουν οι υποδιοικητές. Κρίνουμε ότι οι αμοιβές αυτές είναι σκανδαλώδεις, είναι πρωτοφανείς, αν θέλετε δεν τις δίνει ούτε ο ιδιωτικός τομέας.
Επίσης η αμοιβή των αντιπροέδρων του ΟΑΕΔ οδηγεί εκπροσώπους των κοινωνικών φορέων και κυρίως συνδικάτων σε λογικές πλήρους αφομοίωσης και γραφειοκρατικοποίησης έναντι των συμφερόντων, τα οποία καλούνται να εκπροσωπήσουν.
Στο άρθρο 5 γίνεται αναφορά στις υπηρεσίες και στον Οργανισμό του ΟΑΕΔ. Στο παρόν σχέδιο νόμου δεν υπάρχει απολύτως τίποτα για τη μελλοντική λειτουργία των υπηρεσιών του ΟΑΕΔ και το οργανωτικό του σχήμα καθώς η διάρθρωση, η λειτουργία και οι αρμοδιότητες των υπηρεσιών του, η στελέχωση, ίδρυση, επέκταση, τροποποίηση κλπ. παραπέμπονται να ρυθμιστούν στο μέλλον με προεδρικό διάταγμα.
Στο άρθρο 6 υπάρχει η πρόβλεψη στρατηγικού και επιχειρησιακού σχεδίου και γενικά είναι σωστή αυτή η πρόβλεψη. Ωστόσο το πρόβλημα είναι ότι τα προγράμματα αυτά θα είναι πάντα όχι απλώς προσανατολισμένα, αλλά απολύτως εγκλωβισμένα στη λογική της υλοποίησης της κυβερνητικής πολιτικής.
Στην παράγραφο 7 προβλέπεται ότι με υπουργική απόφαση μετά από πρόταση του Δ.Σ. του ΟΑΕΔ πόροι υπέρ κλάδων που έχουν συσταθεί στον ΟΑΕΔ μπορούν να διατίθενται για την επίτευξη στόχων που περιλαμβάνονται στα εγκεκριμένα στρατηγικά και επιχειρησιακά τους σχέδια. Η παράγραφος αυτή πρέπει να αποσυρθεί εντελώς ή διαφορετικά να μπει ως προϋπόθεση η σύμφωνη γνώμη ενισχυμένης πλειοψηφίας στο διοικητικό συμβούλιο του ΟΑΕΔ και βέβαια να εξαιρεθεί τελείως, από τις διατάξεις μεταφοράς πόρων σε άλλους κλάδους, ο ΛΑΕΚ. 
Στο άρθρο 8 γίνεται αναφορά στις εταιρείες του ΟΑΕΔ. Η λογική που διαπερνά το κεφάλαιο αυτό είναι ότι στο όνομα της ευελιξίας ο ΟΑΕΔ θα πρέπει να τριχοτομηθεί ή αν θέλετε να δημιουργήσει τρεις νέες ανώνυμες εταιρείες. Οι όροι "εκσυγχρονισμός" και "ευελιξία" χρησιμοποιούνται κατά κόρον με μία σκόπιμη ασάφεια και αποτελούν το φάρμακο για πάσα νόσο ή το μανδύα για κάθε κυβερνητική επιλογή.
Εμείς είμαστε αντίθετοι με τις ρυθμίσεις αυτές και θεωρούμε ότι ο ΟΑΕΔ θα πρέπει να παραμείνει ενιαίος οργανισμός. Στο όνομα δήθεν της ευελιξίας το νομοσχέδιο αποδυναμώνει το ρόλο των κοινωνικών φορέων, που είναι οι πιο σημαντικοί του χρηματοδότες και ενδυναμώνει την κρατική παρέμβαση. Το κράτος, παρ' ότι συμμετέχει απειροελάχιστα στη χρηματοδότηση του Οργανισμού και ενώ στο μητρικό ΟΑΕΔ έχει έξι από τα δεκαεπτά μέλη του Δ.Σ., επιχειρεί με ταχυδακτυλουργικό τρόπο θα έλεγε κανείς να αποκτήσει την απόλυτη πλειοψηφία με πέντε από τα επτά μέλη στο διοικητικό συμβούλιο των νέων ανωνύμων εταιρειών.
Επίσης, τα σχετικά με την προκήρυξη των θέσεων και την επιλογή των προέδρων των θυγατρικών εταιρειών παραπέμπονται να ρυθμιστούν με υπουργικές αποφάσεις. Με υπουργικές αποφάσεις θα ρυθμιστούν θέματα που αφορούν τον κανονισμό εργασίας και τα εργασιακά δικαιώματα. 
Τέλος, σε ό,τι αφορά τους πόρους των θυγατρικών εταιρειών υπάρχει μια πολύ μεγάλη ασάφεια που αναφέρει ότι αυτοί προέρχονται από τη χρηματοδότηση του ΟΑΕΔ, από την εκτέλεση προγραμμάτων της Ευρωπαϊκής Ένωσης και Διεθνών Οργανισμών και κάθε άλλη νόμιμη πηγή. 
Τι εννοούμε άραγε, όταν λέμε ότι προέρχονται από την χρηματοδότηση του ΟΑΕΔ και ποια από τα μέχρι σήμερα έσοδα του οργανισμού θα παραμείνουν στο μητρικό οργανισμό;
Στα άρθρα 8, 9 και 10 θέλουμε να επισημάνουμε -σε όλα τα άρθρα- ότι στις διατάξεις της παραγράφου 2 των εδαφίων θ' και ι' αναφέρεται ρητά η δυνατότητα συνεργασίας με ιδιωτικούς φορείς στην Ελλάδα και στο εξωτερικό με συναφείς αρμοδιότητες. Αυτό δημιουργεί απορίες. Τουλάχιστον αδυνατούμε να το κατανοήσουμε.
Στο άρθρο 11 αναφέρεται ότι το κράτος, παρά την ελάχιστη συμμετοχή του, ελέγχει απολύτως τις θυγατρικές εταιρείες. 
Σε ό,τι αφορά τους πόρους των θυγατρικών εταιρειών έγινε αναφορά και σε προηγούμενο άρθρο. Δεν θέλω να προσθέσω τίποτα περισσότερο.
Εισερχόμενοι στο κεφάλαιο Γ' και ειδικά στο άρθρο 13 για το προσωπικό ορίζεται ότι θα καθοριστούν το θέμα των θέσεων και τα απαιτούμενα προσόντα εντός τριών μηνών από το διοικητικό συμβούλιο του Οργανισμού, μετά από εισήγηση της οικείας θυγατρικής. Ορίζεται ότι στις θέσεις αυτές μπορεί να αποσπάται προσωπικό του Οργανισμού, η διαδικασία όμως θα ρυθμιστεί με υπουργική απόφαση. Ορίζει επίσης τον τρόπο πρόσληψης του προσωπικού και δίνει τη δυνατότητα, μετά από αξιολόγηση, το υπάρχον προσωπικό να προσληφθεί σε μία από τις νέες εταιρείες. Δεν προβλέπει τίποτα άλλο για το υπάρχον προσωπικό του Οργανισμού και αυτό γεννά αρκετά ερωτηματικά, γιατί είναι απορίας άξιο, τι θα γίνει αυτό το προσωπικό, αφού το μεγαλύτερο μέρος των δραστηριοτήτων του Οργανισμού θα ασκείται πλέον από τις τρεις θυγατρικές του εταιρείες. 
Εκτίμησή μας είναι ότι υπάρχει εσκεμμένα ασάφεια στο θέμα αυτό για να υπάρχει η δυνατότητα ψηφοθηρίας και ομηρίας των τρεισήμισι χιλιάδων σχεδόν εργαζομένων του Οργανισμού. 
Κύριοι συνάδελφοι, αυτές ήταν οι βασικές παρατηρήσεις, τις οποίες είχαμε να κάνουμε στην κατ' άρθρο συζήτηση. Επισημάναμε τις διαφορετικές μας απόψεις και προσεγγίσεις τόσο επί της αρχής του νομοσχεδίου όσο και σε επίμαχα σημεία των άρθρων και είναι φανερό ότι το νομοσχέδιο αυτό και στα μέχρι σήμερα συζητούμενα άρθρα μας βρίσκει αντίθετους. Ευχαριστώ. 
ΠΡΟΕΔΡΕΥΩΝ (Κωνσταντίνος Βρεττός): Ο Υφυπουργός Εργασίας και Κοινωνικών Ασφαλίσεων κ. Πρωτόπαπας έχει το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, θέλω να τοποθετηθώ στην ενότητα των άρθρων από 1 έως και 19 και στις παρατηρήσεις των κυρίων συναδέλφων.
Πράγματι, η ενότητα αυτή αφορά τον εκσυγχρονισμό του Οργανισμού Απασχόλησης Εργατικού Δυναμικού. Είναι σαφές ότι μας ενδιαφέρει να έχουμε και σωστά μέσα, σύγχρονα μέσα, αποδοτικά μέσα στον πόλεμο κατά της ανεργίας. Έχουμε το εθνικό σχέδιο δράσης για την απασχόληση, έχουμε τις στρατηγικές καταπολέμησης της ανεργίας, έχουμε τους πόρους μέσω και του ευρωπαϊκού κοινωνικού ταμείου, αλλά και των χρημάτων που ο κρατικός προϋπολογισμός και το πρόγραμμα δημοσίων επενδύσεων διαθέτει και έχουμε καταφέρει μ' αυτήν τη συγκροτημένη και ενιαία στρατηγική να εμφανίζονται πλέον καθαρά τα πρώτα αποτελέσματα, να εμφανίζεται καθαρά μια τάση μείωση της ανεργίας στην Ελλάδα. 
Για να μπορούμε να τρέξουμε όμως πιο γρήγορα, για να μπορούμε να είμαστε πιο αποτελεσματικοί, για να μπορούμε να κάνουμε πιο σύγχρονα τη δουλειά μας χρειαζόμαστε και ένα καλύτερο μέσο, ένα σωστό ΟΑΕΔ.
Όλοι γνωρίζουμε τις αδυναμίες, όλοι ομολογούμε τις αδυναμίες, όλοι κατηγορούμε την Κυβέρνηση και ίσως ορισμένες φορές καλά να κάνουμε -όσοι δεν είναι στην Κυβέρνηση, βεβαίως δεν ομιλώ για τον εαυτό μου- για τις αδυναμίες αυτές. Να, λοιπόν, η ανάγκη να αλλάξουμε τον ΟΑΕΔ, να κάνουμε ένα ριζικό εκσυγχρονισμό. Εγώ θα περίμενα σήμερα να υπάρχει ένα κλίμα συναίνεσης στην Αίθουσα, να υπάρχει ένα κλίμα αποδοχής αυτής της προσπάθειας. Να υπάρχει ένα κλίμα πίεσης και προς εμάς που είμαστε στο Υπουργείο Εργασίας, για να προχωρήσουμε ακόμα πιο γρήγορα σ' αυτήν την αλλαγή. Και αντ΄ αυτού βλέπουμε μια μεμψιμοιρία. Μια προσπάθεια ανάδειξης δευτερευόντων σημείων ως κυριάρχων. Μια προσπάθεια συζήτησης για ζητήματα όπως γιατί να είναι ένας και όχι δύο σε κάποια σύνθεση. Θα συμφωνήσουμε στο μείζον; Και να δεχθούμε ευχαρίστως την κριτική σας στο ελάσσονα. Θα συμφωνήσουμε ότι αυτή η αναδιάρθρωση που επιχειρούμε είναι όσο ποτέ αναγκαία, είναι στη σωστή βάση, είναι κάτι το οποίο έχει ανάγκη ο Έλληνας άνεργος; Εγώ προτείνω να είναι η πρώτη μας συμφωνία αυτή. Αυτή να είναι η βάση της παραπέρα κουβέντα μας, αυτή να είναι η βάση της συζήτησης, που σήμερα θα γίνει πάνω σε αυτά τα άρθρα στην Εθνική Αντιπροσωπεία.
Στόχος αυτής της αλλαγής είναι η εξυπηρέτηση του ανέργου. Όραμά μας είναι η μετατροπή του ΟΑΕΔ σε σπίτι του ανέργου. Ανάγκη είναι να πλησιάσουμε και τους ανέργους, να συζητήσουμε μαζί τους. Δεν θέλουμε έναν απρόσωπο οργανισμό, που απλά και μόνο κολλάει μια ανακοίνωση στην πόρτα. Εμείς θέλουμε έναν Οργανισμό, που να μπορεί να ασχοληθεί με τον άνεργο, να προσεγγίσει τα προβλήματά του, να του τονώσει τα πιστεύω του και την προσπάθειά του, να του δημιουργήσει τις δυνατότητες για πρόσθετα προσόντα και γνώσεις, που θα διευκολύνουν την είσοδό του στην αγορά εργασίας. Να τον βοηθήσουν στον επαγγελματικό προσανατολισμό, να τον στηρίξουν ψυχολογικά ακόμη, αν μέσα από τη μακροχρόνια ανεργία αισθάνεται να έχει βγει έξω από την παραγωγή και την κοινωνία. Θέλουμε αυτός ο ΟΑΕΔ να προσεγγίζει και τις επιχειρήσεις. Γιατί ποιος θα δημιουργήσει δουλειές; Αν δεν δημιουργήσουν δουλειές οι ίδιες οι επιχειρήσεις και ιδίως οι επιχειρήσεις του ιδιωτικού τομέα, πώς θα βρει δουλειά ο κόσμος; Θέλουμε να καλύπτουμε τις ανάγκες των επιχειρήσεων. Θα διαφωνήσω με το συνάδελφο εκείνο που είπε ότι θα ασχολείσθε με τις ανάγκες των επιχειρήσεων. Θέλουμε να παρακινούμε τις ελληνικές επιχειρήσεις και με κίνητρα, αν χρειαστεί, για να δημιουργούν περισσότερες θέσεις εργασίας. Θέλουμε να είμαστε σε θέση να τους βρούμε σε σύντομο χρονικό διάστημα τον άνθρωπο, που χρειάζονται μέσα από τις δράσεις του ΟΑΕΔ, για να κάνουν τη δουλειά τους. Γιατί αν δεν το κάνουμε εμείς, τότε θα έχουμε τη χειρότερης μορφής ιδιωτικοποίηση, που θα είναι η απώλεια του μεριδίου στη νέα αγορά που διαμορφώνεται. Σε λίγο ο ΟΑΕΔ δεν θα είναι μόνος του και δεν είναι πια ήδη στους μηχανισμούς, που βρίσκουν εργασία. Υπάρχουν και τα Ιδιωτικά Γραφεία Εργασίας. Πολλά από αυτά ανήκουν σε πολυεθνικές επιχειρήσεις. Αν ο ΟΑΕΔ δεν εκσυγχρονιστεί γρήγορα, αν δεν χρησιμοποιήσει γρήγορα με τόλμη αυτές τις νέες μεθόδους και τις νέες αντιλήψεις, σε λίγο κανείς δεν θα τον υπολογίζει, κανείς δεν θα τον έχει ανάγκη, κανείς δεν θα απευθύνεται σ' αυτόν. Και πέστε μου, υπάρχει χειρότερη ιδιωτικοποίηση από την αναξιοπιστία; Υπάρχει χειρότερη ιδιωτικοποίηση από το πέρασμα σε ιδιωτικά γραφεία όλης της λειτουργίας, που έχει σχέση με την αγορά εργασίας; Εγώ αυτό φοβάμαι.
ΔΗΜΗΤΡΙΟΣ ΤΣΙΟΓΚΑΣ: Κλείστε το.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αν το εισηγείσθε, να βγείτε να το πείτε στο μικρόφωνο.
ΔΗΜΗΤΡΙΟΣ ΤΣΙΟΓΚΑΣ: Όχι τον ΟΑΕΔ, τα δουλεμπορικά.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εμείς αυτό φοβόμαστε. Κι επειδή δεν θέλουμε να τον κλείσουμε, όπως προτείνει ο συνάδελφος, αλλά θέλουμε να τον αναβαθμίσουμε και θέλουμε να τον κάνουμε αποτελεσματικό, γιατί πιστεύουμε στο ρόλο των δημοσίων υπηρεσιών απασχόλησης, γιατί μας ενδιαφέρει να υπάρχουν σωστές δημόσιες υπηρεσίες απασχόλησης, τότε πρέπει να αφήσουμε τις μεμψιμοιρίες, τις μιζέριες και την γκρίνια και να ασχοληθούμε σοβαρά με το πώς θα προχωρήσουμε σε αυτήν την κατεύθυνση που προτείναμε. Υπάρχει άλλη κατεύθυνση; Δεν την έχουμε ακούσει. Υπάρχει άλλος τρόπος εξωραϊσμού και αναδιάρθρωσης; Από πουθενά δεν μας έχει έρθει. Δεν είναι τυχαίο ότι όλοι οι κοινωνικοί εταίροι, παρά τις επιφυλάξεις τους, παρά τις επιμέρους προτάσεις τους, ουσιαστικά έχουν συμφωνήσει ότι αυτός είναι ο μοναδικός τρόπος γι΄ αυτήν τη νέα τομή που επαγγελλόμαστε. Ας προχωρήσουμε, λοιπόν, με θάρρος, με τόλμη. Τίποτα δεν είναι εύκολο, όταν φτιάχνεις κάτι καινούριο. Επώδυνα γεννιέται το καινούριο. Αλλά δεν πρέπει να το κάνουμε, δεν πρέπει να το δημιουργήσουμε, δεν πρέπει να τολμήσουμε να αναλάβουμε τις ευθύνες μας σε αυτήν την κατεύθυνση;
Λέμε για μειώσεις της ανεργίας στις άλλες χώρες της Ευρώπης. Μα, στις άλλες χώρες της Ευρώπης αυτά τα έχουν κάνει ήδη, γιατί τόλμησαν στις άλλες χώρες της Ευρώπης, όπως ήταν η Ισπανία, να αλλάξουν ριζικά το πεπαλαιωμένο και αναχρονιστικό πρότυπο εργασίας, που γεννούσε ή διηύρυνε και την ανεργία.
Εδώ, κάθε φορά που συζητάμε για νέους κανόνες και ρύθμιση στην αγορά εργασίας, αντιμετωπίζουμε επιθέσεις απ' όλες τις πλευρές. Εμείς όμως θα προχωρήσουμε, γιατί είμαστε πεπεισμένοι γι' αυτό που κάνουμε, γιατί ξέρουμε ότι αυτό που κάνουμε είναι ο μοναδικός δρόμος. Και θα αποδειχθεί το πόσο δίκιο έχουμε όταν θα αρχίσει να αποδίδει.
Έρχομαι τώρα στις συγκεκριμένες παρατηρήσεις. Στόχος των εταιρειών είναι ακριβώς να υλοποιήσουν αυτό το σχέδιο. Δεν πάμε να κάνουμε καμία ιδιωτικοποίηση. Μας ενδιαφέρει να έχουμε ζωντανές και δημιουργικές δημόσιες υπηρεσίες απασχόλησης. Γιατί κάνουμε την παρέμβαση με τις εταιρείες; Διότι δεν μπορεί ένας γραφειοκρατικός παλαιός οργανισμός και θα έλεγα ξεπερασμένος εν μέρει -δεν φταίνε οι υπάλληλοι γι' αυτό, ο ΟΑΕΔ είχε στηθεί πριν από αρκετές δεκαετίες- να ανταποκριθεί εξ ολοκλήρου σ' αυτά τα μηνύματα των καιρών.
Δεν μπορεί ένας γραφειοκρατικός οργανισμός σημερινός ο ίδιος να κάνει την επανάστασή του και ο ίδιος να αλλάξει τον εαυτό του και ο ίδιος να αποκτήσει όλες εκείνες τις αναγκαίες ευελιξίες, που χρειάζεται το νέο σχέδιο απασχόλησης. 
Πρέπει, λοιπόν, να φτιάξουμε κάτι το ευέλικτο, κάτι το αποτελεσματικό, κάτι που να μπορεί να ανταποκρίνεται, κάτι που να μπορεί να αλλάζει το ίδιο και να μεταβάλλεται σύμφωνα με τις απαιτήσεις της αγοράς εργασίας, κάτι που πρέπει να βρίσκει στην πράξη και το δικό του δρόμο και να μην είναι όλα αυστηρά προδιαγεγραμμένα και καθορισμένα.
Πώς θα υπάρξει αυτή η ευελιξία; Πώς θα υπάρξει αυτή η ευελιξία και η δυνατότητα να πάρουμε ανθρώπους για παράδειγμα από την αγορά που χρειαζόμαστε απόλυτα προκειμένου να επιτελέσουν ένα ειδικό έργο, πώς θα έχουμε τη δυνατότητα να αποφασίζουμε και να αλλάζουμε παρεμβάσεις, τρόπους και μεθόδους σύμφωνα με τις επιμέρους ανάγκες που δημιουργούνται σε μια ζωή που τρέχει σε μια κοινωνία και οικονομία που ριζικά αλλάζουν; Αν δεν έχουμε αυτήν την ευελιξία θα χάσουμε το παιχνίδι. 
Κάνουμε τις τρεις αυτές εταιρείες για να υπάρξει αυτή η ευελιξία. Κάνουμε τις τρεις εταιρείες για να έχουμε τη δυνατότητα, τη δύναμη και την ευχέρεια να ανταποκρινόμαστε σ' αυτές τις αλλαγές. Και αυτό είναι το πρώτο ζήτημα που θα ήθελα να σημειώσω. 
Δεύτερο ποια θα είναι η σχέση του μητρικού ΟΑΕΔ με την εταιρεία; Ξαναείπα ότι πιστεύουμε στις δημόσιες υπηρεσίες απασχόλησης. Και πιστεύουμε και στο ρόλο του ίδιου του ΟΑΕΔ. Η μητρική εταιρεία θα είναι ο εγκέφαλος, θα είναι το επιτελείο, θα έχει πάντα το σχεδιασμό της στρατηγικής, θα καταρτίζει πάντα το γενικό επιχειρησιακό σχέδιο του ΟΑΕΔ, θα καθορίζει τα προγράμματα υλοποιώντας το Εθνικό Σχέδιο Δράσης για την Απασχόληση, θα έχει τους πόρους και τη δυνατότητα του ελέγχου, όταν δίνει χρήματα στις εταιρείες και το πώς διατίθενται. Θα έχει τη δυνατότητα να αξιολογεί τις επιμέρους παρεμβάσεις των εταιρειών και να παρεμβαίνει όταν αυτό είναι απαραίτητο προκειμένου να αλλάξουν ή να τροποποιηθούν τα επιχειρησιακά τους σχέδια. Θα έχει βεβαίως και τις άλλες κλασικές δράσεις, οι οποίες πάντα ανήκουν στο δημόσιο, δηλαδή, το επίδομα ανεργίας, την έκδοση κάρτας ανεργίας, την ασφάλιση κλπ. 
Άρα ο ΟΑΕΔ το νομικό πρόσωπο δημοσίου δικαίου παραμένει ως το επιτελείο μας, παραμένει ως το στρατηγείο μας, παραμένει ως ο χώρος όπου αποφασίζονται, καθορίζονται και από κει εκπορεύονται όλες οι δράσεις του ΟΑΕΔ και εν τέλει αξιολογούνται και ελέγχονται σε σχέση με τις δράσεις, που κάνουν οι εταιρείες. 
Οι εταιρείες είναι θα έλεγα τα πόδια και τα χέρια μας. Αναλαμβάνουν να φέρουν σε πέρας αυτό το έργο, αναλαμβάνουν να εκτελέσουν τα προγράμματα, αναλαμβάνουν να κάνουν συμβουλευτική στον άνεργο, αναλαμβάνουν να συνδεθούν με τα κέντρα επαγγελματικής κατάρτισης, τα ΚΕΚ, προκειμένου να εμπλουτίσουν τις γνώσεις και τις δεξιότητές του. Αναλαμβάνουν να ασκήσουν επαγγελματικό προσανατολισμό, αναλαμβάνουν να έρθουν σε επαφή με τους εργοδότες, να τους ενημερώσουν για τα προγράμματα, να αποκτήσουν τη σχέση εκείνη που να τους παρακινήσει. Χρειαζόμαστε μια συνολική παρακίνηση μέσα στην οικονομία και την κοινωνία να τα αξιοποιήσουν και βεβαίως να τους φέρουν τους ανέργους που χρειάζονται.
Μέσα από τις εταιρείες αυτές, κυρίως μέσα από μια εταιρεία, που θα έχει τα Κέντρα Προώθησης Απασχόλησης, αλλά και μέσα από την εταιρεία που θα έχει την εκπαίδευση θα υπάρχει η δυνατότητα να υλοποιείται όλος αυτός ο προγραμματισμός, να γίνεται πράξη αυτός ο προγραμματισμός, ώστε να μπορεί να εξυπηρετείται και ο εργοδότης και ο άνεργος. Όσον αφορά την εταιρεία της υποστήριξης και αυτή θα έχει το δικό της ρόλο. Σήμερα εξάλλου υπάρχει μια τέτοια εταιρεία το ΕΠΑ και υπάρχει και μια άλλη που είναι το ΕΙΕ, τις ενοποιούμε τις κάνουμε πιο αποτελεσματικές και τις εντάσσουμε κάτω από το γενικότερο θόλο της καθοδήγησης του ΟΑΕΔ.
Όσον αφορά τους πόρους, δεν είναι έτσι τα πράγματα, όπως τα είπαν οι κύριοι συνάδελφοι. Πράγματι στο συνοπτικό πίνακα εσόδων-εξόδων χρήσης 2001 του ΟΑΕΔ, αναφέρεται η επιδότηση από τον κρατικό προϋπολογισμό των 8,5 δισεκατομμυρίων. Θέλω όμως να τονίσω ότι υπάρχει και μια άλλη παρέμβαση οικονομική, μια άλλη επιδότηση περίπου 35 δισεκατομμύρια από το πρόγραμμα δημοσίων επενδύσεων. Δεν θέλω να πιστεύω ότι την ξέχασε ο κύριος συνάδελφος. Εάν την ξέχασε, εγώ οφείλω να την υπενθυμίσω. Και υπάρχει βεβαίως και μια μεγάλη ενίσχυση περίπου 70 δισεκατομμυρίων δραχμών για την ακρίβεια 68 δισεκατομμυρίων, από τα χρήματα του Ευρωπαϊκού Κοινωνικού Ταμείου. Αυτά είναι χρήματα που πάνε στον ΟΑΕΔ. Και δεν πάνε από την τσέπη κάποιου εργαζόμενου ή ακόμη και κάποιου εργοδότη. Είναι χρήματα που αφορούν τον κρατικό προϋπολογισμό, το πρόγραμμα δημοσίων επενδύσεων και τις δράσεις της Ευρωπαϊκής Ένωσης, του Ευρωπαϊκού Κοινωνικού Ταμείου το οποίο βεβαίως στο Υπουργείο Εργασίας διαχειριζόμαστε. 
Θα έλεγα, λοιπόν, ότι θα έπρεπε να είμαστε πολύ προσεκτικοί. Αν θέλετε την άποψή μου θα έλεγα ότι βέβαια, πάντα μας ενδιαφέρει -και θα το πετύχουμε αυτό ίσως στο νέο προϋπολογισμό- να ανεβαίνουν οι πόροι που κατ' ευθείαν ο κρατικός προϋπολογισμός δίνει στον ΟΑΕΔ. Αυτό, όμως, δεν σημαίνει ότι το πρόγραμμα δημοσίων επενδύσεων και το Ευρωπαϊκό Κοινωνικό Ταμείο δεν δίνουν σοβαρότατες και πολλαπλάσιες του αριθμού αυτού οικονομικές ενισχύσεις, ώστε να μπορεί ο ΟΑΕΔ να επιτελεί το έργο του. Εν τέλει, και το πρόγραμμα δημοσίων επενδύσεων είναι κράτος και τα χρήματα του Ευρωπαϊκού Κοινωνικού Ταμείου προέρχονται από τις εισφορές των κρατών-μελών της Ευρωπαϊκής Ένωσης ως γνωστόν. 
Από κει και πέρα τώρα σε σχέση με τη σύνθεση του διοικητικού συμβουλίου του ΟΑΕΔ, δεν ετέθη ποτέ θέμα. Και απορώ γιατί τίθεται εδώ. Μειοψηφία είναι το κράτος στον ΟΑΕΔ. Δεν έχουμε καμία πρόθεση να αλλάξουμε αυτήν τη σχέση. Δεν μας ενδιαφέρει στο μητρικό ΟΑΕΔ, που έχει την συνολική πολιτική ευθύνη για τις δράσεις και την εφαρμογή του Εθνικού Σχεδίου Δράσης για την Απασχόληση, να έχουμε εμείς ούτε κανενός είδους παρέμβαση τέτοιου τύπου διοικητική, ούτε κανενός τύπου πλειοψηφία. Μας ενδιαφέρει να γίνεται σωστά η δουλειά μας. Και μας ενδιαφέρει να συμπορευόμαστε και να συνεργούμε με τους κοινωνικούς εταίρους. Γι' αυτό και ο ΟΑΕΔ ξέρει πάντα τρόπους να δημιουργεί πλειοψηφίες στο διοικητικό του συμβούλιο. Ξέρει πάντα τρόπους να βρίσκει τη γλώσσα της συνεννόησης. Ξέρει πάντα τρόπους να μπορεί να παίρνει αποφάσεις.
Όσον αφορά τις αρμοδιότητες του διοικητού, βεβαίως πρέπει να υπάρχουν αρμοδιότητες, διότι στην καθημερινή διοίκηση, δεν μπορείς να μαζεύεις ούτε δεκατρείς, ούτε δεκαπέντε ούτε δεκαεπτά ανθρώπους για την κάθε παρέμβαση που θα κάνεις. Το ότι πρέπει να υπάρχει διοικητικό συμβούλιο, που να αποφασίζει και να κατευθύνει -και αυτό ουδείς το αμφισβητεί, κύριοι συνάδελφοι- δεν σημαίνει ότι δεν πρέπει να υπάρχει και διοίκηση, δεν σημαίνει ότι κάποιος δεν πρέπει να παίρνει αποφάσεις για την καθημερινότητα, δεν σημαίνει ότι δεν πρέπει να έχει την ευθύνη. Πώς θα διοικήσει κάθε μέρα ο ΟΑΕΔ, κύριοι συνάδελφοι; Με δεκαεπτά ανθρώπους που θα συνεδριάζουν όλη την ημέρα ή με διαρκή συνέδρια; Αυτά τα πράγματα δεν γίνονται και το ξέρετε πάρα πολύ καλά ότι δεν γίνονται. Να μην κάνουμε λοιπόν κριτική για την κριτική, αλλά να δούμε ότι αυτή η μορφή έχει περπατήσει, έχει αποδώσει στην πράξη αυτή η μορφή διοικητικού συμβουλίου, αυτή η μορφή αρμοδιοτήτων στον διοικητή και βεβαίως να βελτιώσουμε τα προβλήματα που δημιουργούνται πολλές φορές με τους αντιπροέδρους. Πρέπει να υπάρχει ενότητα της διοικήσεως, πρέπει η διοίκηση να είναι αποτελεσματική και πρέπει πάντα να γνωρίζουμε ποιος είναι εκείνος που έχει την ευθύνη, ώστε να μπορεί και να την αναλαμβάνει. 
Διαφωνώ με το πέρασμα των ΙΕΚ στην εταιρεία εκπαίδευσης του ΟΑΕΔ. Δεν υπάρχει κανένας λόγος. Τα ΙΕΚ δεν είναι μια λειτουργία, που την κάνει μόνο το δημόσιο. Τα ΙΕΚ που παρέχουν την αρχική επαγγελματική κατάρτιση είναι μια δομή, η οποία παρέχει δράσεις που γίνονται τόσο από το δημόσιο όσο και από τον ιδιωτικό τομέα. Εμείς θέλουμε τα ΙΕΚ και τα ΚΕΚ του ΟΑΕΔ ανταγωνιστικά, τα θέλουμε μέσα στην αγορά, τα θέλουμε να μπορούν να ανταγωνίζονται. Δεν καταλαβαίνω γιατί θα πρέπει πάντα να τα περικλείουμε με την προστασία του δημοσίου. Ποιος είναι ο λόγος, όταν οι δράσεις τους είναι καθαρά επιθετικές, όταν οι δράσεις τους είναι καθαρά ανταγωνιστικές μέσα στην αγορά εργασίας σε σχέση με τα άλλα ινστιτούτα. Δεν μπορείς να τους δώσεις προγράμματα δηλαδή με το έτσι θέλω. Πρέπει να μπορούν να τα κερδίζουν, πρέπει να μπορούν να εκπληρούν τα κριτήρια, τα κριτήρια αξιολόγησης, τα οποία είναι ιδιαίτερα διάφανα και αποτελεσματικά πια και να παίρνουν με την αξία τους. 
Αναφορικά με την άντληση των πρόσθετων πόρων, που είπαν οι συνάδελφοι στο άρθρο 6, παράγραφος 7, δεν είναι έτσι. Χρόνια τώρα ο ΟΑΕΔ αντιμετωπίζει τον οικονομικό του σχεδιασμό με έναν ενιαίο τρόπο και όχι μόνο με διοικήσεις της δικής μας κυβερνήσεως, κύριε Γιακουμάτε, αλλά με όλες τις κυβερνήσεις. Και εγώ δεν λέω ότι είναι αυτό κακό. Λέω ότι πάντα αντιμετωπίζει το σχεδιασμό των πόρων του με έναν ενιαίο τρόπο.
Αυτό επαναλάβαμε στο σχετικό άρθρο προκειμένου να μη θεωρείται παράνομη η οποιαδήποτε τέτοια συνήθης κατά τη λειτουργία του ΟΑΕΔ διαδικασία. Εξαιρέσαμε δε σαφώς το ΛΑΕΚ. Υπάρχει ρητή εξαίρεση των πόρων του ΛΑΕΚ. Διότι ως γνωρίζετε, στον ειδικό λογαριασμό του ΛΑΕΚ υπάρχει διοικητική επιτροπή, η οποία αποτελείται από εννέα ανθρώπους, εκ των οποίων οι οκτώ είναι εκπρόσωποι των κοινωνικών εταίρων. Ένας είναι δικός μας, ο διοικητής ή ο εκπρόσωπός του.
Πώς, λοιπόν, θα πάρουμε απόφαση εφόσον δεν είναι υποχρεωτική η εισήγηση του ΛΑΕΚ; Ποιος θα εισηγηθεί όταν είναι οκτώ στους εννέα από τους κοινωνικούς εταίρους; Μόνο εάν οι κοινωνικοί εταίροι συμφωνούν, μόνο εάν η κοινωνία συμφωνεί, μόνο εάν η οργανωμένη έκφρασή τους συμφωνεί, τότε μόνο θα μπορούμε να έχουμε τις σχετικές αποφάσεις. 
Είπα ήδη για την εξατομικευμένη και θα ήθελα να το προσέξουμε πάρα πολύ. Χωρίς την εξατομικευμένη παρέμβαση για τους ανέργους, όλη αυτή η ιστορία των νέων πολιτικών απασχόλησης δεν θα μπορεί να πετύχει αποτελεσματικά. Δεν μπορεί πια να μιλάμε γενικώς. Δεν μπορεί πια να μένουμε μόνο στο να εξαγγέλλουμε προγράμματα ή να τοιχοκολλούμε στους διάφορους ΟΑΕΔ ανά τη χώρα τα νέα προγράμματά μας. Πρέπει πια να μιλήσουμε για τις ανάγκες του κάθε ανέργου. Για την προσωπικότητα του ανέργου και τα προβλήματά του. Δεν πρέπει να τον στέλνουμε εμμέσως είτε στα γραφεία των πολιτικών είτε στις ιδιωτικές εταιρείες να παρακαλούν είτε σε ιδιωτικά γραφεία εργασίας είτε οπουδήποτε αλλού. Πρέπει να ασχοληθούμε μέσα από τις υπηρεσίες μας σοβαρά μαζί του, να νιώσει σαν το σπίτι του, να νιώσει ότι εκεί θα βρει πρόταση, καθοδήγηση, πρόβλεψη για πρόσθετες δυνατότητες, πρόβλεψη για πρόσθετες γνώσεις, δυνατότητες για πρόσθετες γνώσεις, σωστό επαγγελματικό προσανατολισμό. Θα του δημιουργηθούν ευκαιρίες απασχόλησης.
Φιλοδοξία μας είναι μια φορά το χρόνο για τον κάθε άνεργο να υπάρχει μία ευκαιρία απασχόλησης, αυτοαπασχόλησης, εργασιακής εμπειρίας ή επαγγελματικής κατάρτισης. Είναι ένα στοίχημα που έχουμε βάλει με την Ευρωπαϊκή Ένωση και είναι ένα στοίχημα που προτιθέμεθα με τη δουλειά μας, με τον αγώνα μας και με την προσπάθειά μας να κερδίσουμε.
Τα δικαιώματα των εργαζομένων δεν θίγονται σε τίποτε. Δεν υπάρχει κανένα πρόβλημα με τα δικαιώματα των εργαζομένων στον ΟΑΕΔ. Οι νέοι εργαζόμενοι οι οποίοι θα προσληφθούν στις εταιρείες θα έχουν συγκεκριμένο κανονισμό προσωπικού, που προβλέπεται μέσα στο νόμο. Θα υπάρχει κανονισμός, κύριοι συνάδελφοι, ο οποίος θα προβλέπει με ποιον τρόπο θα δουλεύουν, τι δικαιώματα έχουν, ποια είναι η συγκεκριμένη σύμβαση εργασίας τους, πώς καθορίζονται οι αμοιβές, πώς γίνεται η εξέλιξή τους. Συγκεκριμένος και σύγχρονος κανονισμός από μία εταιρεία, η οποία σε τελική ανάλυση ελέγχεται από το κράτος και η όποια απόφαση θα έχει και την επικύρωση του Υπουργείου Εργασίας.
Από κει και πέρα, όσον αφορά τους σημερινούς εργαζομένους, θα τους καλέσουμε να επιλέξουν. Δεν θα εξαναγκάσουμε κανέναν. Θα κληθούν να επιλέξουν τι προτιμούν: Την ασφάλεια του ΝΠΔΔ με όλα τα θετικά και τα αρνητικά του ή την ανοικτή θάλασσα, τη μεγαλύτερη ίσως εξέλιξη -και γιατί όχι αν υπάρχει μεγαλύτερη δουλειά και μεγαλύτερες αμοιβές- στις θυγατρικές εταιρείες; Ας επιλέξουν οι ίδιοι. Για εκείνους που θα επιλέγουν, προβλέπεται ένας διάφανος τρόπος αξιολόγησης -το τονίζω- και θα κληθούν να στελεχώσουν και να βοηθήσουν μαζί με τις νέες προσλήψεις, τις επιμέρους εταιρείες. 
Από κει και πέρα, όταν επιστρέψουν, υπάρχουν σαφείς διαδικασίες επιστροφής τους, πλήρως διασφαλισμένη επιστροφή και πλήρης κάλυψή τους για την περίπτωση που είτε λήξει η απόσπασή τους είτε αν έχουν ζητήσει να προσληφθούν σε εταιρείες, έλθει η ώρα που δεν θα γίνει, αλλά ας υποθέσουμε ότι μπορεί να γίνει κάποια στιγμή οι εταιρείες να διαλυθούν. Και σε αυτήν την περίπτωση την απίθανη έχουμε προβλέψει τους τρόπους που επιστρέφουν στον ΟΑΕΔ με πλήρη -το τονίζω- τα δικαιώματά τους. 
Κλείνω, κύριε Πρόεδρε, λέγοντας ότι απαντήσεις υπάρχουν για όλα. Και πιστεύω ότι προσπαθούμε να σας πείσουμε γι' αυτές τις απαντήσεις. Προσπαθούμε να σας πείσουμε ότι αυτό που κάνουμε -γιατί μας έχει βασανίσει έναν ολόκληρο χρόνο- είναι αυτό που πρέπει να γίνει. Μπορείτε να μας κριτικάρετε γι' αυτό που δεν έγινε μέχρι τώρα. Καλόδεχτη η κριτική. Μπορείτε να μας κριτικάρετε όσο θέλετε για τις αδυναμίες και τα προβλήματα που υπάρχουν. Καλόδεχτη η κριτική. Θα θέλαμε όμως τη στήριξη και τη συνέργεια όλων των πτερύγων του Κοινοβουλίου, όλων των δυνάμεων της πολιτικής σε αυτήν τη χώρα, ώστε αυτή η νέα πορεία, που είναι η μοναδική που υπάρχει, που είναι η μοναδική που μπορούμε να χρησιμοποιήσουμε για ένα καλύτερο μέλλον για την αντιμετώπιση της ανεργίας στη χώρα, για ένα καλύτερο μέλλον για τον Έλληνα άνεργο να μπορεί να γίνει πράξη και να πετύχει. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, δεν βλέπω κίνηση.
ΝΙΚΗΤΑΣ ΚΑΚΛΑΜΑΝΗΣ: Θα ακούσω πρώτα τους συναδέλφους, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Αυτό με ικανοποιεί. Ικανοποιεί το Προεδρείο ότι εκχωρείτε το λόγο στους βουλευτές.
ΓΕΡΑΣΙΜΟΣ ΓΙΑΚΟΥΜΑΤΟΣ: Κύριε Πρόεδρε, όταν φωνάζουμε για τους Βουλευτές δεν το κάνουμε μόνο όταν μας συμφέρει. Τα εμά εμά και τα σα εμά. 
ΠΡΟΕΔΡΕΥΩΝ (Κωνσταντίνος Βρεττός): Μπράβο, κύριε Γιακουμάτε.
ΓΕΡΑΣΙΜΟΣ ΓΙΑΚΟΥΜΑΤΟΣ: Ευχαριστώ, κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ο κ. Κεδίκογλου έχει το λόγο.
ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, κύριε Πρόεδρε, συζητείται ένα πολύ κρίσιμο νομοσχέδιο σημαντικών επιπτώσεων στην ελληνική κοινωνία και προπαντός στην παραγωγή. Οφείλω να εκφράσω την έκπληξη και εν τινί μέτρω τη δυσαρέσκειά μου ιδιαίτερα προς την πλευρά των αντιπολιτευομένων ότι δεν υπήρξε πολιτική σκέψη, δεν υπήρξε πολιτικός λόγος.
Με το νομοσχέδιο αυτό, αγαπητοί συνάδελφοι, καθορίζεται η κοινωνική πολιτική. Τι σημαίνει κοινωνική πολιτική; Κοινωνική πολιτική σημαίνει από ποιους, από ποιες πηγές και προς ποιους σκοπούς. Από ποιους λαμβάνουμε και σε ποιους δίνουμε. Και υπάρχει η ρητή διαβεβαίωση του σημερινού Πρωθυπουργού ότι θα πάρουμε από τους έχοντες και κατέχοντες και θα δώσουμε στους μη έχοντες. 
Εξεπλάγην τα μέγιστα χθες όταν άκουσα τον Υπουργό Εργασίας να μου λέει: "Μα, δεν ξέρω καμία χώρα στον κόσμο που να μην πληρώνουν οι κοινωνικοί εταίροι". Τώρα δεν έχουμε καπιταλιστές και εργαζομένους, εξαρτημένη εργασία και εργοδότες, κύριε συνάδελφε του Κ.Κ.Ε. Είναι οι κοινωνικοί εταίροι. Και κάνω την απλή ερώτηση στον κύριο Υπουργό Εργασίας: Εγώ ο πολιτικός μηχανικός που έχω ένα γραφείο κι έχω ένα πολύ καλό εισόδημα, εγώ ο εισοδηματίας που έχω κληρονομιά από τον πατέρα μου, μετοχές πολλές και ακίνητα, εγώ ο οποίος έχω διαφόρων μορφών έσοδα, πληρώνω μία δραχμή για κοινωνικές δαπάνες; Πείτε μου ευθέως. 
Σας είπε ο εκπρόσωπος του Κ.Κ.Ε. παρουσιάζοντας τον προϋπολογισμό του 2001 ότι απ' όλον τον προϋπολογισμό δίνονται μόνον 8,5 δισεκατομμύρια. Ένας, ας το πούμε, εργοδότης, ένας κοινωνικός εταίρος που θέλετε εσείς, που έχει δικά του εισοδήματα από δικές του πηγές, που δεν έχει εργαζομένους και δεν πληρώνει γι' αυτούς εισφορές, πληρώνει μία δραχμή για κοινωνικές δαπάνες; Αυτή είναι η κοινωνική σας αντίληψη: να παίρνετε από τους μη έχοντες και να ανακατανέμετε στους μη έχοντες. Να παίρνετε από τη φτώχεια και να αναδιανέμετε τη φτώχεια και μάλιστα προς τα κάτω, διότι αυτά που παίρνετε μοιράζονται αφού πρώτα βαρυνθούν και με τα έξοδα διοίκησης.
Αυτό, αγαπητοί συνάδελφοι, είναι το κορυφαίο: Από ποιον παίρνουμε. Και ερωτώ: Δεν έπρεπε να είναι κυρίαρχο ζήτημα η ανταγωνιστικότητα της οικονομίας; Δεν μπαίνει ως κυρίαρχο ζήτημα, δικό σας ορισμό χρησιμοποιώ, -λείπει- κύριε Υπουργέ της Εργασίας, η μείωση του μη παραγωγικού του λογιστικού κόστους, των κοινωνικών δαπανών; Γιατί να βαρύνουν το κόστος εργασίας οι εισφορές εργοδότη και εργάτη; Γιατί να εισπράττονται από εκεί; Ούτε μια δραχμή ούτε από τον εργοδότη ούτε από τον εργάτη. Στον στόχο, όχι αμέσως, πιο πέρα. Αν η επιχείρηση έχει κέρδη, από κει να πάρετε. Και να δώσετε και να κάνετε πραγματική κατανομή του πλεονάσματος. Να πείτε ότι το πλεόνασμα το κατανέμουμε εκεί. Αλλά εσείς τι κάνετε; Εισπράττετε από τον εργοδότη, εισπράττετε και από τον εργάτη, βαρύνετε το κόστος εργασίας κατά 11% και μετά λέτε "εμείς αγωνιζόμεθα για μια ανταγωνιστική οικονομία στην παγκοσμιοποίηση, στη διεθνή οικονομία" κλπ.
Για να δείτε σε ποιο χαμηλό -για να μη χρησιμοποιήσω άλλη βαρύτερη λέξη- επίπεδο βρίσκεστε, για να δείτε ότι όχι απλώς ασκείτε νεοφιλελεύθερη, μονεταριστική ή ό,τι άλλο θέλετε πολιτική του κεφαλαίου, που δεν λέγεται. Παίρνετε από τον εργάτη και κάνετε ανακατανομή στον εργάτη, αφού δεν τον αφήνετε και αυτόν να διαχειριστεί μόνος του τα δικά του, αλλά τον επιβαρύνετε και με τα έξοδα διοίκησης.
Θα ήθελα, λοιπόν, μία απάντηση. Είναι αυτό ΠΑΣΟΚ; Έχει αυτό καμία σχέση με τις αρχικές μας διακηρύξεις; Λέγεται αυτό κοινωνική αντίληψη; Λέγεται αυτό αριστερά με το μάτι που βλέπουμε την κοινωνία, με το μάτι του αδικούμενου; Υπάρχει κανένας στην Ελλάδα που διανοείτο ποτέ ότι οι κοινωνικές δαπάνες, το οικογενειακό επίδομα, το επίδομα ανεργίας, το επίδομα στράτευσης θα βαρύνει τον εργάτη και μόνο; Διότι μην μιλάμε για εργοδοτικές εισφορές. Η εργοδοτική εισφορά είναι αυτό που παρακρατεί ο εργοδότης από την αμοιβή του εργαζομένου. Αν δεν την παρακρατούσε, θα του την έδινε ως αμοιβή. Όλα αυτά είναι εργατικές εισφορές.
Υπήρχε ποτέ κανείς από όσους ψηφίσαμε και υποστηρίξαμε το ΠΑΣΟΚ που να πίστευε ότι θα φτάναμε σε αυτό το κατάντημα; Το κληρονομήσαμε. Και λέτε μάλιστα και υπερηφάνως εσείς, εμείς επαναλάβαμε τα ίδια. Σκεφτείτε, λοιπόν, τι μεγάλη αλλαγή κάνατε ύστερα μάλιστα και από ένα καταπληκτικό συνέδριο, το οποίο έδωσε και 71%.
Να μην προχωρήσουμε περαιτέρω σε αυτό.
Ας πάμε τώρα στον Ο.Α.Ε.Δ., στους σκοπούς του Ο.Α.Ε.Δ. Πρώτον, δεν περιλαμβάνονται μέσα στο νομοσχέδιό σας πόροι του Ο.Α.Ε.Δ. Καμία δέσμευση. Δεν έχετε καμία δέσμευση περί των πόρων του Ο.Α.Ε.Δ. Γίνεται ποτέ οργανισμός που να μην έχει άρθρο 1ο σκοπός και άρθρο 2ο πόροι; 
Ως προς τους πόρους, λοιπόν, τίποτα. Θα πληρώσουν οι φτωχοί για τους φτωχούς, θα πληρώσουν οι φτωχοί για να γίνουν φτωχότεροι.
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, θα προσπαθήσω να μην σας ενοχλήσω.
Πιο κάτω. Στους σκοπούς του Ο.Α.Ε.Δ. δεν έπρεπε να είναι και η στατιστική παρακολούθηση των εξελίξεων, η συμβολή τους στην ανταγωνιστικότητα, αφού θέλετε να πάρετε και την κατάρτιση; Και δεν καταλαβαίνω γιατί. Έχετε καμία υπηρεσία, η οποία παρακολουθεί την τεχνολογία και σύμφωνα με αυτή δίνει συμβουλές στον Υπουργό Εθνικής Οικονομίας -όχι εσάς- που και πώς να προσανατολίζεται; Πουθενά δεν φαίνεται τέτοιο πράγμα.
Πάμε στην εκπαίδευση. Μα, όλη η τριτοβάθμια εκπαίδευση στη χώρα είναι δημόσια. Και εν πάση περιπτώσει όλοι ζητούν ισοτιμία. Η μορφή της παροχής εργασίας στην Ελλάδα είναι με ισοτιμία και η ισοτιμία είναι με βάση τη δημόσια εκπαίδευση.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κύριε Πρόεδρε, ένα λεπτό θα σας απασχολήσω ακόμη.
Κατά ποία λογική εσείς έρχεστε εδώ και δημιουργείτε Ανώνυμη Εταιρεία Εκπαίδευσης; Θα είναι αυτό το ΙΕΚ ισότιμο με ένα του Υπουργείου Παιδείας; Και θα ήθελα να ξέρω ποιος κάνει την επαγγελματική κατάρτιση. Την κάνει το Υπουργείο Παιδείας ή κάποιος οργανισμός, που έχει σχέση με την κατάρτιση; Το Υπουργείο Ανάπτυξης που είναι εδώ; Δεν προΐσταται του δευτερογενούς τομέα παραγωγής; Δεν προΐσταται και του πρωτογενούς τομέα παραγωγής στο Υπουργείο Γεωργίας; Μιλάτε για τη χώρα στην οποία δεν έχετε ένα ινστιτούτο κατάρτισης στη γεωργική παραγωγή; Υπάρχει μία διάταξη που στη χώρα λειτουργεί έστω ένα ΙΕΚ γεωργίας, στη χώρα με το καλύτερο κλίμα, με τα καλύτερα εδάφη, στη χώρα με τις μεγαλύτερες και καλύτερες δυνατότητες παραγωγής, με νησιά που παράγουν τα νοστιμότερα προϊόντα στον κόσμο; Δεν έχετε ούτε ένα εξαμηνιαίο ινστιτούτο κατάρτισης στη γεωργία, δεν έχετε ούτε μία πληροφόρηση πόσο νερό χρειάζεται για το παραμικρό. Δεν έχετε τίποτα για την άμεση παραγωγή και θέλετε μετά να λέτε ότι είστε σοσιαλιστική Κυβέρνηση, ότι έχετε κοινωνική αντίληψη και ότι ενδιαφέρεστε για την παραγωγή. 
Είστε μία Κυβέρνηση όπως πολύ καλά είπε ο κ. Καρκαγιάννης, ανίκανη και ψοφοδεής, η οποία τίποτε άλλο δεν βλέπει παρά μόνο τη διαμεσολάβηση, πώς να κάνετε τους πλούσιους πλουσιότερους και τους φτωχούς φτωχότερους και συνεχίζετε να παίρνετε από τους φτωχούς για να τους κάνετε ακόμη φτωχότερους.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκος έχει το λόγο.
ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, πριν μπω στην ενότητα των άρθρων του νομοσχεδίου θα ήθελα να αναφερθώ σ΄ ένα σημείο που μου έκανε πραγματικά κατάπληξη.
Θέλω να ρωτήσω τον κύριο Υπουργό εάν είναι δυνατόν ο Υπουργός Εθνικής Οικονομίας, ο καθ' ύλην αρμόδιος για τα κοινοτικά προγράμματα κα και ο Υπουργός Εργασίας να αγνοούν τους κοινοτικούς κανονισμούς. 
( Στο σημείο αυτό την Προεδρική Έδρα καταλαμβάνει ο Ε΄ Αντιπρόεδρος της Βουλής κ. ΠΑΝΑΓΙΩΤΗΣ ΚΟΣΙΩΝΗΣ ) 
Πριν μπω στην ενότητα των άρθρων, κύριε Πρόεδρε, θα μου επιτρέψετε να αναφερθώ στην παράγραφο 16 όπου με αποφάσεις των Υπουργών Εθνικής Οικονομίας, Εργασίας και Κοινωνικών Ασφαλίσεων ρυθμίζεται κάθε τι, που αφορά την εκτέλεση, εφαρμογή διαχείριση χρηματοδότηση αξιολόγηση και έλεγχος των έργων. 
Μα δεν γνωρίζετε, κύριε Υπουργέ, ότι αυτά δεν καθορίζονται με αποφάσεις Υπουργών, αλλά έχουν καθοριστεί από τους νέους κοινοτικούς κανονισμούς με τις διαχειριστικές αρχές; 
Να το επαναλάβω, κύριε Υπουργέ, γιατί βλέπω ότι δεν ακούσατε. 
Γράφετε στην παράγραφο 16 της τροπολογίας, κύριε Υπουργέ, ότι για το πρόγραμμα EQUAL...
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Αυτό είναι στην αυριανή συζήτηση. 
ΑΡΙΣΤΕΙΔΗΣ ΤΣΙΠΛΑΚΟΣ: Είπα ότι κάνω μία παρέκληση να αναφερθώ σε αυτό πριν μπω στα άρθρα για να πάρω μια απάντηση από σας. 
Λέτε, λοιπόν, ότι η εκτέλεση, εφαρμογή, διαχείριση, χρηματοδότηση, αξιολόγηση και έλεγχο των έργων καθορίζονται με κοινές αποφάσεις των Υπουργών Εθνικής Οικονομίας, Εργασίας και Κοινωνικών Ασφαλίσεων. Μα αυτά, κύριε Υπουργέ, δεν καθορίζονται με αποφάσεις Υπουργών. Έχουν καθοριστεί ήδη από τους κοινοτικούς κανονισμούς και αυτά είναι αρμοδιότητας των διαχειριστικών αρχών, των αρχών πληρωμής και δεν χρειαζόταν να είναι με απόφαση Υπουργών. 
Εκείνο που θα πρότεινα είναι να το αλλάξετε και να πείτε ότι καθορίζονται ως προβλέπουν οι κανονισμοί. Δεν γίνονται με αποφάσεις Υπουργών. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Λέει από κάτω ότι καθορίζονται. 
ΑΡΙΣΤΕΙΔΗΣ ΤΣΙΠΛΑΚΟΣ: Επίσης θέλω να πω κάτι άλλο. Είναι δυνατόν να έρχεται ένα νομοσχέδιο και μάλιστα ανασυνταχθέν και να μας φέρνετε διορθώσεις επί νεοεισαχθέντος νομοσχεδίου με εκατόν δεκατρείς περίπου τροπολογίες από τις οποίες οι σαράντα δύο είναι συντακτικά και ορθογραφικά λάθη; Ποίοι συντάσσουν το νομοσχέδιο; Δεν έχετε νομικούς, δεν έχετε φιλολόγους, δεν έχετε υπαλλήλους; Είναι δυνατόν να έρχεται ένα νομοσχέδιο στη Βουλή με σαράντα δύο συντακτικά και ορθογραφικά λάθη; Στο πόδι γίνονται τα νομοσχέδια, με τέτοια προχειρότητα; Είναι κάτι το οποίο δεν μπορώ να το καταλάβω, κύριε Υπουργέ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Μου επιτρέπετε μία διακοπή, κύριε Πρόεδρε;
ΠΡΟΕΔΡΕΥΩΝ (Παναγιώτης Κοσιώνης): Αν το επιτρέπει ο ομιλητής;
ΑΡΙΣΤΕΙΔΗΣ ΤΣΙΠΛΑΚΟΣ: Βεβαίως, κύριε Πρόεδρε, αρκεί να κρατηθεί ο χρόνος μου. 
ΠΡΟΕΔΡΕΥΩΝ (Παναγιώτης Κοσιώνης): Ορίστε, κύριε Υπουργέ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Μεγάλο μέρος αυτών των παρατηρήσεων, που ορθώς τόνισε ο κύριος συνάδελφος οφείλονται στο γεγονός ότι οι παρατηρήσεις της ΚΕΝΕ άργησαν να έλθουν στο Υπουργείο Εργασίας και υποχρεωτικά μπήκαν τώρα αυτές οι παρατηρήσεις νομοτεχνικού χαρακτήρα γιατί ήλθαν τώρα και όπως είδατε δεν είναι ουσίας.
ΑΡΙΣΤΕΙΔΗΣ ΤΣΙΠΛΑΚΟΣ: Μα, δεν είναι νομοτεχνικού χαρακτήρα. Είναι καθαρά συντακτικά λάθη, άρθρο 3 παράγραφος 3, άρθρο 1 παράγραφος 5. Είναι καθαρώς συντακτικά λάθη. 
ΠΡΟΕΔΡΕΥΩΝ (Παναγιώτης Κοσιώνης): Παρακαλώ, κύριε Τσιπλάκο, μην ανοίγουμε διάλογο. Σας έδωσε μια εξήγηση ο κύριος Υπουργός. 
ΑΡΙΣΤΕΙΔΗΣ ΤΣΙΠΛΑΚΟΣ: Κύριοι συνάδελφοι, στη σχετική του ομιλία ο ειδικός αγορητής του Κομμουνιστικού Κόμματος Ελλάδος είπε μία αλήθεια, η οποία προκάλεσε την αγανάκτηση ορισμένων Βουλευτών του ΠΑΣΟΚ. Μπορώ να πω ότι οι Βουλευτές που διαμαρτυρήθηκαν είναι κατά το πλείστον εκείνοι, που διακρίνονται για την ευπρέπειά τους στη Βουλή. Και δικαιολογημένα εθίγησαν γιατί δεν μπορούσαν να φανταστούν ότι αυτό που είπε ο ειδικός αγορητής του Κομμουνιστικού Κόμματος έχει βάση με την πραγματικότητα. 
Τι είπε ο κ. Τσιόγκας; Είπε απλά ότι πίσω από τις δραστηριότητες του ΟΑΕΔ βρίσκονται Βουλευτές και γραφεία Βουλευτών, που συνεργάζονται πλήρως σε κομματικό επίπεδο με τους διορισμένους συντρόφους των διοικήσεων του ΟΑΕΔ και όχι μόνο. 
Εάν γνώριζαν οι αξιότιμοι κύριοι συνάδελφοι που διαμαρτυρήθηκαν τι έγινε, τι όργιο και ποιες ασχήμιες διαπράχθηκαν κατά την προεκλογική περίοδο θα τηρούσαν σώφρονα σιωπή, όπως σώφρονα σιωπή τήρησαν ορισμένοι συνάδελφοι προς τους οποίους στόχευε ο κ. Τσιόγκας, οι οποίοι ήταν παρόντες στη Βουλή χθες και έκαναν ότι διάβαζαν και δεν άκουγαν τι έλεγε ο ειδικός τους αγορητής. 
Αναφέρομαι, κύριοι συνάδελφοι, στα περίφημα στέϊζ, τα εξάμηνα και εντεκάμηνα, που προκάλεσαν και τη μήνη των εσωκομματικών αντιπάλων των Βουλευτών του ιδίου του κυβερνώντος κόμματος, γιατί έγινε εκμετάλλευση από μια μερίδα ειδικών Βουλευτών μιας ορισμένης τάσεως και κατευθύνσεως. 
Εφεύραν τότε την εξής μέθοδο εξαπατήσεως των νεαρών απελπισμένων ανέργων που ζητούσαν μια θέση εργασίας, μία θέση στον ήλιο. Αντί να τους εκπαιδεύουν σε σεμινάρια, σε αίθουσες διδασκαλίας, σε διάφορα αντικείμενα, βρήκαν ένα πιο πρακτικό τρόπο, πιο εύκολο τρόπο. Aντί να ασχολούνται με αίθουσες διδασκαλίας, με καθηγητές και όλα τα συνακόλουθα σκέφθηκαν ένα πρακτικό τρόπο να τους εκπαιδεύσουν με πρακτική εξάσκηση. 
Για παράδειγμα αυτόν που ήθελε να εξασκηθεί στα οικονομικά τον έβαζαν σε μια τράπεζα να εργαστεί για να πάρει μαθήματα. Αυτός που ήθελε στα ασφαλιστικά τον έβαζαν στο ΙΚΑ, για να πάρει τις γνώσεις από τη εργασία του στο ΙΚΑ με πρακτική εξάσκηση. Αυτός που ήθελε να εξασκηθεί στα γεωργικά τον έβαζαν στις υπηρεσίες του Υπουργείου Γεωργίας κ.ο.κ. Την ημερήσια αποζημίωση που δικαιούνται από τα σεμινάρια την καθόριζαν σε μηνιαία βάση, ώστε να έχουν και την ψευδαίσθηση ότι πληρώνονται μηνιαίως και ότι είναι πράγματι υπάλληλοι. 
Βέβαια οι Βουλευτές "τους έκλειναν το μάτι" ότι "μετά τις εκλογές εσείς θα διοριστείτε, είσαστε στο δημόσιο, είσαστε στις τράπεζες, αυτή είναι η διαδικασία με την οποία διορίζονται οι νέοι στο δημόσιο γι΄αυτό μην ανησυχείτε" και τους είχαν ομήρους μέχρι τις εκλογές. Βεβαίως έγιναν οι εκλογές, εκείνοι που χρησιμοποίησαν αυτήν τη μέθοδο ήρθαν πρώτοι στις περιφέρειές τους, έναντι των άλλων συναδέλφων τους Βουλευτών του ΠΑΣΟΚ. Πέρα από την οργή και τα υπόλοιπα που ακολούθησαν υπήρξε και η οργή των νέων, οι οποίοι απολύθηκαν όταν τελείωσαν τα λεφτά των σεμιναρίων και δεν υπήρχε τίποτε άλλο.
Τώρα έρχεται πάλι η ίδια περίπτωση. Πιστεύοντας εμείς ότι τα εξάμηνα και τα ενδεκάμηνα δεν πρόκειται να τους ωφελήσουν τώρα λόγω του εναπομένοντος χρόνου μέχρι τις εκλογές, διότι είναι πάρα πολύ μεγάλο το διάστημα και εφευρέθη τώρα η μέθοδος των τριάντα έξι μηνών ώστε με τα σεμινάρια να τους έχουν ομήρους μέχρι και τις εκλογές.
Εκείνο που έχω να πω είναι ότι αυτά θα πρέπει να σταματήσουν, κύριε Υπουργέ. Τούτη τη φορά να είσαστε βέβαιοι ότι δεν θα επιτρέψουμε να γίνουν αυτές οι ασχήμιες και το τι θα γίνει θα το μάθετε στο αμέσως προσεχές μέλλον και μη μας κατηγορήσετε ότι συμμαχούμε με την Ευρωπαϊκή Ένωση προς βλάβη των συμφερόντων της χώρας μας, διότι δεν πρόκειται για βλάβη των συμφερόντων της χώρας μας, αλλά για βλάβη των κομματικών συμφερόντων των δικών σας. Δεν μας ενδιαφέρει ούτε έχουμε καμία ανησυχία για τις επόμενες εκλογές, αλλά ανησυχούμε γιατί θα διασπαθισθούν χρήματα του ελληνικού δημοσίου, χρήματα του ελληνικού λαού.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Κοσιώνης): Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, κύριοι συνάδελφοι πιστεύω ότι η σημερινή συζήτηση για τον ΟΑΕΔ έχει πολύ σημαντική διάσταση για το στόχο της κοινωνικής σύγκλισης. Σε ένα κοινωνικό και πρωτίστως οικονομικό περιβάλλον, στο οποίο και η χώρα μας συμμετέχει με απόφαση του πολιτικού κόσμου της χώρας -και αυτό είναι το περιβάλλον που απορρέει από τις συνθήκες του Μάαστριχτ και του Άμστερνταμ- σίγουρα θα πρέπει να λάβουμε υπόψη μας τις αρχές που διέπουν αυτό το οικονομικοκοινωνικό σύστημα και αυτές είναι οι αρχές του νεοφιλελευθερισμού. Το περιεχόμενο αυτό το δίνουν σαφώς οι συνθήκες και χαρακτηρίζεται ο νεοφιλελευθερισμός από την απελευθέρωση της αγοράς, την ανταγωνιστικότητα στην παραγωγή και κυρίως η ανταγωνιστικότητα στηρίζεται στη μείωση και συμπίεση του κόστους εργασίας.
Η προσήλωση, λοιπόν, σε οικονομικούς όρους και η τοποθέτηση σε δεύτερη σειρά των κοινωνικών όρων σαφώς και δημιουργεί προβλήματα στην κοινωνία, σαφώς δημιουργεί αυξημένες υποχρεώσεις για να διαμορφώσουμε εθνικές πολιτικές, που θα διασφαλίζουν την κοινωνική σύγκλιση. Η ανεργία είναι ο δείκτης, ο οποίος καταγράφει κατά πόσον αυτή η κοινωνική σύγκλιση έχει κατακτηθεί, κατά πόσον είναι μακριά ή κοντά μας.
Στη χώρα μας ο δείκτης της ανεργίας δεν είναι από τους χειρότερους, αλλά ούτε από τους καλύτερους στην Ευρώπη. Διαχρονικά όμως μπορούμε να πούμε ότι ο δείκτης ανεργίας δείχνει ότι υπάρχει μια ικανοποιητικού επιπέδου πολιτική για τις δυνάμεις της εργασίας στη χώρα μας. Σήμερα βεβαίως οι δυνάμεις της εργασίας βρίσκονται σε αμυντική θέση με βάση αυτό το περιβάλλον, στο οποίο ζούμε απέναντι στις δυνάμεις του κεφαλαίου και η αξία της εργασίας σε επίπεδο κοινωνίας είναι και αυτή σε μειονεκτική θέση απέναντι στην αξία του κέρδους.
Όλα αυτά πρέπει να τα λαμβάνει κανείς υπόψη του όταν έρχεται να εξειδικεύσει πολιτικές για την αντιμετώπιση της ανεργίας ή την προστασία της εργασίας. Και αν έχει συναποφασίσει ή έχει αποδεχθεί αυτό το πολιτικό περιβάλλον, στο οποίο η χώρα μας συμμετέχει, τότε θα πρέπει οι προτάσεις του, για να είναι συνεπής με τις πολιτικές του θέσεις, να απορρέουν από αυτές τις παραδοχές που στο παρελθόν έχουν συντελεστεί.
Η ανεργία, λοιπόν, είναι ένας δείκτης κοινωνικός, ένας δείκτης για τον οποίο περισσότερο βάρος έχει η εθνική πια πολιτική παρά η ευρωπαϊκή, διότι στη Συνθήκη του Μάαστριχτ δεν γίνονται αναφορές σε κοινωνικούς δείκτες, αλλά μόνο σε κοινωνικούς. Και για τη χώρα μας, επειδή ακούγονται πάρα πολλά απογοητευτικά ή απαξιωτικά, κάτω από το όριο της φτώχειας με σημερινή δημοσίευση-μελέτη του ΟΟΣΑ είναι το 1/6 του πληθυσμού. Βεβαίως στόχος είναι να μην είναι κανένας πολίτης κάτω από το όριο της φτώχειας, αλλά μέσα σ' αυτό το σύστημα, το οποίο ζούμε και χαρακτηρίζεται από την έξοδο προς την ανεργία μεγάλων τμημάτων των δυνάμεων της εργασίας σαφώς ένα μερίδιο θα αντιστοιχεί και στην ελληνική κοινωνία. 
Έτσι, λοιπόν, σε ευρωπαϊκό επίπεδο ένας θεσμός που έχει προβλεφθεί για να στηρίξει αυτά τα στρώματα τα οποία βάλλονται, είναι το Ευρωπαϊκό Κοινωνικό Ταμείο και στη χώρα μας ο θεσμός ο οποίος υπήρχε και χρειάζεται πλέον έναν εκσυγχρονισμό είναι ο Οργανισμός Απασχόλησης Εργατικού Δυναμικού. Και δεν θα πρέπει να είναι ένας οργανισμός κατά της ανεργίας, αλλά ένας οργανισμός προστασίας της εργασίας. 
Στην αγορά εργασίας υπάρχουν νέα δεδομένα όπως υπάρχουν νέα δεδομένα και στα διοικητικά μοντέλα. Έτσι, λοιπόν, αυτά τα δύο επιβάλλουν αλλαγές στην οργάνωση, στη λειτουργία και στους στόχους του ΟΑΕΔ. Η κλασική αντίληψη περί Δημόσιας Διοίκησης ότι αυτή λειτουργεί σωστά όταν όλα είναι νόμιμα, στις μέρες μας έχει αναθεωρηθεί από τη νέα τεχνογνωσία γύρω από τη διοίκηση των δημοσίων οργανισμών, όπου εκτός από τη νομιμότητα απαιτείται και η αποτελεσματικότητα των υπηρεσιών. Απαιτείται ένα μετρήσιμο αποτέλεσμα καθώς και η πρόβλεψη μηχανισμών για να καταγράφουν το αποτέλεσμα. 
Ο ΟΑΕΔ βεβαίως έχει λόγο στη στήριξη του παραγωγικού και κοινωνικού ιστού της χώρας. Στον παραγωγικό ιστό συμμετέχει μέσα από την επιδότηση και τη στήριξη νέων επαγγελματιών, μέσα από τη δημιουργία νέων θέσεων εργασίας. Βεβαίως έχει ρόλο στην αφομοίωση της παραγόμενης τεχνογνωσίας στην παραγωγή και αυτός θα είναι το πρώτο όπλο για την αύξηση της ανταγωνιστικότητας και όχι για τη μείωση του κόστους εργασίας, διότι στην πατρίδα μας το κόστος εργασίας είναι πολύ χαμηλό και ίσως να μην επιδέχεται άλλη συμπίεση.
Πρέπει να καταγράψει ο ΟΑΕΔ ότι το πρόβλημα στην ανεργία είναι κυρίως η αταίριαστη ανεργία. Υπάρχει προσφορά θέσεων εργασίας, αλλά δεν υπάρχουν οι κατάλληλοι άνεργοι. Με την έννοια "κατάλληλοι" εννοώ αυτούς τους ανέργους που έχουν αυτές τις δεξιότητες και τις εξειδικεύσεις, ούτως ώστε να καταλάβουν αυτές τις θέσεις. Ζούμε σε μια εποχή όπου νέοι χώροι στην παραγωγική διαδικασία υπάρχουν όπως η ψηφιακή οικονομία, το μάνατζμεντ, το μάρκετινγκ, ο τουρισμός, η βιοτεχνολογία και υπάρχει ένα γενικότερο θέμα παιδείας και εκπαίδευσης στη χώρα μας. Θα πρέπει να εναρμονιστούν τάχιστα αυτοί οι χώροι με τις απαιτήσεις της παραγωγής. 
Επίσης νέα στρώματα συναποτελούν τους ανέργους στη χώρα μας, όπως είναι οι νέοι, οι οποίοι έρχονται από το εξωτερικό και έχουν κάποιες εξειδικεύσεις αλλά δεν βρίσκουν δουλειά. Είναι οι μεσήλικες γυναίκες με οικογένεια. Είναι οι εργαζόμενοι που θέλουν κάποια χρόνια για να πάρουν σύνταξη, αλλά βρίσκονται εκτός εργασίας λόγω των ταχύτατων αλλαγών που συμβαίνουν στον εκσυγχρονισμό και στην αφομοίωση της τεχνολογίας.
Ακόμη πρέπει να λάβουμε υπόψη μας ότι μέσω της ΟΝΕ έχει επέλθει μια σειρά αλλαγών στις εργασιακές σχέσεις. Η προσωρινή εργασία και η μερική απασχόληση είναι οι μορφές εργασίας που ανεβαίνουν, θα έλεγα, κατακόρυφα στην Ευρώπη. Μπορεί αυτό να δημιουργεί προβλήματα στο εισόδημα των εργαζομένων, αλλά πρέπει να λάβει υπόψη κανείς ότι είναι προτιμότερο να εργάζεται και να έχει χαμηλό εισόδημα, παρά να είναι άνεργος και να έχει πρόβλημα καταξίωσης ως πολίτης σε μια κοινωνία.
Βεβαίως πλανάται μία υποψία για την αξιοκρατική και διαφανή λειτουργία του ΟΑΕΔ σε σχέση με τα στέϊτς και όλα αυτά τα προγράμματα.
Τον τελευταίο καιρό μπορούμε να πούμε όλοι ότι αν κάποιοι σκόπιμα προεκλογικά είτε από την Αντιπολίτευση κατηγορούσαν συμπολιτευόμενους συναδέλφους ότι κάνουν αυτό, ότι δηλαδή υπόσχονται πράγματα που δεν ίσχυαν ή αν κάποιοι ακόμα και από τη Συμπολίτευση μπορούσαν να έλεγαν πράγματα που δεν ίσχυαν σε μια λογική άγχους εκλογής αυτό δεν μπορεί να το πει κανείς για σήμερα μετεκλογικά, γιατί και τα προγράμματα για τους νέους επαγγελματίες έχουν μία αυστηρή μοριοδότηση και κανένας δεν μπορεί να καταγγείλει για τίποτε καθώς επίσης και τα προγράμματα για τους φύλακες σχολείων είχαν μία αυστηρή μοριοδότηση και πρόβλεψη αξιοκρατίας και διαφάνειας και βεβαίως πρέπει να είναι στόχος του εσωτερικού κανονισμού του ΟΑΕΔ να διασφαλίζεται αυτή η αξιοπιστία λειτουργίας ενός δημοσίου οργανισμού προς τους συμπολίτες του. 
Επίσης μέσα από τον εσωτερικό κανονισμό σαφώς και θα πρέπει να εξευρεθεί ένας τρόπος λειτουργικής συνεργασίας του ΟΑΕΔ με τις τοπικές αναπτυξιακές δυνάμεις, όπως είναι η Νομαρχιακή Αυτοδιοίκηση και η Περιφέρεια μιας και η περιφερειακή συγκρότηση του κράτους είναι η απάντηση στα νέα δεδομένα της οικονομίας και κοινωνίας. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Κουρουμπλής έχει το λόγο.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, βιώνουμε στο χώρο της εργασίας, μία εποχή συνεχών ανατροπών, που έχουν πλέον να κάνουν με ένα νέο μοντέλο και την ανάγκη ενός εξειδικευμένου εργαζόμενου στην αγορά εργασίας. Το μεγάλο όμως πρόβλημα που βιώνουμε είναι η συνεχής άνοδος του ποσοστού της ανεργίας σε παγκόσμιο επίπεδο, τη χρήση των νέων τεχνολογιών, τον αυτοματισμό και μια σειρά νέων δεδομένων στην αγορά εργασίας διαμορφώνουν αυτές τις νέες συνθήκες. 
Πιστεύω με το νέο σχέδιο νόμου, που συζητάμε, η Κυβέρνηση έφερε στην επικαιρότητα ένα μεγάλο ζήτημα που έχει να κάνει με το ρόλο του κεντρικού φορέα στο χώρο του ΟΑΕΔ, ενός φορέα που για πολλά χρόνια προσέφερε συνεχείς υπηρεσίες και σημαντικές και σήμερα διαπιστώνεται ότι δεν μπορεί να απαντήσει με τη δομή, που έχει στις απαιτήσεις των καιρών. Χρειαζόμαστε όταν μιλάμε για ευελιξία στην αγορά να εννοούμε για ευελιξία των φορέων που άπτονται αυτού του ευαίσθητου τομέα. Νομίζω ότι είναι λίγο υπερβολή να χρησιμοποιούμε τον όρο ιδιωτικοποίηση, ίσως είναι ψευδεπίγραφος αυτός ο όρος σε ό,τι αφορά τη συγκεκριμένη παρέμβαση. Νομίζω ότι το νέο νομικό καθεστώς παρέχει τη δυνατότητα σ' αυτόν το φορέα χωρίς να ανατρέπεται στην ουσία γιατί παραμένει στο δημόσιο τομέα, να μη μείνει πίσω από τις εξελίξεις, αλλά να τις καθοδηγήσει. Είναι βέβαιο και οφείλουμε όλοι αποφλοιώνοντας την πραγματικότητα να αναγνωρίσουμε ότι ούτε στο πρώτο αλλά ούτε και στο δεύτερο Κοινοτικό Πλαίσιο κατορθώσαμε να αγγίξουμε με ένα αποτελεσματικό τρόπο αυτό που λέμε σύνδεση της αγοράς εργασίας με την κατάρτιση, ώστε οι καταρτιζόμενοι με ευκολότερο τρόπο να απορροφώνται από τις κατά τόπους αγορές εργασίας. Είναι το μεγάλο ζητούμενο γι' αυτό που λέμε περιορισμό του ποσοστού της ανεργίας. Βλέπουμε πάρα πολλές έρευνες που διαπιστώνουν ότι ενώ υπάρχει ανάγκη στην αγορά κάποιων ειδικοτήτων δεν υπάρχουν. Αυτό μας καταδεικνύει ότι μέχρι σήμερα πολιτική που έχει να κάνει με τη σύνδεση δεν ήταν η καλύτερη, δεν ήταν η αποτελεσματική. 
Πιστεύω, λοιπόν, ότι με αυτήν την παρέμβαση, με τους νέους αυτούς φορείς ιδιωτικού δικαίου στο δημόσιο τομέα, που απελευθερώνονται από τα δεσμά μιας δημόσιας λογικής, που πραγματικά απορροφούσε όλη την ενέργεια της όποιας πολιτικής και δεν έφθανε εκεί που έπρεπε να αγγίξει δηλαδή το μεγάλο πρόβλημα νομίζω ότι δίδεται η ευκαιρία να μπορέσουμε να έχουμε ένα αποτέλεσμα, εκείνο που έχει ανάγκη η χώρα και η κοινωνία μας. 
Γιατί πραγματικά το 11% της ανεργίας δεν είναι ένα ποσοστό, που πρέπει να υπάρχει στην Ελλάδα στην εποχή μας. Είναι βεβαίως ένα δεύτερο ζήτημα διαρθρωτικό, που έχει να κάνει και με το εκπαιδευτικό σύστημα και αυτό πρέπει να το δει το Υπουργείο Εργασίας με το Υπουργείο Παιδείας. Γιατί προσωπικά πιστεύω ότι ένα ποσοστό της ανεργίας είναι διαρθρωτικό, δεν μπορούμε προκειμένου να επιβιώνουν κάποια καθηγητικά κατεστημένα να διατηρούμε σχολές είτε στη μέση κατάρτιση είτε στα ΤΕΙ είτε στα πανεπιστήμια και να παράγουμε επιστήμονες, που δεν μπορεί να τους αποδεχθεί και να τους απορροφήσει η αγορά εργασίας. Αλλά βεβαίως και ό,τι έχει να κάνει με την κατάρτιση μεσαίων στελεχών, πλέον δεν μπορούμε να ανεχτούμε ούτε ως πολιτικό σύστημα ούτε ως κοινωνία να γίνεται αυτό το πραγματικό έγκλημα, να ξοδεύονται δισεκατομμύρια για να υπηρετούνται περισσότερο τα ΚΕΚ, να γίνονται τα χρήματα αυτά "κέϊκ" για μερικούς και να μην είναι χρήματα, που πραγματικά καταρτίζουν νέους ανθρώπους σε ειδικότητες που πραγματικά τους έχει ανάγκη η αγορά εργασίας. 
Πιστεύω, λοιπόν, ότι χωρίς να θέλουμε ούτε να εξωραΐσουμε ούτε να ωραιοποιούμε τα πράγματα -για όλους είναι ίδια η ευθύνη και πολύ περισσότερο για όλους τους Βουλευτές, για όλα τα πολιτικά κόμματα- πρέπει να υπηρετήσουμε με ευαισθησία και ειλικρίνεια την κοινωνία. Γιατί τα κοινωνικά προβλήματα που περιρρέουν, δεν αφορούν μόνο τη Συμπολίτευση ή την Αντιπολίτευση, αλλά αφορούν όλους μας. Νομίζω ότι με ένα τέτοιο πνεύμα πρέπει να προσεγγίσουμε και να ελέγξουμε βεβαίως την Κυβέρνηση με βάση αυτές τις νέες θεσμικές παρεμβάσεις, να δούμε ποια θα είναι τα αποτελέσματα, που πραγματικά θα συμβάλουν, ώστε να περιοριστούν αυτές οι μεγάλες επιπτώσεις της ανεργίας που γεννούν δευτερογενή προβλήματα ψυχολογικά, ψυχιατρικά σε κάθε νέο άνθρωπο, που δεν μπορεί πραγματικά να βρει μια θέση στην αγορά εργασίας. 
Βεβαίως παράλληλα με αυτήν τη θεσμική παρέμβαση δράττομαι της ευκαιρίας να πω προς την πολιτική ηγεσία του Υπουργείου ότι πρέπει να υπάρξουν αποφασιστικές παρεμβάσεις σε αυτό που πλέον έχει γίνει ζούγκλα στην αγορά εργασίας, στην απαξίωση της εργασίας, στον ευτελισμό του ανθρώπου, γιατί ακριβώς με τον τρόπο που συμπεριφέρονται ορισμένοι κύκλοι στην αγορά εργασίας πραγματικά και την εργασία απαξιώνουν και ευτελίζουν την ανθρώπινη αξιοπρέπεια. 
Ελπίζουμε, λοιπόν, ότι αυτή η παρέμβαση θα απελευθερώσει και πόρους και ανθρώπινο κεφάλαιο. Και πρέπει αυτό να το κάνουν οι νέοι θεσμοί. Δεν πρέπει να περιμένουμε τις αποσπάσεις να λύσουν το πρόβλημα. Να χρησιμοποιήσουν νέους ανθρώπους, να αιμοδοτηθεί το σύστημα με νέο πνεύμα, με νέα αίσθηση και αισθητική, για να μπορέσουμε πραγματικά να βοηθήσουμε στον περιορισμό αυτού του προβλήματος. Δεν μπορούμε να μιλάμε δηλαδή για 4% ετήσια ανάπτυξη και 
το φαινόμενο της ανεργίας να στέκεται στο 11%.
Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα συμφωνήσω ειδικά με την τελευταία παρατήρηση του συναδέλφου, ότι ο σεβασμός και η προστασία της ανθρώπινης αξίας αποτελεί πρωταρχική υποχρέωση της πολιτείας. Να προσθέσω της δημοκρατικά διαρθρωμένης και λειτουργούσας κοινωνίας ιδία. Είναι η παράγραφος 1 του άρθρου 2 του Συντάγματος.
Έχουμε ένα νομοσχέδιο που κρίνει σημαντικότατα θέματα. Ανέπτυξα τις απόψεις μου χθες επί της αρχής του νομοσχεδίου. Σήμερα συζητούμε τις τρεις, των πρώτων αντίστοιχων κεφαλαίων, ρυθμίσεις του Κεφαλαίου Α΄ με τη διάρθρωση των άρθρων από το 1 μέχρι το 7, που ρυθμίζει θέματα γενικά του Οργανισμού Απασχόλησης Εργατικού Δυναμικού, το Κεφαλαίου Β΄ περί συγκροτήσεως ανωνύμων εταιρειών από τα άρθρα 8 μέχρι 12 και του Κεφαλαίου Γ΄ περί διαδικασίας αναδιάρθρωσης του ΟΑΕΔ που καλύπτεται από τα άρθρα 13 μέχρι 19.
Στο κεφάλαιο Α΄ περιλαμβάνονται στα επτά άρθρα όλες, θα έλεγα, με άρτια πρόβλεψη εκείνες οι διατάξεις από τους ορισμούς και τη διευκρίνιση εννοιών μέχρι και τον έλεγχο και τους πόρους, όλα εκείνα τα στοιχεία, τα όργανα, η δομή, οι διοικήσεις, ο έλεγχος, οι αρμοδιότητες, οι σκοποί και τα λοιπά στις αντίστοιχες παραγράφους και άρθρα, ώστε αυτός ο οργανισμός να είναι εξοπλισμένος θεσμικά με τέτοιον τρόπο και σε τέτοια βάση, που να καλύπτει τη διεύρυνση της δομής του, της αποστολής του και της νέας συγκροτημένης μορφής, όπως αποτυπώνεται στο σύνολο γράμματος και πνεύματος του νομοσχεδίου.
Στο κεφάλαιο Β΄ αναφέρεται η συγκρότηση των τριών ανωνύμου μορφής εταιριών, με τις οποίες ο ΟΑΕΔ θα αναπτύξει εν τη εκτελέσει και εν τη υλοποιήσει τη συνολική του δράση. Θα καθορίζει σαν κεντρικό επιτελικό στρατηγικό όργανο στις δύο σχεδιάσεις στρατηγικό και επιχειρησιακό σχέδιο, θα συγκροτεί το συνολικό του σκεπτικό, μέσα στο οποίο θα αναπτύσσονται οι επιμέρους δραστηριότητες από τις αντίστοιχες εταιρείες το πλαίσιο που θα δικαιώνει το σκοπό και την αποστολή του οργανισμού. 
Δεν έχω να επισημάνω τίποτα ιδιαίτερα, απλώς περιγράφω τα αναφερόμενα στο κεφάλαιο Β΄. Οι τρεις αυτές χαρακτηριστικές εταιρείες νομίζω ότι δίνουν βασικό περιεχόμενο στο σκεπτικό του νομοθέτη. Εξοπλίζονται οργανωτικά με αρμοδιότητα και πόρους και κατευθύνσεις, έτσι ώστε η κάθε μία για τον τομέα προς τον οποίο εξειδικεύεται να μπορεί να εκτελέσει το καθήκον της. 
Η πρώτη εταιρεία είναι η υποστήριξη του εργατικού δυναμικού με τις αναφερόμενες στο άρθρο 8 αρμοδιότητες. Η δεύτερη εταιρεία είναι η εταιρεία, της οποίας η έρευνα και ο σκοπός αποτυπώνεται στο άρθρο 9 και αφορά στην επαγγελματική κατάρτιση. Και η τρίτη εταιρεία του άρθρου 10, αν θυμάμαι καλά τη σειρά των άρθρων, είναι το παρατηρητήριο απασχόλησης με τη διεύρυνση, ερευνητική και πληροφορική, που δίνει μία ευρύτερη οργανωμένη διάσταση στην αναγκαιότητα της έρευνας και στην αναγκαιότητα της πληροφόρησης της πληροφορικής. Είναι βασικό στοιχείο να μπορεί να στεγάζεται ο αναζητών εργασία, ο άνεργος, ο νέος να μπορεί να βρίσκει μία στέγη, μέσα στην οποία με μια έντιμη επικοινωνία και συναλλαγή -να το πω με την καλή έννοια, να μην παρεξηγηθώ- να μπορεί να βρίσκει απαντήσεις στο πιέζον αυτόν και την οικογένειά του πρόβλημα.
Το κεφάλαιο Γ΄ αναφέρεται στις διαδικασίες αναδιαρθρώσεως του οργανισμού και περιλαμβάνεται και καλύπτεται από τα άρθρα, νομίζω, 13 μέχρι 19. Δεν έχω να προσθέσω τίποτα. Και σε αυτήν την ομάδα των άρθρων αναφέρονται, πιστεύω, με λεπτομερή και σαφή απεικόνιση όλες οι επιμέρους ρυθμίσεις, που στεγάζουν αυτό το κεφάλαιο.
Θέλω να προσθέσω όμως, κύριε Πρόεδρε, παρά την εντύπωση που αποκόμισα από τη συνολική συζήτηση, ότι διαπίστωσα αντιφάσεις στα υποστηριζόμενα επιχειρήματα. 
Διαπίστωσα μια δυσκαμψία έναντι της πραγματικότητας, είτε γιατί δεν θέλουμε να τη δούμε και κλείνουμε τα μάτια μας είτε γιατί δεν τολμούμε να την περιγράψουμε είτε γιατί τη διαστρεβλώνουμε εσκεμμένα. Μιλώ γενικά για τη σεβαστή συνολικά Αντιπολίτευση έναντι του νομοσχεδίου. 
Διαπίστωσα να αναφέρονται ανακρίβειες. Φέρ' ειπείν ειπώθηκε ότι δεν υπάρχει καμία μέριμνα για το προσωπικό. Νομίζω ότι το άρθρο 13, αν θυμάμαι καλά, κύριε Υπουργέ, με σαφήνεια καθορίζει για κάθε κατηγορία τι μέλλει γενέσθαι. Εγώ θα καταψήφιζα το άρθρο, αν ήταν αλλιώς -και γνωρίζετε την ελευθερία της γνώμης μου ως υπέρτατο αγαθόν της δημοκρατίας και καθήκον του Κοινοβουλίου και από ένα στοιχειώδη αυτοσεβασμό- αλλά έχει με απόλυτη ευκρίνεια αποτυπώσει τις ρυθμίσεις μέριμνας που κάνει για το προσωπικό. 
Ένα δεύτερο σημείο που θέλω να θίξω: Επιτέλους, κύριοι συνάδελφοι, το Κοινοβούλιο δεν είναι μπαλκόνι προεκλογικό για να λέμε εδώ μέσα ό,τι θέλουμε και ό,τι ίσως θα χάιδευε αυτιά. Εδώ είναι Κοινοβούλιο και θα πρέπει κυρίως να διακρίνεται για τη γενναιότητά του, να στέκεται αντίκρυ στην πραγματικότητα, να την επισημαίνει και να τη στηρίζει, όταν υπάρχουν θετικές ρυθμίσεις ή να την κριτικάρει και να την πολεμά, όταν υπάρχουν αρνητικές. 
Θα πρέπει, δηλαδή, να εξαπολύσουμε πόλεμο τρομοκρατίας εναντίον των επιχειρήσεων; Αυτό το λέω γιατί είναι και επίκαιρος ο όρος. Δεν έχουμε καθήκον εθνικό να στηρίξουμε και τις επιχειρήσεις; Το άλλο είναι ή τριτοκοσμική περιπλάνηση σε ψηφοθηρικές αντιλήψεις ή δισταγμός ή ανικανότητα να αντικρίσουμε την πραγματικότητα, έλλειψη στοιχειώδους προσαρμογής...
ΠΡΟΕΔΡΕΥΩΝ (Παναγιώτης Κοσιώνης): Κύριε Σπυριούνη, πρέπει να τελειώνετε.
ΚΥΡΙΑΚΟΣ ΣΠΥΡΙΟΥΝΗΣ: Τελειώνω, κύριε Πρόεδρε.
Έχουμε, λοιπόν, καθήκον να στηρίζουμε τον εργαζόμενο και ταυτοχρόνως -από αυτό απορρέει- καθήκον να στηρίξουμε τις στέγες, τους χώρους, που ο εργαζόμενος θα βρει εργασία, θα βρει ανακούφιση. Επομένως, δικαίως και καλά κάνετε και δεν πρέπει να διστάζουμε να το διατυμπανίζουμε ότι όση υποχρέωση έχουμε να στηρίζουμε τον εργαζόμενο, άλλη τόση υποχρέωση έχουμε να στηρίζουμε και τις επιχειρήσεις, όταν αυτές αναπτύσσουν την επιχειρηματική τους δραστηριότητα...
ΠΡΟΕΔΡΕΥΩΝ (Παναγιώτης Κοσιώνης): Κύριε Σπυριούνη, υπερβήκατε κάθε χρονικό όριο.
ΚΥΡΙΑΚΟΣ ΣΠΥΡΙΟΥΝΗΣ: ... με βάση τις αρχές της οικονομίας και του νόμους. 
Ευχαριστώ. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Αγγελόπουλος έχει το λόγο. 
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κύριοι συνάδελφοι, κατά τη συζήτηση στην επιτροπή, αλλά και κατά τη χθεσινή συζήτηση επί της αρχής, όλοι συμφωνήσαμε σε ένα πράγμα: Στην κατάσταση στην οποία βρίσκεται σήμερα ο Ο.Α.Ε.Δ., στη γενικότερη απαξίωση όπως αυτή περιγράφτηκε και από τους συναδέλφους της Συμπολίτευσης του Οργανισμού Απασχόλησης Εργατικού Δυναμικού. 
Δεν χρειάζεται, κύριε Υφυπουργέ, να μεσολαβήσει άλλος χρόνος ώστε να φθάσει στο σημείο ο εργαζόμενος να μην υπολογίζει τον Ο.Α.Ε.Δ., να μην προσβλέπει σ' αυτόν, να μην καταφεύγει σε αυτόν, να μην ελπίζει σε αυτόν. Ήδη τα στοιχεία που αναφέρθηκαν κατά τη χθεσινή συζήτηση μας πείθουν όλους ότι ο Οργανισμός Απασχόλησης Εργατικού Δυναμικού -άλλωστε τονίστηκε αυτό απ' όλες τις πτέρυγες- κάθε άλλο παρά βοηθάει τους ανέργους στην προσπάθειά τους να μπουν στην αγορά εργασίας. 
Οι μόνοι που σήμερα προσβλέπουν στον Ο.Α.Ε.Δ. είναι τα γραφεία και οι εταιρείες προγραμμάτων κατάρτισης. Είναι γνωστό στην αγορά τι συμβαίνει, είναι, αν θέλετε, ο καινούριος μηχανισμός για να δημιουργηθούν τα νέα τζάκια. 
Όλοι συμφωνήσαμε επίσης ότι θα πρέπει στον Ο.Α.Ε.Δ. κάτι να αλλάξει. Να αλλάξει όμως κυρίως η νοοτροπία, ο τρόπος που διοικείται ο Οργανισμός, να υπάρξουν νέες δυναμικές πολιτικές απασχόλησης, ο Οργανισμός να γίνει πιο ευέλικτος και πιο αποτελεσματικός. 
Όλοι είπαμε ότι πρέπει να γίνουν αλλαγές, αλλά προς ποια κατεύθυνση, εκεί είναι το σημείο που διαφωνούμε. Μας είπε ο κύριος Υφυπουργός ότι πρόθεση και στόχος της Κυβέρνησης είναι πραγματικά ο κάθε άνεργος να βλέπει σαν σανίδα σωτηρίας τον ΟΑΕΔ. Ποιος διαφωνεί σε αυτό; Όμως οι κυβερνήσεις, κύριε Υφυπουργέ, δεν κρίνονται από τις προθέσεις, κρίνονται από το αποτέλεσμα. Ποια είναι τα αποτελέσματα που έχετε να επιδείξετε μέχρι σήμερα; Τι ήταν αυτό που σας εμπόδισε όλα αυτά τα ωραία πράγματα που μας είπατε εδώ να τα κάνετε πράξη όλα αυτά τα χρόνια που κυβερνάτε τη χώρα; Γιατί δεν τα κάνατε; Ποιος φταίει που δεν έγιναν; Και για να γίνουν όλα αυτά, οι καινούριες πολιτικές, οι ενεργητικές πολιτικές, οι αποτελεσματικές, όπως εσείς τις προσδιορίσατε, χρειάζεται νομοθετική ρύθμιση; Και πού αναφέρονται μέσα σ' αυτό το νομοσχέδιο αυτές οι ενεργητικές πολιτικές, οι αποτελεσματικές πολιτικές, για την αντιμετώπιση του μεγάλου προβλήματος της ανεργίας; 
Επί της ουσίας. Τι αλλάζει στα θέματα κατάρτισης, εκπαίδευσης, απασχόλησης με αυτό το νομοσχέδιο; Είναι σαφές ότι το μόνο που επιδιώκετε είναι να υποτάξετε ακόμα περισσότερο τον ΟΑΕΔ στην Κυβέρνηση και στο κόμμα. Οι περισσότερες ουσιαστικότερες αλλαγές που γίνονται στον Οργανισμό, γίνονται στον τρόπο οργάνωσης και στον τρόπο διοίκησής του. Έτσι, ενώ μέχρι χθες, απαιτούνταν δεκαεπτά άτομα για να διοικήσουν τον ΟΑΕΔ, -ενώ το αντικείμενο και οι σκοποί παραμένουν οι ίδιοι, έχουμε στη θέση του ένα κεντρικό νομικό πρόσωπο δημοσίου δικαίου, από κάτω τρεις ανώνυμες εταιρείες- απαιτούνται σαράντα τέσσερα. Έτσι, θα βολευτούν και κάποιοι άλλοι. 
Επαφίεται στις γενικές διατάξεις εξουσιοδοτικού χαρακτήρα να προσδιορίσει ο Υπουργός εκ των υστέρων με υπουργικές αποφάσεις και το ύψος των αποδοχών του προέδρου, αλλά και των αντιπροέδρων του διοικητικού συμβουλίου. Επίσης, επαφίεται στον Υπουργό, σε συνεργασία με τον πρόεδρο του διοικητικού συμβουλίου, εκ των υστέρων να προσδιορίσουν ακόμα το σκοπό, το στόχο, την οργάνωση, τον τρόπο λειτουργίας του νομικού προσώπου δημοσίου δικαίου. Είναι μια σειρά από διατάξεις εξουσιοδοτικού χαρακτήρα γενικού περιεχομένου και τίποτα παραπάνω. Εμείς τότε τι νομοθετούμε εδώ; Ας μας ζητούσατε από την αρχή να σας δώσουμε μία γενική εξουσιοδότηση να γκρεμίσετε τον ΟΑΕΔ του σήμερα και να έλθετε εκ των υστέρων μόνοι σας -αυτό στην ουσία θα κάνετε- να τον χρησιμοποιήσετε όπως εσείς θέλετε. Και είναι απόλυτα βέβαιο γιατί το κάνετε αυτό. Γιατί μπροστά σας έχετε τα χρήματα του Γ΄ Κοινοτικού Πλαισίου Στήριξης, τα οποία θέλετε να χρησιμοποιήσετε προς το συμφέρον της Κυβέρνησης και κατ' επέκταση του δικού σας κόμματος.
Είναι βέβαιο, κύριοι συνάδελφοι, ότι και μετά την ψήφιση, αλλά και την υλοποίηση του παρόντος νομοσχεδίου, που ενδεχόμενα θα αποτελέσει νόμο του κράτους, θα μιλάμε πάλι για υψηλά ποσοστά ανεργίας, θα μιλάμε πάλι για έλλειψη σύνδεσης της αγοράς εργασίας με την εκπαίδευση, θα μιλάμε για την έλλειψη κατάρτισης, θα μιλάμε για διόγκωση της ανεργίας, θα μιλάμε για διεύρυνση του αριθμού των ανέργων, ιδιαίτερα ανέργων μακράς διάρκειας, μεγάλης ηλικίας. Είναι βέβαιο ότι θα χρειαστεί πολύ σύντομα θα ξανανομοθετήσουμε. Ελπίζουμε ότι την πρωτοβουλία αυτή δεν θα την έχετε εσείς, κύριε Υπουργέ.
Ευχαριστώ.
ΠΡΟΕΔΡΕΥΩΝ (Παναγιώτης Κοσιώνης): Ο κ. Μάνος έχει το λόγο.
ΣΤΕΦΑΝΟΣ ΜΑΝΟΣ: Κύριε Πρόεδρε, θα ήθελα να κάνω δύο-τρεις σύντομες παρατηρήσεις. Είναι φανερό ότι έχουμε πρόβλημα. Θα απαριθμήσω μερικά στοιχεία από μνήμης. 
Το 2000 η EUROSTAT έβγαλε μια στατιστική, σύμφωνα με την οποία για τους νέους ανθρώπους μέχρι είκοσι πέντε ετών η ανεργία στην Ελλάδα φθάνει σε ποσοστό περίπου 32%. Συγκριτικά στην Ιρλανδία το ποσοστό είναι 8%. Το ενδιαφέρον είναι ότι το 1993 και οι δύο χώρες είχαν περίπου το ίδιο ποσοστό, 25%. Συνεπώς, αυτά τα τελευταία χρόνια το 25% στην Ελλάδα ανέβηκε στο 32%, ενώ το 25% στην Ιρλανδία έπεσε στο 8%. Έχουμε, λοιπόν, στο ίδιο χρονικό διάστημα, στον ίδιο οικονομικό χώρο μία πολύ μεγάλη διαφοροποίηση. 
Νομίζω ότι θα ήταν σωστό -το έχω πει πάρα πολλές φορές, σε σημείο μάλιστα που μία φορά εξοργίστηκε ο κύριος Πρωθυπουργός ώστε να πει ότι δεν θα γίνουμε Ιρλανδία- ότι θα άξιζε τον κόπο να δούμε τι κάνουν εκείνοι και τι κάνουμε εμείς. Διότι είναι πραγματικά κολοσσιαίο το πρόβλημα. Να φαντασθείτε ότι ένας στους τρεις νέους ανθρώπους δεν έχει δουλειά στην Ελλάδα. Τι προοπτική ζωής έχει ένας νέος άνθρωπος, όταν ο ένας στους τρεις δεν μπορεί να βρει δουλειά; Είναι πραγματικά ανατριχιαστικό ως ποσοστό. 
Θα ήθελα να εκφράσω την εξής άποψη και αυτό ίσως να είναι ένα είδος δικαιολογητικού για το Υπουργείο Εργασίας. Αντιλαμβάνομαι ότι αισθάνονται την ανάγκη να αλλάξει κάτι, διότι είναι προφανές ότι υπάρχει πρόβλημα και έτσι έκαναν αυτό το νομοσχέδιο.
Αλλά θα ήθελα να επισημάνω στον κύριο Υφυπουργό αυτό που μου φαίνεται αυτονόητο, ότι από τη θεραπεία του προβλήματος της ανεργίας είναι πολύ καλύτερη η πρόληψη. Η πρόληψη, ώστε να μη δημιουργούνται συνθήκες ανεργίας, είναι αποτελεσματικότερο μέσο από το να τρέχουμε, αφού δημιουργηθούν οι άνεργοι, να δούμε πώς θα τους βρούμε δουλειά.
Το θέμα, όμως, της πρόληψης δεν αφορά τόσο το Υπουργείο Εργασίας, το αφορά βέβαια διότι μετέχει στην Κυβέρνηση, αλλά αφορά κυρίως το Υπουργείο Οικονομικών και το Υπουργείο Παιδείας. Αυτά τα δύο είναι τα Υπουργεία τα οποία θα έπρεπε να ασχολούνται με την πρόληψη. 
Για παράδειγμα, τόσο στις Ηνωμένες Πολιτείες, όσο και στην Ιρλανδία δεν έχουν μεγάλους οργανισμούς που ψάχνουν να βρουν δουλειά για τους άνεργους. Έχουν δημιουργήσει το εξής καθεστώς: Το σχολείο, το λύκειο, το πανεπιστήμιο, κάθε τέτοιος φορέας είναι ένας μικρός ΟΑΕΔ. Αρχίζει η προσπάθεια να βρουν δουλειά οι νέοι από το σχολείο, από το γυμνάσιο δηλαδή. Αρχίζει το σχολείο, το λύκειο, το πανεπιστήμιο να λειτουργεί ως οργανισμός απασχόλησης των εργαζομένων για να τους βρει δουλειά. Και το καταφέρνουν. 
Και δεν καταφέρνουν μόνο αυτό, αλλά επειδή ακριβώς γίνεται η προσπάθεια σε εκείνο το επίπεδο, υπάρχει πολύ αμεσότερη σύνδεση των αναγκών της εργασίας με το τι μαθαίνουν οι νέοι άνθρωποι, προκειμένου να βρουν δουλειά. Αυτό βέβαια δεν μπορεί να το ρυθμίσει το Υπουργείο Εργασίας. Θα μπορούσε, όμως, να παρέμβει στο Υπουργείο Παιδείας και αυτό το οποίο τόσες πολλές φορές λέγεται να γίνει κατά τρόπο αποτελεσματικότερο. 
Είναι επίσης φανερό ότι τις θέσεις εργασίας, κύριε Πρόεδρε, δεν τις δημιουργούν οργανισμοί όπως ο ΟΑΕΔ, τις δημιουργούν νέες επιχειρήσεις. Αν δημιουργούνται νέες επιχειρήσεις, δημιουργούνται νέες θέσεις εργασίας. Αυτό είναι ένα είδος μαθηματικής εξίσωσης. Δεν γίνεται αλλιώς. 
Το επόμενο ερώτημα είναι πώς δημιουργούνται νέες επιχειρήσεις, πώς θα δημιουργηθούν κίνητρα για να απασχοληθούν περισσότεροι άνθρωποι. Εκεί η απάντηση είναι ότι αυτό θα γίνει με τη μείωση της φορολογίας. Είναι απίστευτα σημαντικό στην Ελλάδα σήμερα να αποφασίσουμε ότι πρέπει να μειώσουμε τη φορολογία της επιχειρηματικής δράσης, όχι των επιχειρηματιών, αλλά της επιχειρηματικής δράσης. Πρέπει να μειωθεί η φορολογία. 
Κύριε Πρόεδρε, σήμερα έχουμε καταντήσει να είμαστε η χώρα με την υψηλότερη επιχειρηματική φορολογία σε όλη την Ευρώπη. Είμαστε η χώρα με τη μεγαλύτερη φορολογία και εξ αυτού του γεγονότος με τη μικρότερη προσέλκυση ξένων επενδύσεων σε όλη την Ευρώπη. Κατά κεφαλήν προσελκύουμε πολύ λιγότερες επενδύσεις στην Ελλάδα απ' ό,τι όλες οι χώρες του πρώην Κομμουνισμού, σε σχέση δε όχι 10% και 20% λιγότερο, αλλά είμαστε σε πολλές περιπτώσεις στο 1/3 σε σχέση με το τι συμβαίνει π.χ. στην Εσθονία, στη Λετονία ή στην Ουγγαρία.
Αφήστε την Ιρλανδία. Η Ιρλανδία είναι η πρώτη χώρα παγκοσμίως σε προσέλκυση ξένων επενδύσεων κατά κεφαλήν -η πρώτη!- και γι' αυτό βέβαια δεν έχει πρόβλημα ανεργίας.
Είναι φανερό, λοιπόν, ότι τα μέτρα πολιτικής που πρέπει να παρθούν για να έχουμε μια αποτελεσματική αντιμετώπιση της ανεργίας και ιδίως της ανεργίας των νέων, είναι: Πρώτον, να αλλάξουμε τη συμπεριφορά μας απέναντι στα σχολεία και στα πανεπιστήμια, να την αλλάξουμε τελείως. Το είπα προ ημερών, επειδή πολλοί μίλησαν για το συνέδριο του ΠΑΣΟΚ, το επανέλαβα στο ΠΑΣΟΚ: Πρέπει να παραδεχθούμε την παρουσία της ιδιωτικής οικονομίας στον χώρο της παιδείας. Όσο αυτό δεν το κάνουμε, θα συνεχιστεί αυτή η κακοδαιμονία. Αυτό είναι το πρώτο, το οποίο θα έλεγα ότι απαιτείται.
Και το δεύτερο που πρέπει να κάνουμε είναι να αντιμετωπίσουμε με πολύ μεγάλη αποφασιστικότητα το ζήτημα της μείωσης της φορολογίας της επιχειρηματικής δράσης. Θα συμπλήρωνα και της ατομικής φορολογίας ενδεχομένως και τη μείωση των εισφορών, μολονότι γνωρίζω ότι τα προβλήματα που έχουμε στο ασφαλιστικό σύστημα δεν επιτρέπουν πολύ γρήγορη μείωση των εισφορών. Το ίδιο ισχύει και για τα πρόσωπα. Αλλά για τις επιχειρήσεις, η δυνατότητα υπάρχει και πρέπει επειγόντως να γίνει, γιατί μόνο έτσι θα μπορέσουμε να φέρουμε επενδύσεις.
Κατά τα άλλα, το νομοσχέδιο έχει πολλά από τα συνήθη προβλήματα. Ειπώθηκε από πολλούς συναδέλφους για το δυσκίνητο του δεκαεπταμελούς διοικητικού συμβουλίου που χαράζει, όπως είπε ο κύριος Υπουργός, τη στρατηγική του ΟΑΕΔ. Κακά τα ψέματα, κύριε Πρόεδρε, όπως γνωρίζετε, οι ανάγκες της αγοράς ιδίως στην απασχόληση, αλλάζουν με πολύ μεγάλη ταχύτητα, αλλάζουν καθημερινώς. Έγινε ένα γεγονός στις 11 Σεπτεμβρίου και ήδη όλοι οι προγραμματισμοί απασχόλησης ανατρέπονται. Ένας τέτοιος οργανισμός θα είναι από τη φύση του δυσκίνητος, ιδίως διότι θα έχει εκπροσώπους ποικίλων φορέων οι οποίοι ώσπου να συνεννοηθούν θα έχουν αλλάξει οι συνθήκες. 
Θα έλεγα λοιπόν -δεν μπλέκω στον τσακωμό αν θα είναι του δημοσίου ή των φορέων- ότι προκειμένου να λειτουργεί το σύστημα θα έπρεπε να είναι σημαντικά ολιγομελέστερο. Δεν θέλω να μπλέξω στα υπόλοιπα, ποιος είναι τι, αλλά πρέπει να γίνουν λιγότεροι, γιατί αλλιώς δεν θα λειτουργεί πάλι το πράγμα, θα είναι δυσκίνητο. 
Επίσης, υπάρχει στο άρθρο 6 κάτι για προγραμματισμούς τετραετίας. Δεν είναι σοβαρό πράγμα για την απασχόληση να μιλάμε για προγραμματισμούς 4ετίας. Θα ξεκινάει ο προγραμματισμός της τετραετίας, θα έχουν αλλάξει οι συνθήκες, εν τω μεταξύ τελείως, και ο οργανισμός θα επιμένει στον αρχικό προγραμματισμό. Διότι η αγορά αλλάζει, το ξαναλέω, πολύ πιο γρήγορα από τις τετραετίες και τα έτη. 
Κατά τη γνώμη μου, η νοοτροπία, η προσέγγιση είναι λάθος, μολονότι αντιλαμβάνομαι ότι ήδη με το να δημιουργηθούν τρεις εταιρείες δημιουργείται κάποιο στοιχείο μεγαλύτερης ευελιξίας και μια ευκαιρία, ίσως, να εκσυγχρονιστεί ένας οργανισμός που δεν λειτουργεί. 
ΠΡΟΕΔΡΕΥΩΝ (Παναγιώτης Κοσιώνης): Το λόγο έχει ο κ. Βαρβιτσιώτης.
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, το συζητούμενο σχέδιο νόμου δεν θα μπορούσε να αποφύγει την πεπατημένη όλων των σχεδίων νόμων που κατατίθενται από την Κυβέρνηση προς συζήτηση και ψήφιση στη Βουλή.
Πρώτο χαρακτηριστικό γνώρισμα είναι η προχειρότης και εν προκειμένω η προχειρότης είναι προφανής, αφού στην πρώτη ενότητα που απαρτίζεται από δεκαεννέα άρθρα, έχουν επενεχθεί διορθώσεις, επαναδιατυπώσεις, προσθήκες, εκατόν είκοσι περίπου, όπως είχα την υπομονή να μετρήσω στο σχετικό σημείωμα που μας έδωσε σήμερα ο Υπουργός Εργασίας, το οποίο αποτελείται από έντεκα σελίδες. Εκατόν είκοσι νέες διατυπώσεις, μετά από τη συζήτηση που έγινε στην αρμόδια Διαρκή Επιτροπή και μετά, υποτίθεται, από μελέτη των υπηρεσιών του Υπουργείου Εργασίας. Αν αυτό δεν είναι προχειρότης, πείτε μου ειλικρινά, για να καταλάβω και εγώ, τι είναι προχειρότης.
Το δεύτερο είναι οι πάρα πολλές υπουργικές αποφάσεις που απαιτούνται για να υλοποιηθεί ο νόμος αυτός. Αναφέρομαι πάντα στην πρώτη ενότητα. Χρειάζονται δεκαοκτώ υπουργικές αποφάσεις, για να μπορεί να δουλέψει ο νόμος που ψηφίζουμε σήμερα. 
Θα ήθελα να σας θυμίσω, κύριοι συνάδελφοι, ότι το Σύνταγμα το οποίο ψηφίσαμε όλοι εδώ, απαιτεί για να υλοποιηθεί την έκδοση σαράντα περίπου νόμων. Και ακόμα, έχει περάσει τόσος χρόνος και δεν έχει ψηφιστεί ούτε ένας.
Κατά συνέπεια, καταλαβαίνετε ότι με αυτές τις δεκαοκτώ υπουργικές αποφάσεις, οι οποίες απαιτούνται, το σχετικό σχέδιο νόμου δεν πρόκειται να υλοποιηθεί σύντομα ή και καθόλου.
Η τρίτη παρατήρησή μου αναφέρεται στο εξής: Αποτελεί πλέον πάγια τακτική της κυβερνήσεως η μεταφορά αρμοδιοτήτων από το κράτος σε ιδρυόμενες ανώνυμες εταιρείες. Αυτή η μεταφορά, η οποία αποτελεί πράγματι μια ευελιξία, διότι κάμπτει το δύσκαμπτο κράτος, είναι εκ του πονηρού. Ξέρετε γιατί; Διότι πρώτον, αποφεύγει τον έλεγχο του Ελεγκτικού Συνεδρίου. Δεύτερον, παρακάμπτει την διαδικασία του ΑΣΕΠ για τις προσλήψεις και κατά συνέπεια...
ΚΥΡΙΑΚΟΣ ΣΠΥΡΙΟΥΝΗΣ: Το λέει μέσα; 'Όχι.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Λάθος.
ΙΩΑΝΝΗΣ ΒΑΡΒΙΤΣΙΩΤΗΣ: Ερωτώ το σχετικό σχέδιο νόμου παρακάμπτει τη διαδικασία του Ελεγκτικού Συνεδρίου; Την παρακάμπτει. 'Άρα, μπορούμε να ξοδεύουμε τα χρήματα του ελληνικού κράτους ανεξέλεγκτα, διότι δεν θα υπάρχει κανείς έλεγχος.
Δέχομαι ότι προβλέπει τη διαδικασία του ΑΣΕΠ, αλλά αυτό είναι η εξαίρεση. Σε όλες τις ανώνυμες εταιρείες που ψηφίσαμε εδώ μέσα πάντοτε απεφεύγετο η διαδικασία του ΑΣΕΠ. Και αυτό είναι εκ του πονηρού, όπως είπα και επαναλαμβάνω.
Είπε όμως ακόμη ο κύριος Υπουργός ότι το κράτος είναι μειοψηφία στον ΟΑΕΔ, διότι οι φορείς έχουν την πλειοψηφία στα μέλη του διοικητικού συμβουλίου. Πράγματι έτσι είναι. Αλλά παρέλειψε να πει ο κύριος Υπουργός ότι στις τρεις θυγατρικές ανώνυμες εταιρείες οι οποίες ουσιαστικά αναλαμβάνουν όλο το έργο, το οποίο είχε μέχρι τώρα ο ΟΑΕΔ, στα εννεαμελή διοικητικά συμβούλια οι πέντε είναι διορισμένοι από την Κυβέρνηση. 
Ας αφήσει, λοιπόν, το καρύκευμα ότι το κράτος έγινε μειοψηφία στον ΟΑΕΔ όταν διατηρεί την πλειοψηφία στις τρεις θυγατρικές εταιρείες οι οποίες θα κάνουν και το έργο το οποίο ανατίθεται σ' αυτές. 
Θα ήθελα να παρατηρήσω επίσης, ότι η αμοιβή προέδρου, διευθύνοντα συμβούλου και λοιπών μελών των ανωνύμων αυτών εταιρειών θα καθοριστεί με υπουργικές αποφάσεις. 
Είχα φέρει εδώ προς συζήτηση τις υπέρογκες αμοιβές που λαμβάνει η πρόεδρος του Ταχυδρομικού Ταμιευτηρίου και οι δύο αντιπρόεδροι. 'Ένα σκάνδαλο για το οποίο ο αρμόδιος Υφυπουργός ως πρόβατο επί σφαγή εστάλη εδώ για να απαντήσει και δεν ήξερε τι να απαντήσει. Θα πρέπει, λοιπόν, να μην έχετε τόση μεγάλη εμπιστοσύνη στις υπουργικές αποφάσεις και μάλιστα όταν θα καθορίζουν αμοιβές κομματικών στελεχών που θα διορίσετε στις ανώνυμες εταιρείες. 
Θα ήθελα να σας σημειώσω και κάτι άλλο και αυτό είναι το τελευταίο. Λέει ότι το διοικητικό συμβούλιο των τριών θυγατρικών εταιρειών του ΟΑΕΔ συνεδριάζει με την παρουσία τεσσάρων μελών επί συνόλου εννέα και αποφασίζει με απόλυτη πλειοψηφία των παρόντων μελών. Δηλαδή, ο πρόεδρος και ένας άλλος μπορεί να παίρνουν αποφάσεις για τη θυγατρική εταιρεία. Από το εννεαμελές συμβούλιο καταντάμε οι αποφάσεις να λαμβάνονται από δύο πρόσωπα, το οποίο νομίζω αντίκειται σε οποιαδήποτε εύρυθμη διοίκηση και σε οποιαδήποτε λογική.
Κύριε Πρόεδρε, αντιλαμβάνομαι την ανάγκη να γίνει κάτι. Αντιλαμβάνομαι ότι η ανεργία, όπως επισημάνθηκε ήδη από πολλούς συναδέλφους, καλπάζει στον τόπο μας. Αντιλαμβάνομαι ότι δεν μπορεί να μείνει το καθεστώς έτσι. Αλλά δε νομίζω ότι το παρόν σχέδιο νόμου λύνει το πρόβλημα. Αντιθέτως, το παρόν σχέδιο νόμου θα δημιουργήσει περισσότερα προβλήματα από αυτά που υπάρχουν σήμερα. 
ΠΡΟΕΔΡΕΥΩΝ (Παναγιώτης Κοσιώνης): Ο κ. Μπούρας έχει το λόγο.
ΑΘΑΝΑΣΙΟΣ ΜΠΟΥΡΑΣ: Κύριε Πρόεδρε, μετά την τοποθέτησή μου χθες το βράδυ και πάλι σήμερα άκουσα τον κύριο Υφυπουργό να λέει πράγματι ωραία λόγια, τα οποία όλοι υιοθετούμε και στη φιλοσοφία συμφωνούμε, αλλά στο τέλος δεν βλέπουμε τίποτα. 
Εκείνο βέβαια που όλοι ομολογούμε είναι η αποτυχία της πολιτικής του ΟΑΕΔ, μια αποτυχία την οποία και το Υπουργείο ομολογεί με κάθε τρόπο και για την οποία πιστεύω ότι τα είκοσι τελευταία χρόνια που κυβερνά το ΠΑΣΟΚ τη χώρα, έχει την πλήρη ευθύνη.
Αλλά και σήμερα τίποτε δεν βλέπουμε να διορθώνεται. Γι' αυτό, όπως είπαμε και χθες, έχουμε συνολική αντίρρηση στο νομοσχέδιο και όχι στο ότι πρέπει να αλλάξει ο ΟΑΕΔ και να λειτουργήσει σωστότερα.
Από τον εισηγητή του κόμματός μας τον κ. Γιακουμάτο ειπώθηκαν λεπτομερειακά για κάθε άρθρο ορισμένες παρατηρήσεις. Θα μου επιτρέψετε να σταθώ σε δύο, τρία άρθρα, για να ξανατονίσω ορισμένα πράγματα.
Στέκομαι στο άρθρο 4, που αναφέρεται στο θέμα των αντιπροέδρων του ΟΑΕΔ. Ειπώθηκαν πολλά λόγια για το γεγονός ότι θεσπίστηκαν οι θέσεις των δύο αντιπροέδρων, αλλά τελικά με το παρόν νομοσχέδιο οι αντιπρόεδροι είναι φιγούρα. Και είναι φιγούρα, γιατί χωρίς να θέλω να υποτιμήσω τους εκ της ιεραρχίας προερχομένους γενικούς διευθυντές, διευθυντές κεντρικών ή περιφερειακών υπηρεσιών που έχουν ρόλο και λόγο, κατατάσσονται και οι δύο αντιπρόεδροι στην ίδια ακριβώς μοίρα, ενώ θεωρούνται μετακλητά πρόσωπα, όπως τουλάχιστον είναι και ο διοικητής του ΟΑΕΔ. Τουλάχιστον θα έπρεπε έξω από την εκχώρηση κάποιων αρμοδιοτήτων να έχουν εξ υπ' αρχής κάποιες αρμοδιότητες.
Αντί τούτου, τι βλέπουμε; Ισοπεδώνονται όλοι στην παράγραφο 3 του άρθρου 4 που λέει επί λέξει ότι ο διοικητής του ΟΑΕΔ μπορεί με απόφασή του να αναθέτει στους αντιπροέδρους του ΟΑΕΔ, στους γενικούς διευθυντές, διευθυντές κεντρικών ή περιφερειακών διευθύνσεων να ασκούν παράλληλα με αυτόν καθήκοντα. Ούτε καν αναθέτει καθήκοντα, αλλά και για τα καθήκοντα που τυχόν θα αναθέσει λέει τη λέξη "μπορεί". Μπορεί να μην τους αναθέσει και τίποτε, ή μπορεί να τους αναθέσει να παρακολουθούν τις κάρτες προσέλευσης του προσωπικού. Δεν ξέρω αν αυτός είναι ο ρόλος και ο λόγος ενός αντιπροέδρου.
Πιστεύω, λοιπόν, κύριε Υπουργέ, ότι πρέπει να δεχθείτε στο σημείο αυτό να περιγράψετε και να εκχωρήσετε αρμοδιότητες στους δύο αντιπροέδρους. Καθόλου δεν συμφωνούμε και πρέπει να παραλειφθεί εντελώς η άσκηση παραλλήλων αρμοδιοτήτων για τους αντιπροέδρους, δηλαδή αρμοδιοτήτων που πολλές φορές μπορεί να επιφέρουν και σύγχυση. 
Προχωρώ στο άρθρο 5, αλλά ταυτόχρονα θα μιλήσω και για το άρθρο 9. Τα θεωρώ παράλληλα με την έννοια, ότι κάτι που υιοθετώ στο άρθρο 5 πρέπει να καταργηθεί από το άρθρο 9. 
Πράγματι, η τεχνική και επαγγελματική εκπαίδευση και κατάρτιση διακρίνεται σε δύο τομείς, στην αρχική κατάρτιση ή όπως τη λέμε, τυπική κατάρτιση που οδηγεί πάντα σε έναν τίτλο σπουδών ή πτυχίο ή κάποιο δίπλωμα -σε αυτήν την αρχική κατάρτιση έχουμε τα Τ.Ε.Ε. και τα Ι.Ε.Κ. - ενώ η συνεχιζόμενη κατάρτιση, η οποία χαρακτηρίζεται και άτυπη κατάρτιση, είναι κατ' αρχήν βραχυχρόνια, δεν έχει προσδιορισμένο χρόνο και οδηγεί απλά σε μία απόκτηση βεβαίωσης κάποιας εμπειρίας ή κάποιων δεξιοτήτων.
Επομένως, παρατηρούμε ότι στο άρθρο 5 αφαιρείται από το μητρικό ΟΑΕΔ ένα κομμάτι του ίδιου πράγματος, δηλαδή της αρχικής κατάρτισης. Του αφήνει το νομοσχέδιο μόνο τα Τ.Ε.Ε., ενώ τα Ι.Ε.Κ. τα οδηγεί με το άρθρο 9 στην εταιρεία την οποία συστήνει.
Εμείς πιστεύουμε και σας προτείνουμε ότι πρέπει να πάνε μαζί, δηλαδή στο άρθρο 5, να ενταχθεί στο μητρικό ΟΑΕΔ και η κατηγορία των Ι.Ε.Κ. και να αφαιρεθεί από τη διατύπωση που υπάρχει σήμερα στο άρθρο 9.
Δυο λόγια θα πω για το άρθρο 6 που αναφέρεται στον έλεγχο. Δεν μπορεί να ισχύσει το "Γιάννης πίνει, Γιάννης κερνάει". Γι' αυτό πιστεύουμε ότι ο έλεγχος των προγραμμάτων και η αποτίμηση της εφαρμογής και οι διαδικασίες παρακολούθησης που ανατίθενται, όπως λέει η παράγραφος 6 του άρθρου 6 με αποφάσεις του Υπουργού Εργασίας και Κοινωνικών ασφαλίσεων, θα πρέπει να αλλάξει και ο έλεγχος αυτός να είναι εξωτερικός. Και να γίνεται μετά από προκήρυξη και να τον αναλαμβάνουν ειδικές εταιρείες διαχείρισης, ειδικές εταιρείες συμβούλων.
Έτσι θα έχει ουσία ο έλεγχος και δεν θα είναι απλά ένας τύπος και μια υπεκφυγή.
ΠΡΟΕΔΡΕΥΩΝ (Παναγιώτης Κοσιώνης): Συμπληρώθηκε ο κατάλογος των εγγεγραμμένων ομιλητών. Θα μιλήσουν οι Κοινοβουλευτικοί Εκπρόσωποι των κομμάτων.
Ο κ. Κακλαμάνης έχει το λόγο.
ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, μερικές επισημάνσεις πολιτικές ήθελα να κάνω. 
Χθες, κύριε Υπουργέ -μου το υπενθύμισε, γιατί είχε την καλοσύνη να μου δώσει ο συνάδελφος κ. Ψαχαρόπουλος από το κόμμα των Φιλελευθέρων μία ερώτηση που κατέθεσε σήμερα- πράγματι αναφέρεται δύο-τρεις φορές ότι υπάρχουν αξιολογήσεις του έργου του οργανισμού. Και ευλόγως ο κ. Ψαχαρόπουλος σας κατέθεσε μία ερώτηση σήμερα και σας παρακαλεί να καταθέσετε στη Βουλή έστω και μία μόνο αξιολόγηση του έργου του ΟΑΕΔ. Δεν ξέρω αν είστε πρόχειρος να μας απαντήσετε σήμερα, αν υπάρχει έστω και μία τέτοια και να μας πείτε ποια και με ποια μέθοδο έγινε και σε τι συμπεράσματα κατέληξε.
Δεν θυμάμαι αν ήσασταν στην ομιλία του συναδέλφου κ. Γιακουμάτου, αλλά αυτό το λέω εις επήκοον των συναδέλφων της Πλειοψηφίας, που κατά κόρον χθες μας είπαν: "Μα, τέλος πάντων, πείτε μας παρατηρήσεις στα άρθρα", σήμερα τουλάχιστον στα πρώτα δέκα άρθρα δεν σας έκανε απλώς παρατηρήσεις, σας έκανε πάρα πολύ συγκεκριμένες προτάσεις. Και σας είπε στο άρθρο τάδε προτείνουμε αυτό, στο άρθρο τάδε σας λέμε απαλείψτε αυτό. Επειδή άκουσα την ομιλία του κυρίου Υφυπουργού, δεν ξέρω, προφανώς δεν τα συγκράτησε ή απαξίωσε να απαντήσει στον εισηγητή μας. Θα ήθελα εσείς να μας απαντήσετε. Τις αποδέχεστε; Και αν δεν τις αποδέχεστε, δικαίωμά σας είναι σαν Κυβέρνηση, αλλά πρέπει να μας πείτε γιατί δεν τις αποδέχεστε, για να πεισθούν και οι συνάδελφοι που είπαν ότι δεν έχουμε προτάσεις, ότι προτάσεις κάναμε και μάλιστα σε άρθρο-άρθρο και θα κάνουμε και άλλες αύριο. Αλλά αν δω σήμερα ότι στις οκτώ προτάσεις του εισηγητού μας δεν γίνεται καμία αποδεκτή, κύριοι συνάδελφοι, μην ταλαιπωρούμε ούτε τους κοινοβουλευτικούς συντάκτες ούτε το Κοινοβούλιο με το να συζητάμε εδώ ώρες μόνο και μόνο για να γραφόμαστε στα Πρακτικά, για να είμαστε, δηλαδή, και σοβαροί μέσα σ' αυτήν την Αίθουσα.
Είπε ο Υφυπουργός, κύριε Γιαννίτση, ότι οι ανώνυμες εταιρείες είναι τα άκρα, τα χέρια και τα πόδια του Οργανισμού και ότι ο κεντρικός ΟΑΕΔ είναι ο εγκέφαλος. Κοιτάξτε, υπάρχει ένα ιατρικό αξίωμα το οποίο δεν έχει ανατραπεί παρά την πρόοδο της επιστήμης, το οποίο λέει ότι το Υπουργείο Εργασίας είναι η καρδιά, πράγματι ο κεντρικός ΟΑΕΔ είναι ο εγκέφαλος και να δεχθώ ότι οι ανώνυμες εταιρείες έτσι όπως τις κάνετε είναι τα άκρα. Ξέρετε τι λέει η ιατρική, όμως. Ότι όταν η καρδιά πάψει να λειτουργεί και δεν πηγαίνει αίμα στον εγκέφαλο, ο εγκέφαλος δεν λειτουργεί και τα άκρα παραλύουν. Και εάν σας χρειάστηκε εσάς, κύριε Υπουργέ, να πάρω την τελευταία περίοδο από το 1994 μέχρι σήμερα, να μην πάω πιο μπροστά, οκτώ ολόκληρα χρόνια για να κάνετε αυτήν τη διάγνωση και να μας λέτε τώρα ότι θέλετε να λειτουργήσετε ενεργοποιώντας τον εγκέφαλο, τα άκρα, πολύ φοβούμαι ότι ο ασθενής έχει αποβιώσει.
Διότι ξέρετε ότι τα νευρικά κύτταρα μόνο δύο λεπτά ζουν χωρίς οξυγόνο. Στο τρίτο λεπτό είναι φυτό ο άνθρωπος, ακόμα και αν ζει.
Το παράδειγμα, λοιπόν, ήταν μάλλον ατυχές. Επίσης, άκουσα τον κ. Πρωτόπαπα -και πράγματι είχε δίκιο και ο συνάδελφος από το Κομμουνιστικό Κόμμα που μίλησε για τα 8.500.000.000.000 000 περίπου συμμετοχής του κράτους- που είπε για κάποια χρήματα και έχει δίκιο, που είναι από δράσεις από την Ευρωπαϊκή Ένωση. 
Κάποια στιγμή όμως, κύριε Υπουργέ, θα πρέπει να πάψουμε να θεωρούμε πανάκεια τα λεφτά που είναι από την Ευρωπαϊκή Ένωση, γιατί αυτά τα λεφτά κάποτε θα σταματήσουν. Ήδη είμαστε στο 2002 και θα πρέπει, όταν μιλάμε για προγράμματα και μάλιστα προγράμματα κατάρτισης, κατά κύριο λόγο αυτά να βασίζονται από το περίσσευμα, αν υπάρχει -σύμφωνα με τον κ. Παπαντωνίου υπάρχει. Αυτό μας έχει πει μέσα στη Βουλή- του εθνικού πλούτου και επικουρικά να έρχεται η Ευρωπαϊκή Ένωση. Διότι, όταν πάψουν τα λεφτά από την Ευρωπαϊκή Ένωση και δεν υπάρχει και περίσσευμα από τον εθνικό πλούτο, τότε παύουν και τα προγράμματα, κύριε Υπουργέ. Μένουν στη μέση τα προγράμματα. Και τέτοια εμπειρία τουλάχιστον σε ό,τι αφορά το Υπουργείο Υγείας και Πρόνοιας και προγράμματα ψυχιατρικής μεταρρύθμισης τη ζήσαμε, κύριε Υπουργέ. 
Έχει δίκιο, λοιπόν, για τα χρήματα, δεν το αμφισβητώ, αλλά δεν πείθομαι ότι αυτή είναι η λύση. Η λύση είναι το ανάποδο, ακριβώς όπως σας το είπα. 
Δεν ξέρω, κύριε Υπουργέ, αν ήσασταν στην Αίθουσα όταν μίλησε ο κ. Μάνος, αλλά πράγματι η προσπάθεια πρέπει να είναι η πρόληψη και υπό την έννοια αυτή αιτιολόγησε τη δημιουργία θέσεων εργασίας και επιχειρηματολόγησε με τη μείωση της φορολογίας στην επιχειρηματική δράση. Αυτή είναι και η δική μας θέση. Και ανέφερε μάλιστα ενδεικτικά και την Ιρλανδία. 
( Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ)
Κύριοι συνάδελφοι, η Ιρλανδία -γιατί τότε έτυχε να ήμουν στο Ευρωπαϊκό Κοινοβούλιο και μάλιστα στην Επιτροπή Προϋπολογισμού- έκανε δύο έξυπνες κινήσεις, γιατί τότε της επιτρεπόταν να το κάνει και την ακολούθησε και η Πορτογαλία. Δηλαδή πάνω στη μικρή της χώρα δημιούργησε πρώτον ζώνες ελεύθερου εμπορίου και δεύτερον επειδή δεν υπάρχει ακόμα -ευτυχώς- κοινή φορολογική πολιτική σε επίπεδο Ευρωπαϊκής Ένωσης, έκανε ειδική φορολογική μεταρρύθμιση σε επενδύσεις που ερχόντουσαν απ' έξω. Και όσον αφορά το πρώτο, το έκανε, κύριε Υπουργέ, και η Πορτογαλία, κάνοντας πάνω στο νησάκι Μαδέρα, ζώνη ελεύθερου εμπορίου.
Σας ερωτώ γιατί δεν το κάνουμε και εμείς στα ακριτικά νησιά του Αιγαίου που θα είναι μάλιστα και κίνητρο ανάπτυξης γι' αυτά; 
ΛΕΩΝΙΔΑΣ ΛΥΜΠΕΡΑΚΙΔΗΣ: Να γίνει και στον Έβρο...
ΝΙΚΗΤΑΣ ΚΑΚΛΑΜΑΝΗΣ: Βεβαίως και στον Έβρο για να μην σας αδικήσουμε, ή μάλλον στη Θράκη.
Γιατί, κύριε Υπουργέ, ευτυχώς που ακόμα δεν έχει μπει η Αγγλία στη Ν.Ε., στη Νομισματική Ένωση, γιατί πολύ εκνευρίζομαι όταν ακούω και μέσα σ' αυτήν την Αίθουσα να μιλάτε για ΟΝΕ, δηλαδή Οικονομική και Νομισματική 'Ενωση. Ποιος είδε την οικονομική ένωση της Ευρώπης; Γιατί κοντεύουμε να τρελαθούμε εδώ! Έχουμε εμείς εξίσωση οικονομική με τη Γερμανία ή την Πορτογαλία ή με τη Γαλλία κλπ.; Να λέμε όπως είναι τα πράγματα. 
Ευτυχώς, λοιπόν, που η Αγγλία έμεινε απ'έξω και στην προτελευταία Σύνοδο Κορυφής έθεσε βέτο όταν πήγαν να βάλουν το θέμα της κοινής φορολογίας στην Ευρώπη και ακόμα δεν ισχύει. Έχουμε επομένως χρόνο ως Ελλάδα να κάνουμε ειδική φορολογική πολιτική, όχι υπό την έννοια οι πλούσιοι να γίνουν πλουσιότεροι, αλλά υπό την έννοια κινήτρων για επενδύσεις που να δημιουργήσουν θέσεις εργασίας. 
Αυτά, λοιπόν, δεν τα άκουσα να έχουν ειπωθεί, όχι σήμερα μόνο, αλλά γενικά εδώ και ενάμιση χρόνο από τη νέα Συνοδο της Βουλής. Ούτε και από τον κ. Παπαντωνίου τα έχω ακούσει. Έρχετε και μας λέει μονίμως για 400 δισεκατομμύρια. περίσσευμα. Τετρακόσια δισ. πέρσι και κάπου 480 που είπε φέτος, πάμε στο 1 τρισ. Τώρα, γιατί με 1 τρισ. περίσσευμα πάτε και δανείζεσθε χωρίς να ξέρουμε ακόμα με τι τόκο, με τι προϋποθέσεις και πως θα αποπληρωθούν από τις τράπεζες για να πληρώσετε τα χρέη των νοσοκομείων, αυτό μόνο ο κ. Παπαντωνίου ίσως μπορέσει να μας το απαντήσει. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των προτασσόμενων δευτερολογιών.
Ο κ. Κοντομάρης έχει το λόγο. Είναι απών και επομένως διαγράφεται.
Ο εισηγητής της Νέας Δημοκρατίας ο κ. Γιακουμάτος έχει το λόγο.
ΓΕΡΑΣΙΜΟΣ ΓΙΑΚΟΥΜΑΤΟΣ: Κυρία Πρόεδρε, είχα την υπομονή να ακούσω επί είκοσι λεπτά τον κύριο Υπουργό και ειλικρινά δεν άκουσα να μας πει τίποτα για την ταμπακέρα παρά μόνο επανέλαβε ότι πρέπει να αλλάξουμε, να αλλάξουμε..., οραματιζόμαστε ... Σε λίγο θα ξεπεράσουμε και εκείνες τις πνευματίστριες με τα οράματα αλλά στην πράξη τι να αλλάξουμε; Και ποιος είναι εναντίον της αλλαγής; 'Αλλοι έκαναν την αλλαγή και υπέστην μετάλλαξη. Η Νέα Δημοκρατία και στον κοινωνικό μετασχηματισμό πιστεύω και στις προσαρμογές και στις αλλαγές της πολιτικής ανάλογα με τις ανάγκες της κοινωνίας. Το ζητούμενο όμως είναι: Τι να αλλάξουμε; Να φορέσει ο Μανωλιός τα ρούχα του αλλιώς; Σ' αυτό δεν είμαστε σύμφωνοι. 
Και τώρα θέλω να κάνω δύο-τρεις παρατηρήσεις: Εξαιρούμε λέγει από το άρθρο 7 το λογαριασμό του ΛΑΕΚ. Κύριε Υπουργέ είναι εισήγηση του ΛΑΕΚ. Η εισήγηση από πότε γίνεται και απόφαση; 'Αλλο είναι εισηγείται η επιτροπή του λογαριασμού του ΛΑΕΚ και άλλο είναι δέσμευση. 'Αλλο εισήγηση και άλλο δέσμευση. Δεν τον εξαιρείτε.
Το δεύτερο. Επειδή πάντα μιλάμε με στοιχεία, έχω εδώ μια απάντηση του Ευρωπαϊκού Κοινοβουλίου για τα ΚΕΚ, σε ερωτήσεις Ευρωβουλευτών όπου έγιναν πάρα πολλές καταγγελίες στο Ευρωπαϊκό Κοινοβούλιο για την περίοδο 1995-1999 που σας αφορά, γιατί είστε ικανοί να φθάσετε και στον Κολοκοτρώνη!
Σας εγκαλεί, λοιπόν, η Ευρωπαϊκή 'Ενωση ότι ενώ θα έπρεπε να υπάρχουν διακόσια πενήντα ΚΕΚ και το μάξιμουμ τριακόσια πενήντα, αναφέρετε σύνολο εξακόσια δεκατέσσερα παρόμοια κέντρα. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Είναι της Ευρωπαϊκής 'Ενωσης ή του κ. Χατζηδάκη;
ΓΕΡΑΣΙΜΟΣ ΓΙΑΚΟΥΜΑΤΟΣ: Είναι της Ευρωπαϊκής 'Ενωσης και αν θέλετε να σας το δώσω. Διαβάζω απάντηση του Ευρωπαϊκού Κοινοβουλίου σε ερώτηση.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Προφανώς είναι απάντηση για την περίοδο 1995.
ΓΕΡΑΣΙΜΟΣ ΓΙΑΚΟΥΜΑΤΟΣ: Μα σας μιλάω για την περίοδο 1995-1999. Αυτή αναφέρεται στην περίοδο 1995. Και έχουμε και άλλες απαντήσεις μέχρι το 1999. 
Λέγει, λοιπόν, η απάντηση εδώ, ότι ήρθαν στο φως ορισμένες παρατυπίες ικανές να δημιουργήσουν πιθανές αμφιβολίες για την αξιοπιστία της διαδικασίας παροχής αδειών. Δεν σας το διαβάζω όλο. Πηγαίνω στο τέλος που λέγει ότι επιτροπή κάλεσε το Υπουργείο να προβεί σε ανάλογες ενέργειες. Σε άλλο σημείο της απάντησης λέγει ότι η σοβαρή κατάσταση που διαπιστώνεται εκ μέρους της Ευρωπαϊκής 'Ενωσης την υποχρεώνει να ζητήσει από την ελληνική Κυβέρνηση την άμεση διακοπή των εργασιών πιστοποίησης των κέντρων. Είμαστε ακόμα στη διαδικασία της πιστοποίησης. Μιλάει ακόμα και για πολιτιστικά κέντρα που έχουν καταγγελθεί. Αυτά δεν τα λέμε εμείς. Τα λέει η Ευρωπαϊκή 'Ενωση.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Πότε είναι αυτό;
ΓΕΡΑΣΙΜΟΣ ΓΙΑΚΟΥΜΑΤΟΣ: Σας εξηγώ. Αφορά την περίοδο 1996. Αυτά τα στοιχεία έχουμε μέχρι τώρα. Αύριο θα σας φέρω άλλα στοιχεία με νέες παρατυπίες. 
Το θέμα είναι ότι όλη η κοινωνία βοά με τις παρατυπίες των ΚΕΚ, τις καθυστερήσεις, τις αργοπορίες. Το ότι υπάρχουν εξακόσια δέκα τέσσερα ΚΕΚ δεν το βγάζουμε από το μυαλό μας. Το πιστοποιεί και η Ευρωπαϊκή 'Ενωση. Ενώ κανονικά θα έπρεπε να υπάρχουν διακόσια πενήντα. 
Μια τρίτη παρατήρηση. Μιλήσατε πολύ για το σπίτι. Είπατε το σπίτι, το σπίτι, το σπίτι... 'Ολο ωραιοποιήσεις. Καλές είναι. Ποιον όμως πείθουν; Ούτε οι προσφυγικοί καταυλισμοί του Αφγανιστάν στο Πακιστάν δεν μπορούν να συγκριθούν με το σπίτι του ΟΑΕΔ,. Όταν η ίδια η ΓΣΕΕ λέγει ότι μόνο το 1,5% των ανέργων βρίσκουν δουλειά μέσω του ΟΑΕΔ, για ποιο σπίτι μιλάτε, κύριε Πρωτόπαπα; Αυτό δεν είναι σπίτι. Πρόκειται για προσφυγικούς καταυλισμούς Πακιστάν σε νέα έκδοση. Αυτή είναι η πραγματικότητα.
Τώρα, ως φιλεργατικός Υπουργός, προσπαθώντας να ωραιοποιήσετε την πραγματικότητα, πράγμα που δεν είναι εφικτό, διότι η πραγματικότητα είναι σκληρή, λέτε στους εργαζόμενους, κοιτώντας προς τα θεωρεία, να έλθουν να κολυμπήσουν στα βαθιά νερά, στη βαθιά θάλασσα. Δεν τους λέτε όμως ότι αυτή η θάλασσα στην οποία τους καλείτε να κολυμπήσουν, έχει τουλάχιστον εννέα μποφόρ και μάλιστα με απαγόρευση απόπλου. Δεν μπορεί να κυκλοφορήσει ούτε καράβι, αλλά ούτε και να πλησιάσει λουόμενος. Αυτό δεν τους το λέτε. Παρά μόνο τους λέτε ελάτε εδώ. Αυτό μου θυμίζει μια άλλη φράση του μεγάλου διδασκάλου του ΠΑΣΟΚ του κ. Σημίτη, ο οποίος κάποτε είπε στους φτωχούς -που φέτος από το 20% πήγαμε στο 22% σύμφωνα με τα ευρωπαϊκά στοιχεία- να μάθουν οι 'Ελληνες να κολυμπάνε σε μια λίμνη για να μπορούν να φάνε.
Ωραία, κύριε Γιαννίτση, πώς να κολυμπήσω να ψαρέψω σε μια λίμνη που δεν έχει μέσα ψάρια; Τι να φάω; Τον πάτο της λίμνης; Τον πάτο της θάλασσας ή να πίνω νερό; 
Να, λοιπόν, η λογική σας, κύριε Πρωτόπαπα που έρχεται σε συνέχεια του κ. Σημίτη με την ανάλγητη προσωπικότητα με την ανάλγητη πολιτική που έχετε μόνο ένα φερετζέ κοινωνικού κράτους, έρχεστε εδώ να μας μιλήσετε ότι οι εργαζόμενοι θα πρέπει να διαλέξουν και να μπουν στην μεγάλη αγκαλιά σε αυτή τη θάλασσα που να έχουν τις δυνατότητες και τις δεξιότητες ούτως ώστε να πετύχουν στις νέες ανώνυμες εταιρείες. Αυτά δεν είναι σοβαρά πράγματα. Σοβαρό είναι -και σας ζήτησα επί τούτου- να έχουμε έναν οργανισμό για τους ήδη εργαζόμενους στον ΟΑΕΔ που να ξέρουν τι να επιλέξουν. Τι να επιλέξει, όταν μετά από οκτώ μήνες εσείς κάνατε τον οργανισμό; Οι οργανικές θέσεις είναι το ζητούμενο για τους ήδη εργαζόμενους. Και όλα αυτά, κύριε Υπουργέ, είναι εκείνα τα οποία μας προβληματίζουν, ότι πράγματι αυτό το νομοσχέδιο δεν έχει άλλο στόχο παρά μόνο την πλήρη, απόλυτη υποταγή του ΟΑΕΔ στο κράτος αφέντη, στον Υπουργό διοικητή. Και εν πάση περιπτώσει είναι αυτό που δεν είναι εκσυγχρονισμός που δεν είναι ένα αποτελεσματικό, ένα ΟΑΕΔ που θα συμβάλλει πάρα πολύ στην απασχόληση που τόσο έχει ανάγκη η χώρα μας.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κυρία Πρόεδρε, παρακαλώ το λόγο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Θέλετε να παρέμβετε; Ορίστε έχετε το λόγο.
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Θέλω να πω μόνο για την αποκατάσταση της αλήθειας ότι η ερώτηση την οποία επικαλέστηκε ο κ. Γιακουμάτος αφορά το 1996, άρα η Ευρωπαϊκή Ένωση τοποθετείται για την προ του 1996 περίοδο. 
ΝΙΚΗΤΑΣ ΚΑΚΛΑΜΑΝΗΣ: Κύριε Υπουργέ, 1994 και 1996, δηλαδή, κυβερνήσεις ΠΑΣΟΚ. 
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Τοποθετείται για την προ του 1996 περίοδο.
Εγώ αναφέρθηκα στις περιόδους μετά το 1996 που έγινε η μεγάλη τομή στα ΚΕΚ. Και, κύριε Γιακουμάτο, δεν έπρεπε να πείτε ψέματα εντός της Αίθουσας της Βουλής, ομιλώντας για το 1999 ή για το 2000. 
ΓΕΡΑΣΙΜΟΣ ΓΙΑΚΟΥΜΑΤΟΣ: Το λόγιο επί προσωπικού, κυρία Προέδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ, επιμένετε στην έκφρασή σας;
ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Εάν η έκφραση είναι το πρόβλημα και όχι η αλήθεια να την αποσύρω. Αλλά η αλήθεια είναι ότι πρέπει να ομολογήσει ο κύριος συνάδελφος ότι το έτος 1999 που είπε είναι λάθος. Από εκεί και πέρα εάν το έκανε συνειδητά ή όχι είναι ένα άλλο θέμα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Λοιπόν διόρθωσε και είπε ότι το έτος 1999 είναι λάθος.
Ορίστε, κύριε Γιακουμάτο.
ΓΕΡΑΣΙΜΟΣ ΓΙΑΚΟΥΜΑΤΟΣ: Το λόγο επί προσωπικού για δύο λεπτά, διότι με απεκάλεσε ο Υπουργός της ανεργίας ψεύτη. 
Η απάντηση του Ευρωπαϊκού Κοινοβουλίου λέει επί λέξει: Σύμφωνα με το Κοινοτικό Πλαίσιο Στήριξης 1994-1999 για την Ελλάδα και αναφέρθηκα ότι αφορά το 1994-1999 και είπα για παράδειγμα για τον Κολοκοτρώνη μη μας πάτε στο 1993 και 1992. Αυτό αφορά την Κυβέρνηση του ΠΑΣΟΚ. Δεν υπάρχει ευθύνη Πρωτόπαππα ούτε κανενός παπά εδώ μέσα. Η ευθύνη είναι των κυβερνήσεων του ΠΑΣΟΚ από το 1994 μέχρι σήμερα. Και αυτό το διάστημα που έχει ατυχώς για τον ελληνικό λαό, δυστυχώς για τον ελληνικό λαό την ευθύνη αυτή η Κυβέρνηση, σε αυτό το διάστημα αναφέρομαι 1994-1999, όπως επί λέξει το λέει το Ευρωπαϊκό Κοινοβούλιο. Άρα, λοιπόν, ποιος είναι ψεύτης, ποιος κοροϊδεύει όλους για όλα; Είναι ο Υπουργός ανεργίας κ. Πρωτόπαπας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Γιακουμάτο, μη δημιουργείτε νέα θέματα. Εξηγήσατε τι εννοούσατε.
ΓΕΡΑΣΙΜΟΣ ΓΙΑΚΟΥΜΑΤΟΣ: Και από εδώ και πέρα να απαντήσει, ότι είναι ψεύτης, συκοφάντης και Υπουργός ανεργίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Γιακουμάτο εξηγήσατε τι εννοούσατε. Το θέμα έληξε.
Το λόγο έχει ο κ. Τσιόγκας.
ΔΗΜΗΤΡΙΟΣ ΤΣΙΟΓΚΑΣ: Θέλω να σταθώ, κυρία Πρόεδρε, σε ορισμένα ζητήματα που έχουν σχέση και να κάνω ορισμένες παρατηρήσεις, στην ομιλία του κ. Πρωτόπαπα. Γιατί δεν θέλουμε σε καμία περίπτωση να διαστρεβλώνονται οι θέσεις του κόμματός μας έτσι όπως εμείς τις διατυπώνουμε στις εισηγήσεις μας στην Αίθουσα του Κοινοβουλίου. Εμείς τοποθετηθήκαμε και το επαναλαμβάνουμε ότι είναι αδιέξοδη η πολιτική της Κυβέρνησης και στο ζήτημα της ανεργίας και βεβαίως με όλη αυτήν την αναδιοργάνωση του ΟΑΕΔ που επιχειρεί.
Είπαμε επίσης ότι προτείνουμε στην Κυβέρνηση, έστω και τώρα στην Ολομέλεια της Βουλής, να μην ψηφίσει αυτό το νομοσχέδιο, αλλά να εκσυγχρονίσει τον ΟΑΕΔ, να οργανώσει τον ΟΑΕΔ, να εξοπλίσει τον ΟΑΕΔ με μηχανήματα στις σχολές μαθητείας, με προσλήψεις προσωπικού, με προσλήψεις εκπαιδευτικού προσωπικού, με νέες ειδικότητες στις σχολές, να μην είναι οι καθηγητές ωρομίσθιοι, έτσι ώστε να μπορούν να δίνουν τις γνώσεις τους στους σπουδαστές των σχολών μαθητείας. Και βεβαίως δεν συμφωνούμε με τα ΚΕΚ και τα ΙΕΚ, τα οποία δίνουν αποσπασματικές γνώσεις. Άρα λοιπόν εμείς θέλουμε τον εκσυγχρονισμό, την αναδιοργάνωση, τον εξοπλισμό, την επάνδρωση του σημερινού ΟΑΕΔ και όχι βεβαίως την ιδιωτικοποίησή του. Ένα είναι αυτό.
Το δεύτερο είναι με τα ιδιωτικά γραφεία ευρέσεως εργασίας. Είπε ο κ. Πρωτόπαπας ότι υπάρχουν και λειτουργούν. Και έρχεται η Κυβέρνηση να τα νομιμοποιήσει. Εμείς προτείνουμε στην Κυβέρνηση αυτά τα ιδιωτικά γραφεία ευρέσεως εργασίας που λειτουργούν παράνομα να τα καταργήσει, να τα σταματήσει, να τους απαγορεύσει να δρουν και όχι να τα νομιμοποιήσει. Είναι σε εντελώς διαφορετική κατεύθυνση η δική μας πρόταση από τη δική σας. Εσείς νομιμοποιείτε την παρανομία κι εμείς σας προτείνουμε να σταματήσετε την παρανομία με τα ιδιωτικά γραφεία ευρέσεως εργασίας, τα οποία είναι δουλεμπορικά. Και μάλιστα ανέφερε ο κ. Πρωτόπαπας ότι λειτουργούν στη χώρα μας και κάμποσα απ' αυτά είναι θυγατρικές ή παραρτήματα πολυεθνικών εταιρειών. Και βέβαια πρέπει να πούμε ότι η πολιτική σας επιλογή για την πλήρη αναδιοργάνωση εκ βάθρων του ΟΑΕΔ υπηρετεί τις απαιτήσεις αυτών των πολυεθνικών, τις απαιτήσεις των βιομηχάνων, τις απαιτήσεις και τις εντολές της Ευρωπαϊκής Ένωσης. 
Μια δεύτερη παρατήρηση: Επειδή το αναφέρετε σε όλες τις συνεδριάσεις και στην επιτροπή και στην Ολομέλεια και μας φέρνετε το παράδειγμα της Ευρώπης και κατ' εξοχήν της Ολλανδίας, πρέπει να σας πούμε ότι στην Ολλανδία -επειδή τη χρησιμοποιείται ως παράδειγμα- όπου έχει τη μεγαλύτερη μερική απασχόληση και ενοικιασμένους εργάτες, δούλους δηλαδή, δεν υπάρχει πρόοδος, υπάρχει οπισθοδρόμηση. Ένα αυτό. 
Δεύτερον: Πρέπει να σας πούμε ότι εκεί πλέον τουλάχιστον με τις τελευταίες πληροφορίες και τα τελευταία στοιχεία που έχουμε και εμείς ούτε οι εργαζόμενοι, αλλά ούτε και οι εργοδότες βλέπουν με καλό μάτι τη μερική απασχόληση, την ενοικίαση των εργαζομένων, ακριβώς γιατί και δεν αποδίδουν, γιατί είναι εποχιακά απασχολούμενοι, και δεν έχουν δικαιώματα. Πρέπει να σας πω ότι οι συμβάσεις έργου, με τις οποίες εγώ τουλάχιστον έχω απασχοληθεί, δεν έχουν ούτε δώρο Χριστουγέννων ούτε δώρο Πάσχα ούτε άδεια ούτε επίδομα άδειας ούτε αποζημίωση ούτε δώρο για τα παιδιά από τον ΟΑΕΔ ούτε βεβαίως τις άλλες παροχές που έχουν μέσω της Εργατικής Εστίας για τα εισιτήρια κοινωνικού τουρισμού, τα βιβλία και τα θέατρα. 
Όλα αυτά είναι περικοπές, τις οποίες ήδη εφαρμόζετε με νόμους. Και βεβαίως εμείς λέμε ότι αυτά πρέπει να τα καταργήσετε, να κινηθείτε στην ακριβώς αντίθετη κατεύθυνση, όπου εκεί θα εξυπηρετείτε και τον εργαζόμενο και τον άνεργο. Αυτή είναι η δική μας φιλοσοφία, αυτές είναι οι δικές μας προτάσεις. Δεν μπορείτε να μας λέτε εδώ και να επικαλείσθε συνέχεια ότι δεν έχουμε προτάσεις και ότι δεν προτείνουμε. Σας κάναμε προτάσεις για όλα τα ζητήματα, για όλο το νομοσχέδιο, όμως κωφεύετε.
Θέλω επίσης να πω για το ζήτημα με τα διοικητικά συμβούλια ότι η δική μας θέση είναι ότι πρέπει να έχουν την πλειοψηφία οι εργαζόμενοι στα διοικητικά συμβούλια. Επίσης δεν συμφωνούμε και με την τετραετή θητεία των διοικητικών συμβουλίων.
Λέτε επίσης σε ένα άλλο σημείο στο νομοσχέδιο για την κατάργηση τοπικών περιφερειακών και κεντρικών υπηρεσιών. Αναφέρεται σε ένα άρθρο η δημιουργία και η επάνδρωση και πάλι των επιθεωρήσεων εργασίας στην Πτολεμαϊδα, στη Θήβα και στο Αγρίνιο για τους γνωστούς λόγους. Παρ' όλα αυτά, όμως, δεν προσλαμβάνετε προσωπικό, αλλά αποσπάτε από τις άλλες υπηρεσίες προσωπικό.
Να σας πω μόνο ότι στο Νομό Κεφαλονιάς-Ιθάκης ενώ υπάρχουν γραφεία, λειτουργεί η υπηρεσία, δεν υπάρχει προσωπικό. Υπάρχει μόνο ένας οδηγός ο οποίος υποτίθεται ότι θα έπαιρνε τους επιθεωρητές εργασίας να τους πάει για ελέγχους και κάνει αυτός τον επιθεωρητή.
Να σας πω για το Νομό 'Εβρου που δεν μπορεί ο εργάτης της Ορεστιάδας και του Διδυμοτείχου να μάθει πόσο είναι το μεροκάματο και πόσο είναι η σύμβαση, δεν μπορεί να κάνει μία τριμερή και μία εργατική διαφορά ή αν θέλετε για να τα κάνει αυτά πρέπει να κατέβει στην Αλεξανδρούπολη; Και σε μια σειρά όμως και άλλων πόλεων. Στην Κομοτηνή, που είναι η έδρα της Περιφέρειας Ανατολικής Μακεδονίας-Θράκης, του ΣΕΠΕ και σε μια σειρά πόλεις, για παράδειγμα στο Κιλκίς, στη Φλώρινα, οι οποίες δεν έχουν Σώμα Επιθεωρητών. Ακριβώς η πολιτική σας απαξιώνει τον έλεγχο στους εργοδότες γιατί δεν θέλετε τον έλεγχο.
ΡΟΒΕΡΤΟΣ ΣΠΥΡΟΠΟΥΛΟΣ: Ποιος έκανε το ΣΕΠΕ, κύριε συνάδελφε;
ΑΓΓΕΛΟΣ ΤΖΕΚΗΣ: Το πώς λειτουργεί έχει σημασία, κύριε συνάδελφε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κύριοι συνάδελφοι.
Το λόγο έχει ο εισηγητής του ΠΑΣΟΚ κ. Νασιώκας.
ΕΚΤΟΡΑΣ ΝΑΣΙΩΚΑΣ: Κυρία Πρόεδρε, δεν θα έπαιρνα το λόγο. Μετά, όμως, τις τελευταίες τοποθετήσεις και ιδιαίτερα του εισηγητού της Νέας Δημοκρατίας, θα πάρω το λόγο μόνο για λίγα λεπτά.
Το ότι είναι βήμα εκσυγχρονισμού αυτή η μεταρρύθμιση στον Ο.Α.Ε.Δ. δεν το λέμε εμείς. Αυτό το είπαν οι φορείς και ο διάλογος κατέληξε εκεί. Μάλιστα πολλοί από αυτούς εναγωνίως προσβλέπουν σ' αυτό το καινούριο εργαλείο το οποίο πρέπει και μπορεί να συμβάλει αποφασιστικά στο να συνδέσει τις ανάγκες της αγοράς, τις ανάγκες της εργασίας με την προσφορά και τη ζήτηση. Και θα συμβάλει ουσιαστικά και με επιστημονικό έλεγχο, αλλά και με κατάρτιση, για να συμπληρώσει τις ικανότητες, τις δεξιότητες και την εκπαίδευση των εργαζομένων ούτως ώστε να μπορούν να ανταποκριθούν στις καινούριες συνθήκες. Διότι οι ανάγκες των επιχειρήσεων πλέον είναι σημαντικές. Για τις θέσεις εργασίας χρειάζεται κατάρτιση και εκπαίδευση σημαντική.
Δεν χρειάζεται, λοιπόν, να μείνω σ' αυτά. Τα είπαμε άλλωστε τόσες φορές εδώ.
Θέλω, όμως, να πω δυο πράγματα. 
Το πρώτο αφορά τους εργαζόμενους. Διότι μίλησε και για λίμνη ο κύριος εισηγητής της Νέας Δημοκρατίας και για ψάρεμα. Επειδή, όμως, ψαρεύει σε θολά νερά για ψήφους, δεν βρίσκει. Και θα σας πω γιατί. Κατοχυρώνει το νομοσχέδιο απολύτως όλους αυτούς τους εργαζόμενους στον Ο.Α.Ε.Δ. Απολύτως! 'Αλλωστε αυτή η Κυβέρνηση με τον κ. Γιαννόπουλο τότε Υπουργό βρήκε όλους αυτούς τους εργαζόμενους με σχέσεις εργασίας που δεν μπορούμε να τις συζητήσουμε τώρα και τους μονιμοποίησε. Αυτοί, λοιπόν, οι εργαζόμενοι μπορούν να μείνουν στον Ο.Α.Ε.Δ., εκεί που είναι τώρα, χωρίς κανένα πρόβλημα. Μπορούν να αποσπαστούν εάν το θέλουν και οι ίδιοι σε μία από τις επιχειρήσεις και μπορούν με δική τους θέληση να παραιτηθούν και να μπουν στην επιχείρηση. Και επανέρχονται εάν μετανιώσουν με όλα τα δικαιώματα, ασφαλιστικά, μισθολογικά κλπ., όταν θέλουν πάλι στον μητρικό Ο.Α.Ε.Δ. 
ΚΥΡΙΑΚΟΣ ΣΠΥΡΙΟΥΝΗΣ: Και αν διαλυθεί.
ΕΚΤΟΡΑΣ ΝΑΣΙΩΚΑΣ: Και αν διαλυθεί. Ακόμα και γι' αυτό. Και ενδιάμεσα, όμως, ακόμη και αν το ζητήσουν. Εν τω μεταξύ θα έχουν παραιτηθεί γιατί μετάνιωσαν. 
Αυτό, λοιπόν, να το λέμε γιατί εάν αναφέρουμε άλλα πράγματα τότε ή μεταξύ μας κοροϊδευόμαστε ή θέλουμε να κοροϊδέψουμε τους εργαζόμενους.
Θα έρθω τώρα στα προγράμματα κατάρτισης. 'Οχι μόνο δεν ήταν αγγελικά φτιαγμένα -και δεν ξέρω και εάν είναι ακόμα απολύτως- αλλά ξέρουμε τι έγινε με τα πρώτα προγράμματα κατάρτισης, με τα ΜΟΠ. Ξέρουμε το '89 - '93, κυρία Πρόεδρε, τι έγινε. Και τα ξέρουν όλοι. Δεν τίθεται θέμα. Βεβαίως και μετά το '93 τα πράγματα δεν ήταν άριστα. Φυσικά μετά το '96 είναι πάρα πολύ καλά. Και τώρα γίνονται ακόμα αυστηρότερα. Γι' αυτό αγωνιούμε. Να λέει, όμως, ο εισηγητής της Νέας Δημοκρατίας ότι την περίοδο '94 - '96 υπήρχαν ατασθαλίες, γιατί έχει μία απάντηση σε μία ερώτηση; Μα, το '89 - '93 ήταν τραγική η εικόνα. Εάν υπήρχαν και τότε, να αποδοθούν ευθύνες. Για το προηγούμενο, όμως, ήταν τραγικό. Και στο τραγικό προσπαθούν να κάνουν κριτική στις ....
ΓΕΡΑΣΙΜΟΣ ΓΙΑΚΟΥΜΑΤΟΣ: Φέρτε στοιχεία.
ΕΚΤΟΡΑΣ ΝΑΣΙΩΚΑΣ: 'Οσα στοιχεία θέλετε.
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν τα βλέπω.
ΕΚΤΟΡΑΣ ΝΑΣΙΩΚΑΣ: Μα, το συζητάτε τώρα αυτό; Αυτό είναι κοινό μυστικό. Το ξέρει όλος ο κόσμος. Πού κρύβεστε; Βάζετε το δάκτυλο και κρύβεστε, κύριε Γιακουμάτο, από πίσω; Μα δεν κρύβεστε πίσω από το δάκτυλο. Φαίνεστε. Μα, είναι δυνατόν;
ΓΕΡΑΣΙΜΟΣ ΓΙΑΚΟΥΜΑΤΟΣ: Και για το κτηματολόγιο ξέρει ο κόσμος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι διάλογο μεταξύ σας. Παρακαλώ προς το Προεδρείο να απευθύνεστε, κύριε Νασιώκα. 
ΕΚΤΟΡΑΣ ΝΑΣΙΩΚΑΣ: Εντάξει, κυρία Πρόεδρε, και θα κλείσω λέγοντας το εξής:
Μιλάμε τώρα για το πρώτο κομμάτι, μιλάμε για τον ΟΑΕΔ γιατί αύριο θα μιλήσουμε για την προσωρινή απασχόληση, για τις επιθεωρήσεις εργασίας και θα βρούμε και τα αρνητικά και τα θετικά. Μιλάω τώρα στον κ. Τσόγκα, γιατί είναι σε μία άλλη ενότητα τα βασικά απ' αυτά που τοποθετήθηκε τώρα. 
Στην πρώτη, λοιπόν, ενότητα αυτό το σχήμα όχι απλώς μπορεί να γίνει λειτουργικό, εξαρτάται βεβαίως από την κοινή προσπάθεια, εάν όλες οι υπουργικές αποφάσεις και τα προεδρικά διατάγματα βγουν στην ώρα τους και εφόσον υπάρχει η πολιτική βούληση να γίνουν το συντομότερο δυνατόν.
Αυτό το εργαλείο όχι απλώς μπορεί να γίνει ευέλικτο και αποτελεσματικό, αλλά να μπορεί να δώσει λύση. Αυτό είναι πλέον γνωστό και αυτό το δείχνουν και το τι έκαναν όλες οι άλλες χώρες. Οι περισσότερες τι κάνουν; Έχουν ολοκληρώσει αυτήν τη μεταρρύθμιση ή μία ανάλογη μεταρρύθμιση και μερικές την ολοκληρώνουν τώρα. Άρα, δεν τίθεται θέμα να πάμε εμείς στο ίδιο ανταγωνιστικό περιβάλλον με άλλα εργαλεία. Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Σπυρόπουλε, θέλετε το λόγο ή καλυφθήκατε; 
ΡΟΒΕΡΤΟΣ ΣΠΥΡΟΠΟΥΛΟΣ: Θα μιλήσω, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Σπυρόπουλε, έχετε το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κυρία Πρόεδρε, κύριοι συνάδελφοι, θα κάνω μία μικρή επισήμανση, δεν θα αναλώσω όλο το χρόνο, απαντώντας στον αγαπητό συνάδελφο κ. Τσιόγκα που και χθες και σήμερα από τη δική μας τη μεριά με μία ευγένεια επιχειρήσαμε να ξεπεράσουμε πολύ βαριές κατηγορίες που διατυπώθηκαν με την ευκαιρία συζήτησης του σχεδίου νόμου, που δεν αναφέρονταν μόνο σε αυτά αλλά και γενικότερα.
Μην εκλάβετε, αγαπητέ συνάδελφε, την προσπάθειά μας να υπερβούμε μία συστηματική προσπάθεια που καταβάλλεται προκειμένου να οξύνουμε τα πράγματα εδώ σαν αδυναμία. 
Θέλω να λάβετε υπόψη σας δύο πράγματα. Τα σοσιαλιστικά και τα δημοκρατικά κόμματα της Ευρώπης είναι αυτά που οικοδόμησαν το σημερινό κοινωνικό κράτος. Υπήρχαν κάποια άλλα συστήματα, τα οποία εγκατέλειψαν κοινωνικό χάος.
Άρα, λοιπόν, την προσπάθειά μας να δούμε τα πράγματα με μία ευρύτητα να μην οξύνουμε την αντιπαράθεση, σας παρακαλώ, μην την εκλαμβάνετε ως αδυναμία. 
Σήμερα εσείς επιχειρείτε να υπερασπίσετε ή να κατηγορήσετε εμάς, όταν προσπαθούμε να εκσυγχρονίσουμε δομές που ουσιαστικά ιδεολογικά ποτέ δεν υπερασπιστήκατε. Αυτό μη διαφεύγει από την πολιτική σας προσοχή.
Επίσης, θέλω να σας θυμίσω ότι από το 1981 έως σήμερα, όσες δημοκρατικές μεταρρυθμίσεις και αν επιχείρησαν οι κυβερνήσεις του ΠΑΣΟΚ είτε στην εργατική νομοθεσία είτε στο κοινωνικό κράτος τις καταγγέλλετε ως αντιδραστικές. Την εργατική νομοθεσία το ν. 1264 τον ονομάζετε νέο ν. 330 και οποιαδήποτε κοινωνική μεταρρύθμιση την καταγγέλλατε ως αντιδραστική. Μην προκαλείτε, λοιπόν, την πολιτική μας λογική και μη θέλετε μέσα από τέτοιες σκληρές αντιπαραθέσεις να έχετε άλλο την ανοχή μας. Μπορεί να την έχετε μέχρι ενός ορισμένου σημείου. Από κει και πέρα είμαστε υποχρεωμένοι να σας απαντάμε. 
Να κάνω μία ακόμη μικρή επισήμανση σε ένα κενό που άφησα χθες στην απάντησή μου και στην πρωτομιλία μου. 
Η Νέα Δημοκρατία και διά του εισηγητού της, αλλά κυρίως διά του Κοινοβουλευτικού της Εκπροσώπου, αλλά ακόμη και από Βουλευτές, επιχείρησε να εμφανίσει την εικόνα ότι ο ΟΑΕΔ είναι ένας οργανισμός ο οποίος τελικά είναι ένα θερμοκήπιο ατασθαλιών και σκανδάλων. Νομίζω ότι προσβάλλετε τις διοικήσεις και προσβάλλετε τη λειτουργία ενός οργανισμού που θεωρώ ότι έχει απτές αποδείξεις ότι λειτουργεί πάνω από το μέσο επίπεδο των νομικών προσώπων δημοσίου δικαίου που υπάρχουν στην Ελλάδα. Και εξηγούμαι γι' αυτό. Κλήθηκε αυτός ο οργανισμός και στο Α' Κοινοτικό Πλαίσιο Στήριξης και στο Β' Κοινοτικό Πλαίσιο Στήριξης να αντιμετωπίσει ένα τεράστιο όγκο εργασιών που ποτέ δεν γνώριζε. Και ξέρετε πολύ καλά ποια πολιτική ακολουθήθηκε από τη μεριά της Νέας Δημοκρατίας στο Α' Κοινοτικό Πλαίσιο Στήριξης όπου στη θέση των Κ.Ε.Κ. τότε πράγματι ήταν κέντρα διασκέδασης οι λεγόμενοι οργανισμοί μη κερδοσκοπικού χαρακτήρα και διάφοροι σύλλογοι.
Εγώ και η Κυβέρνησή μας, αλλά και οι ηγεσίες του Υπουργείου Εργασίας από το 1994 επιχειρήσαμε να κατανοήσουμε οργανωτικές αδυναμίες, να υπερβούμε προβλήματα για το εθνικό καλό. Αλλά μην επιχειρείτε πια να θεωρήσετε αυτήν τη λογική πολιτική υπέρβαση που κάναμε προκειμένου να αναγνωρίσουμε ότι υπήρξε ανυπαρξία δομών, άγνοια ενδεχομένως διοικητικολειτουργικού μηχανισμού να ανταποκριθεί σε νέες απαιτήσεις, όχι αδυναμία. Από το 1994 μέχρι σήμερα υπάρχει μια συστηματική προσπάθεια να δημιουργηθούν δομές που θα χειριστούν ένα έργο που ποτέ η χώρα δεν το είχε εντοπίσει και δεν μπορούσε να το χειριστεί, ιδιαίτερα το έργο της συνεχιζόμενης κατάρτισης. 
Υπάρχει συστηματική προσπάθεια που οικοδομείται με απόλυτη συνεργασία με την Ευρωπαϊκή 'Ενωση. Γίνονται βήματα ουσιαστικά και οι διοικήσεις του ΟΑΕΔ -θέλω να ξεκινήσω από τη διοίκηση της κας Τζαβέλα- μέχρι σήμερα, συστηματικά είναι στρατευμένες σε συνεργασία με το Υπουργείο σε μια τέτοια προσπάθεια. 'Οταν κλείνουμε έναν κύκλο ή επιχειρούμε να αφήσουμε ανοικτό ένα κύκλο μιας στοιχειώδους ενότητας των απόψεών μας για να προασπίσουμε τα συμφέροντα των εργαζόμενων και των ευρύτερων κοινωνικών στρωμάτων, διασπάτε αυτόν τον κύκλο, διασπάτε αυτήν την πολιτική ενότητα, μια ενότητα πολιτικής συμφωνίας προκειμένου όλοι μαζί να αναγνωρίσουμε ότι έχουμε να κάνουμε ένα πολύ σημαντικό έργο για να πάμε μπροστά. Βέβαια δηλητηριάζετε αυτήν την πολιτική προσπάθεια προβάλλοντας χωρίς κανένα επιχείρημα θέματα τα οποία σε καμιά περίπτωση δεν ευσταθούν ή μεγεθύνετε αν θέλετε θέματα που υπάρχουν "και εις Παρισίους". 
Θέλω να κλείσω, κυρία Πρόεδρε, εντοπίζοντας και πάλι ότι η ηγεσία του Υπουργείου, η ηγεσία του ΟΑΕΔ -κυρίως η ηγεσία του Υπουργείου- με το σχέδιο νόμου πιστεύω ότι κάνει ένα ολοκληρωμένο και υπεύθυνο βήμα με ένα και μοναδικό στόχο να δημιουργηθούν ορθότερες προϋποθέσεις προκειμένου και τα χρήματα του ελληνικού λαού μέσα από τον κρατικό προϋπολογισμό και το πρόγραμμα δημοσίων επενδύσεων αλλά και τα χρήματα που δικαιούται ο ελληνικός λαός από το Κοινοτικό Πλαίσιο Στήριξης και κυρίως δικαιούνται οι εργαζόμενοι, να λειτουργήσουν σε θετικότερη κατεύθυνση σε σχέση με το παρελθόν. 
Εγώ θεωρώ ότι υπάρχει μια συνολική μακρόχρονη προσπάθεια και αυτήν τη στιγμή γίνεται μια τομή, ένα τολμηρό βήμα. Λυπάμαι ιδιαίτερα ότι αυτή η τομή αυτό το τολμηρό βήμα ενώ από τη δική μας πλευρά το εντάσσουμε σε μια προσπάθεια συνολικού προγραμματισμού που ξεκινάει από το 1990 η Νέα Δημοκρατία για λόγους μικροκομματικής σκοπιμότητας μας αναγκάζει αμυνόμενοι να φέρουμε σ' αυτήν την Αιθουσα επιχειρήματα που δεν θα θέλαμε να φέρουμε. Βέβαια αν μας αναγκάσει και αύριο θα σταθούμε πιο συγκεκριμένα. 
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κοντομάρης έχει το λόγο για προτασσόμενη δευτερολογία για δύο λεπτά.
ΕΥΤΥΧΙΟΣ ΚΟΝΤΟΜΑΡΗΣ: Ευχαριστώ πολύ κυρία Πρόεδρε. 
Κατ' αρχήν γι' αυτήν την ενότητα, κύριοι συνάδελφοι, θέλω να συγχαρώ ειλικρινά το Υπουργείο Εργασίας για την προσπάθεια που έχει κάνει και για το γεγονός ότι επιτέλους με αυτές τις τρεις ανώνυμες εταιρείες θα προχωρήσουμε. 'Ομως, θέλω να επισημάνω ότι καθυστερήσαμε στη θεσμοθέτηση αυτής της πρώτης ενότητας, κύριοι Υπουργοί. Κατανοώ τις δυσκολίες για τη δεύτερη. Αυτό τι σημαίνει; 'Οτι πρέπει πλέον να αποφασίσουμε για τις ανώνυμες εταιρείες να λειτουργήσουν άμεσα και αποτελεσματικά, όχι αύριο, αλλά χθες!
Λογικές που λένε ότι πιθανόν όλα αυτά να λειτουργήσουν σε ένα χρόνο ή σε έξι μήνες ή σε εννιά μήνες με χρονοδιάγραμμα νομίζω, ότι πολιτικά δεν μπορούν να μας βρουν σύμφωνους. Πρέπει άμεσα και αποτελεσματικά να προχωρήσουμε.
Αυτό το λέω με αφορμή τους εργασιακούς συμβούλους που θα μου επιτρέψετε για ένα λεπτό να σταθώ και να πω το εξής. Ο ΟΑΕΔ, όπως τον γνωρίσαμε, με το δημόσιο προσωπικό του έκανε αυτό που μπορούσε να κάνει με τις συνθήκες που υπήρχαν. Τα τελευταία δύο χρόνια και με τα στελέχη που πήρε και με τους εργασιακούς συμβούλους μπόρεσε να κάνει την υποδομή για να προχωρήσουμε ένα βήμα μπροστά για τα θέματα της ανεργίας της διάγνωσης, της επαγγελματικής κατάρτισης.
Θεωρώ, λοιπόν, ότι αυτά τα στελέχη, τα οποία έχουν λειτουργήσει δύο χρόνια και τα οποία δεν νομίζω ότι είναι πάνω από διακόσια, πρέπει να τα κρατήσουμε ανεξαρτήτως ηλικίας και εφόσον έχουν τα τυπικά προσόντα και εφόσον έχουν δουλέψει αποτελεσματικά και έχουν φύλλα κρίσης από τους διευθυντές τους. Είναι απαράδεκτο να τους βάλουμε στη διαδικασία ξανά της επιλογής. Δεν πρέπει να μπούμε ξανά στη διαδικασία αν πρέπει να πάρουμε διακόσιους ή εκατό. 
Κύριοι Υπουργοί, πολιτικά πιστεύω ότι πρέπει να τοποθετηθείτε πως αυτοί οι άνθρωποι είναι δεδομένο ότι θα στελεχώσουν τις ανώνυμες εταιρίες. Πάνω απ΄ όλα δεν φτάνουν αυτοί οι διακόσιοι. Χρειαζόμαστε περισσότερους, αν θέλουμε να κάνουμε σωστή δουλειά. Κατανοώ ότι μπορεί να υπάρχουν προβλήματα συνταγματικότητας και οτιδήποτε άλλο. Περιμένω όμως από την πολιτική ηγεσία να θέσει αυτό το θέμα στη Βουλή των Ελλήνων. Βεβαίως αν κάποιος δεν έχει τα τυπικά προσόντα και δεν είναι επιστήμων και δεν είναι ψυχολόγος και δεν έχει δουλέψει το κατανοώ να μη γίνεται δεκτός. Αλλά δεν μπορούμε να έχουμε τους ανθρώπους αυτούς για δύο χρόνια να έχουν δουλέψει, να τους έχουμε επιμορφώσει και στην πράξη και στη ζωή και στην αγορά και μετά να τους βάζουμε στη διαδικασία πρώτης και δεύτερης κρίσης. Θεωρώ ότι πολιτικά αυτό δεν είναι σωστό. 
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των δευτερολογιών.
Ο κύριος Υπουργός έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Ευχαριστώ, κυρία Πρόεδρε.
Θα ήθελα να απαντήσω σε διάφορες προτάσεις, παρατηρήσεις ή σχόλια που έκανε και η Αντιπολίτευση, αλλά και Βουλευτές της Συμπολίτευσης.
Κατ΄ αρχήν, να πω ότι με αυτό το νομοσχέδιο ουσιαστικά κλείνει ένας μεγάλος ιστορικός κύκλος του οργανισμού, που λέγεται ΟΑΕΔ, ο οποίος ξεκίνησε από τις ανάγκες της ελληνικής οικονομίας τις δεκαετίες του '50, του '60, ακόμη και το '70 και του ΄80 με πολλά πρόσθετα στοιχεία, που επιφορτίστηκε αυτός ο οργανισμός από τις αρχές της δεκαετίας του '90 μέχρι σήμερα, άλλα από τα οποία βγήκαν ικανοποιητικά σε πέρας, άλλα από τα οποία δεν βγήκαν ικανοποιητικά. Ξέρουμε όλοι τα προβλήματα και ακριβώς επειδή τα ξέρουμε, προσπαθούμε να τα αντιμετωπίσουμε και προσπαθούμε να πάμε πιο μπροστά. 
Αυτό που η πολιτική της Κυβέρνησης αποδεικνύει και στηρίζεται στη λογική, είναι ότι δεν πρόκειται ποτέ να πάμε μπροστά, αν κοιτάμε μόνο προς τα πίσω, αν το μόνο που έχουμε να κάνουμε είναι να λέμε όχι σ' αυτό, όχι σ΄ εκείνο, όχι στο άλλο. Και πολλές από αυτές τις τοποθετήσεις αυτό ήταν: Όχι, όχι, όχι. Όχι σε τίποτα. Και το όχι σε τίποτα είδαμε πού οδήγησε. Οδήγησε σε πολλές καταστροφές και η προοδευτική και η αριστερή και η σοσιαλιστική σκέψη είναι οι κύριες υπεύθυνες γι' αυτές τις καταστροφές που συνέβησαν και όχι η συντηρητική ή νεοφιλελεύθερη.
Είμαστε σε θέση να αποτιμήσουμε πια τον τρόπο, με τον οποίο προχωράμε, την κοινωνική δημοκρατία την οποία δημιουργούμε, τα κοινωνικά προβλήματα τα οποία αντιμετωπίζουμε. Ξέρουμε ότι στον ευρωπαϊκό χώρο σήμερα σ' αυτήν την ιστορική συγκυρία των κάποιων δεκαετιών έχουμε το καλύτερο κοινωνικό και οικονομικό αποτέλεσμα και αυτό δεν μπορεί να το αμφισβητήσει κανείς. 
Περνάω τώρα σε ειδικότερα ζητήματα. Ο κ. Κακλαμάνης αναφέρθηκε σε μία ερώτηση του κ. Ψαχαρόπουλου για την αποτίμηση του ΟΑΕΔ. Αύριο το πρωί θα σας καταθέσουμε αποτίμηση για ένα πρόγραμμα του ΟΑΕΔ και προκηρύξεις που ήδη έχουν γίνει, βάσει των οποίων θα προχωρήσουν τέτοιες αποτιμήσεις. Δε είναι δυνατόν να καταγγέλλονται και να γίνονται δηλώσεις και τοποθετήσεις πάνω σε ζητήματα, για τα οποία δεν μας έχετε καν ρωτήσει.
ΓΕΡΑΣΙΜΟΣ ΓΙΑΚΟΥΜΑΤΟΣ: Δεν κατήγγειλε, ερώτηση έκανε. 
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Όχι, δεν ήταν ερώτηση, ήταν τοποθέτηση. Υπάρχει μία αναντιστοιχία, η οποία θα φανεί αύριο με την κατάθεση των εγγράφων, τα οποία βεβαίως δεν έχω αυτήν τη στιγμή.
Αναφέρθηκαν μια σειρά από ζητήματα στις προτάσεις του κυρίου εισηγητή της Νέας Δημοκρατίας. Τα είπαμε και χθες. Εσείς επιμένετε η θητεία του διοικητή να είναι τρία χρόνια.
Δεν θεωρούμε ότι είναι σκόπιμη η τριετία. Πολιτικά δεν βάζει κανένα πρόβλημα. Αλλαγές πολιτικές και μη επιτρέπουν πάντα αλλαγές στις διοικήσεις, στο επίπεδο κορυφής της διοίκησης οποτεδήποτε και δεν εμποδίζουν μείζονες πολιτικές επιλογές. Αλλά θεωρούμε ότι πρέπει οι άνθρωποι που αναλαμβάνουν την ευθύνη για ένα φορέα που έχει τρεισήμισι χιλιάδες εργαζόμενους και χειρίζεται έναν προϋπολογισμό 500 δισεκατομμυρίων να υπάρχει ένα εύλογο διάστημα το οποίο σύμφωνα με όλες τις παραδεδεγμένες εν πάση περιπτώσει πρακτικές είναι τα τέσσερα χρόνια ούτε πέντε χρόνια είναι ούτε έξι.
Ο κύριος Υφυπουργός σας απάντησε ότι τα ΙΕΚ είναι μέσα στον ανταγωνισμό. Πρέπει να λειτουργούν ευέλικτα. Πρέπει να μπορούν να είναι μαζί με τις δραστηριότητες που αφορούν την κατάρτιση μέσα στον ίδιο φορέα. Αν αφαιρέσαμε τη μαθητεία και την κρατήσαμε στο νομικό πρόσωπο δημοσίου δικαίου, είναι γιατί η μαθητεία πραγματικά είναι κάτι διαφορετικό. Και θεσμικά ακόμα επιβαλλόταν να πάει εκεί, αλλιώς οικονομικά, κοινωνικά, όπως θέλετε δέστε το, θα ήταν και το πιο λογικό όλο μαζί το σύστημα παροχής και μετάδοσης γνώσεων να είναι σε έναν φορέα. Ωστόσο, είπαμε η μαθητεία να παραμείνει στο νομικό πρόσωπο δημοσίου δικαίου. Αυτό δεν σημαίνει ότι θα σπάσουμε και το υπόλοιπο κομμάτι. 
Όσον αφορά τη συγχώνευση του ΕΠΑΕΙΕ, κύριε Γιακουμάτο, βεβαίως θα προχωρήσει. Δεν την προχωρήσαμε, διότι απλούστατα ο νόμος αυτός, τον οποίο θα καταθέταμε μας έδινε τη δυνατότητα αυτά που έχουμε προβλέψει να τα υλοποιήσουμε για να πετύχουμε ένα αποτέλεσμα με έναν τρόπο πιο απλό απ' ό,τι θα γινόταν διαφορετικά. 
Αυτές οι μονάδες μόλις ιδρυθούν πρέπει να λειτουργήσουν. Για να λειτουργήσουν, πρέπει κάποιοι από την πρώτη ημέρα να αναλάβουν να τις τρέξουν και μετά θα κάνουμε τις διαδικασίες που προβλέπονται. Οι κοινωνικοί εταίροι έτσι κι αλλιώς θα ορίσουν τους εκπροσώπους τους. Πρέπει κάποιοι άνθρωποι όμως να τις τρέξουν, διότι αλλιώς τότε είναι που θα καθυστερήσουμε. Μέχρις ότου γίνουν όλες αυτές οι διαδικασίες, θέλουμε τρεις, τέσσερις, πέντε μήνες. Στο μεταξύ θα υπάρχει πλήρης αδράνεια. Για να μην υπάρχει αυτό, κάποιοι άνθρωποι θα το τρέξουν. 
Τη μονομερή συμμετοχή στο διοικητικό συμβούλιο των εταιρειών, σας εξήγησα και χθες ότι εμείς δεν μπορούμε να τη δεχθούμε. Εμείς έχουμε την πολιτική ευθύνη. Όταν εννοώ εμείς, δεν λέω εμείς το ΠΑΣΟΚ ως Κυβέρνηση, αλλά η κυβέρνηση γενικά, η όποια κυβέρνηση έχει την πολιτική ευθύνη των πολιτικών που ασκούνται από τον ΟΑΕΔ και βεβαίως πρέπει να έχει την ευθύνη και στο επίπεδο της λήψης αποφάσεων. 
Ανεξάρτητα από αυτό, στη μητρική εταιρεία οι εταίροι έχουν περίπου τα 2/3 της σύνθεσης του διοικητικού συμβουλίου. Αυτοί χαράσσουν την πολιτική, αυτοί εγκρίνουν τα στρατηγικά σχέδια, αυτοί ελέγχουν την εταιρεία. Αν κάτι πάει στραβά, έχουν όλη τη δυνατότητα να το επισημάνουν, να το δουν, να παρέμβουν και να το διορθώσουν. 
Αναφέρατε ένα παράδειγμα ότι ο ΟΑΕΔ μόνο στο 1,5% των ανέργων βρίσκει θέση για εργασία. Θα σας επεσήμανα να μην το ξαναπείτε αυτό. Όχι γιατί ο ΟΑΕΔ δεν έχει ένα ποσοστό το οποίο πρέπει να το δει κανείς. Αν βάλουμε τις τοποθετήσεις που γίνονται με τα προγράμματα του ΟΑΕΔ, θα μπορούσα να σας πω ότι είναι τεράστιο το ποσοστό τοποθετήσεων. Αν πάρει κανείς κάποιο άλλο κριτήριο, πράγματι η πιθανότητα ήταν να πάει σε πολύ χαμηλό ποσοστό. Αυτό το οποίο όμως εσείς επικαλείστε, τι είναι; Είναι μια ανακοίνωση της ΓΣΕΕ με ένα ινστιτούτο το οποίο έχει κάνει, στο οποίο ρώτησαν τους εργαζόμενους που πάνε εκεί, δηλαδή κάποιο μικρό αριθμό ανθρώπων, να τους πουν τι έγινε όταν πήγαν στον ΟΑΕΔ ή όχι. Καταλαβαίνετε ότι η αξιοπιστία μιας τέτοια προσέγγισης είναι απίστευτα χαμηλή. Δεν είναι σωστό να το επικαλείστε.
ΓΕΡΑΣΙΜΟΣ ΓΙΑΚΟΥΜΑΤΟΣ: Έχετε άλλη έρευνα εσείς;
ΑΝΑΣΤΑΣΙΟΣ ΓΙΑΝΝΙΤΣΗΣ (Υπουργός Εργασίας και Κοινωνικών Ασφαλίσεων): Δεν σημαίνει ότι αν δεν έχω κάποια έρευνα, μπορεί να επικαλούμαι κάτι αναξιόπιστο. Εγώ σας είπα ότι αν πάρω υπόψη τα προγράμματα του ΟΑΕΔ, έχουμε ένα εξαιρετικά υψηλό ποσοστό τοποθετήσεων. Αν αφήσουμε έξω τα προγράμματα, έχουμε ένα χαμηλό ποσοστό τοποθετήσεων. Γι' αυτό προχωρούμε προς μια κατεύθυνση αυτά να τα βελτιώσουμε, να τα κάνουμε πολύ πιο σημαντικά. 
Αναφερθήκατε στο έγγραφο για τα ΚΕΚ. Εγώ θα σας παρακαλέσω να το καταθέσετε στα Πρακτικά. Διότι από το έγγραφο αυτό φαίνεται, όπως λέχθηκε, ότι οι καταστάσεις αυτές είναι καταστάσεις οι οποίες δημιουργήθηκαν από το 1990 μέχρι το 1993. 
Στη συνέχεια, κληρονομήθηκαν από την Κυβέρνηση και μέχρις ότου φανεί ποιες ακριβώς καταστάσεις υπήρχαν που δημιούργησαν πράγματι εντονότατα προβλήματα με την Ευρωπαϊκή Επιτροπή, εμείς τις καταργήσαμε, τις απαλείψαμε και αλλάξαμε άρδην την εικόνα της Κυβέρνησης, γιατί δεν πήγαινε έτσι άλλο.
Στο θέμα των πόρων του ΟΑΕΔ και της συμμετοχής της Κυβέρνησης, επαναλαμβάνω για πολλοστή φορά και δεν καταλαβαίνω, νομίζω ότι δεν είναι δυνατόν πια να μην κάνει το δύο συν δύο τέσσερα. Αν κάνει δύο συν δύο ένα, υπάρχει κάτι σάπιο. Οι πόροι που το δημόσιο διαθέτει στον ΟΑΕΔ και που δεν είναι πόροι και συμβολές των εργαζόμενων ή των επιχειρήσεων, είναι περίπου 27%-28%. Δεν μπορούμε να αναφέρουμε νούμερα άλλα. 
Ο Κοινοβουλευτικός Εκπρόσωπος νομίζω αναφέρθηκε στα παραδείγματα της Ιρλανδίας, της Ισπανίας και άλλος ομιλητής αναφέρθηκε στην Ολλανδία και στη φορολογική μεταχείριση.
Θα σας πω ότι η Ευρωπαϊκή Επιτροπή, δεν επιτρέπει πλέον την εισαγωγή ειδικών φορολογικών καθεστώτων στις χώρες-μέλη και εξετάζει αυτές που ήδη υπάρχουν. 'Αρα, δεν μπορεί η Ελλάδα να προχωρήσει σε κάτι τέτοιο.
Δεύτερον, η ισοπέδωση περίπου της φορολογίας στις επιχειρήσεις, είναι μια αντίληψη με την οποία η Κυβέρνηση έχει δηλώσει επανειλημμένως ότι δεν συμφωνεί. 'Εχουμε μειώσει τη φορολογική επιβάρυνση, αλλά δεν είμαστε διατεθειμένοι να πάμε σε χαμηλά επίπεδα που σημαίνει ανισοκατανομή βάρους και ανισοκατανομή εισοδήματος. Και δεν πιστεύουμε ότι μπορεί μέσα και απ' αυτήν την πολιτική να έχει κανείς αναπτυξιακά αποτελέσματα. Πάντως, για να δούμε πώς κατάφεραν αυτές οι χώρες να πετύχουν αυτήν τη μείωση της απασχόλησης, αν δείτε τα στοιχεία, το κατάφεραν μέσα από μια ισχυρή πολιτική λιτότητας όλα αυτά τα χρόνια. Οι αυξήσεις που δόθηκαν είναι ελάχιστες σε σχέση με τις αυξήσεις του ΑΕΠ. Εμείς στην Κυβέρνηση έχουμε δώσει πολύ σημαντικές αυξήσεις. Σχεδόν όλη την αύξηση του ΑΕΠ την έδωσε. Θα μπορούσε κάποιος να σας πει ναι, θες αυτό θες και το άλλο. Καλό είναι να μην αναφερόμαστε σε παραδείγματα παίρνοντας ένα δείγμα, γιατί τα αναπτυξιακά και τα άλλα παραδείγματα έχουν ένα ολόκληρο σύστημα που έχουν λειτουργήσει. Επομένως, δεν είναι σωστό να γίνονται τέτοιες αναφορές.
Επίσης, έγινε μια αναφορά στο θέμα του ΛΑΕΚ. Είναι σαφές από το νομοσχέδιο ότι ο ΛΑΕΚ έχει την ανεξαρτησία που έχει και σήμερα, λειτουργεί όπως τώρα, με άλλα λόγια οι κοινωνικοί εταίροι είναι αυτοί που εισηγούνται και βεβαίως η Κυβέρνηση έχει την ευθύνη για το τι γίνεται μ' αυτούς τους κοινωνικούς πόρους.
Εν πάση περιπτώσει, δεν αλλάζει τίποτα και δεν μπαίνει σε κίνδυνο να υπάρχουν αυθαίρετες παρεμβάσεις. 
Το θέμα της αμοιβής των αντιπροέδρων έχει μπει μέχρι τα 3/5 ενώ στον παλιό νόμο ήταν 3/5, γιατί αυτό εξαρτάται από το αν αναλαμβάνουν καθήκοντα ή όχι. Μπορεί να μην πάρουν και τίποτα ή να πάρουν ένα μικρότερο ποσοστό. Αυτό θα εξαρτηθεί από το τι ευθύνες αναλαμβάνει ο καθένας.
'Οσον αφορά το ΣΕΠΕ, μεταφέρουμε θέσεις, δεν αποσπούμε. Πρόκειται για κενές θέσεις σε ένα ελάχιστο αριθμό πόλεων και αυτές προκηρύσσονται. Είμαστε σε φάση προκήρυξης. 'Αρα δεν υπάρχει αποδυνάμωση, αλλά μια ελάχιστη ανακατανομή η οποία θα πληρωθεί με θέσεις που προκηρύσσονται και θα έλθει κόσμος σύντομα. 
'Οσον αφορά τους εργασιακούς συμβούλους θέλω να πω ότι εμάς ενδιαφέρουν οι εργασιακοί σύμβουλοι, γιατί είναι άνθρωποι με εμπειρία. Δεν μπορούμε όμως να προχωρήσουμε όπως θέλουμε. Πιστεύουμε ότι μέσα από τις διαδικασίες που προβλέπουμε, αν όχι το 100%, εν πάση περιπτώσει ένα πολύ μεγάλο ποσοστό, μπορεί και το σύνολο των εργασιακών συμβούλων να περάσει . Μας ενδιαφέρει. Γιατί όχι;
Μας ενδιαφέρει να λειτουργήσουν τα κέντρα προώθησης απασχόλησης. Τώρα, αν κάποιοι από αυτούς τυχαίνει να μην έχουν τα στοιχειώδη τυπικά προσόντα -γιατί την εμπειρία την έχουν- δυστυχώς, πιθανόν να πρέπει κάποιοι να μείνουν απ' έξω. Αλλ;a πιστεύω ότι η συντριπτική πλειοψηφία όπως είπα πιθανότατα και το 100% να μπορέσουν να περάσουν τις διαδικασίες. 
Νομίζω ότι δεν έχω άλλα σημεία να θίξω. 
Ευχαριστώ πολύ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κηρύσσεται περαιωμένη η συζήτηση επί της ενότητας των άρθρων 1 έως και 19 και θα γίνει η ψήφισή τους χωριστά.
Ερωτάται το Σώμα: Γίνεται δεκτό το άρθρο 1 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 1 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 2; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 2 έγινε δεκτό κατά πλειοψηφία. 
Ερωτάται το Σώμα: Γίνεται δεκτό το άρθρο 3 όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 3 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 4, όπως τροποποιήθηκε από τον κύριο Υπουργό; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 4 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
Ερωτάται το Σώμα: Γίνεται δεκτό το άρθρο 5 όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 6 όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 7, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 7 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 8, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 8 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 9, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 9 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 10, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 10 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 11, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 11 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 12, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 12 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 13, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 13 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 14, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 14 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 15, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 15 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 16 ως έχει; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 16 έγινε δεκτό κατά πλειοψηφία ως έχει.
Ερωτάται το Σώμα: Γίνεται δεκτό το άρθρο 17, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 17 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 18, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 18 έγινε δεκτό κατά πλειοψηφία, όπως τροποποιήθηκε.
Ερωτάται το Σώμα: Γίνεται δεκτό το άρθρο 19, όπως τροποποιήθηκε; 
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΓΕΡΑΣΙΜΟΣ ΓΙΑΚΟΥΜΑΤΟΣ: Κατά πλειοψηφία.
ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο 19 έγινε δεκτό κατά πλειοψηφία, όπως τροποποιήθηκε.
'Εχουν διανεμηθεί τα Πρακτικά της Πέμπτης 4 Οκτωβρίου 2001, της Παρασκευής 5 Οκτωβρίου 2001 και της Δευτέρας 8 Οκτωβρίου 2001 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς τα Πρακτικά της Πέμπτης 4 Οκτωβρίου 2001, της Παρασκευής 5 Οκτωβρίου 2001 και της Δευτέρας 8 Οκτωβρίου 2001 επικυρώθηκαν.
Κύριοι συνάδελφοι, δέχεσθε σε αυτό το σημείο να λύσουμε τη συνεδρίαση;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55' λύεται η συνεδρίαση για αύριο ημέρα Πέμπτη 18 Οκτωβρίου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επίκαιρων ερωτήσεων και β) νομοθετική εργασία στην αρχή "Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Δικαιοσύνης "Κύρωση της Σύμβασης του Συμβουλίου της Ευρώπης για θέματα Αστικού Δικαίου περί διαφθοράς" και κατόπιν συνέχιση της συζήτησης επί των άρθρων και του συνόλου του σχεδίου νόμου του Υπουργείου Εργασίας και Κοινωνικών Ασφαλίσεων "Αναδιάρθρωση ΟΑΕΔ και άλλες διατάξεις".

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 
 
 



