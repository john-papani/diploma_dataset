ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ  Α΄

Πέμπτη 23 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ

1. ‘Αδεια απουσίας των Βουλευτών Δ. Χριστοφιλογιάννη και Κ. Αγοραστού, σελ.
2. Ανακοινώνεται ότι τη συνεδρίαση παρακολουθούν μαθητές από το 1ο ΤΕΕ Πετρούπολης, το Γυμνάσιο της Αγγλικής Πρεσβείας, το 14ο Γυμνάσιο Πατρών, το Δημοτικό σχολείο Θέρμου Αιτωλοακαρνανίας και το 10ο Γυμνάσιο Πατρών Αχαϊας, σελ.
3. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 24 Φεβρουαρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Υγείας και Κοινωνικής Αλληλεγγύης σχετικά με την αποθήκευση και εγκατάλειψη υγειονομικού υλικού και ανθρωπιστικής βοήθειας στη βίζα Δρακοπούλου στα Πατήσια κ.λπ., σελ.
β) Προς τον Υπουργό Εθνικής Παιδείας και Θρησκευμάτων σχετικά με τη διανομή νέων σχολικών βιβλίων στην Πρωτοβάθμια και Δευτεροβάθμια εκπαίδευση τον προσεχή Σεπτέμβριο, σελ.
γ) Προς τον Υπουργό Εμπορικής Ναυτιλίας σχετικά με την απεργία των ναυτικών, τις επιπτώσεις κ.λπ., σελ.
δ) Προς τον Υπουργό Επικρατείας σχετικά με τη λήψη μέτρων αποκατάστασης της εμπιστοσύνης, των καταναλωτών προς τα προϊόντα της ελληνικής πτηνοτροφίας κ.λπ., σελ.
ε) Προς τον Υπουργό Οικονομίας και Οικονομικών σχετικά με την ολοκλήρωση του έργου των νέων κτιριακών εγκαταστάσεων του αεροδρομίου Ζακύνθου κ.λπ., σελ.
στ) Προς τον Υπουργό Αγροτικής Ανάπτυξης και Τροφίμων σχετικά με τη ρύθμιση των χρεών της ‘Ενωσης Αγροτικών Συνεταιρισμών Καρδίτσας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημόσιου τομέα και την ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης», σελ.

ΟΜΙΛΗΤΕΣ
Α. Επί του Διαδικαστικού θέματος:
ΚΟΥΒΕΛΗΣ Φ., σελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΣΟΥΡΛΑΣ Γ., σελ.

Β. Επί των Επικαίρων ερωτήσεων:
ΑΛΑΒΑΝΟΣ Α., σελ.
ΒΑΡΒΑΡΙΓΟΣ Δ., σελ.
ΚΑΛΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΝΤΟΣ Α., σελ.
ΛΕΒΕΝΤΗΣ Α., σελ.
ΜΠΑΝΤΟΥΒΑΣ Κ., σελ.
ΡΟΥΣΟΠΟΥΛΟΣ Θ., σελ.
ΣΤΡΑΤΑΚΗΣ Ε., σελ.
ΤΣΙΟΓΚΑΣ Δ., σελ.
ΦΩΛΙΑΣ Χ., σελ.

Γ. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΑΓΟΡΑΣΤΟΣ Κ., σελ.
ΔΑΪΛΑΚΗΣ Σ., σελ.
ΙΩΑΝΝΙΔΗΣ Ι., σελ.
ΚΟΣΜΙΔΗΣ Σ., σελ.
ΚΟΥΒΕΛΗΣ Φ., σελ.
ΛΥΚΟΥΡΕΝΤΖΟΣ Α., σελ.
ΝΑΚΟΣ Α., σελ.
ΠΑΠΑΓΕΩΡΓΙΟΥ Γ., σελ.
ΠΑΡΑΣΚΕΥΑΣ Ι.,σ ελ.
ΠΑΥΛΟΠΟΥΛΟΣ Π., σελ.
ΡΟΒΛΙΑΣ Κ., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΤΖΙΜΑΣ Μ., σελ.
ΤΣΙΟΓΚΑΣ Δ., σελ.
ΦΟΥΣΑΣ Α., σελ.
ΧΑΡΑΚΟΠΟΥΛΟΣ Μ., σελ.
ΧΡΙΣΤΟΦΙΛΟΓΙΑΝΝΗΣ Δ., σελ.
ΧΡΙΣΤΟΔΟΥΛΑΚΗΣ Ν., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ SΑ΄
      Πέμπτη 23 Φεβρουαρίου 2006
      
      Αθήνα, σήμερα στις 23 Φεβρουαρίου 2006, ημέρα Πέμπτη και ώρα 10.47΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Κωνσταντίνο Μπαντουβά, Βουλευτή Ηρακλείου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Β’ Πειραιώς κ. ΓΡΗΓΟΡΙΟΣ ΝΙΩΤΗΣ κατέθεσε αναφορά με την οποία η κ. Βιβή Βαλιαντή ζητεί τη μετεγγραφή της κόρης της.
      2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Δημοτικό Διαμέρισμα Αγίου Ιωάννου του Δήμου Ιεράπετρας Λασιθίου ζητεί να ανεξαρτητοποιηθεί και να ορισθεί ως κοινότητα.
      3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί έκτακτη οικονομική ενίσχυση για την επισκευή του οδικού δικτύου του.
      4) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας Λασιθίου ζητεί την άμεση αναχώρηση πλοίου από την Κρήτη για τη μεταφορά ευπαθών κηπευτικών προϊόντων.
      5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Χρήστος Πουλιάκας ζητεί να ενταχθεί στον πίνακα διορισθέντων του Αθλητικού Οργανισμού του Δήμου Σερρών.
      6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ένωση Πληροφορικών Ελλάδας ζητεί την υλοποίηση του κρατικού πιστοποιητικού δεξιοτήτων χρήσης Η/Υ.
      7) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την άμεση λήψη μέτρων για την αντιμετώπιση των προβλημάτων που δημιουργούνται στα νησιά από την απεργία της Πανελλήνιας Ναυτικής Ομοσπονδίας.
      8) Ο Βουλευτής Έβρου κ. ΓΕΩΡΓΙΟΣ ΝΤΟΛΙΟΣ κατέθεσε αναφορά με την οποία ο Δήμαρχος Τριγώνου Νομού Έβρου διαμαρτύρεται για την κατάργηση της θέσεως εργασίας κλάδου Π.Ε. στο Κ.Ε.Π. του δήμου του.
      9) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Αριδαίας Πέλλας ζητεί την εκτέλεση έργων για την οικονομική και τουριστική ανάπτυξη του Νομού Πέλλας.
      10) Η Βουλευτής Μαγνησίας κ. ΖΕΤΤΑ  ΜΑΚΡΗ με αναφορά της ζητεί την απαλλαγή από την υποχρέωση καταβολής προστίμου λόγω μη έγκαιρης υποβολής συγκεντρωτικών καταστάσεων στις Δ.Ο.Υ.  από τους εργαζόμενους στις Δημοτικές και Διαδημοτικές Επιχειρήσεις, Οργανισμούς και Συνδέσμους του Ο.Τ.Α. Νομού Μαγνησίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στις με αριθμό 6257/6258/11.1.06 και 6744/6746/24.1.06 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου δόθηκε με το υπ’ αριθμ. 7017/4/5800/2.2.06 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση των ανωτέρω ερωτήσεων, που κατέθεσαν οι Βουλευτές κ. κ. Δ. ΠΙΠΕΡΓΙΑΣ και Γ. ΠΑΠΑΓΕΩΡΓΙΟΥ, σας γνωρίζουμε ότι το θέμα της καλύτερης και πληρέστερης πυροπροστασίας της χώρας, όπως και αυτό της αποτελεσματικότερης αντιμετώπισης των συνεπειών από φυσικές καταστροφές, ατυχήματα, ή άλλες έκτακτες ανάγκες, αποτελούν για το Υπουργείο μας θέματα πρώτης προτεραιότητας.
      Στο πλαίσιο αυτό, το προσωπικό και οι Υπηρεσίες του Αρχηγείου Πυροσβεστικού Σώματος και φυσικά οι αναφερόμενες στις ερωτήσεις Υπηρεσίες, έχουν εφοδιασθεί με τα αναγκαία σύγχρονα μέσα και εφόδια, όπως, μεταξύ άλλων, με οχήματα διαφόρων τύπων και κατηγοριών, ώστε να ανταποκρίνονται με επιτυχία στην αποστολή τους. Επισημαίνεται δε ότι ο υλικοτεχνικός εξοπλισμός ενισχύεται και εκσυγχρονίζεται διαρκώς, στο πλαίσιο των διαφόρων προγραμμάτων προμηθειών του Αρχηγείου Πυροσβεστικού Σώματος.
      Ειδικότερα, σε ό,τι αφορά τη χορήγηση ερπυστριοφόρου οχήματος στην Πυροσβεστική Υπηρεσία Ιστιαίας, σας πληροφορούμε ότι το Πυροσβεστικό Σώμα, σήμερα, διαθέτει 25 ερπυστριοφόρα οχήματα, τα οποία έχουν κατανεμηθεί στις Πυροσβεστικές Υπηρεσίες της χώρας, ύστερα από προηγούμενη αξιολόγηση των επιχειρησιακών αναγκών και των ιδιαιτεροτήτων που εμφανίζουν οι περιοχές αρμοδιότητάς τους. Πάντως, επί του παρόντος, δεν είναι δυνατή η διάθεση οχήματος της κατηγορίας αυτής στην εν λόγω Υπηρεσία, ενώ επισημαίνεται ότι οι υπηρεσιακές ανάγκες του νομού Ευβοίας καλύπτονται, σήμερα, επαρκώς από το ερπυστριοφόρο όχημα που έχει διατεθεί στην Πυροσβεστική Υπηρεσία Χαλκίδος, χωρίς να έχουν αναφερθεί ιδιαίτερα προβλήματα κατά τη διεξαγωγή του επιχειρησιακού έργου.
      Σε ό,τι αφορά το Πυροσβεστικό Κλιμάκιο Μαντουδίου, σας πληροφορούμε ότι διαθέτει, μεταξύ άλλων, 6 υδροφόρα πυροσβεστικά οχήματα διαφόρων τύπων και κατηγοριών, καθώς και 2 βοηθητικά οχήματα, τα οποία καλύπτουν επαρκώς τις υπηρεσιακές ανάγκες που ανακύπτουν στην περιοχή αρμοδιότητάς του. Στα εν λόγω οχήματα, κατά τακτικά χρονικά διαστήματα, πραγματοποιούνται οι αναγκαίες συντηρήσεις και επισκευές, ώστε να ανταποκρίνονται αποτελεσματικά κατά την επιχειρησιακή δράση τους, παρέχοντας ικανοποιητική απόδοση, αλλά και ασφάλεια στο προσωπικό.
      Επί του παρόντος, δεν είναι δυνατή η διάθεση άλλων πυροσβεστικών οχημάτων στο Πυροσβεστικό Κλιμάκιο Μαντουδίου, ενώ, ήδη, σε αυτό έχει χορηγηθεί φορητή αντλία και στο προσεχές χρονικό διάστημα αναμένεται η χορήγηση διασωστικής σειράς, για την αποτελεσματικότερη αντιμετώπιση των διαφόρων συμβάντων.
      Τέλος, πρέπει να επισημάνουμε ότι, πέραν των ανωτέρω αρμόδιων πυροσβεστικών Υπηρεσιών, η αντιμετώπιση των δασικών και λοιπών πυρκαγιών, καθώς και των συνεπειών από φυσικές καταστροφές, ατυχήματα ή άλλες έκτακτες ανάγκες, όταν υπάρχει ανάγκη και απαιτείται η διενέργεια επιχειρήσεων από εξειδικευμένο προσωπικό με τον κατάλληλο τεχνολογικό εξοπλισμό, γίνεται και με τη συνδρομή των όμορων Υπηρεσιών, αλλά και των αερομεταφερόμενων πεζοπόρων τμημάτων, όπως επίσης και από τα λοιπά διαθέσιμα, για το σκοπό αυτό, επίγεια και εναέρια μέσα και στο πλαίσιο αυτό θα αντιμετωπισθεί κάθε περίπτωση πυρκαγιάς ή άλλου συμβάντος και στις αναφερόμενες περιοχές, σε συνεργασία με τις συναρμόδιες Υπηρεσίες, Ο.Τ.Α. κ.λπ.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      2. Στην με αριθμό 6232/10.1.06 ερώτηση του Βουλευτή κ. Ιωάννη Μαγκριώτη δόθηκε με το υπ’ αριθμ. 1011083/438/3.2.06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ.6232/10.1.06 ερώτησης που κατέθεσε ο Βουλευτής κ. Γ. Μαγκριώτης, σχετικά με το ανωτέρω θέμα, σας γνωρίζουμε τα εξής:
      1. Σχετικά με τις καθυστερήσεις στην επιστροφή του ΦΠΑ στις εξαγωγικές επιχειρήσεις, προτιθέμεθα να βελτιώσουμε την διαδικασία λαμβάνοντας τα αναγκαία μέτρα ώστε στο μέλλον να αποτραπούν τυχόν καθυστερήσεις που δημιουργούνται
      2. Όσον αφορά στη δυνατότητα της πλήρους πρόσβασης των ΔΟΥ στο σύστημα VIES, αυτό θα καταστεί εφικτό μετά το πέρας της επικαιροποίησης του Πληροφοριακού Συστήματος των ΔΟΥ.
      Σχετικά με το δικαίωμα επαλήθευσης κοινοτικών ΑΦΜ από τους ίδιους τους ενδιαφερόμενους, θέτουμε υπόψη σας ότι το άρθρο 41 παρ. 1 του Κανονισμού ΕΚ 1798/2003 «Διοικητική Συνεργασία στον τομέα του ΦΠΑ» ορίζει ως εμπιστευτική την ηλεκτρονική ανταλλαγή πληροφοριών που αφορά ΦΠΑ ενδοκοινοτικών συναλλαγών, και τυγχάνει της προστασίας τόσο των εθνικών νομοθεσιών των Κρατών-Μελών όσο και των αντιστοίχων διατάξεων της κοινοτικής νομοθεσίας.
      Η επαλήθευση των πληροφοριών αυτών κατά τις εργάσιμες ημέρες και ώρες, μέσω του- συστήματος VIES, επιτυγχάνεται από τις αρμόδιες φορολογικές αρχές με πρόσβαση στη βάση δεδομένων που έχει δημιουργηθεί σε κοινοτικό επίπεδο. Για όλες δε τις ημέρες και ώρες γίνεται επαλήθευση της ισχύος των κοινοτικών ΑΦΜ/ΦΠΑ μέσω της ιστοσελίδας http//europa.eu.int/vies η οποία είναι προσβάσιμη σε κάθε ενδιαφερόμενο.
      Επιπροσθέτως δέκα Κράτη-Μέλη (Βέλγιο, Τσεχία, Εσθονία, Φινλανδία, Λιθουανία, Λετονία, Κύπρος, Ιρλανδία, Σουηδία και Σλοβενία) παρέχουν όνομα και διεύθυνση στην ανωτέρω ιστοσελίδα. Τα υπόλοιπα 15 Κράτη - Μέλη (Γερμανία, Γαλλία, Ισπανία, Ιταλία, Μεγ. Βρετανία, Ολλανδία, Αυστρία κλπ.) δεν προτίθεται να ανοίξουν την βάση δεδομένων των φορολογουμένων τους σε κάθε άλλο ενδιαφερόμενο, εκτός των αρμοδίων φορολογικών αρχών.
      Ο Υφυπουργός
      ΑΝΤ. ΜΠΕΖΑΣ»
      3. Στην με αριθμό 6244/11.1.06 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 885/31.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 1923/20-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή Γ. Ντόλιου.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      4. Στην με αριθμό 6219/10.1.06 ερώτηση του Βουλευτή κ. Χρίστου Βερελή δόθηκε με το υπ’ αριθμ. 877/31.1.0605 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Σας διαβιβάζουμε συνημμένα το με αριθμ. πρωτ. 003591/25-1-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Χ. Βερελή.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 6313/12.1.06 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 904/31.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Αλ. Αλαβάνος, για τα θέματα της αρμοδιότητάς μας, σας πληροφορούμε τα εξής:
      Η καλλιέργεια και η εμπορία των βιολογικά παραγομένων γεωργικών προϊόντων, νωπών και μεταποιημένων, καθορίζονται στον Καν. (ΕΟΚ) 2092/91 του Συμβουλίου, όπως αυτός τροποποιήθηκε και ισχύει.
      Σύμφωνα με το άρθρο. 10 παρ. γ του προαναφερθέντος Κανονισμού, τα βιολογικά παραγόμενα προϊόντα πωλούνται σε σφραγισμένες συσκευασίες. Δεν απαιτείται σφραγισμένη συσκευασία στην περίπτωση απευθείας πώλησης από τον παραγωγό ή τον παρασκευαστή, στον τελικό καταναλωτή, όταν η επισήμανση επιτρέπει τον σαφή και αδιαμφισβήτητο προσδιορισμό του προϊόντος, το οποίο αφορά η ένδειξη.
      Ως εκ τούτου, βιολογικά παραγόμενα προϊόντα σε μη σφραγισμένη συσκευασία μπορούν να πωλούν μόνον αγρότες βιοκαλλιεργητές, οι οποίοι είναι ενταγμένοι στο σύστημα ελέγχου και πιστοποίησης που καθορίζεται από τον παραπάνω Κανονισμό. Άποψη των αρμόδιων υπηρεσιών του Υπουργείου Αγροτικής Ανάπτυξης και Τροφίμων είναι πως η πώληση βιολογικών προϊόντων μαζί με συμβατικά καλλιεργούμενα γεωργικά προϊόντα, σε ενιαίο χώρο, δεν διασφαλίζει τον σαφή και αδιαμφισβήτητο προσδιορισμό του προϊόντος ως βιολογικού.
      Ο Υφυπουργός
      Α. ΚΟΝΤΟΣ»
      6. Στην με αριθμό 6350/12.1.06 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 909/31.1.06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ι. Βλατής, σας πληροφορούμε τα εξής:
      Η αποθήκη του Κέντρου Ελέγχου και Πιστοποίησης Πολλαπλασιαστικού Υλικού (ΚΕΠΠΥΕΛ) Κοζάνης, κτίστηκε από το Kέντρo Σποροπαραγωγής Νεάπολης σε έκταση 8.000τ.μ. εκ του αριθ. 1097 κοινόχρηστου τεμαχίου του αγροκτήματος «Νεάπολις» Βοίου, που παραχωρήθηκε κατά κυριότητα με την αριθ. ΥΓ -11946/24-2-1972 απόφαση του Νομάρχη Κοζάνης, στο Υπ. Εθν. Οικονομίας - Τμήμα Σποροπαραγωγής (Διάδοχο σχήμα ΚΕΠΠΥΕΛ - Υπ. Αγροτικής Ανάπτυξης και Τροφίμων), για την αποθήκευση σπόρων.
      Η αποθήκη εκμισθώθηκε στην Ένωση Αγροτικών Συν/σμών Βοίου για τα έτη 1997, 1998, 1999 και 2000 με υπογραφή ετησίων συμβάσεων και καταβλήθηκε το ανάλογο τίμημα.
      Για τα έτη 2001 και 2002 δεν υπεγράφη καμία σύμβαση μεταξύ Ένωσης και ΚΕΠΠΥΕΛ, η δε Ένωση συνέχισε να κάνει χρήση της αποθήκης χωρίς καταβολή μισθώματος.
      Στα τέλη του έτους 2002 προκηρύχθηκε διαγωνισμός με απευθείας συμφωνία-διαπραγμάτευση, το αποτέλεσμα του οποίου κατακυρώθηκε υπέρ της Ένωσης, η οποία εκλήθη κατ' επανάληψη να υπογράψει τη σχετική σύμβαση, χωρίς να προσέλθει επικαλούμενη ότι έχει ζητήσει από τις Κεντρικές Υπηρεσίες του Υπουργείου Αγροτικής Ανάπτυξης και Τροφίμων τη δωρεάν παραχώρηση της χρήσης της αποθήκης, κάνοντας όμως παράλληλα χρήση αυτής.
      Τέλος το αίτημα που εκκρεμεί στην αρμόδια Δ/νση του Υπουργείου Αγροτικής Ανάπτυξης και Τροφίμων (Δ/νση ση Πολιτικής Γης) για την παραχώρηση της χρήσης της αποθήκης στην Ένωση Αγροτικών Συν/σμών Βοίου, μπορεί να ικανοποιηθεί στα πλαίσια των διατάξεων του άρθρου 4 του Ν. 3147/2003 (ΦΕΚ 135/Α΄), που προβλέπει όμως την καταβολή ανταλλάγματος - τιμήματος, δεδομένου ότι οι Ενώσεις Αγροτικών Συν/σμών είναι Νομικά Πρόσωπα Ιδιωτικού Δικαίου με εμπορική ιδιότητα (κερδοσκοπικά), το ύψος του οποίου θα καθοριστεί στη σχετική Υπουργική Απόφαση.
      Ο Υφυπουργός
      Α. ΚΟΝΤΟΣ»
      7. Στην με αριθμό 6295/11-1-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1007517/453/20-1-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 6295/11.1.2006 ερώτησης που κατέθεσε ο Βουλευτής κ. Μανόλης Στρατάκης, σχετικά με το ανωτέρω θέμα, σας γνωρίζουμε τα εξής:
      Η προβλεφθείσα στον προϋπολογισμό του 2006 πίστωση για επιχορήγηση των Α.Ε.Ι. προς κάλυψη των λειτουργικών τους αναγκών, είναι αυξημένη κατά 5% έναντι της αντίστοιχης πίστωσης του προηγούμενου έτους. Με αυτή την αύξηση εκτιμάται ότι καλύπτονται ικανοποιητικά οι συνολικές ανάγκες των Α.Ε.Ι..
      Η διαχείριση της πίστωσης αυτής και η κατανομή της στα επιμέρους Α.Ε.Ι. ανήκει στην αρμοδιότητα του Υπ. Εθνικής Παιδείας και Θρησκευμάτων.
      Σε περίπτωση που κατά τη διάρκεια του οικονομικού έτους παρουσιασθεί ανάγκη πρόσθετης χρηματοδότησης των Α.Ε.Ι. για κάλυψη τυχόν πραγματικών αναγκών τους θα εξετασθεί, στο πλαίσιο των δημοσιονομικών συνθηκών, η δυνατότητα χορήγησης συμπληρωματικών πιστώσεων.
      Ο Υφυπουργός
      Π. ΔΟΥΚΑΣ»
      8. Στην με αριθμό 4579/15-11-05 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 1116213/208/6-12-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 4579/15.11.2005 ερώτησης που κατέθεσε ο Βουλευτής κ. Ιωάννης N. Bλατής σχετικά με το ανωτέρω θέμα, σας γνωρίζουμε τα εξής:
      Σύμφωνα με τις διατάξεις του ν. 3296/04 (Άρθρο 21) (ΦΕΚ 253 Α'/14.12.04), σε συνδυασμό με το άρθρο 6 του Κώδικα ΦΠΑ (ν. 2859/2000) θα υπάγονται σε ΦΠΑ οι μεταβιβάσεις ακινήτων των οποίων οι άδειες κατασκευής θα εκδίδονται μετά την 1.1.06.
      Σε κάθε περίπτωση σύμφωνα με το κατατεθέν σχέδιο νόμου, η εφαρμογή του ΦΠΑ στα νεόδμητα ακίνητα αφορά την πώληση από εργολάβο κατασκευαστή, φυσικό ή νομικό πρόσωπο, ο οποίος ενεργεί κατ' επάγγελμα και έχει ενταχθεί στο κανονικό σύστημα ΦΠΑ. Κατά συνέπεια δεν αφορά την κατασκευή οικοδομής από ιδιώτη (με ανάθεση έργου) για να στεγάσει τον ίδιο ή την οικογένεια του για τον οποίο ισχύει δυνητικά το έως σήμερα εφαρμοζόμενο καθεστώς.
      Ο Υφυπουργός
      ΑΝΤ. ΜΠΕΖΑΣ»
      9. Στην με αριθμό 4580/15-11-05 ερώτηση του Βουλευτή κ. Γεωργίου Φλωρίδη και Κωνσταντίνου Σπηλιόπουλου δόθηκε με το υπ’ αριθμ. 1116536/7683/1596/6-12-2005 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της 4580/15-11-2005 Ερώτησης των βουλευτών κ.κ. Γεωργίου Φλωρίδη και Κωνσταντίνου Σπηλιόπουλου σχετικά με το εάν ο νόμος για την εφαρμογή του Φ.Π.Α. στις νεόδμητες οικοδομές θα ισχύσει για όσες οικοδομές χτιστούν με άδειες οι οποίες θα εκδοθούν μετά την 1-1-2006, ανεξάρτητα από την ημερομηνία υποβολής των σχετικών φακέλων, σας πληροφορούμε τα ακόλουθα:
      Σύμφωνα με το σχέδιο νόμου που έχει ήδη κατατεθεί στη Βουλή, προβλέπεται η υπαγωγή στο Φόρο Προστιθέμενης Αξίας των παραδόσεων ακινήτων, των οποίων η άδεια κατασκευής εκδίδεται ή αναθεωρείται από 1ης Ιανουαρίου 2006 εφ' όσον μέχρι την ημερομηνία αυτή δεν έχουν αρχίσει εργασίες κατασκευής.
      Επίσης παρέχεται η δυνατότητα, με αίτηση των ενδιαφερομένων, να χορηγηθεί εξαίρεση από την υπαγωγή στον Φ.Π.Α. των παραδόσεων νεόδμητων ακινήτων, παρά το γεγονός ότι η άδεια θα εκδοθεί μετά την 1-1-2006, εφ' όσον έχει συνταχθεί εργολαβικό προσύμφωνο και έχει κατατεθεί πλήρης φάκελος στην πολεοδομία πριν μέχρι και την κατάθεση του σχεδίου νόμου στη Βουλή, δηλαδή έως και την 25-11-2005.
      Η εφαρμογή του Φ.Π.Α. στα νεόδμητα ακίνητα δεν θα επιφέρει κοινωνική αναστάτωση, και προβλήματα στις συναλλαγές αλλά αντίθετα θα οδηγήσει στην εξυγίανση του κατασκευαστικού τομέα.
      Ο Υφυπουργός
      ΑΝΤ. ΜΠΕΖΑΣ»
      10. Στην με αριθμό 6391/13-1-06 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. 1011989/3137ΔΕΒ/6-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατατέθηκε στη Βουλή από τον Βουλευτή κ. Μιχάλη Καρχιμάκη αναφορικά με ειδοποιητήρια για υποβολή «Συγκεντρωτικών Καταστάσεων Πελατών - Προμηθευτών χρήσης 2003», σας γνωρίζουμε τα εξής:
      Έπειτα από διασταυρώσεις που διενήργησε η Γ.Γ.Π.Σ. στις συγκεντρωτικές καταστάσεις του άρθρου 20 του Κ.Β.Σ. (πελατών - προμηθευτών) που είχαν υποβληθεί για τη χρήση 2003, εντοπίστηκαν φορολογούμενοι που ενώ εμφανίζονται στις καταστάσεις αυτές ως προμηθευτές, εν τούτοις δεν είχαν υποβάλει σχετικές συγκεντρωτικές κατασηiσεις για τη χρήση αυτή.
      Στη συνέχεια, με βάση τις παραπάνω διαπιστώσεις, εστάλησαν ειδοποιήσεις στους παραπάνω φορολογούμενους για προσέλευση στην αρμόδια Δ.Ο.Υ. προς διευθέτηση της σχετικής εκκρεμότητας και ακολούθησαν οδηγίες προς τις Δ.Ο.Υ. με το υπ΄ αρ. 1117836/6456/ΔΕ-Β΄/13-12-2005 έγγραφο της Δ/νσης Ελέγχου, για τον έλεγχο και τις απαραίτητες ενέργειες, τόσο ως προς αυτούς που δεν είχαν υποχρέωση υποβολής των παραπάνω συγκεντρωτικών καταστάσεων, για τους οποίους όμως είναι αναγκαία η πιστοποίηση εκ μέρους των της συναλλαγής που έχει συμπεριληφθεί στις συγκεντρωτικές καταστάσεις και έχει επεξεργαστεί η Γ.Γ.Π.Σ., όσο και ως προς αυτούς που όντως είχαν τη σχετική υποχρέωση.
      Περαιτέρω, οι αγρότες του ειδικού καθεστώτος ενημερώθηκαν με επιστολή του Γενικού Δ/ντή Φορολογικών Ελέγχων ότι δεν έχουν υποχρέωση υποβολής συγκεντρωτικής κατάστασης πελατών - προμηθευτών και δεν είναι απαραίτητη η επικοινωνία τους με την αρμόδια Δ.Ο.Υ.
      Με βάση τα προαναφερόμενα είναι φανερό ότι οι κατά ανωτέρω οδηγίες του Υπουργείου προς τις Δ.Ο.Υ. καθώς και όλες οι σχετικές ελεγκτικές - διασταυρωτικές ενέργειες των ελεγκτικών υπηρεσιών δεν αποβλέπουν στην ταλαιπωρία των πολιτών αλλά απεναντίας εντάσσονται στην προσπάθεια του Υπουργείου για την πάταξη φαινομένων φοροδιαφυγής.
      Ο Υφυπουργός
      ΑΝΤ. ΜΠΕΖΑΣ»
      11. Στην με αριθμό 6623/20-1-06 ερώτηση του Βουλευτή  κ. Ανδρέα Μακρυπίδη δόθηκε με το υπ’ αριθμ. ΔΙ/Γ/2723/9-2-06 έγγραφο από τον Υπουργό  Ανάπτυξης η ακόλουθη απάντηση:
      «Σε απάντηση της με αρ. πρωτ. 6623/20.1.2006 ερώτησης του Βουλευτή κ. Ανδρέα Μακρυπίδη, σας αναφέρουμε τα ακόλουθα:
      Οι περιοχές της Δυτικής Ελλάδας χαρακτηρίζονται από έντονο πετρελαιο-γεωλογικό ενδιαφέρον. Ήδη από την δεκαετία του 1960 ξεκίνησαν έρευνες με σκοπό την ανακάλυψη υδρογονανθράκων. Η εταιρία ΒΡ, την δεκαετία αυτή, διενήργησε δύο βαθιές γεωτρήσεις στις περιοχές Κλεισούρας-Αιτωλικού στο Μεσολόγγι (ΑΙΤΩΛΙΚΟ 1, βάθους 4573 μ.) και στην περιοχή Αστακού (ΑΣΤΑΚΟΣ1, βάθους 3323 μ.). Και στις δύο γεωτρήσεις βρέθηκαν ενθαρρυντικές ενδείξεις υδρογονανθράκων, χωρίς όμως οικονομικά αποτελέσματα. Στη συνέχεια ασχολήθηκε με την διερεύνηση της περιοχής η τότε Δημόσια Επιχείρηση Πετρελαίου (ΔΕΠ ΑΕ ) και από το 1986 η θυγατρική της ΔΕΠ-ΕΚΥ ΑΕ. Οι κρατικές εταιρίες προχώρησαν σε ευρείες γεωλογικές, γεωφυσικές έρευνες και δύο μικρές στρωματογραφικές γεωτρήσεις στον ΤΡΥΦΟ (164 μ.) και την ΖΑΒΕΡΔΑ (298 μ.). Στη συνέχεια το 1996 το Δημόσιο προχώρησε σε διεθνείς διαγωνισμούς παραχωρήσεων. Μεταξύ των περιοχών που εκχωρήθηκαν ήταν και η περιοχή της Αιτωλοακαρνανίας, που δόθηκε σε όμιλο, υπό την εταιρία TRITON, όπου συμμετείχε και η ΔΕΠ-ΕΚΥ με 12%. Έγιναν δύο γεωτρήσεις η ΕΥΗΝΟΣ 1, βάθους 1508 μ., και η ΝΟΤΙΟΣ ΤΡΥΦΟΣ 1, βάθους 1509 μ.. Εκτός από λίγες ενδείξεις πετρελαίου και οι δύο γεωτρήσεις θεωρήθηκαν άγονες.
      Οι κατά καιρούς αναβλύσεις πετρελαίου στην περιοχή των Λουτρών Τρύφου είναι γνωστές και στις υπηρεσίες των ΕΛΛΗΝΙΚΩΝ ΠΕΤΡΕΛΑΙΩΝ (τ. ΔΕΠ και ΔΕΠ-ΕΚΥ), οι οποίες προέβηκαν σε λεπτομερείς αναλύσεις στα πλαίσια των ευρύτερων ερευνών.
      Ο Υπουργός
      Δ. ΣΙΟΥΦΑΣ»
      12. Στην με αριθμό 6804/25-1-06 ερώτηση του Βουλευτή κ. Μιχάλη Παντούλα δόθηκε με το υπ’ αριθμ. 1015374/10131/Β0012/14-2-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην με αρ. 6804/25.01.2006 ερώτηση του Βουλευτή κ. Μιχάλη Παντούλα, σχετικά με το πιο πάνω θέμα, σας γνωρίζουμε τα ακόλουθα:
      1. Σύμφωνα με τις διατάξεις της περ. ω΄ της παρ. 1 του άρθρου 31 του ν. 2238/1994, οι οποίες προστέθηκαν με την παρ. 1 του άρθρου 24 του πρόσφατα ψηφισθέντος νόμου ν.3427/2005, από τα ακαθάριστα έσοδα των επιχειρήσεων εκπίπτουν οι δαπάνες οργάνωσης ενημερωτικών ημερίδων και συναντήσεων για τους εργαζομένους ή πελάτες τους, εφόσον οι εκδηλώσεις πραγματοποιούνται στο νομό που εδρεύει η επιχείρηση ή σε άλλο μέρος στο οποίο λειτουργεί υποκατάστημά της.
      2. Από τη γραμματική διατύπωση των ως άνω διατάξεων προκύπτει, ότι αυτές δεν αναφέρονται στη διοργάνωση συνεδρίων και ως εκ τούτου, οι δαπάνες διοργάνωσης συνεδρίων από ξενοδοχειακές μονάδες που διαθέτουν συνεδριακές εγκαταστάσεις στην περιφέρεια εξακολουθούν να αναγνωρίζονται για έκπτωση από τα ακαθάριστα έσοδα των επιχειρήσεων σύμφωνα με όσα ίσχυαν μέχρι σήμερα.
      Ο Υφυπουργός
      ΑΝΤΩΝΗΣ ΜΠΕΖΑΣ»
      13. Στην με αριθμό 6945/27-1-06 ερώτηση του Βουλευτή κ. Χαράλαμπο Καστανίδη δόθηκε με το υπ’ αριθμ. 623/14-2-06 έγγραφο από τον Υπουργό  Μακεδονίας-Θράκης η ακόλουθη απάντηση:
      «Απαντώντας στην με αριθμό 6945/27-1-06 ερώτηση, που κατέθεσε στη Βουλή ο Βουλευτής κ. Χάρης Καστανίδης που αφορά στη λειτουργία του διυλιστηρίου Αλιάκμονα από την Ε.Υ.Α.Θ. Α.Ε., σας αναφέρουμε τα εξής:
      Σχετικά με την παραχώρηση της λειτουργίας του διυλιστηρίου σε ιδιώτες, σας γνωρίζουμε ότι η Ε.Υ.Α.Θ. Α.Ε. έχει την ουσιαστική επίβλεψη και την τελική ευθύνη λειτουργίας του διυλιστηρίου ανεξάρτητα από το πρόσωπο ή το φορέα στον οποίο έχει ανατεθεί η λειτουργία του διυλιστηρίου. Κατά συνέπεια, η Ε.Υ.Α.Θ. Α.Ε., όπως οφείλει, παρακολουθεί και ελέγχει καθημερινά τη λειτουργία του διυλιστηρίου και την ποιότητα του παραγόμενου νερού με ειδική επιτροπή από επιστήμονες στελέχη της και διενεργώντας τις προβλεπόμενες από το νόμο αναλύσεις και ποιοτικούς ελέγχους με ίδια μέσα και προσωπικό.
      Επομένως, η Ε.Υ.Α.Θ. Α.Ε. δεν παραχωρεί το διυλιστήριο σε ιδιότητες, αλλά συνεργάζεται με αναδόχους εταιρίες για τη λειτουργία της εγκατάστασης, όπως συμβαίνει σε όλες σχεδόν τις χώρες της Ευρωπαϊκής Ένωσης καθώς και στις Η.Π.Α.. Η ποιότητα του πόσιμου νερού είναι ευθύνη της Ε.Υ.Α.Θ. Α.Ε. που με συστηματικό και αυστηρό τρόπο και ακολουθώντας διεθνή πρότυπα ποιότητας, ελέγχει διαρκώς τη λειτουργία της εγκατάστασης και την ποιότητα του παραγόμενου νερού και εγγυάται την παροχή πόσιμου νερού άριστης ποιότητας. Η δε επιλογή του αναδόχου λειτουργίας, υπό την επίβλεψη και το διαρκή έλεγχο της Ε.Υ.Α.Θ. Α.Ε., γίνεται με αυστηρά κριτήρια και με εξονυχιστική αξιολόγηση της τεχνικής ικανότητάς του.
      Προκειμένου δε να τερματίσει το καθεστώς των συμβάσεων με απευθείας ανάθεση και των παρατάσεων αυτών, ώστε να υπάρχει πλήρης διαφάνεια και να διασφαλίζονται καλύτερα τα συμφέροντα των καταναλωτών και της εταιρίας, προχωρά σε ανοιχτό διεθνή διαγωνισμό για την ανάδειξη του αναδόχου λειτουργίας, με αυστηρά κριτήρια και επιβολή πρόσθετων ελέγχων και υποχρεώσεων του αναδόχου. Σε κάθε περίπτωση, η Ε.Υ.Α.Θ. Α.Ε. είναι αποφασισμένη να μελετήσει σε βάθος τη δυνατότητα λειτουργίας του διυλιστηρίου με προσωπικό σε εξαρτημένη σχέση εργασίας με την εταιρία.
      Όσον αφορά το δεύτερο ερώτημα, η Ε.Υ.Α.Θ. Α.Ε., προκειμένου να στελεχώσει την επιστημονική ομάδα επίβλεψης του όλου έργου, προτίθεται να προχωρήσει άμεσα στη διαδικασία πρόσληψης του εξειδικευμένου προσωπικού για την ασφαλή παρακολούθηση της λειτουργίας του διυλιστηρίου.
      Αναφορικά με το τρίτο ερώτημα, όπως αναφέρθηκε και ανωτέρω, η Ε.Υ.Α.Θ. Α.Ε. εγγυάται την ποιότητα του παραγόμενου πόσιμου νερού. Μάλιστα, ο τρόπος που επέλεξε η Ε.Υ.Α.Θ. Α.Ε. για τη λειτουργία του διυλιστηρίου σε ενεστώτα χρόνο διασφαλίζει όχι μόνο άριστη ποιότητα νερού, αλλά και μείωση του κόστους λειτουργίας με προφανή οφέλη για τους καταναλωτές και την εταιρία, που κανείς δεν έχει αμφισβητήσει μέχρι στιγμής.
      Τέλος, σχετικά με τη διαχείριση των υδάτινων πόρων και ειδικότερα της ύδρευσης σε άλλες πόλεις της χώρας, αυτή υπάγεται στην αρμοδιότητα των κατά τόπους δημοτικών ή κρατικών επιχειρήσεων ύδρευσης.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»
      14. Στην με αριθμό 7185/1-2-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 734/14-2-2006 έγγραφο από τον Υπουργό  Μακεδονίας-Θράκης η ακόλουθη απάντηση:
      «Απαντώντας στην με αριθμό 7185/1-2-2006 ερώτηση, που κατέθεσε στη Βουλή ο Βουλευτής κ. Γιάννης Μαγκριώτης, με θέμα «Προβλήματα των κατοίκων Νικόπολης - Ευξεινούπολης Θεσσαλονίκης», σας γνωρίζουμε τα εξής:
      Μετά την ολοκλήρωση του έργου της καταγραφής των 600 περίπου τόνων ληγμένων φυτοφαρμάκων στο χώρο του πρώην εργοστασίου ΔΙΑΝΑ, από επιτροπή που συγκροτήθηκε από το Νομάρχη Θεσσαλονίκης και στην οποία συμμετείχε και εκπρόσωπος του Υ.ΜΑ.Θ, υπεγράφη προγραμματική σύμβαση μεταξύ Υ.ΜΑ.Θ, Υ.ΠΕ.ΧΩ.Δ.Ε., Υπουργείου Αγροτικής Ανάπτυξης και Τροφίμων και Νομαρχιακής Αυτοδιοίκησης Θεσσαλονίκης, ποσού 2,2 εκατομμυρίων ευρώ, με σκοπό την προκήρυξη διαγωνισμού για την ανάδειξη αναδόχου εταιρείας η οποία θα αναλάβει την απομάκρυνση και καταστροφή των γεωργικών φαρμάκων στο εξωτερικό. Σύμφωνα με την προγραμματική σύμβαση, οι εργασίες που απαιτούνται για την υλοποίηση του έργου θα αρχίσουν άμεσα και το χρονικό όριο αποπεράτωσής τους θα οριστεί από τη μελέτη δημοπράτησης. Η εκταμίευση του ποσού και η καταβολή του από τα τρία συμβαλλόμενα Υπουργεία θα γίνει σταδιακά και σύμφωνα με την πρόοδο του έργου απομάκρυνσης των παραπάνω υλικών. Επισημαίνεται ότι η διαχείριση του ποσού ανατέθηκε στη Ν.Α.Θ., η οποία και κινείται στο πλαίσιο των οδηγιών της κοινής επιτροπής παρακολούθησης της σύμβασης που συντονίζει τις δράσεις της απομάκρυνσης των υλικών και παρακολουθεί τη διαδικασία και τον τρόπο ανάθεσης του έργου, ώστε αυτό να αποπερατωθεί στον ελάχιστο δυνατό χρόνο, που απαιτείται για ένα έργο μείζονος σημασίας.
      Επισημαίνεται ότι, σύμφωνα με την ισχύουσα νομοθεσία, η εξυγίανση και αποκατάσταση χώρων που έχουν ρυπανθεί από επικίνδυνα απόβλητα, βαρύνει τον κάτοχο των αποβλήτων. Ωστόσο, η Πολιτεία δείχνοντας έμπρακτα το ενδιαφέρον της, προχώρησε στην υπογραφή της παραπάνω προγραμματικής σύμβασης με σκοπό τη διασφάλιση της δημόσιας υγείας και του περιβάλλοντος. Επιπλέον, η αποκατάσταση και εξυγίανση του χώρου, αποτελεί διακριτό έργο και θα πρέπει να γίνει σύμφωνα με την ισχύουσα νομοθεσία, μετά από σχετικές μελέτες
      Όσον αφορά στην Ε.Υ.Α.Θ. Α.Ε., έχει προγραμματιστεί επέκταση των δικτύων της στις περιοχές των Δήμων Πολίχνης, Σταυρούπολης και Ευόσμου. Η κατασκευή των έργων έχει καθυστερήσει εξαιτίας της μη χρηματοδότησης του επενδυτικού προγράμματος της Ε.Υ.Α.Θ. Παγίων την περίοδο 2002-2004.
      Έχει συνταχθεί μελέτη «Κατασκευή δικτύων ύδρευσης άνωθεν της Περιφερειακής οδού» (από το συνοικισμό ΡΟΜ έως την οδό Λαγκαδά, προϋπολογισμού- σε Α΄ φάση -10.000.000 ευρώ).
      Ταυτόχρονα, εκτελούνται εργασίες αντικατάστασης αγωγών στα όρια του Δήμου Σταυρούπολης με την εργολαβία «Α΄ Ομάδα Επειγόντων Έργων Ύδρευσης 2004».
      Επιπλέον, έχει ζητηθεί από τους Δήμους Σταυρούπολης και Πολίχνης η διάθεση των υφισταμένων δικτύων διανομής που έχουν κατασκευάσει κατά το παρελθόν οι Δήμοι ή οι κρατικές υπηρεσίες (ΔΕΠΟΣ κ.λπ.) και αναμένονται οι ενέργειές τους.
      Η σύμβαση για την επέκταση της δραστηριότητάς της εταιρείας στην Κοινότητα Ευκαρπίας έχει υπογραφεί, ενώ προετοιμάζεται για την άμεση κατασκευή του αντίστοιχου αγωγού υδροδότησης
      Τέλος, επισημαίνεται ότι έχει ενταχθεί στο ΠΔΕ 2005 το έργο «Κατασκευή Αγωγών Ύδρευσης στην Περιοχή Υψηλής και Χαμηλής Ζώνης Ευόσμου» (κωδ. 2005ΣΕΖ7600006) προϋπολογισμού 10.000.000 ευρώ για την Ε.Υ.Α.Θ Παγίων, που πλέον πρέπει να προχωρήσει στην ανάθεση στην Ε.Υ.Α.Θ. Α.Ε. των μελετών και της δημοπράτησης του έργου.
      Ο Υπουργός
      ΝΙΚΟΛΑΟΣ ΤΣΙΑΡΤΣΙΩΝΗΣ»)
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 24 Φεβρουαρίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 503/21.2.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τον καθορισμό από τον Ο.Γ.Α. ανωτάτων ορίων για τη χορήγηση αναλώσιμων υλικών στα άτομα με σακχαρώδη διαβήτη κ.λπ..
      2. Η με αριθμό 498/21.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς την Υπουργό Εθνικής Παιδείας και Θρησκευμάτων, σχετικά με την ενίσχυση των περιφερειακών Α.Ε.Ι. και Τ.Ε.Ι. κ.λπ..
      3. Η με αριθμό 506/21.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Απασχόλησης και Κοινωνικής Προστασίας και Ανάπτυξης, σχετικά με την ένταξη στο μόνιμο προσωπικό των επί συμβάσει εργαζομένων στην «ΕΘΝΟΚΑΡΤΑ Α.Ε.» κ.λπ..
      4. Η με αριθμό 505/21.2.2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Δικαιοσύνης και Εθνικής Παιδείας και Θρησκευμάτων, σχετικά με τη λειτουργία του Εργαστηρίου Τοξικολογίας του Αριστοτελείου Πανεπιστημίου Θεσσαλονίκης κ.λπ.. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130, παράγραφος 2 και 3 του Κανονισμού της Βουλής)
      1. Η με αριθμό 495/21.2.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Ρόβλια προς τον Υπουργό Οικονομίας και Οικονομικών, σχετικά με τις μετατάξεις υπαλλήλων στο Υπουργείο κ.λπ..
      2. Η με αριθμό 507/21.2.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Οικονομίας και Οικονομικών και Ανάπτυξης, σχετικά με το κλείσιμο της Βιομηχανίας Φωσφορικών Λιπασμάτων στη Θεσσαλονίκη.
      3. Η με αριθμό 504/21.2.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Μεταφορών και Επικοινωνιών και Περιβάλλοντος, Χωροταξίας και Δημοσίων Έργων, σχετικά με την επέκταση του ΜΕΤΡΟ στη γραμμή Μοναστηράκι-Αιγάλεω κ.λπ..
      4. Η με αριθμό 499/21.2.2006 επίκαιρη ερώτηση του Ανεξάρτητου Βουλευτή κ. Ανδρέα Ανδριανόπουλου προς τους Υπουργούς Απασχόλησης και Κοινωνικής Προστασίας και Εξωτερικών, σχετικά με την ελεύθερη διακίνηση ανθρώπων, κεφαλαίων, εμπορευμάτων και υπηρεσιών στις χώρες της Ευρωπαϊκής Ένωσης κ.λπ..
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Θα προταχθεί η τρίτη με αριθμό 487/20.2.2006 επίκαιρη ερώτηση δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Υγείας και Κοινωνικής Αλληλεγγύης, σχετικά με την αποθήκευση και εγκατάλειψη υγειονομικού υλικού και ανθρωπιστικής βοήθειας στη βίλα Δρακοπούλου στα Πατήσια κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Η βίλα Δρακοπούλου, στο κέντρο μιας πυκνοκατοικημένης περιοχής, έχει αποτελέσει το αντικείμενο μακρών αγώνων των κατοίκων της περιοχής Πατησίων που τη διεκδικούν για πολιτιστικές δραστηριότητες και χώρο αναψυχής και πρασίνου. 
      Επανειλημμένες προσπάθειες εδώ και χρόνια έπεσαν στο κενό. 
      Πρόσφατα η μη κυβερνητική οργάνωση «Ρομπέν των Δασών» σε επίσκεψή της βρήκε τη βίλα αφύλακτη και τους χώρους της πλήρεις υγειονομικού υλικού που έχει λήξει πριν από δέκα χρόνια και ειδών ανθρωπιστικής βοήθειας, όπως σκηνές, γεννήτριες ρεύματος και άλλα, όπως αναφέρουν δημοσιεύματα του ημερήσιου Τύπου. 
      Επειδή η βίλα Δρακοπούλου, ιδιοκτησίας Ε.Ε.Σ., παραμένει αφύλακτη και επανειλημμένες καταγγελίες κατοίκων αναφέρουν ότι γίνεται στέγη χρηστών εξαρτησιογόνων ουσιών:
      Επειδή οι απλοί πολίτες δεν έχουν τη δυνατότητα να γνωρίζουν τη λήξη υγειονομικού υλικού και ως εκ τούτου ληγμένα υγειονομικά υλικά υπάρχει πιθανότητα να έχουν χρησιμοποιηθεί με συνέπεια να δημιουργείται κίνδυνος για τη δημόσια υγεία: 
      Επειδή το σύνολο του υλικού αξιολογείται ως υψηλής χρηματικής αξίας και ενδεχομένως προέρχεται από προσφορές πολιτών για ανθρωπιστική βοήθεια:
      Ερωτάται ο κύριος Υπουργός τι μέτρα προτίθεται να πάρει ώστε: 
      Με τη συνδρομή των δικαστικών αρχών να διευκρινιστούν οι συνθήκες συγκέντρωσης, αποθήκευσης και εγκατάλειψης αυτού του υλικού στο συγκεκριμένο χώρο.
      Γιατί δεν έφθασαν ποτέ στον προορισμό τους, αν προορίζονταν για ανθρωπιστική βοήθεια;».
      Κύριε Υφυπουργέ, έχετε το λόγο για τρία λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κυρίες και κύριοι συνάδελφοι, είναι γεγονός, όπως θα ξέρετε, ότι ο Διεθνής Ερυθρός Σταυρός και γενικά ο Ερυθρός Σταυρός δεν ανήκει στην αρμοδιότητα του Υπουργείου Υγείας και Κοινωνικής Αλληλεγγύης, πλην των νοσοκομειακών σχηματισμών. Λόγω, όμως, του ότι οι ερωτήσεις σας έχουν κάποια στοιχεία τα οποία αναφέρονται και στη δημόσια υγεία, γι’ αυτό κρίναμε σκόπιμο να δώσουμε σήμερα μια απάντηση στην Εθνική Αντιπροσωπεία, η οποία βεβαίως απάντηση πιστεύω ότι θα σας ικανοποιήσει. 
      Όπως ξέρετε, το υλικό αυτό, το οποίο συγκεντρώθηκε μετά τους σεισμούς της Καλαμάτας το 1986, δεν προέρχεται από εισφορές ή οποιεσδήποτε προσφορές υλικών από την Ελλάδα –επειδή θίγετε εδώ ότι έγινε κατασπατάληση του δημοσίου χρήματος- αλλά είναι από το Διεθνή Ερυθρό Σταυρό το οποίο δόθηκε ως ανθρωπιστική βοήθεια. 
      Το 1987 με την επανεγκατάσταση των σεισμοπλήκτων, στο υπόλοιπο υλικό το οποίο προέκυψε σε επίπεδο φαρμακευτικού υλικού, όπως και το άλλο πρόγραμμα που ήταν οι γεννήτριες, καταυλισμοί κ.λπ.., έγινε μία συγκεκριμένη καταγραφή και αυτό το υλικό κινήθηκε και προς τους ελληνικούς σχηματισμούς του Ελληνικού Ερυθρού Σταυρού. 
      Παράλληλα σας διαβάζω πού αλλού απεστάλη. «Στην Ερυθρά Ημισέληνο του Σουδάν το 1989, στον Ερυθρό Σταυρό της Ταϊλάνδης φαρμακευτικό υλικό της τάξεως των δύο εκατομμυρίων, στην Ερυθρά Ημισέληνο της Αλγερίας φαρμακευτικό υλικό της τάξεως των δυόμισι εκατομμυρίων, στο Ρουμανικό Ερυθρό Σταυρό, στην Ορθόδοξη Ιεραποστολή Ουγκάντας». Επίσης, εξυπηρετήθηκαν από τις υγειονομικές υπηρεσίες του Ελληνικού Ερυθρού Σταυρού πεντακόσια περιστατικά, τα οποία είναι στο επίπεδο των παλιννοστούντων που είχαν έρθει από τη Σοβιετική Ένωση. 
      Κατά τη διάρκεια του 1990 και του πρώτου εξαμήνου του 1991 εστάλησαν είκοσι δύο μεγάλες αποστολές φαρμακευτικού υλικού και τροφίμων, από αυτό το υλικό που είχε σταλεί από το Διεθνή Ερυθρό Σταυρό, στη Ρουμανία, τη Βουλγαρία, την Αλβανία και επίσης στους Κούρδους πρόσφυγες με ειδική αποστολή, στους καταυλισμούς στην περιοχή Ζέβες, στο Τριεθνές Σημείο των συνόρων Ιράν-Ιράκ-Τουρκίας.
      Το 1991 γίνεται καταγραφή όλου του υπολοίπου υλικού, το οποίο βρισκόταν πλέον στις αποθήκες. Έγινε ένα πρωτόκολλο καταστροφής του υλικού αυτού, το οποίο δεν κατεστράφη ποτέ αλλά βρίσκεται αποθηκευμένο και η αποτύπωσή του έγινε στην προχθεσινή αναφορά από τα Μέσα Μαζικής Επικοινωνίας. Αυτή είναι ακριβώς η ιστορία του υλικού.
      Ο Πρόεδρος του Ελληνικού Ερυθρού Σταυρού, ο κ. Μαρτίνης, ανέλαβε αυτήν την ευθύνη την οποία είχε ο Ερυθρός Σταυρός όσον αφορά το διαχειριστικό κομμάτι της μη καταστροφής του ήδη καταγεγραμμένου υλικού που ήταν ληξιπρόθεσμο. Στη δευτερολογία μου θα σας πω τη συνέχεια, το τι μέλει γενέσθαι. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Κύριε Λεβέντη, έχετε το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, ο Ερυθρός Σταυρός είναι μία παγκόσμια οργάνωση με μεγάλη προσφορά. Όλοι το ξέρουμε. Αντίστοιχη προσφορά έχει και ο Ελληνικός Ερυθρός Σταυρός. Από αυτήν την άποψη όλοι έχουμε αναγνωρίσει αυτό το έργο και χαιρόμαστε γι’ αυτήν την προσφορά. 
      Βεβαίως όλοι οι πολίτες βοηθούν, γιατί σε ένα μεγάλο ποσοστό η βοήθεια την οποία προσφέρει ο Ερυθρός Σταυρός στο σύνολό του, όπως και ο Ελληνικός Ερυθρός Σταυρός, οφείλεται σε συνεισφορές και προσφορά πολιτών. Ακριβώς, λοιπόν, αυτό το υλικό το οποίο προσφέρεται -είτε χρηματικό είτε άλλο- είναι πολύτιμο και από αυτήν την άποψη είναι απαραίτητο να αξιοποιείται. 
      Αυτό που μας κάνει εντύπωση, κύριε Υπουργέ, είναι ότι αυτή η βίλα είκοσι χρόνια τώρα έχει αποθηκευμένο αυτό το υλικό. Οι πόρτες είναι ανοικτές και μπαινοβγαίνει κόσμος εκεί. Παραδείγματος χάριν έχει γίνει εκεί χρήση αυτού του υλικού, ορών, συριγγών κ.λπ..
      Αυτά δεν ξέρουμε κάτω από ποιες συνθήκες χρησιμοποιούνται. Πάνε χρήστες, παραδείγματος χάριν, εξαρτησιογόνων ουσιών. Αυτοί επίσης δεν πρέπει να προστατεύονται; Είναι πρόβλημα δημόσιας υγείας. Νομίζω ότι εδώ είναι σοβαρές οι ευθύνες του Ερυθρού Σταυρού. Άλλωστε και ο Πρόεδρός του το αναγνώρισε και ανέλαβε την ευθύνη.
      Πλην όμως, υπάρχει και το υγειονομικό υλικό, που δυστυχώς κακώς έμεινε και πέρασε η προθεσμία και δεν χρησιμοποιήθηκε. Γιατί σεισμοί έγιναν και στην Ελλάδα έκτοτε πάρα πολλοί και σε όλη την υφήλιο. Θα μπορούσε να χρησιμοποιηθεί. Αλλά υπάρχουν και άλλα υλικά εκεί, που δεν είναι για να καταστραφούν, σκηνές, παραδείγματος χάριν, και γεννήτριες. Είδατε τι γινόταν πριν από μερικές εβδομάδες εδώ στην Κεφαλονιά ή στο Βαρνάβα, που δεν είχαν μια γεννήτρια, για να έχουν ηλεκτρικό ρεύμα. Και εμείς τις έχουμε αποθηκευμένες και ανεξέλεγκτες.
      Αυτό, λοιπόν, που δημιουργεί τα μεγαλύτερα προβλήματα είναι πώς αυτό το υλικό είναι ανεξέλεγκτο σε μια βίλα, η οποία βρίσκεται στο κέντρο μιας πολυάνθρωπης περιοχής, η οποία ασφυκτιά και η οποία διεκδικεί αυτόν το χώρο, για να ανασάνει. Αυτό δεν το αποδέχεται ο Ερυθρός Σταυρός. Δεν είναι του παρόντος να το λύσουμε. Πλην όμως αυτόν το χώρο που έχει στην ιδιοκτησία του φαίνεται ότι τον έχει εγκαταλείψει εντελώς στην τύχη του.
      Και από άλλη άποψη, είναι θέμα πια ιδιοκτησιακό το τι θα γίνει, αλλά από πλευράς υλικού που είναι εκεί αποθηκευμένο η συμπεριφορά είναι απαράδεκτη. Πώς αύριο ο Ερυθρός Σταυρός θα κάνει καινούργια έκκληση «δώστε και σώστε»; Πώς θα πείσει τους πολίτες ότι αυτό το υλικό που δίνεται, αυτή η προσφορά δεν πάει επί ματαίω; Εμείς αυτό ακριβώς θέλαμε να τονίσουμε και γι’ αυτό επιμένουμε σε αυτήν την ερώτηση.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ορίστε, κύριε Υφυπουργέ, έχετε το λόγο για δύο λεπτά.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Η πρωτοβουλία η δική μας να απαντήσουμε στην ερώτησή σας, κύριε Λεβέντη, δεν είναι να ωραιοποιήσουμε μια κατάσταση, για την οποία, όπως σας είπα, είναι αρμόδιος ο Ελληνικός Ερυθρός Σταυρός.
      Αλλά δεν μπορούμε όμως να μηδενίζομε ένα έργο διαχρονικό, ιστορικό του Ελληνικού Ερυθρού Σταυρού και του Διεθνούς Ερυθρού Σταυρού, όχι μόνο στην πατρίδα μας αλλά και σε όλες τις περιοχές, όπου οποιεσδήποτε θεομηνίες, καταστροφές δημιούργησαν τεράστια κοινωνικά προβλήματα.
      Στο συγκεκριμένο θέμα επανέρχομαι να σας πω ότι αν νομίζετε ότι υπήρξε πρόβλημα στη δημόσια υγεία, θα πρέπει να γνωρίζετε και τις παραβιάσεις που έγιναν στους χώρους αυτούς από συγκεκριμένα άτομα. Και η τοπική κοινωνία έχει καταγγείλει τα γεγονότα αυτά στα αστυνομικά όργανα και τελευταία πάλι, απ’ ό,τι φαίνεται –και ο Ερυθρός Σταυρός έχει πάρει πρωτοβουλία για μηνυτήρια αναφορά- παραβιάστηκε το συγκεκριμένο αυτό οίκημα.
      ΑΘΑΝΑΣΙΟΣ ΛΕΒΕΝΤΗΣ: Ορθάνοιχτες είναι οι πόρτες του!
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αλλά σας ανέφερα ακριβώς ότι το υλικό αυτό που εδόθη, χορηγήθηκε σταδιακά σε πάρα πολλά σημεία και της πατρίδας μας αλλά και γενικότερα σε σημεία καταστροφών στην υφήλιο.
      Θα πρέπει να γνωρίζετε επίσης ότι η διαμάχη η οποία υπήρξε για το «Δρακοπούλειο» με το Δήμο Αθηναίων τελικά έχει φτάσει σε ένα καλό σημείο της παραχώρησης των έξι στρεμμάτων και της αξιοποίησης του υπολοίπου γηπεδικού χώρου των τριάμισι στρεμμάτων. Είναι υπόθεση όμως του Ερυθρού Σταυρού πώς θα τα αξιοποιήσει και τι θα κάνει.
      Όλο αυτό το ληξιπρόθεσμο υλικό που κατεγράφη το οποίο έπρεπε να είχε καταστραφεί, όπως καταλαβαίνετε, δεν ήταν ιδιοκτησιακό δικό μας αντικείμενο, ήταν ακριβώς του Ερυθρού Σταυρού και δήλωσε με ευπρέπεια ο Πρόεδρος του Ελληνικού Ερυθρού Σταυρού κ. Μαρτίνης ότι ήταν μια παράλειψη λόγω του προβλήματος που υπήρξε το 1990-1991 με τις διαφορετικές διοικήσεις. Το πρωτόκολλο καταστροφής υπάρχει και θα προβεί στις απαιτούμενες ενέργειες, ώστε αυτό το υλικό να αποσυρθεί και να αξιοποιηθεί το άλλο, το οποίο πιθανόν να είναι και αξιόμαχο υλικό.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Επίκαιριες ερωτήσεις πρώτου κύκλου:
      Εισερχόμαστε στην πρώτη με αριθμό 488/20-2-2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς την Υπουργό Εθνικής Παιδείας και Θρησκευμάτων, σχετικά με τη διανομή νέων σχολικών βιβλίων στην Πρωτοβάθμια και Δευτεροβάθμια Εκπαίδευση τον προσεχή Σεπτέμβριο κ.λπ..
      Συγκεκριμένα, το περιεχόμενο της επίκαιρης ερώτησης του κυρίου συναδέλφου έχει ως εξής:
      «Τον προσεχή Σεπτέμβριο του 2006 θα διανεμηθούν στους μαθητές των δημοτικών και γυμνασίων πενήντα πέντε συνολικά νέα σχολικά εγχειρίδια, είκοσι εννέα για το δημοτικό και είκοσι έξι για το γυμνάσιο, στα πλαίσια ενός ευρύτερου σχεδιασμού του Υπουργείου σας, που προβλέπει τη διανομή μέχρι την έναρξη του σχολικού έτους 2007-2008 συνολικά πενήντα δύο νέων εγχειριδίων για το δημοτικό και εξήντα επτά για το γυμνάσιο.
      Σύμφωνα με τις γνώμες των ειδικών, τα νέα σχολικά βιβλία θα συνδράμουν καθοριστικά στον ουσιαστικό εκσυγχρονισμό του εκπαιδευτικού συστήματος της χώρας μας, καθώς επικαιροποιούνται τα περιεχόμενα μάθησης και αξιοποιούνται στην πράξη οι σύγχρονες μεθοδολογικές προσεγγίσεις και οι νέες τεχνολογίες, με απώτερο στόχο την ανάπτυξη της κριτικής σκέψης από τους μαθητές και την εφαρμογή ενός ομαδοκεντρικού συστήματος διδασκαλίας που θα συμβάλει στην ομαλή και πληρέστερη κοινωνικοποίησή τους.
      Δυστυχώς, παρά την πρόοδο του σημαντικού αυτού έργου του Υπουργείου σας, δεν λείπουν τα παράπονα και οι ενστάσεις από δασκάλους και καθηγητές, οι οποίοι ισχυρίζονται ότι είναι ανενημέρωτοι ως προς το περιεχόμενο των νέων βιβλίων, καθώς δεν έχει γίνει καμία πρόβλεψη για την έγκαιρη ενημέρωση και επιμόρφωση των διδασκόντων σχετικά με τα εγχειρίδια και τις νέες μεθόδους διδασκαλίας που θα κληθούν να εφαρμόσουν από την προσεχή σχολική χρονιά.
      Κατόπιν των ανωτέρω 
      Ερωτάσθε, κυρία Υπουργέ:
      1. Εάν το Υπουργείο σας προτίθεται να προχωρήσει εγκαίρως σε σεμινάρια ενημέρωσης και επιμόρφωσης των δασκάλων και των καθηγητών σχετικά με τα νέα  βιβλία που θα διδάσκονται από το προσεχές σχολικό έτος στα δημοτικά και τα γυμνάσια της χώρας.
      2. Εάν έχει προγραμματιστεί η έγκαιρη, ήδη από το καλοκαίρι, χορήγηση των νέων εγχειριδίων και των συνοδευτικών βιβλίων του δασκάλου/καθηγητή στους διδάσκοντες, ώστε να προετοιμαστούν κατάλληλα για τη νέα σχολικά χρονιά».
      Ο Υφυπουργός Εθνικής Παιδείας και Θρησκευμάτων κ. Γεώργιος Καλός έχει το λόγο για τρία λεπτά.
      	ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, το θέμα της έγκαιρης διανομής των απαραίτητων βιβλίων, που επίσης πρέπει να είναι και ποιοτικά, ώστε να αναβαθμίζεται διαρκώς και με ταχύτατους ρυθμούς η εκπαίδευση, όπως στο κυβερνητικό μας πρόγραμμα υποσχεθήκαμε, είναι πρώτη μέριμνα του Υπουργείου Παιδείας.
      Καταθέτω στα Πρακτικά, αγαπητέ συνάδελφε, απαντώντας πρώτα στη δεύτερη εκ των δύο ερωτήσεών σας, τη διαβεβαίωση του Προέδρου και Διευθύνοντος Συμβούλου του Οργανισμού Εκδόσεως Διδακτικών Βιβλίων ότι τα βιβλία τα φετινά και κυρίως τα νέα βιβλία, που έρχονται να συμπληρώσουν τη συνολική εικόνα των βοηθημάτων και για το δημοτικό και για το γυμνάσιο και για το λύκειο, θα έχουν παραχθεί εγκαίρως και θα διανεμηθούν εντός των θερινών μηνών -πάλι εγκαίρως, στις προθεσμίες που η πολιτική ηγεσία έχει καθορίσει στον Οργανισμό Εκδόσεως Διδακτικών Βιβλίων- σε όλα τα σχολεία της χώρας. 
      (Στο σημείο αυτό ο Υφυπουργός Εθνικής Παιδείας και Θρησκευμάτων  κ. Γεώργιος Καλός καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Να είστε βέβαιος, λοιπόν, ότι τα βιβλία, τα οποία παραλάβαμε μέσα από την σχετική διαδικασία προκήρυξης, συγγραφής και ελέγχου της συγγραφής, του Παιδαγωγικού Ινστιτούτου, σύμφωνα με τις κείμενες διατάξεις της νομοθεσίας, αυτά τα βιβλία τυπώνονται με γοργούς ρυθμούς, με τρόπο πολύ σημαντικά πρακτικό. Ο Οργανισμός Εκδόσεως Διδακτικών Βιβλίων έκανε και φέτος, για δεύτερη συνεχή χρονιά, κύριε συνάδελφε, έναν άψογο διαγωνισμό προμήθειας χαρτιού. Τηρήθηκαν όλες οι διαδικασίες που δεν ετηρούντο τα προηγούμενα χρόνια και έτσι εγκαίρως θα υπάρξει χαρτί. Και σας λέω ότι ήδη οι πρώτες σειρές –με το χαρτί που είχε διασφαλιστεί από την περυσινή χρονιά- τυπώνονται. 
      Δεν σταματήσαμε όμως σ’ αυτό. Περνάω τώρα στο πρώτο σας ερώτημα. Τα βιβλία μόλις παρεδόθησαν από το Παιδαγωγικό Ινστιτούτο, οι νέες σειρές βιβλίων και για το δημοτικό και για το γυμνάσιο πέρασαν στην ιστοσελίδα του Υπουργείου Παιδείας, δημοσιοποιήθηκαν όσον αφορά στο περιεχόμενο και τη μορφή τους, έτσι ώστε να μην υπάρξει κανενός είδους εκμετάλλευση από κανέναν. Μόλις παρεδόθησαν από την ηγεσία του Παιδαγωγικού Ινστιτούτου σ’ εμάς, στην πολιτική ηγεσία του Υπουργείου Παιδείας, αυτομάτως, προς κάθε κατεύθυνση, δημοσιοποιήθηκαν μέσω του διαδικτύου, έτσι ώστε ο οποιοσδήποτε εκπαιδευτικός να έχει ελεύθερη πρόσβαση σε κάθε ένα από αυτά τα βιβλία, πριν καν του διανεμηθούν τυπωμένα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Όσον αφορά στην επιμόρφωση θα σας πω το εξής. Και έχετε δίκιο που φέρνετε εδώ την αγωνία ορισμένων, ίσως λιγότερο πληροφορημένων εκπαιδευτικών. Γιατί  λέω «λιγότερο ενημερωμένων»; Για τον απλούστατο λόγο ότι ένα μεγάλο μέρος –ξεκινώντας από την πρωτοβάθμια εκπαίδευση- των εκπαιδευτικών της πρωτοβάθμιας εκπαίδευσης έχει ήδη παρακολουθήσει, μαζί με τους σχολικούς συμβούλους πρωτοβάθμιας εκπαίδευσης όλης της χώρας, ενημερωτικά σεμινάρια πάνω στην ύλη και στη διδακτική αυτής της ύλης των νέων βιβλίων, που τα κάνει το Παιδαγωγικό Ινστιτούτο. 
      Σας λέω λοιπόν το εξής χρονοδιάγραμμα, για να πειστείτε, και θα καταθέσω στα Πρακτικά της Βουλής την αντίστοιχη εγκύκλιο που στείλαμε σε όλους τους καθοδηγητές ανά γεωγραφική περιφέρεια και σε όλους τους περιφερειακές διευθυντές της χώρας και τους σχολικούς συμβούλους -δική μου εγκύκλιο- η οποία δείχνει το χρονοδιάγραμμα το οποίο θα εφαρμοστεί πιστά, βήμα προς βήμα –ήδη έχει ξεκινήσει, όπως σας είπα, και εφαρμόζεται- για την επιμόρφωση όλων των εκπαιδευτικών πρωτοβάθμιας και δευτεροβάθμιας εκπαίδευσης, την αποτελεσματική πλήρη επιμόρφωση στο πώς θα διδαχθούν τα βιβλία, στο ποιες ιδιαιτερότητες έχουν ως προς τα βιβλία των προηγουμένων ετών και στο πώς θα γίνει αποτελεσματικότερη η πολυθεματική προσέγγιση των μαθητών προς τα πολυθεματικά αυτά βιβλία. 
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά την προαναφερθείσα εγκύκλιο, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      
      
      Ακούστε λοιπόν πώς είναι, με δυο λόγια, το χρονοδιάγραμμα.
      ΠΡΟΕΔΡΕΥΩΝ (Ιωάννης Τραγάκης): Και κλείνετε ή θα τα πείτε στη δευτερολογία σας;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα τα πω στη δευτερολογία μου.
      ΠΡΟΕΔΡΕΥΩΝ (Ιωάννης Τραγάκης): Ωραία, θα τα πείτε στη δευτερολογία σας.
      Ορίστε, κύριε συνάδελφε, έχετε το λόγο για δύο λεπτά.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Υπουργέ, κατ’ αρχήν επιθυμώ και θέλω να εκφράσω τις ευχαριστίες μου, αλλά και να επαινέσω το έργο του Παιδαγωγικού Ινστιτούτου για τη συγγραφή των νέων σχολικών βιβλίων και την αντικατάσταση των παλαιών. 
      Τα νέα σχολικά βιβλία θα εκσυγχρονίσουν αποφασιστικά τη διδακτική και παιδαγωγική διαδικασία τόσο στα δημοτικά όσο και στα γυμνάσια της χώρας μας. Η επικαιροποίηση των σχολικών εγχειριδίων αλλά και η αξιοποίηση τόσο των νέων και σύγχρονων μεθοδολογικών προσεγγίσεων όσο και της τεχνολογίας ήταν επιβεβλημένα να γίνουν από πολύ καιρό. Είναι πολύ σημαντικό ότι εξαλείφονται πλέον οι επικαλύψεις της διδακτικής ύλης από τάξη σε τάξη και προπαντός θα υπάρχει πλέον μία διεπιστημονική και διαθεματική προσέγγιση που θα βοηθήσει στην ανάπτυξη της κριτικής σκέψης και ικανότητας των μαθητών.
      Δυστυχώς, το εκπαιδευτικό μας σύστημα όλα αυτά τα χρόνια, πολλά χρόνια τώρα, έβγαζε μαθητές «παπαγαλάκια» που έμπαιναν στα πανεπιστήμια χωρίς καν στοιχειώδη κριτική ικανότητα αλλά και ευρύτητα πνεύματος. Μάθαιναν απέξω τα μαθήματά τους και όταν τους ρώταγες την 28η Οκτωβρίου ή την 25η Μαρτίου τι γιορτάζουμε σου έλεγαν «του Ρουβά τα γενέθλια», παραδείγματος χάριν. Λυπάμαι που το μεγαλοποιώ, αλλά έτσι είναι.
      Όμως φοβούμαι ότι αν οι δάσκαλοι, κύριε Υπουργέ, και οι καθηγητές πάρουν τα βιβλία το Σεπτέμβριο –ασχέτως αν οι σχολικοί σύμβουλοι έχουν περάσει σεμινάρια, αναφέρομαι στους δασκάλους και τους καθηγητές, γιατί η μάζα μας ενδιαφέρει- μαζί δηλαδή με τους μαθητές, τότε θα χαθεί το μεγάλο προσόν αυτών των νέων βιβλίων, δηλαδή η διαθεματικότητα και μπορεί να γυρίσει μπούμερανγκ κατά των διδασκόντων που δεν θα έχουν τον απαιτούμενο χρόνο να μελετήσουν και να προσαρμοστούν στις απαιτήσεις του νέου τρόπου διδασκαλίας που θα ακολουθήσουν από τη νέα σχολική περίοδο πλέον.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θεωρώ, λοιπόν, ότι οι δάσκαλοι και οι καθηγητές πρέπει να έχουν εγκαίρως στα χέρια τους να νέα βιβλία και τα συνοδευτικά βιβλία διδασκόντων, ώστε εγκαίρως να έχουν ενημερωθεί και να μη χαθούν εκατοντάδες διδακτικές ώρες, μέχρι να εξοικειωθούν και οι ίδιοι οι διδάσκοντες με το περιεχόμενο και τη διδακτέα ύλη. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Δεν τελείωσα, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ο χρόνος σας τελείωσε. Εσείς δεν τελειώνετε, αλλά ο χρόνος σας τελείωσε προ πολλού. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εν πάση περιπτώσει –μισό λεπτό, κύριε Πρόεδρε- κύριε Υπουργέ, εγώ θέλω να παρακαλέσω οπωσδήποτε τα βιβλία να παραδοθούν στους μαθητές σε κανονικό χρόνο, αλλά και στους καθηγητές τα βιβλία να παραδοθούν εντός ή μέχρι τέλος Ιουλίου και να οργανωθούν σεμινάρια προς τους καθηγητές από το Υπουργείο, ούτως ώστε να μη χάσουμε ώρες. Παλαιά, δηλαδή, χάναμε ώρες, διότι δεν δίναμε τα βιβλία στους μαθητές. Τώρα θα δώσουμε μεν ενωρίς τα βιβλία στους μαθητές, θα χάσουμε όμως ώρες, διότι οι καθηγητές και οι δάσκαλοι δεν θα είναι ενημερωμένοι.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ορίστε, κύριε Υφυπουργέ, έχετε το λόγο για δύο λεπτά. 
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εάν είχα προλάβει στην πρωτολογία μου να σας δώσω το χρονοδιάγραμμα της επιμόρφωσης κατευθείαν των δασκάλων και των καθηγητών στο δεύτερο επίπεδο –γιατί έτσι υπενόησα και θα σας το εξηγήσω τώρα στη δευτερολογία μου- δεν θα εκφράζατε, κύριε συνάδελφε, την αγωνία που εκφράζετε.
      Όμως νομίζω ότι θα πρέπει να σας καθησυχάσω. Ήδη κατέθεσα στα Πρακτικά της Βουλής την εγκύκλιο που έχει σταλεί από τα μέσα αυτού του μηνός σε όλα τα σχολεία, σε όλες τις σχολικές μονάδες, σε όλες τις διευθύνσεις πρωτοβάθμιας και δευτεροβάθμιας κατά νομό και μέσω της οποίας φαίνεται πως μέχρι τέλος Μαρτίου επιμορφούμενοι –σας λέω ότι έχει ήδη ξεκινήσει το πρόγραμμα, βρίσκεται δηλαδή εν εξελίξει- όλοι οι σχολικοί σύμβουλοι πρωτοβάθμιας και δευτεροβάθμιας εκπαίδευσης θα αποτελέσουν τους εκπαιδευτές, τους επιμορφωτές. Διότι αν αυτοί δεν εκπαιδευτούν, δεν μπορούμε να προχωρήσουμε στο δεύτερο επίπεδο, το οποίο εσείς δικαίως ζητάτε. Θα επιμορφωθούν λοιπόν μέχρι τέλος Μαρτίου και θα ολοκληρωθούν τα προγράμματα.
      Το Παιδαγωγικό Ινστιτούτο μάς έφερε το υλικό της επιμόρφωσης, το εγκρίναμε, είναι έτοιμο και για τα βιβλία του δημοτικού και για τα βιβλία του γυμνασίου.
      Αμέσως δε μετά από την 1η Απριλίου μέχρι τέλος Μαΐου θα γίνουν τρεις διήμερες συναντήσεις όλων των επιμορφωτών με τους καθηγητές ανά γραφείο εκπαίδευσης. Όχι ανά νομό, αλλά ανά γραφείο εκπαίδευσης, ανά μικρή ομάδα σχολείων δηλαδή. Αυτό θα γίνει μέχρι τέλος Μαΐου. 
      Κατόπιν είναι προγραμματισμένες μέχρι την έναρξη του σχολικού έτους άλλες δύο συναντήσεις όπου πλέον οι επιμορφωθέντες δάσκαλοι και καθηγητές θα φέρουν τις απορίες τους, τις ενστάσεις τους  για την ύλη, θα φέρουν τις δικές τους παρατηρήσεις και πάλι προς τους επιμορφωτές.  Μέχρις ότου ξεκινήσει το σχολικό έτος δηλαδή θα έχουμε και τη δράση και την αντίδραση όσον αφορά στο δεύτερο επίπεδο της αναλυτικής προσέγγισης της επιμόρφωσης. 
      Σας ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Επόμενη είναι η δεύτερη υπ’ αριθμόν 493/20-2-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Εμπορικής Ναυτιλίας, σχετικά με την απεργία των ναυτικών, τις επιπτώσεις κ.λπ.. 
      Η επίκαιρη ερώτηση του κυρίου συναδέλφου έχει ως εξής: 
      «Σε απόγνωση βρίσκονται οι παραγωγοί φθαρτών αγροτικών προϊόντων της Κρήτης εξαιτίας της συνεχιζόμενης απεργίας των ναυτικών για πέντε συνεχή εικοσιτετράωρα. 
       Η αποκοπή της Κρήτης και των νησιών και η διακοπή της ομαλής διακίνησης των αγροτικών προϊόντων, πρωίμων κηπευτικών και λουλουδιών από την Κρήτη προς την Ηπειρωτική Ελλάδα και την Ευρώπη, ελλοχεύει τον κίνδυνο οικονομικής καταστροφής των παραγωγών με τραγικές συνέπειες για την τοπική οικονομία. 
      Επειδή παράλληλα, όπως τονίζουν οι εκπρόσωποι των ναυτικών, η λύση της απεργίας τους είναι άμεσα συνδεδεμένη με την ικανοποίηση των αιτημάτων τους. 
      Επειδή, η δρομολόγηση πολεμικών οχηματαγωγών για τη διευκόλυνση της μεταφοράς των αγροτικών προϊόντων, εκτός του ότι δεν έχει αρχίσει, δεν φαίνεται να λύνει το πρόβλημα. 
      Επειδή, χθες στο λιμάνι του Ηρακλείου δημιουργήθηκε μεγάλη ένταση και αποφεύχθηκαν τα χειρότερα μετά από παρεμβάσεις των ψυχραιμοτέρων. 
      Επειδή, η καλλιεργούμενη από την Κυβέρνηση αντιπαράθεση μεταξύ των κοινωνικών ομάδων με αντικρουόμενα συμφέροντα, μόνο στην αναταραχή συμβάλλει και όχι στην επίλυση των προβλημάτων. 
      Επειδή, είναι ανάγκη να δοθεί άμεσα λύση και η Κυβέρνηση να σκύψει στα προβλήματα των αγροτών και των ναυτικών και να σταματήσει το ρόλο του διαιτητή.
      Ερωτάται ο κύριος Υπουργός:
      Αν προτίθεται να δώσει άμεση λύση και ποια, προκειμένου να συνεχιστεί η ομαλή μεταφορά των φθαρτών προϊόντων της Κρήτης στην υπόλοιπη Ελλάδα και την Ευρώπη αλλά και για να μην καταστραφεί το πλέον δυναμικό τμήμα της αγροτικής οικονομίας του νησιού». 
      Ο Υπουργός Εμπορικής Ναυτιλίας έχει το λόγο για τρία λεπτά. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρίες και κύριοι συνάδελφοι, η ερώτηση του αγαπητού συναδέλφου κ. Στρατάκη κατατέθηκε βεβαίως πριν τις τελευταίες εξελίξεις και υποδηλώνει και ο ίδιος με τον πιο κατηγορηματικό τρόπο την αγωνία της μισής Ελλάδας, της νησιωτικής Ελλάδας για τις επιπτώσεις από την απεργία των ναυτεργατών. Επιβεβαιώνει επίσης με τον καλύτερο τρόπο το γεγονός ότι η σημερινή Κυβέρνηση, η πολιτική ηγεσία του Υπουργείου Εμπορικής Ναυτιλίας έκανε εργώδεις προσπάθειες, εξήντλησε όλα τα περιθώρια του διαλόγου για να αποκλιμακωθεί η ένταση σε λογική συνεργασίας, συναίνεσης, αμοιβαίων υποχωρήσεων και βεβαίως επίλυσης προβλημάτων τα οποία χρονίζουν για δεκαετίες. 
      Τα περισσότερα από αυτά που ήταν θέματα της απεργίας είχαν λυθεί. Λύθηκαν όλα τα θεσμικά θέματα που αφορούσαν την απεργία και την τελευταία μέρα πριν την επιστράτευση έγινε διάλογος, δόθηκε χρονοδιάγραμμα επίλυσης και μέρους των οικονομικών προβλημάτων με ένα και μόνο αίτημα: Την αναστολή της απεργίας μέχρι την επόμενη Δευτέρα για να συζητηθούν τα επι μέρους οικονομικά θέματα ή σε τελευταία ανάλυση να υπάρξει προσωπικό ασφαλείας που θα αποσυμφορήσει τις πιεστικές ανάγκες για φάρμακα, για τρόφιμα, για καύσιμα και βεβαίως για το ότι πλήττονταν καίρια μέχρι χρεοκοπίας ευαίσθητες κοινωνικές ομάδες πληθυσμού, όπως είναι ο αγρότες. 
      Ήταν ο κ. Γιαννόπουλος εδώ, απαντώντας σε άλλη ερώτηση συναδέλφου και μου έλεγε ότι πέρα από τη Ζάκυνθο, την Κεφαλλονιά και τις Κυκλάδες, όπου στείλαμε πλοία του Λιμενικού Σώματος, που στοιχίζει η μεταφορά με κάθε τέτοιο πλοίο μέχρι 3.000 ευρώ την ημέρα, ένα εκατομμύριο δραχμές δηλαδή, στην Κρήτη είχαν εξαντληθεί τα αποθέματα οξυγόνου και πρωτοξιδίου του αζώτου. 
      Επιβεβαιώνει λοιπόν και ο κ. Στρατάκης την αναταραχή, με την ερώτησή του, η οποία είχε δημιουργηθεί.
      Δυστυχώς δεν υπήρχε άλλη παρά μόνο η λύση της επιστράτευσης, η οποία κινήθηκε από την έκτη πρωινή της χθεσινής ημέρας και βεβαίως ομαλοποιήθηκε η μεταφορά των προϊόντων από τα νησιά προς τον Πειραιά και από τον Πειραιά προς τα νησιά. Η κατάσταση αυτή ομαλοποιήθηκε ακόμα περισσότερο σήμερα και σε άλλα λιμάνια, όπως είναι η Κέρκυρα και η Πάτρα, όπου δεν υπάρχει πια κανένα πρόβλημα, όπως υπήρχε χθες το απόγευμα. Από τον Πειραιά απέπλευσαν δέκα πλοία γεμάτα με φορτηγά και επιβάτες για να πάνε στον προορισμό τους. 
      Νομίζω ότι έγινε το αυτονόητο, αυτό που έπρεπε να γίνει. Διότι δεν μπορεί η μια τάξη να πλήττει κατ’ αυτόν τον καίριο τρόπο μια άλλη τάξη. Και χαίρομαι που πολλοί Βουλευτές και τα κόμματα έδειξαν μια ωριμότητα να συνδράμουν με όποια μέσα διαθέτουν στην αποκλιμάκωση αυτής της έντασης.
      Το ίδιο έγινε και στην Κρήτη όπου δεν πρυτάνευσε η λογική κανενός κόμματος αλλά η λογική της επίλυσης των συγκεκριμένων θεμάτων και ήταν αποφασιστική η συμβολή τόσο της Νομαρχιακής και της Τοπικής Αυτοδιοίκησης, όσο και των συναδέλφων Βουλευτών όλων των κομμάτων, στηρίζοντας μέτρα τα οποία θα επίλυαν αυτό το πρόβλημα, το οποίο είχε δημιουργηθεί και έπληττε καίρια πάρα πολλούς συμπολίτες μας, κυρίως στη νησιωτική Ελλάδα.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Ο κ. Στρατάκης έχει το λόγο για δύο λεπτά.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Κύριε Υπουργέ, λέτε ότι εξαντλήσατε τα περιθώρια του διαλόγου, κάτι για το οποίο επιτρέψτε μου να αμφιβάλω, γιατί οι εργαζόμενοι γι’ άλλα σας κατηγορούν κι άλλα λένε. Λένε ότι δεν εξαντλήσατε ακριβώς τα περιθώρια του διαλόγου και γι’ αυτό φτάσατε εδώ που φτάσατε.
      Φοβάμαι δε, παρά το ότι διαβεβαιώνετε ότι δόθηκε οριστική λύση, ότι δεν έχει δοθεί οριστική λύση και δεν γνωρίζω αν αυτήν τη στιγμή έχουν ομαλοποιηθεί παντού οι φορτώσεις και οι αποβιβάσεις πλοίων. Εκείνο όμως που βλέπω είναι ότι η Κυβέρνηση είναι απροετοίμαστη στην αντιμετώπιση τέτοιων φαινομένων. Και βέβαια οι αποφάσεις σας, που τις περισσότερες φορές χαρακτηρίζονται ως παράνομες –τουλάχιστον η συγκεκριμένη έτσι χαρακτηρίζεται, γιατί το νομοθετικό διάταγμα του 1974, στο οποίο βασίζεστε, έχει καταργηθεί- ευτελίζουν το κράτος, όταν δεν έχουν την ισχύ να μπορούν να εφαρμοστούν από μόνες τους, γιατί ακριβώς δεν έχουν το νομικό εκείνο έρεισμα που χρειάζονται. 
      Πέντε ημέρες μετά από την έναρξη της απεργίας, συγκεκριμένα τη Δευτέρα το βράδυ, κύριε Υπουργέ, δηλώνετε εδώ στη Βουλή ότι δεν θα κάνετε καμία κίνηση προς την κατεύθυνση της κατάλυσης των ελευθεριών των εργαζομένων και την κατάλυση της απεργίας, όταν μάλιστα αυτή η απεργία είχε κηρυχθεί νόμιμη από τα δικαστήρια.
      Όμως το θέμα δεν είναι αυτό. Το θέμα είναι ότι εξαιτίας της αμέλειας και της ανικανότητας της Κυβέρνησης να χειριστεί ένα μείζον θέμα –γιατί είναι μείζον θέμα για τη νησιωτική Ελλάδα- δεν είχατε βρει τις εναλλακτικές λύσεις που έπρεπε να έχετε στη διάθεσή σας για να λύσετε αυτό το πρόβλημα.
      Θα σας θυμίσω, κύριε Υπουργέ, ότι πριν από δύο χρόνια ακριβώς πετούσατε στα πάνελ της τηλεοράσεως τα φακελάκια από τις σταφίδες για να δείξετε ότι η κρητική σταφίδα δεν είχε προοπτική. Σήμερα, δυστυχώς, στα σούπερ μάρκετ υπάρχει μόνο τούρκικη σταφίδα κι αυτό το πράγμα θέλετε να το επεκτείνετε σ’ όλα τα αγροτικά προϊόντα. Και το επεκτείνετε μ’ αυτήν την τακτική, διότι δεν είναι μόνο ότι έπαθαν μεγάλη ζημιά οι παραγωγοί –που πρέπει η Κυβέρνηση να σκύψει σ’ αυτό το ζήτημα και να αποζημιώσει τους παραγωγούς- αλλά χάθηκαν και αγορές που με πολύ κόπο κατακτήθηκαν. Νομίζω ότι αυτά είναι πολύ σημαντικά ζητήματα.
      Θα έλεγα, κύριε Υπουργέ, ότι αν πραγματικά βλέπατε πώς θα ήταν οι εξελίξεις, θα έπρεπε να έχετε φροντίσει να έχετε στη διάθεση όλων των παραγωγών και των εμπόρων τα πλοία που μπορούσαν να είναι με ξένες σημαίες για να γίνεται η μεταφορά των προϊόντων χωρίς να υπάρξει κανένα άλλο πρόβλημα. 
      Γνωρίζετε πάρα πολύ καλά ότι στο παρελθόν…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε. Μπορείτε να επαναλάβατε αυτό που είπατε γιατί δεν το άκουσα; 
      Είπατε να έρθουν πλοία …
      ΕΜΜΑΝΟΥΗΛ ΣΤΡΑΤΑΚΗΣ: Θα μπορούσε το Υπουργείο να έχει μεσολαβήσει ώστε να έχει στη διάθεσή του πλοία με ξένες σημαίες, που θα μπορούσαν να κάνουν τη μεταφορά των προϊόντων, χωρίς να παρεμβαίνει κανένας. Ασφαλώς πολλά από τα αυτοκίνητα που ήταν στο λιμάνι του Ηρακλείου θα μπορούσαν να πάνε στα λιμάνια της Ιταλίας, θα μπορούσαν να πάνε κατευθείαν στην Ευρώπη και θα μπορούσαν να υπάρξουν άλλες λύσεις που είχαν δοθεί και στο παρελθόν. 
      Αυτό πρέπει να το τονίσω. Τέτοιες λύσεις σε παρόμοια περιστατικά έχουν δοθεί στο παρελθόν και η Κυβέρνηση δεν αξιοποίησε την όποια εμπειρία είχε στη διάθεσή της, με αποτέλεσμα να έχουμε αυτό το αλαλούμ.
      Θέλω να πιστεύω, κύριε Υπουργέ, ότι αν προκύψει τέτοιο θέμα, την επόμενη φορά θα σκύψετε με περισσότερη προσοχή στα ζητήματα αυτά για να μη δημιουργείται τόση μεγάλη ζημιά σε βάρος της οικονομίας της χώρας, αλλά βέβαια και της τοπικής οικονομίας στη συγκεκριμένη περίπτωση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο κύριος Υπουργός έχει το λόγο, για δύο λεπτά.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, απ’ ό,τι κατάλαβα, από την απάντηση του αγαπητού συναδέλφου του κ. Στρατάκη, μάλλον εγκαλείται η Κυβέρνηση, γιατί δεν πήρε άμεσα μέτρα, που είχαν εφαρμοστεί από το ΠΑ.ΣΟ.Κ., δηλαδή τον Ιούνιο του 2002, που σε δύο μέρες προχώρησε σε επιστράτευση. Μας εγκαλείτε, λοιπόν, γιατί δεν προχωρήσαμε άμεσα σε επιστράτευση. Αυτό καταλαβαίνω.
      ΕΜΜΑΝΟΥΗΛ ΣΤΡΑΤΑΚΗΣ: Κάθε άλλο.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Το δεύτερο θέμα, το οποίο καταλαβαίνω και δεν ξέρω αν είναι και η επίσημη θέση του ΠΑ.ΣΟ.Κ., είναι ότι μας κατηγορείτε γιατί δεν βάλαμε πλοία με ξένη σημαία. Αν αυτή –το λέω σ’ όλο το Κοινοβούλιο- είναι η επίσημη θέση του ΠΑ.ΣΟ.Κ., θέλω να το ξέρω. Παρακαλώ στην Επιτροπή Παραγωγής και Εμπορίου το ΠΑ.ΣΟ.Κ. να μου το πει υπεύθυνα, οπότε να ενημερωθούν βεβαίως και οι ναυτεργάτες ότι το ΠΑ.ΣΟ.Κ. θέλει να δρομολογούνται πλοία για την ακτοπλοϊκή συγκοινωνία σε περίοδο κρίσεων, χωρίς να αναφέρεται καν στην Π.Ν.Ο. όπως έγινε και την προηγούμενη φορά -και τώρα όπου βεβαίως ήταν ενημερωμένοι- για έκτακτες ανάγκες μόνο, όπου το πλήρωμα θα είναι Φιλιππινέζοι και ναυτικοί από άλλες χώρες. Επ’ αυτού περιμένω την επίσημη απάντηση από το ΠΑ.ΣΟ.Κ.. 
      Με ρωτάτε αν είναι νόμιμη η διαδικασία. Εγώ σας έφερα εδώ τα προεδρικά διατάγματα. Ό,τι ακριβώς προέβλεπε η δημοσιευμένη στο ΦΕΚ απόφαση για την επιστράτευση του 2002, επί πρωθυπουργίας κ. Σημίτη, το προβλέπει και η σημερινή. Αναφέρεται στο άρθρο 22 παράγραφος 4 και στο άρθρο 112 παράγραφος 1 του Συντάγματος και στο νομοθετικό διάταγμα 17 του 1974. Το νομοθετικό διάταγμα 17 του 1974 με ημερομηνία 18 Οκτωβρίου 1974, δηλαδή μετά τη Μεταπολίτευση, αναφέρεται ως προεδρικό διάταγμα περί πολιτικής σχεδιάσεως εκτάκτου ανάγκης και είναι αυτό όπου εκ παραδρομής, ανέφερε ο κ. Καστανίδης, νομίζω ότι έκανε λάθος χθες ο Κοινοβουλευτικός Εκπρόσωπος του ΠΑ.ΣΟ.Κ., κ. Καστανίδης. Αναφέρθηκε στο προεδρικό διάταγμα 506 του 1974. Το έχω στη διάθεσή σας. Το προεδρικό διάταγμα 506/ 20 Ιουλίου 1974 είναι προεδρικό διάταγμα περί γενικής επιστρατεύσεως των Ενόπλων Δυνάμεων και των Σωμάτων Ασφαλείας. Αυτό το προεδρικό διάταγμα καταργήθηκε μετά από είκοσι οκτώ χρόνια. Το προεδρικό διάταγμα το οποίο αναφέρεται στην πολιτική επιστράτευση βεβαίως δεν έχει καταργηθεί και αυτή είναι η νομιμοποιητική βάση με βάση, το Σύνταγμα, το άρθρο που σας διάβασα, το άρθρο 112 παράγραφος 1 και το άρθρο 22 παράγραφος 4. Μάλιστα δεν έχει μόνο τη νομιμοποίηση από το Σύνταγμα, αλλά έχει αποφανθεί και το Συμβούλιο της Επικρατείας κατά τρόπο τελεσίδικο για την προηγούμενη επιστράτευση.
      Περιμένω επίσημη θέση από το κόμμα της Αξιωματικής Αντιπολίτευσης για το αν πρέπει να δρομολογούνται στην ακτοπλοΐα πλοία με ξένη σημαία όπου το διάταγμα του 1974, εκείνης της εποχής, μιας και μιλάμε για προεδρικά διατάγματα, δεν θα πρέπει να ισχύει, άρα Φιλιππινέζοι και άλλοι ξένοι ναυτικοί θα είναι αυτοί που θα στελεχώνουν τα ελληνικά πλοία.
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υπουργό.
      Η τρίτη με αριθμό 489/20-2-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων σχετικά με τη λήψη μέτρων διασφάλισης ικανοποιητικών τιμών για τους εσπεριδοπαραγωγούς διαγράφεται λόγω κωλύματος του κυρίου Βουλευτή.
      Θα συζητηθεί η τέταρτη με αριθμό 486/20-2-2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τον Υπουργό Επικρατείας, σχετικά με τη λήψη μέτρων αποκατάστασης της εμπιστοσύνης των καταναλωτών προς τα προϊόντα της ελληνικής πτηνοτροφίας κ.λπ..
      Η επίκαιρη ερώτηση του κυρίου συνάδελφου έχει ως εξής:
      «Η πτηνοτροφία της χώρας μας, ο πιο δυναμικός κλάδος της ελληνικής κτηνοτροφίας, βρίσκεται σε δεινή θέση λόγω της γρίπης των πτηνών.
      Παρά τις διαβεβαιώσεις επιστημόνων, ειδικών, αλλά και της πολιτείας ότι η κατανάλωση του ελληνικού κοτόπουλου είναι απολύτως ασφαλής και δεν ενέχει κανέναν κίνδυνο για την υγεία, οι καταναλωτές βρίσκονται σε σύγχυση λόγω και ενός κλίματος πανικού που καλλιεργείται από ορισμένα ΜΜΕ, με αποτέλεσμα την κατακόρυφη πτώση των πωλήσεων και την επαπειλούμενη κατάρρευση όλου του κλάδου της πτηνοτροφίας.
      Δεδομένου ότι η πτηνοτροφία εκτός της μεγάλης σημασίας της για την αγροτική και την όλη οικονομία της χώρας μας αποτελεί τη σημαντικότερη πηγή εισοδήματος για περιοχές που χαρακτηρίζονται ιδιαίτερα φτωχές όπως η Ήπειρος ή με μεγάλο πρόβλημα ανεργίας όπως η Εύβοια και η δυτική Αττική και επομένως είναι απολύτως αναγκαία η επιβίωσή της, ερωτάται ο κύριος Υπουργός Επικρατείας:
      Προτίθεται η Κυβέρνηση να αναλάβει πρωτοβουλίες και να στηρίξει και οικονομικά μια επιθετική ενημερωτική επικοινωνιακή εκστρατεία, που με όλα τα μέσα (συνεχή παρουσία των αρμοδίων Υπουργών στα Μ.Μ.Ε., ειδικές συζητήσεις και αναλύσεις από τους επιστήμονες και τους επιστημονικούς φορείς, προβολή ενημερωτικών spots, καταχωρίσεις σε όλο τον Τύπο κ.α) προκειμένου να αποκατασταθεί πλήρως η εμπιστοσύνη των καταναλωτών προς τα προϊόντα της ελληνικής πτηνοτροφίας;»
      Ο κύριος Υπουργός έχει το λόγο για τρία λεπτά.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Ευχαριστώ, κύριε Πρόεδρε.
      Κυρίες και κύριοι συνάδελφοι, πρωταρχικός στόχος της Κυβέρνησης είναι η προστασία της υγείας των πολιτών, καθώς και η αποφυγή δημιουργίας κλίματος πανικού, ώστε ο πολίτης να νιώθει ασφαλής και να προφυλαχθεί η ελληνική πτηνοτροφία.
      Οι αναγκαίες ενημερωτικές πρωτοβουλίες από την πλευρά της Κυβέρνησης έχουν γίνει εγκαίρως –και από καιρό- από όλες τις αρμόδιες υπηρεσίες. Συνοδεύονταν δε από ένα ολοκληρωμένο σύνολο επικοινωνιακού και πληροφοριακού υλικού για τις ακριβείς διαστάσεις και τους πραγματικούς κινδύνους σε περίπτωση εξάπλωσης της γρίπης.
      Φοβούμαι ότι θα σας κουράσω, αλλά στο χρόνο που έχω θα προσπαθήσω να αναφέρω κατά το δυνατόν τις περισσότερες ενέργειες που έχουν γίνει.
      Το πρώτο δελτίο ενημέρωσης από το Υπουργείο Αγροτικής Ανάπτυξης και Τροφίμων εκδόθηκε στις αρχές Οκτωβρίου –για την ακρίβεια στις 9 Οκτωβρίου του 2005- με σκοπό την προειδοποίηση για το ενδεχόμενο μετάδοσης του ιού της γρίπης στην Ελλάδα. Από τότε και έως τώρα, έχουν εκδοθεί συνολικά πάνω από τριάντα δελτία ενημέρωσης για την πλήρη και σωστή ενημέρωση των πολιτών. 
      Δεύτερη δράση ήταν η έκδοση με χρηματοδότηση της Ειδικής Γραμματείας Προγραμματισμού και Εφαρμογών, από το Γ΄ Κοινοτικό Πλαίσιο Στήριξης, τετρασέλιδου ενημερωτικού σημειώματος, δαπάνης περίπου 130.000 ευρώ, με αντικείμενο την ενημέρωση των πολιτών για τις συνθήκες υγιεινής και ελέγχου των προϊόντων πουλερικών και αυγών των Ελλήνων παραγωγών. Το ενημερωτικό φυλλάδιο δημοσιεύτηκε το Νοέμβριο του 2005 σε είκοσι τέσσερις κυριακάτικες εφημερίδες πανελλαδικής κυκλοφορίας. 
      Τρίτη δράση: Διατέθηκε πίστωση 1.000.000 ευρώ από το Υπουργείο Αγροτικής Ανάπτυξης και Τροφίμων και υπάρχει σε εξέλιξη ενημερωτική καμπάνια για τη γρίπη των πτηνών. Ήδη διετέθησαν 350.000 ευρώ σε καταχωρίσεις στον αθηναϊκό και επαρχιακό Τύπο για την ενημέρωση των πολιτών.
      Τέταρτη δράση: Έχει αποσταλεί από το Υπουργείο Αγροτικής Ανάπτυξης και Τροφίμων, περίπου στα τέλη Οκτωβρίου του 2005, σύνολο ενημερωτικού υλικού στα ηλεκτρονικά και έντυπα μέσα ενημέρωσης για τη δημιουργία ρεπορτάζ αντιστοίχων για το θέμα το οποίο συζητούμε σήμερα. Αυτό το υλικό έχει αξιοποιηθεί ήδη σε πάρα πολλές ενημερωτικές εκπομπές.
      Πέμπτη δράση: Υπάρχει σειρά τηλεοπτικών εμφανίσεων, όχι μόνο από κυβερνητικά στελέχη, αλλά και από καθηγητές πανεπιστημίου, κατόπιν εντολής του Υπουργού. Για παράδειγμα, ο επικεφαλής της επιστημονικής ομάδας για την αντιμετώπιση της γρίπης των πτηνών του Υπουργείου Αγροτικής Ανάπτυξης και Τροφίμων, ο ακαδημαϊκός της κτηνιατρικής κ. Κυριάκης, έκανε σειρά ενημερωτικών συνεντεύξεων στους δημοσιογράφους. 
      Στο πλαίσιο αυτό, παρακαλέσαμε και πολλούς άλλους καθηγητές αρμοδίους να βοηθήσουν, στην κατεύθυνση της ενημέρωσης, καθόσον αντιλαμβανόμαστε όλοι ότι η επιστημονική γνώση γίνεται αμέσως πιο εύκολα απορροφητέα από τους πολίτες, που παρακολουθούν τα Μέσα Μαζικής Ενημέρωσης.
      Έκτη δράση: Σε συνεργασία με το Υπουργείο Παιδείας προωθήθηκε ενημερωτικό υλικό σε σχολεία όλης της χώρας, όπου και έγινε σωστή ενημέρωση των παιδιών για να γνωρίζουν το θέμα της γρίπης των πτηνών, το οποίο άλλωστε ανεδείχθη και σε πολλά ρεπορτάζ, ως δράση της Κυβέρνησης -μέσω του Υπουργείου Παιδείας- των ραδιοφώνων, των τηλεοράσεων και των εφημερίδων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, αν μου επιτρέπετε, θα ήθελα λίγο χρόνο ακόμα.
      Έβδομη δράση: Υπάρχει μια σειρά ενημερωτικών εκπομπών του προγράμματος «ΓΑΙΑ ΕΛΛΗΝΙΚΗ» του Υπουργείου Αγροτικής Ανάπτυξης, η οποία μεταδίδεται από τα δίκτυα της κρατικής τηλεόρασης. 
      Να μη σας κουράσω μιλώντας σας για μία σειρά από ενημερωτικές συσκέψεις, οι οποίες έγιναν και πήραν ιδιαίτερη δημοσιότητα -καθώς θα έχω την ευκαιρία και στη δευτερολογία μου να πω μερικά πράγματα επιπλέον, εφόσον χρειαστεί- ούτε για επισκέψεις των Υπουργών σε περιοχές, όπου έχουμε μεγάλες πτηνοτροφικές μονάδες, σε μία προσπάθεια να αποκατασταθεί η εμπιστοσύνη των πολιτών σε αυτές τις μονάδες και στο προϊόν.
      Υπάρχουν επίσης –και αυτό αξίζει να επισημανθεί- και άλλες προσπάθειες και ήδη το Υπουργείο Εξωτερικών έχει προχωρήσει σε βοήθεια προς τρίτες χώρες με επισιτιστική βοήθεια αξίας 12.000.000 ευρώ, η οποία αποφασίστηκε και θα αποτελείται αποκλειστικά από προϊόντα της ελληνικής πτηνοτροφίας, ενώ το Υπουργείο Εθνικής Οικονομίας και Οικονομικών βρίσκεται στην τελική φάση έγκρισης προγράμματος δανείων στις πτηνοτροφικές επιχειρήσεις πενταετούς διάρκειας, με την εγγύηση του δημοσίου, συνολικού εκτιμωμένου ύψους 40.000.000 ευρώ για την κάλυψη σε ποσοστό 7% του λειτουργικού κόστους, ανά επιχείρηση.
      Θέλω καταλήγοντας να πω στον Πρόεδρο του Συνασπισμού –που είχα την τιμή να απαντήσω στην ερώτησή του- ότι ήδη αυτήν τη στιγμή, σε συνεργασία με το αρμόδιο Υπουργείο Υγείας, ετοιμάζονται τηλεοπτικά σποτ, αλλά και άλλες διαφημιστικές καταχωρίσεις, όχι μόνο στην ελληνική γλώσσα, αλλά και σε τέσσερις τουλάχιστον βασικές γλώσσες μειονοτικών ομάδων που ζουν στη χώρα μας, όπως είναι οι Αλβανοί, οι Πολωνοί, οι Ρώσοι και οι Κινέζοι.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, ευχαριστώ. 
      Άκουσα με προσοχή την απάντηση του κυρίου Υπουργού.
      Κύριε Υπουργέ, σε μία χώρα συγκροτημένη θα περίμενε κάποιος σήμερα να βλέπει από τα Μέσα Μαζικής Ενημέρωσης –ειδικά τα τηλεοπτικά, γιατί τα δελτία είναι δελτία και ο κόσμος επηρεάζεται από τα τηλεοπτικά δελτία των Μέσων Μαζικής Ενημέρωσης ιδιαίτερα - να βγαίνουν οι Υπουργοί Υγείας, Αγροτικής Ανάπτυξης να μιλάνε γι’ αυτό το θέμα, να κάνουν υπεύθυνη ενημέρωση, να βγαίνουν οι αρμόδιοι φορείς.
      Αντί γι’ αυτό -και το λέω γιατί βλέπω και τον Υπουργό Εμπορικής Ναυτιλίας εδώ να συζητά με τον Πρόεδρο- τι βλέπουμε  -και σωστά το βλέπουμε γιατί υπάρχει- από τα Μέσα Μαζικής Ενημέρωσης; Βλέπουμε τη χώρα μας και τα λιμάνια μας να έχουν γίνει πεδίο πολέμου. Βλέπουμε φασιστική κατοχή, όπως πολύ εύστοχα είπε ο Αντώνης Νταλακογιώργος, ο Πρόεδρος της Ένωσης Ναυτών στο λιμάνι του Πειραιά. Βλέπουμε τα κατασταλτικά όργανα να επιτίθενται στους ναυτεργάτες και στα νέα παιδιά, που είχαν πάει για συμπαράσταση από το κοινωνικό forum. Βλέπουμε να έχει γίνει λιμάνι αγωνίας ο Πειραιάς και να έχει δημιουργηθεί μια κατάσταση, η οποία είναι απαράδεκτη. 
      Αντί να ασχοληθεί με σοβαρά ζητήματα η Κυβέρνηση, όπως αυτά που απασχολούν τον κλάδο της πτηνοτροφίας, βλέπουμε μια ακραία επίθεση στους εργαζόμενους. Μας είπατε για ρετιρέ και προνομιούχους και βλέπουμε τους εργαζόμενους που παίρνουν 500 και 600 ευρώ και το μισό χρόνο πετάγονται στην ανεργία. Ζητάμε δέκα μήνες να δουλεύουν στα πλοία και ένα ταμείο ανεργίας και όλα αυτά τα απορρίπτετε, τη στιγμή που υπάρχει καθολική συμμετοχή, τη στιγμή που υπάρχει καθολική συμπαράσταση από τους άλλους εργαζόμενους –ο ηλεκτρικός σιδηρόδρομος σήμερα, οι καθηγητές στη δευτεροβάθμια εκπαίδευση- τη στιγμή που ακόμη -γιατί εμείς δεν δεχόμαστε τη θεωρία των εγκαθέτων για τους αγρότες της Κρήτης- και οι αγρότες που έχουν πληγεί πάρα πολύ και θέλουν τα πλοία –και  το καταλαβαίνουμε ότι θέλουν τα πλοία- δεν στρέφονται ενάντια στους ναυτεργάτες.
       Ανησυχούμε για όλα αυτά, κύριε Υπουργέ. Ανησυχούμε πάρα πολύ. Διότι βλέπουμε ότι η Κυβέρνηση, αντί να είναι δεσμευμένη σ’ ένα έργο αντιμετώπισης των μεγάλων και πραγματικών προβλημάτων της χώρας, εκτρέπεται σε μια Κυβέρνηση βίας, κοινωνικού εμφυλίου, χημικού πολέμου, διχασμών και οικονομικής διάλυσης. 
      Εμείς σας καλούμε, να υπάρξει άμεση λύση στο πρόβλημα, που υπάρχει σήμερα, με την άρση της επιστράτευσης και την αποδοχή του πλαισίου διαλόγου, που έθεσαν οι ναυτεργάτες. Και αν δεν ακούτε το Συνασπισμό Ριζοσπαστικής Αριστεράς, αν δεν ακούτε τους συνδικαλιστές της Π.Ν.Ο., αν δεν ακούτε τους ναυτεργάτες, με τα 500 ευρώ, ακούστε δικούς σας συνδικαλιστές, ακούστε ακόμα και δικούς σας Βουλευτές που προς τιμήν τους διαφοροποιήθηκαν και έκαναν κριτική στον επικίνδυνο δρόμο που παίρνει η Κυβέρνηση. 
      Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): Για τους πτηνοτρόφους;
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Κύριε Πρόεδρε, μη μεταμεληθείτε και εσείς...
      ΠΡΟΕΔΡΕΥΩΝ (Ιωάννης Τραγάκης):  Όχι, με συγχωρείτε, ένα λεπτό. Εγώ δεν...
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Για τους πτηνοτρόφους ήταν η ερώτησή μου και η τοποθετησή μου και μην κάνετε δημαγωγία εδώ. 
      ΠΡΟΕΔΡΕΥΩΝ (Ιωάννης Τραγάκης):  Εγώ, προς Θεού...
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Και μη μεταμεληθείτε σαν τον κ. Σούρλα χθες που ζήτησε να αφαιρεθεί από τα Πρακτικά αυτό που είπε.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε του Συνασπισμού Ριζοσπαστικής Αριστεράς ...
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Και στο κάτω- κάτω, αν θέλετε, η Κυβέρνηση κάνει την «κότα» στους ναυτεργάτες και στα τεράστια προβλήματα που αντιμετωπίζουμε.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, ένα λεπτό, με συγχωρείτε. Εγώ πρέπει να εφαρμόζω τον Κανονισμό και θα ήθελα να σας παρακαλέσω ....
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Κύριε Πρόεδρε, κάνετε σχολιασμό πολιτικό και παρεμβαίνετε σε μια κοινοβουλευτική συζήτηση επίκαιρης ερώτησης...
      ΠΡΟΕΔΡΕΥΩΝ (Ιωάννης Τραγάκης): Σε σας ποτέ!
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): ... με τρόπο, ο οποίος είναι εντελώς αντικοινοβουλευτικός.
      ΠΡΟΕΔΡΕΥΩΝ (Ιωάννης Τραγάκης):  Σε σας, κύριε Πρόεδρε, ποτέ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού  Ριζοσπαστικής Αριστεράς): Ή είστε Πρόεδρος που προεδρεύετε στο Κοινοβούλιο ή είστε στέλεχος της Νέας Δημοκρατίας, που προστατεύει την επιστράτευση εκεί πάνω. Ντροπή. 
      ΠΡΟΕΔΡΕΥΩΝ (Ιωάννης Τραγάκης):  Σε σας ποτέ και το ξέρετε. Όφειλα, όμως, επειδή είχατε υπερβεί κατά πολύ το χρόνο σας και επειδή νόμιζα ότι θα εισερχόσασταν στο θέμα των πτηνοτρόφων, γι’ αυτό είπα για τους πτηνοτρόφους. Αυτό ήταν το ερώτημά μου. Και επειδή ο κύριος Υπουργός ανάλωσε όλη του την πρωτολογία στους πτηνοτρόφους, γι’ αυτό έκανα την παρατήρηση.
      Ο κύριος Υπουργός έχει το λόγο.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Θα μου επιτρέψετε να μη σχολιάσω την απόπειρα μεταμφίεσης της ερώτησης για τα πτηνά σε ερώτηση για τους ναυτεργάτες. Άλλωστε σέβομαι τον Πρόεδρο του Συνασπισμού της Αριστεράς, ο οποίος έχει κοινοβουλευτική εμπειρία, γνωρίζει, και είναι δικαίωμά του να το πράξει.
      Θα σχολιάσω, όμως, κύριε Πρόεδρε της Βουλής και κύριε Πρόεδρε του Συνασπισμού Ριζοσπαστικής Αριστεράς, την απόφασή σας να μεταφέρετε μια φράση, η οποία, δεν θα έπρεπε, κατά τη γνώμη μου, να μεταφερθεί στο ναό της δημοκρατίας. Το να μιλάει κάποιος εκτός του Κοινοβουλίου είναι άλλο από το να μεταφέρεται από Πρόεδρο Κοινοβουλευτικής Ομάδας, εντός του Κοινοβουλίου, η φράση «φασιστική κατοχή στο λιμάνι του Πειραιά». Θα μου επιτρέψετε να πω ότι είναι, αν μη τι άλλο, για την Κυβέρνηση, μια απαράδεκτη ενέργεια.
      Δημοκρατικά κατοχυρωμένο είναι το δικαίωμα του λόγου. Πολύ περισσότερο σ’ αυτήν την Αίθουσα, εγώ πιστεύω σε όλη τη χώρα αλλά δεν υπάρχει πουθενά κανενός είδους στοιχείο σοβαρότητας, το οποίο να αναδεικνύει ή να αποδεικνύει ότι αυτό που κατήγγειλε ο συγκεκριμένος συνδικαλιστής, στον οποίο αναφερθήκατε, έχει την οποιαδήποτε βάση. Η δημοκρατία μας δόξα τω Θεώ λειτουργεί. Λειτουργεί πολύ καλά εδώ και πάρα πολλά χρόνια και δεν κινδυνεύει από συνταγματικά κατοχυρωμένες αποφάσεις. 
      Επί της ουσίας των όσων είπατε, μιας και αποφασίσατε να αναφερθείτε στο θέμα των ναυτεργατών, μην ξεχνάμε  ότι δεν υπάρχουν εργαζόμενοι δυο ταχυτήτων. Δεν υπάρχουν δηλαδή, οι καλοί και οι κακοί εργαζόμενοι. Όταν έχουμε εργαζομένους σε όλη τη χώρα, όταν έχουμε πολίτες σε όλη τη χώρα που αποκλείονται, εργαζομένους που δεν έχουν τη δυνατότητα να δουλέψουν, εργαζομένους που βλέπουν τα προϊόντα της παραγωγής τους να πετιόνται ή να καταστρέφονται ακριβώς εξαιτίας μιας άλλης απεργίας, όταν η Κυβέρνηση επί έξι μέρες εξήντλησε όλα τα περιθώρια διαλόγου, η Κυβέρνηση τότε έχει τη δυνατότητα, έχει το συνταγματικά κατοχυρωμένο δικαίωμα να πάρει την απόφασή της. Η Κυβέρνηση κυβερνά. Και κυβερνά μέσα στο πλαίσιο των συνταγματικών αρμοδιοτήτων της. 
      Και μια κουβέντα επί της ουσίας των θεμάτων, τα οποία τίθενται αυτές τις ημέρες. Μήπως ξεχνάμε ότι δυο από τα βασικά αιτήματα, τα οποία δεν έχουν εκπληρωθεί, είναι η αύξηση κατά 25% στο εφάπαξ των ναυτικών; Μήπως ξεχνάμε ότι η σημερινή Κυβέρνηση είναι εκείνη που μόλις πριν από δώδεκα μήνες έδωσε αύξηση κατά 25% στο εφάπαξ των ναυτικών; Δεν είναι καμιά προηγούμενη Κυβέρνηση. Αυτή είναι που έδωσε δείγμα γραφής, αυτή είναι που έδωσε αύξηση 25%, αυτή είναι που δέχεται νέα πίεση σε δώδεκα μήνες για νέα αύξηση 25% στο εφάπαξ των ναυτεργατών. 
      Μήπως ξεχνάμε ότι το δεύτερο αίτημα το οποίο προβάλλουν οι ναυτεργάτες είναι ο μηδενισμός της φορολόγησης; Υπάρχει πουθενά αλλού άλλος εργαζόμενος που να ζητάει να μηδενιστεί η φορολόγησή του, να μην πληρώνει φόρο; Οι Έλληνες πολίτες, οι Έλληνες εργαζόμενοι εκτός του αφορολογήτου ορίου το οποίο έχει προβλεφθεί, πληρώνουν κατά τα λοιπά φόρο 15%, 20%, 30% ή και 40%. Εδώ έχουμε τους αξιωματικούς να πληρώνουν φόρο 6% και τους ναυτεργάτες, το κατώτερο πλήρωμα, να πληρώνουν φόρο 3%. Και ζητούν εις βάρος όλων των υπολοίπων εργαζομένων αυτής της χώρας να μην πληρώνουν καθόλου φόρο. Αυτά να μην τα ξεχνάμε. 
      ΠΡΟΕΔΡΕΥΩΝ (Ιωάννης Τραγάκης): Δεν αποφύγατε, όμως, και εσείς τον πειρασμό, κύριε Υπουργέ, να βγείτε εκτός του θέματος της επίκαιρης ερώτησης.
      ΘΕΟΔΩΡΟΣ ΡΟΥΣΟΠΟΥΛΟΣ (Υπουργός Επικρατείας): Όχι, δεν το απέφυγα και λυπούμαι που αναγκάστηκα να το πράξω, κύριε Πρόεδρε, και δεν γίνεται να αφήσω αναπάντητες κατηγορίες και δη ζητήματα τα οποία ετέθησαν σ’ αυτήν την Αίθουσα από τον Αρχηγό του Συνασπισμού της Αριστεράς και της Προόδου τον οποίο βεβαίως και σέβομαι ως εκ της θέσεώς του. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
      Επίκαιρες ερωτήσεις δεύτερου κύκλου:
      Εισερχόμεθα στη συζήτηση της πρώτης με αριθμό 483/20-2-2006 επίκαιρη ερώτησης του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Οικονομίας και Οικονομικών, σχετικά με την ολοκλήρωση του έργου των νέων κτηριακών εγκαταστάσεων του αεροδρομίου Ζακύνθου κ.λπ..
      Συγκεκριμένα η επίκαιρη ερώτηση του κυρίου συναδέλφου έχει ως εξής:
      «Το παραγόμενο εισόδημα στην Ζάκυνθο σύμφωνα με τα στοιχεία της ΕΣΥΕ προέρχεται κατά 83% από υπηρεσίες, όπου δεσπόζουσα θέση έχει η παροχή υπηρεσιών στον τουριστικό τομέα.
      Η οικονομία του νησιού εξαρτάται πλέον κατά το μεγαλύτερο μέρος της από τον τουρισμό. Το 70% των επισκεπτών του νησιού έρχονται με πτήσεις τσάρτερ, γεγονός που καθιστά αυταπόδεικτη τη σημασία του αεροδρομίου και του έργου που εκτελείται εκεί από το 2002 για την κατασκευή νέων κτηριακών εγκαταστάσεων, προϋπολογισμού 32,7 εκατομμυρίων ευρώ. 
      Το έργο έπρεπε να παραδοθεί τον Ιανουάριο του 2006, όμως, κατά την περσινή χρονιά υπήρξε μεγάλη καθυστέρηση λόγω έλλειψης πίστωσης, με αποτέλεσμα ο ανάδοχος να προχωρήσει σε «ειδική δήλωση διακοπής εργασιών» λόγω μη πληρωμής εκτελεσθεισών εργασιών.
      Ο Υπουργός ΠΕ.ΧΩ.Δ.Ε. στον οποίο απευθύνθηκα με Ερώτησή μου, απάντησε ότι από τον Οκτώβριο του 2005 έχει ζητήσει αύξηση πίστωσης από το Υπουργείο Οικονομίας και Οικονομικών για το 2005 από 6.800.000 σε 18.800.000 ευρώ, η οποία μέχρι 30/12/2005 δεν είχε εγκριθεί.
      Κάθε άλλη καθυστέρηση στην ολοκλήρωση του έργου θα είναι καταστροφική για τον τουρισμό της Ζακύνθου και την οικονομία της, σε μια περίοδο κρίσης και έντονου ανταγωνισμού.
      Ερωτάται ο κ. Υπουργός:
      Εάν διαθέσει άμεσα τις απαραίτητες πιστώσεις, όπως ζητά και ο Υπουργός ΠΕ.ΧΩ.Δ.Ε. για την έγκαιρη ολοκλήρωση του έργου των νέων κτηριακών εγκαταστάσεων και διαμόρφωση περιβάλλοντος χώρου του αεροδρομίου Ζακύνθου.»
      Κύριε Υφυπουργέ, έχετε το λόγο για τρία λεπτά. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε και ευχαριστώ το συνάδελφο που μου δίνει την ευκαιρία να τοποθετηθώ επί της ουσίας της επίκαιρης ερώτησης.
      Δεν μπορεί να διαφωνήσει κάποιος, κύριε συνάδελφε, ότι η σημασία του αεροδρομίου της Ζακύνθου είναι κομβική. Χωρίς αεροδρόμιο δεν υπάρχει ανάπτυξη. Αυτό που λέτε εσείς, αυτό λέμε και εμείς. Αυτό που υποστηρίζετε, υποστηρίζουμε και εμείς.
      Εκείνο, όμως, που θέλω να πω είναι ότι στη συλλογική Απόφαση Έργων 0.77 που περιλαμβάνει και τα αεροδρόμια υπήρξε στον προϋπολογισμό των δημοσίων επενδύσεων του 2005 κονδύλι που κάλυπτε αυτά τα έργα της τάξης των 43.000.000 ευρώ. Καθώς υπήρξε η απορρόφηση αυξήθηκαν αυτά τα κονδύλια τον Ιούλιο του 2005 από 43.000.000 ευρώ σε 58.000.000 ευρώ, δηλαδή 15.000.000 ευρώ περισσότερα απ’ ό,τι είχε εγκρίνει η Βουλή όταν ψήφισε. 
      Τον Οκτώβριο το Υ.ΠΕ.ΧΩ.Δ.Ε. ζήτησε την περαιτέρω αύξηση της ΑΕ 0.77 κατά 34.000.000 ευρώ μέσα στα οποία βρισκόταν και ένα αίτημα για αύξηση των πιστώσεων κατά 12.000.000 ευρώ για το αεροδρόμιο της Ζακύνθου.
      Δυστυχώς, δεν ήταν δυνατόν να ξεχειλωθεί το πρόγραμμα δημοσίων επενδύσεων σ’ αυτό το επίπεδο, γεγονός το οποίο και δεν έδωσε το δικαίωμα να μπορέσουμε να κάνουμε αυτήν την περαιτέρω αύξηση. Δηλαδή αν γινόταν αυτή η αύξηση θα φτάναμε στο σημείο τα 43.000.000 ευρώ, που είχαν ψηφισθεί από τη Βουλή, να φτάσουν στα 92.000.000 ευρώ, δηλαδή τριπλασιασμός του εγκεκριμένου κονδυλίου, πράγμα αδύνατον.
      Παρ’ όλα αυτά μέχρι το τέλος του 2005 από τα 42.000.000 ευρώ, που ήταν ο προϋπολογισμός για το αεροδρόμιο της Ζακύνθου, ήδη είχαν καλυφθεί και πληρωθεί τα 29.000.000 ευρώ. Τα υπόλοιπα 12.000.000 ευρώ, τα οποία ζητήθηκαν από το Υ.ΠΕ.ΧΩ.Δ.Ε. το 2005 και ξανά για φέτος, έχουν ήδη υπογραφεί και έχει δρομολογηθεί η διάθεσή τους για την ολοκλήρωση του έργου μ’ αυτά τα οποία περισσεύανε. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Βαρβαρίγος.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, μου κάνει εντύπωση το πιγκ-πογκ που παίζεται μεταξύ των Υπουργών της Κυβέρνησης. Ο κ. Σουφλιάς στην απάντηση που μου έδωσε τη δεύτερη φορά που ρώτησα, γιατί η πρώτη επίκαιρη ερώτηση κατετέθη τον Απρίλιο και δεν πήρα απάντηση –δεν πήρα απάντηση ούτε από τον Υπουργό Μεταφορών, μόνο από τον Υφυπουργό Τουρισμού, τότε τον κ. Λιάσκο, ο οποίος δηλώνει αναρμόδιος αλλά ρίχνει την ευθύνη σε σας να απαντήσετε. Επανήλθα το Δεκέμβριο, αλλά δεν απαντά το Υπουργείο Οικονομικών στο οποίο απευθύνθηκα, αλλά ο κ. Σουφλιάς για πρώτη φορά- λέει ότι εγώ έχω ζητήσει λεφτά από το Υπουργείο Οικονομίας και δεν τα έχει εγκρίνει. Τώρα εσείς τι μου είπατε; Ότι ο κ. Σουφλιάς καθυστερημένα τον Οκτώβριο ζήτησε αύξηση της πίστωσης, οπότε υπονοείτε ότι δεν ήταν δυνατόν μέσα στο 2005 να έχουμε αυτήν την έγκριση και άρα να προχωρήσει το έργο.
      Όμως, κύριε Υφυπουργέ, το έργο έπρεπε να παραδοθεί πέρυσι το Γενάρη του 2005. Δόθηκε παράταση για ένα χρόνο, για το Γενάρη του 2006. Εγώ θα σας διαβάσω δημοσιεύματα πρόσφατα του τοπικού Τύπου, στις 10 του Φλεβάρη: «Πληγή της Ζακύνθου χαρακτηρίζεται το αεροδρόμιο του νησιού από τη μεγαλύτερη βρετανική τουριστική εταιρεία GMS, η οποία και απέστειλε γράμματα, παράπονα των πελατών της στον Πρόεδρο της Ένωσης Ξενοδόχων. Ο Διευθυντής της Εταιρείας υπογραμμίζει ότι η κατάσταση που επικρατεί στο αεροδρόμιο του νησιού μας είναι άθλια, σημειώνοντας ότι το 20% των Βρετανών τουριστών, που επισκέφθηκαν τα προηγούμενα χρόνια το νησί μένουν ικανοποιημένοι από τις διακοπές τους, αλλά δηλώνουν ότι δεν θα ξαναεπιστρέψουν λόγω της ταλαιπωρίας, που υφίστανται στο αεροδρόμιο του νησιού».
      Είναι καταστροφή για μας και η φετινή παράταση αυτής της κατάστασης, γιατί θα γνωρίζετε ότι έχουμε εκατόν εξήντα πτήσεις τσάρτερ την εβδομάδα και σε περιόδους δε αιχμής είναι τουλάχιστον σαράντα την ημέρα. Περίπου επτά με οκτώ χιλιάδες άνθρωποι περιμένουν επί ώρες στον ήλιο όρθιοι, δεν μπορούν να εξυπηρετηθούν και γι’ αυτό υπάρχει αυτή η αγανάκτηση. Έχουμε μια διαρκή δυσφήμηση για τις τουριστικές υπηρεσίες του νησιού μας, κύριε Υφυπουργέ και αυτό αποτελεί καταστροφή για την Ζάκυνθο.
      Σημειώνω δε ότι τα ετήσια έσοδα του αεροδρομίου είναι περί τα 10.000.000 ευρώ και το υπόλοιπο που απαιτείται για την ολοκλήρωση του έργου είναι μόνο 12.000.000 ευρώ, περίπου δηλαδή τα έσοδα ενός χρόνου. Όμως, με αυτήν την καθυστέρηση θα έχουμε μείωση των επισκεπτών και των εσόδων με αποτέλεσμα να οδηγούμαστε σ’ ένα φαύλο κύκλο υπανάπτυξης. Και δεν είναι μόνο το έργο του αεροδρομίου που έμεινε πίσω. Επιτρέψτε μου να πω ότι και το νοσοκομείο που ξεκίνησε με προϋπολογισμό 26.000.000 ευρώ και πρέπει να παραδοθεί του χρόνου το Γενάρη, είναι ακόμη στα θεμέλια. Έχει απορροφηθεί μόνο 1.000.000 ευρώ. Επίσης και η κατασκευή ενός κτηρίου για να στεγαστεί το Τ.Ε.Ι. και εκείνο πηγαίνει για κλείσιμο. Όλα τα έργα έμειναν πίσω. Ακόμη και τα έργα του Γ΄ Κοινοτικού Πλαισίου Στήριξης δεν προχωρούν, δεν χρηματοδοτούνται. Είναι και αυτό αποτέλεσμα της περιβόητης απογραφής σας, με συνέπεια να πάει περίπατο η προτεραιότητα, που μας είχατε πει ότι θα βάλετε την περιφερειακή ανάπτυξη της χώρας σαν μια κυρίαρχη πολιτική, την οποία θα εφαρμόζατε.
      Όμως, κύριε Υφυπουργέ, περιμένουμε άμεσα, γιατί ο Υπουργός Οικονομίας λέει ότι μέχρι τον Ιούνιο θα τελειώσει το έργο, ο Υπουργός Μεταφορών λέει ότι θα τελειώσει τον Αύγουστο και εμείς γνωρίζουμε ότι, εάν και τώρα δεν δοθούν τα χρήματα, θα περάσει και αυτή η χρονιά και θα περάσει και ο Οκτώβρης. Η απάντηση που μας δώσατε είναι ρευστή. Εγώ θέλω να μου πείτε από ποια μέρα ισχύει και εγκρίνεται η πίστωση. 
      Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, διερωτώμαι μετά απ’ όσα είπατε: Αυτό το έργο, το οποίο είχε ενταχθεί το 1997, μπήκατε στον κόπο στο παρελθόν να ρωτήσετε τον προκάτοχό μου τι έκανε και είχε τόσο μεγάλη καθυστέρηση; 
      ΔΗΜΗΤΡΙΟΣ ΒΑΡΒΑΡΙΓΟΣ: Μου επιτρέπετε να απαντήσω; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Σας άκουσα και θα με ακούσετε. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Βαρβαρίγο. Ορίστε, κύριε Υφυπουργέ. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Πρώτα απ’ όλα, δεν παίζουμε κανένα πινγκ-πονγκ μεταξύ των Υπουργείων. Πήρατε μια σαφή απάντηση από τον Υπουργό ΠΕ.ΧΩ.Δ.Ε. και πήρατε μια σαφή απάντηση από τον ομιλούντα. Το Υ.ΠΕ.ΧΩ.Δ.Ε. κατέθεσε αίτημα το 2005 για 12.000.000 επιπλέον, μετά πήγε στα 34.000.000, τα οποία δεν υπήρχαν. Δεν ήταν δυνατό να ξεχειλώσουμε τον προϋπολογισμό. Από εκεί και πέρα, τα δώσαμε ήδη τώρα. Επομένως ψάξτε αλλού να βρείτε αιτιάσεις. 
      Όσο δε αφορά τα όσα είπατε για τις καθυστερήσεις, επιτρέψτε μου να θυμηθώ αυτό που λέει ο λαός: «Εκεί που μας χρωστούσανε, μας πήραν και το βόδι». Γιατί το λέω αυτό; Το 1997 που ξεκίνησε αυτό το έργο και εντάχθηκε με προϋπολογισμό 25.000.000 τότε, οι πιστώσεις που μπήκαν ήταν μόλις 3.000.000: απορροφητικότητα μηδέν. Το 1998 ο προϋπολογισμός έγινε 43.000.000 και οι πιστώσεις ήταν 3.000.000: απορροφητικότητα μηδέν. Το 1999 ο προϋπολογισμός ήταν 43.000.000 και οι πιστώσεις 586.000.000: απορρόφηση μηδέν. Τρία χρόνια δηλαδή υπήρχαν τα χρήματα, σύνολο 3,5 εκατομμύρια ευρώ, και κανείς δεν έμπαινε στον κόπο να δημιουργήσει έργο. Και ερχόμαστε στα επόμενα τέσσερα χρόνια, 2000-2003, όπου υπάρχει απορρόφηση μόλις 14.000.000 ευρώ στα επτά χρόνια. Και ερχόμαστε τώρα, 2004 και 2005, και ενώ στα επτά χρόνια εσείς είχατε επενδύσει 14.200.000...
      ΔΗΜΗΤΡΙΟΣ ΒΑΡΒΑΡΙΓΟΣ: Δεν λέτε όλη την αλήθεια. Την αποκρύπτετε. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Λυπάμαι, αλλά πρέπει να ακούσετε την αλήθεια, γιατί με ευλάβεια παρακολούθησα όσα μας είπατε. Ακούστε τα και εσείς και τα καταθέτω και στα Πρακτικά. 
      Όσα απορροφήσατε εσείς για το αεροδρόμιο της Ζακύνθου σε επτά χρόνια, τα απορροφήσαμε εμείς μόλις σε δύο χρόνια: 14.200.000 εσείς από το 1997 μέχρι το 2003 και 14.653.000 εμείς από το Μάρτιο του 2004 μέχρι το Δεκέμβριο του 2005. Ψάξτε να βρείτε ποιος φταίει και καθυστέρησε από το Μάρτιο του 2004 μέχρι το Δεκέμβριο του 2005. Ψάξτε να βρείτε ποιος φταίει και καθυστέρησε αυτό το νευραλγικής σημασίας έργο. Και σε τελική ανάλυση ήδη από σήμερα τα 12.000.000 που περισσεύουν, για να γίνει αυτό το έργο είναι στη διάθεση του αεροδρομίου της Ζακύνθου για να ολοκληρωθεί επιτόπου και να πάρει το δρόμο του. 
      (Στο σημείο αυτό ο Υφυπουργός Οικονομίας και Οικονομικών κ. Χρήστος Φώλιας καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Τραγάκης): Εισερχόμεθα στη συζήτηση της δεύτερης με αριθμό 490/20-2-2006 επίκαιρης ερώτησης του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη ρύθμιση των χρεών της Ένωσης Αγροτικών Συνεταιρισμών Καρδίτσας κ.λπ..
      Η επίκαιρη ερώτηση του κ. Τσιόγκα έχει ως εξής: 
      «Η άρνηση της Κυβέρνησης και της ΑΤΕ να ρυθμίσουν ευνοϊκά τα χρέη της Ένωσης Αγροτικών Συνεταιρισμών (ΕΑΣ) Καρδίτσας και να τη χρηματοδοτήσουν για να συνεχίσει και να αναπτύξει τις παραδοσιακές, αλλά και νέες δραστηριότητες την οδηγεί με μαθηματική ακρίβεια στο κλείσιμο, στην απαξίωση των περιουσιακών της στοιχείων. Αυτό θα έχει τεράστιες αρνητικές συνέπειες για τους μικρομεσαίους αγρότες, που θα γίνουν έρμαια της ασυδοσίας των εμποροβιομήχανων και τους εργαζόμενους, που θα απολυθούν σε μία περίοδο έντονης ανεργίας. 
      Ερωτώνται οι κύριοι Υπουργοί εάν η Κυβέρνηση θα πάρει μέτρα, ώστε να μην οδηγηθεί στο κλείσιμο η ΕΑΣ Καρδίτσας». 
      Ορίστε, κύριε Υφυπουργέ, έχετε το λόγο για τρία λεπτά. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, πρέπει να κάνουμε σαφές ότι οι συνεταιριστικές οργανώσεις είναι ανεξάρτητες και αυτοδιοικούμενες οικονομικές μονάδες. Δεν είναι κρατικές επιχειρήσεις. Δεν είναι επιχειρήσεις του ευρύτερου δημόσιου τομέα. Πρέπει να πούμε ότι οι συνεταιριστικές οργανώσεις κινούνται στο χώρο της ιδιωτικής πρωτοβουλίας. Βέβαια, πεδίο δράσης τους είναι η κοινωνική οικονομία, αφού οι προσπάθειές τους χαρακτηρίζονται από συλλογικότητα και από αλληλεγγύη.
      Γι’ αυτόν το λόγο η πολιτεία έχει λάβει πολλές φορές μέτρα, για να στηρίξει τα οικονομικά τους. Στο παρελθόν έχουν γίνει ρυθμίσεις των χρεών των συνεταιριστικών οργανώσεων, έχουν καταρτισθεί προγράμματα εξυγίανσης και πρέπει να σας πω ότι και η σημερινή Κυβέρνηση στο πολυνομοσχέδιο, το οποίο ψηφίστηκε στη Βουλή και αφορούσε την αγροτική ανάπτυξη, είχε κάνει σοβαρές ρυθμίσεις για τα χρέη των συνεταιριστικών οργανώσεων και την εξυγίανση των οικονομικών τους. 
      Όσον αφορά την Ένωση Καρδίτσας που αναφέρατε, πρέπει να σας πω ότι εκεί υπάρχει σοβαρότατο οικονομικό πρόβλημα. Οφείλει στην Αγροτική Τράπεζα περίπου 20.000.000 ευρώ. Από παρακρατήσεις του Φ.Π.Α., που δεν έχουν αποδοθεί, οφείλει στο δημόσιο 5.000.000 ευρώ, ενώ προς τρίτους οφείλει περίπου 20.000.000 ευρώ. Έχουν γίνει ήδη δύο προγράμματα ρύθμισης των χρεών και εξυγίανσης των οικονομικών της Ένωσης, στα οποία, δυστυχώς, η Ένωση Αγροτικών Συνεταιρισμών δεν έχει ανταποκριθεί. Η προηγούμενη διοίκηση έχει παραιτηθεί και έχουμε νέα διοίκηση, η οποία συγκροτήθηκε σε σώμα πριν από λίγες μέρες.
       Κατά συνέπεια υπάρχουν σοβαρότατα οικονομικά προβλήματα, τα οποία είναι πολύ δύσκολο να ξεπεράσει η Ένωση στην Καρδίτσα, η οποία όχι μόνο δεν στηρίζει τους αγρότες πλέον, αλλά δεν μπορεί να ανταποκριθεί ούτε καν στα δικά της χρέη. Αυτό είναι το μεγάλο πρόβλημα. 
      Η λύση του προβλήματος είναι βέβαιο ότι θα προέλθει από πρωτοβουλίες, που θα λάβουν οι οργανωμένοι συνεταιριστές της Καρδίτσας, οι αγρότες της περιοχής. Εκείνο που λέμε εμείς είναι ότι θα στηρίξουμε οποιαδήποτε πρωτοβουλία προέλθει από την Καρδίτσα, έτσι ώστε να ξαναζωντανέψει το συνεταιριστικό κίνημα και η Ένωση Αγροτικών Συνεταιρισμών Καρδίτσας. 
      Υπάρχουν, όμως, πολύ μεγάλα προβλήματα. Η οργάνωση, έτσι όπως είναι, δεν μπορεί να περπατήσει. Κατά συνέπεια περιμένουμε πρωτοβουλίες. Έχει αναπτυχθεί μια πρωτοβουλία, η οποία δεν βλέπουμε να ευδοκιμεί. Περιμένουμε, λοιπόν, να έχουμε νέες πρωτοβουλίες από πλευράς του συνεταιριστικού κινήματος στην Καρδίτσα, έτσι ώστε να δημιουργηθεί μια Ένωση, η οποία να μη χρωστάει και να μπορεί να στηρίζει τους αγρότες της περιοχής. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Ο κύριος Υπουργός μας είπε ευθέως: «Έχουμε έτοιμο το λουκέτο να το βάλουμε στην Ένωση, αρκεί να υπάρξουν οι πρωτοβουλίες για να δημιουργηθεί μια άλλη Ένωση». Αυτό που στηρίζετε σήμερα εσείς και το ΠΑ.ΣΟ.Κ., αλλά και οι συνεταιριστές της ΠΑ.Σ.Ε.Γ.Ε.Σ., είναι να φτιαχτεί μια άλλη Ένωση, που να είναι ανώνυμη εταιρεία. Δεν το κάνετε μόνο στην Καρδίτσα, αλλά και στην Ομοσπονδία στην Θεσσαλονίκη. Έχετε έτοιμα τα λουκέτα, για να τα βάλετε στις ενώσεις και να φτιάξετε ανώνυμες εταιρείες, οι οποίες θα είναι των τσιφλικάδων. Αυτή είναι η ουσία.
      Με την πολιτική σας οδηγήσατε τις ενώσεις στη χρεοκοπία και όχι μόνο εσείς, αλλά και οι προηγούμενες κυβερνήσεις του ΠΑ.ΣΟ.Κ.. Με αυτές τις πολιτικές, που εφαρμόστηκαν όλα αυτά τα χρόνια, οδηγήθηκαν οι ενώσεις στην απαξίωση, σε δυσβάσταχτα χρέη, σε απολύσεις εργαζομένων. Με την πολιτική σας οι ενώσεις, καθώς και η Ένωση της Καρδίτσας, έχουν χάσει δραστηριότητες, όπως εμπορία φαρμάκων, λιπασμάτων, ζωοτροφών στο όνομα του ελεύθερου ανταγωνισμού και της ελεύθερης αγοράς. Όμως, οι ενώσεις δεν μπορούν να ανταγωνιστούν τα μεγαθήρια, τους μεγαλεμπόρους, τους μεγαλοβιομήχανους.
      Οι ρυθμίσεις, που αναφέρατε ότι έγιναν, δεν έγιναν για τις ενώσεις, αλλά τις κάνατε, για να ρυθμίσει η Αγροτική Τράπεζα το χαρτοφυλάκιό της, για να εξασφαλίσει αυτά που έπρεπε να πάρει. Δηλαδή, δεν πήγε δραχμή στις ενώσεις, αλλά ό,τι ρυθμίσεις έγιναν πήγαν κατευθείαν στην Αγροτική Τράπεζα. Άρα για την Τράπεζα τα κάνατε.
      Βέβαια, πρέπει να πούμε ότι αρνείστε να χρηματοδοτήσετε δραστηριότητες της Ένωσης, όπως το εκκοκκιστήριο, το οινοποιείο, το σπορελαιουργείο, την εμπορία των σιτηρών, ενώ στους μεγαλεμπόρους, στους βιομήχανους, δίνετε κάθε μέρα πακτωλό χρημάτων, για να ασκούν τις εμπορικές και βιομηχανικές δραστηριότητες.
      Όπως είπα πριν, και η ΠΑ.Σ.Ε.Γ.Ε.Σ. και η Νέα Δημοκρατία και το ΠΑ.ΣΟ.Κ. θέλετε να κλείσετε τις ενώσεις και να φτιάξετε καινούργιες ανώνυμες εταιρείες, οι οποίες θα είναι των τσιφλικάδων και των μεγαλεμπόρων. Εμείς δεν θέλουμε να φύγουν οι δραστηριότητες από την Ένωση, δεν θέλουμε να χαθούν δραστηριότητες από την Ένωση της Καρδίτσας. 
      Με τον καινούργιο νόμο θέλετε να πάρετε τον Ο.Σ.Δ.Ε. από την Ένωση, πράγμα που σημαίνει απώλεια δισεκατομμυρίων για την Ένωση, από επιδοτήσεις με τις οποίες μπορεί να πάρει μια ανάσα. Και αντί να τους δώσετε μία ανάσα, τους παίρνετε και αυτή τη δραστηριότητα για να τη δώσετε αλλού, εκεί που θέλετε εσείς, ίσως στην καινούργια Ένωση, έτσι ώστε να βάλετε και την ταφόπλακα και να την κλείσετε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, δεκαεννέα μαθητές και μαθήτριες και δύο συνοδοί - καθηγητές από το 1ο Τ.Ε.Ε. Πετρούπολης.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο κύριος Υφυπουργός έχει το λόγο για δύο λεπτά.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, ακούγοντας τον κύριο συνάδελφο, ένιωσα σαν να ζούμε σε εντελώς διαφορετικές εποχές. Ακούσαμε για μεγαλοτσιφλικάδες, για μεγαλοαγρότες, για μικροαγρότες. Ακούσαμε πράγματα, τα οποία δεν έχουν καμία σχέση με τη σημερινή πραγματικότητα. Δεν μας είπε ούτε μία πρόταση για το πώς μπορεί να εξυγιανθεί και να στηριχθεί ουσιαστικά η Ένωση Αγροτικών Συνεταιρισμών Καρδίτσας. Ούτε μία πρόταση! Δεν μας είπε ούτε μία πρόταση για το πώς μπορεί ουσιαστικά να στηριχθεί το συνεταιριστικό κίνημα. 
      Και δεν πιστεύω ότι υπάρχει εδώ μέσα κάποιος σώφρων άνθρωπος, ο οποίος να πιστεύει ότι σε δύο χρόνια δημιουργήθηκαν με κινήσεις ή ενέργειες της σημερινής Κυβέρνησης χρέη ύψους 50.000.000 ευρώ στην Ένωση αυτή. Χρωστάει 50.000.000 ευρώ. Και δεν χρωστάει μόνο προς τις τράπεζες, χρωστάει και προς τους τρίτους. 
      Έγινε κακή διαχείριση και ευθύνονται και οι διοικήσεις και οι εργαζόμενοι. Αυτή είναι η αλήθεια και αυτή είναι η πραγματικότητα. Και δυστυχώς την πληρώνουν οι αγρότες. Οι αγρότες είναι που την πληρώνουν. Να το καταλάβουμε αυτό.
      ΔΗΜΗΤΡΙΟΣ ΤΣΙΟΓΚΑΣ: Κύριε Υφυπουργέ…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με να ολοκληρώσω. Δεν μιλούμε για ανώνυμες εταιρείες.
      Κατά συνέπεια, πρέπει να βρεθεί μία βιώσιμη λύση για την Καρδίτσα. Θα δημιουργηθεί μία καινούργια ένωση συνεταιρισμών; 
      ΔΗΜΗΤΡΙΟΣ ΤΣΙΟΓΚΑΣ: Θα είναι ανώνυμη εταιρεία;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Όχι ανώνυμη εταιρεία, όπως λέτε εσείς.
      Θα δημιουργηθεί μία καινούργια ένωση; Θα δημιουργηθούν καινούργιοι, μεγάλοι, πρωτοβάθμιοι συνεταιρισμοί ανά προϊόν; Το ό,τι καινούργιο όμως δημιουργηθεί, θα προκύψει από πρωτοβουλίες των αγροτών. Διότι, όπως είπα και στην αρχή, πρέπει να ξεκαθαρίσουμε ότι το συνεταιριστικό κίνημα είναι ιδιωτική πρωτοβουλία. Δεν είναι κράτος, δεν είναι ευρύτερος δημόσιος τομέας. 
      Θα ήθελα να σας πω και κάτι ακόμα: Η σημερινή Κυβέρνηση πήρε σημαντικότατες αποφάσεις για να στηρίξει τους συνεταιρισμούς και όχι για να στηρίξει την Αγροτική Τράπεζα. Ρυθμίστηκαν οι ασφαλιστικές εισφορές των συνεταιριστικών οργανώσεων σε εκατόν είκοσι δόσεις -σε δέκα χρόνια δηλαδή- πήρε μέτρα φορολογικού χαρακτήρα, ενισχύει συγχωνεύσεις συνεταιριστικών οργανώσεων, έτσι ώστε να γίνουν μεγάλες, βιώσιμες, δυνατές οικονομικές μονάδες, για να μπορούν να ανταγωνιστούν τις ιδιωτικές επιχειρήσεις. Το ΟΣΔΕ, στο οποίο αναφερθήκατε, ενώ ήταν έτοιμη η προηγούμενη κυβέρνηση να το δώσει σε ιδιωτικά μελετητικά γεωπονικά γραφεία, εμείς το δώσαμε στο συνεταιριστικό κίνημα. Και προσπαθεί η ΠΑ.Σ.Ε.Γ.Ε.Σ. τώρα να βρει την καλύτερη δυνατή λύση, έτσι ώστε να γίνει ενεργοποίηση των δικαιωμάτων της νέας Κ.Α.Π. στην Καρδίτσα και να μη θιγούν οι αγρότες της περιοχής.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: «Για την περαιτέρω χρήση πληροφοριών του δημόσιου τομέα και τη ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Είναι γνωστό ότι η Διάσκεψη των Προέδρων αποφάσισε στη συνεδρίασή της στις 19.1.2006, τη συζήτηση του νομοσχεδίου αυτού σε δύο συνεδριάσεις.
      Σήμερα θα συζητήσουμε επί της αρχής και την Τρίτη, που έχουμε νομοθετική εργασία, επί των άρθρων.
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας, κ. Σταύρου, πήραμε επιστολή με την οποία ορίζεται ως Κοινοβουλευτικός Εκπρόσωπος στο παρόν νομοσχέδιο ο Βουλευτής Ιωαννίνων κ. Κωνσταντίνος Τασούλας.
      Επίσης, από το Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ., τον κ. Ρέππα, πήραμε επιστολή όπου στο παρόν νομοσχέδιο ορίζεται ως Κοινοβουλευτικός Εκπρόσωπος ο Βουλευτής κ. Ρόβλιας.
      Το λόγο έχει ο εισηγητής της Νέας Δημοκρατίας κ. Μαργαρίτης Τζίμας.
      ΜΑΡΓΑΡΙΤΗΣ ΤΖΙΜΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η νέα διακυβέρνηση με συγκεκριμένα μέτρα και πολιτικές τους τελευταίους μήνες προσπαθεί να δημιουργήσει εκείνες τις συνθήκες που είναι απαραίτητες για τη δημιουργία ενός κράτους, το οποίο κυρίως θα εξυπηρετεί τους πολίτες μέσα από ένα υγιές πλαίσιο ανταγωνιστικότητας με τελικό στόχο την καλύτερη ποιότητα ζωής των Ελλήνων, τη δημιουργία θέσεων εργασίας και ταυτόχρονη αντιμετώπιση του προβλήματος της ανεργίας.
      Ποιος είναι ο στόχος του νομοσχεδίου, που καλούμαστε να ψηφίσουμε; Στόχος του νομοσχεδίου είναι, κατ’ αρχάς, να εντάξει στην ελληνική νομοθεσία μια οδηγία της Ευρωπαϊκής Ένωσης –τη 2003/98- και να ενσωματωθεί στο ελληνικό εθνικό δίκαιο η ψηφιακή οικονομία της Γνώσης, η Κοινωνία της Πληροφορίας. Η περαιτέρω χρήση της πληροφορίας του δημόσιου τομέα επιβάλλεται να γίνει κτήμα όχι μόνο των φυσικών προσώπων, των ιδιωτών, αλλά και των επιχειρήσεων.
      Κυρίες και κύριοι συνάδελφοι, η ψηφιακή οικονομία της γνώσης μπορεί να είναι ένας ισχυρός κινητήρας ανάπτυξης, ανταγωνιστικότητας και δημιουργίας θέσεων εργασίας με ταυτόχρονη βελτίωση της ποιότητας ζωής των Ελλήνων. Στο πλαίσιο, λοιπόν, της άσκησης της δημόσιας αποστολής του ο δημόσιος τομέας συγκεντρώνει, επεξεργάζεται και διαδίδει τεράστιες ποσότητες πληροφοριών. Πληροφορίες νομικού και διοικητικού χαρακτήρα αποτελούν κατ’ εξοχήν πληροφορίες του δημόσιου τομέα, πληροφορίες όμως που έχουν σχέση με τη γεωγραφία, με τον τουρισμό και την κυκλοφορία. Τόσο οι πολίτες όσο και οι επιχειρήσεις μπορούν να επωφεληθούν σε μεγάλο βαθμό από την καλή παροχή πληροφοριών αυτού του είδους. Αυτό θα διευκολύνει την επικοινωνία τους με τις δημόσιες υπηρεσίες και μπορεί να αυξήσει τη συμμετοχή τους στη δημοκρατική διαδικασία. Στην ουσία το νομοσχέδιο προωθεί τη διάχυση της δημόσιας πληροφορίας σε κάθε ενδιαφερόμενο, είτε φυσικό πρόσωπο είτε επιχείρηση. Ταυτόχρονα όμως, οι πληροφορίες στο δημόσιο τομέα αποτελούν βασική πηγή για την οικονομική δραστηριότητα και την ομαλή λειτουργία της εσωτερικής αγοράς. Οι πληροφορίες του δημόσιου τομέα διαθέτουν, επίσης, ένα οικονομικό δυναμικό που βελτιώνει τις συνθήκες για την εκμετάλλευση πληροφοριών του δημόσιου τομέα και καλείται να δώσει ώθηση στην οικονομική δραστηριότητα και στη δημιουργία θέσεων εργασίας.
      Με την παρούσα οδηγία, που ενσωματώνεται στο ελληνικό δίκαιο, εξασφαλίζεται η ισχύς ίδιων, βασικών κανόνων για όλους τους συντελεστές της ευρωπαϊκής αγοράς πληροφοριών. Δεν θα ισχύουν άλλα στην Ελλάδα και άλλα στη Γαλλία. Σε όλες τις ευρωπαϊκές χώρες καλούμαστε να έχουμε ίδιους κανόνες για τη διαχείριση της δημόσιας πληροφορίας, έτσι ώστε να επιτύχουμε το μεγαλύτερο βαθμό διαφάνειας στην περαιτέρω χρήση της πληροφορίας.
      Στόχος του νομοσχεδίου είναι να υπάρξει ασφάλεια δικαίου για τους συντελεστές της αγοράς, αφήνοντας όμως στα κράτη-μέλη την ευχέρεια επιλογής του επακριβούς τρόπου εφαρμογής των διατάξεων. Η πρόταση, λοιπόν, αυτής της οδηγίας, που ενσωματώνεται στο Εθνικό Δίκαιο, δεν θα επιδράσει αρνητικά στη δυνατότητα των πολιτών να έχουν πρόσβαση στα έγγραφα και στη δημόσια πληροφορία, δεν θα μεταβάλει τους υφιστάμενους κανόνες πρόσβασης στα έγγραφα που ισχύουν στα κράτη-μέλη και στην Ελλάδα, ενώ διατηρεί το επίπεδο προστασίας των δεδομένων προσωπικού χαρακτήρα. Πρέπει να παραδεχθούμε πως μέχρι σήμερα απουσίαζε ένας ελάχιστος βαθμός ασφάλειας και διαφάνειας όσον αφορά τους όρους και τις προϋποθέσεις περαιτέρω χρήσης της δημόσιας πληροφορίας τόσο στην Ευρώπη, αλλά και σε ολόκληρο τον κόσμο. Η αξία της δημόσιας πληροφορίας, σύμφωνα με μια πρόσφατη μελέτη της Ευρωπαϊκής Ένωσης, εκτιμήθηκε στα 68.000.000.000 ευρώ. 
      Κυρίες και κύριοι συνάδελφοι, ζούμε στην εποχή του διαδικτύου και η Ελλάδα οφείλει να περάσει στην εποχή της ηλεκτρονικής και της οικονομίας, η οποία όμως θα βασίζεται στη γνώση. Η ποιότητα ζωής και οι συνθήκες εργασίας των Ελλήνων πολιτών, καθώς και η ανταγωνιστικότητα των επιχειρήσεων και υπηρεσιών θα εξαρτηθούν από τον τρόπο, με τον οποίο θα πετύχουμε γρήγορα και με ασφάλεια το πέρασμα στην καινούργια εποχή. Ανταγωνιστικότητα όχι μόνο στην οικονομία, αλλά και στην παροχή των υπηρεσιών. Γιατί από την ποιότητα των παρεχομένων υπηρεσιών εξαρτάται και η ανταγωνιστικότητα των επιχειρήσεων.
      Είναι φανερό σε όλους πλέον ότι η ανταγωνιστικότερη οικονομία είναι αυτή που βασίζεται στη γνώση και στην ορθή αξιοποίηση της πληροφορίας. Με το παρόν νομοσχέδιο θέτουμε τη σφραγίδα της χώρας μας στην κοινωνία διάχυσης της πληροφορίας. Η εισβολή του διαδικτύου στη ζωή μας είναι μία αλλαγή εξίσου σημαντική με τη Βιομηχανική Επανάσταση του 18ου και του 19ου αιώνα. Οι ψηφιακές τεχνολογίες έχουν αποδειχθεί ισχυρή κινητήρια δύναμη της οικονομικής αύξησης της ανταγωνιστικότητας.
       Στη Σύνοδο Κορυφής της Λισαβόνας το Μάρτιο του 2000 αναγνωρίστηκε ότι η ευρωπαϊκή οικονομία πρέπει να περάσει στην ψηφιακή εποχή. Ετέθη τότε ένας στόχος: Να καταστεί η Ευρωπαϊκή Ένωση η ανταγωνιστικότερη οικονομία στον κόσμο, η οποία να βασίζεται στη γνώση και ως απώτερος στόχος ετέθη το 2010.
      Η πρόσβαση, λοιπόν, στη γνώση είναι δικαίωμα θεμελιώδες όλων των πολιτών και οι κυβερνήσεις έχουν υποχρέωση να την παρέχουν. Εμείς έχουμε υποχρέωση να εξασφαλίσουμε ότι θα ωφεληθούν όλοι και όχι μόνο η μειοψηφία των προνομιούχων. Αυτό κάνει το νομοσχέδιο. Η νέα κοινωνία που δημιουργούμε βασίζεται στη γνώση και πρέπει να είναι κοινωνία για όλους, να μην υπάρχουν πολίτες αποκλεισμένοι. Η διευρυμένη πλέον Ευρώπη αυξάνει τη σημασία των ζητημάτων αυτών. Σημαντικό στοιχείο της διευρυμένης Ευρώπης είναι η συμμετοχή όλων στην ψηφιακή εποχή. 
      Το νομοσχέδιο, λοιπόν, το οποίο καλούμαστε να συζητήσουμε και να ψηφίσουμε, αποτελείται από τέσσερα κεφάλαια. Στο πρώτο κεφάλαιο ρυθμίζεται η περαιτέρω χρήση πληροφοριών του δημόσιου τομέα με την ενσωμάτωση της αντίστοιχης κοινοτικής οδηγίας 2003/1998. Το δεύτερο κεφάλαιο αναφέρεται σε ρυθμίσεις που έχουν σχέση με τα Κ.Ε.Π. και τα λοιπά διοικητικά ζητήματα. Στο τρίτο κεφάλαιο ρυθμίζονται ζητήματα απλά μεν, ουσιώδη δε του Α΄ και Β΄ βαθμού Αυτοδιοίκησης. Στο τέταρτο κεφάλαιο περιλαμβάνονται διατάξεις, οι οποίες καταργούνται με την ισχύ του παρόντος νομοσχεδίου.
      Σύμφωνα, λοιπόν, με μία μελέτη που διενεργήθηκε το 2002 για λογαριασμό της Ευρωπαϊκής Ένωσης η αξία των πληροφοριών που έχουν σχέση με την κοινωνική, οικονομική, γεωγραφική, τουριστική φύση των πληροφοριών του δημόσιου τομέα στα κράτη-μέλη της Ευρωπαϊκής Ένωσης ανέρχεται στο ποσό των 68.000.000.000 ευρώ, που είναι περίπου το 1% του Α.Ε.Π. της Ευρωπαϊκής Ένωσης.
       Με την κοινοτική οδηγία 2003/1998 του Ευρωπαϊκού Κοινοβουλίου και του Ευρωπαϊκού Συμβουλίου της 17ης Νοεμβρίου του 2003 για την περαιτέρω διαχείριση πληροφοριών του δημόσιου τομέα, επιχειρείται η δημιουργία μιας αγοράς πληροφοριών, η οποία θα αξιοποιεί τον όγκο των πληροφοριών και θα βρίσκεται στη διάθεση όλων των πολιτών και των επιχειρήσεων.
      Το νομοσχέδιο αυτό ορίζει το πλαίσιο εναρμόνισης της οδηγίας με το ελληνικό δίκαιο. Οι φορείς του δημοσίου μεριμνούν, ώστε τα έγγραφα που βρίσκονται στην κατοχή τους να μπορούν να τα διαθέτουν για εμπορικούς ή μη σκοπούς. Εξαιρούνται έγγραφα που η χορήγησή τους δεν εμπίπτει στη δημόσια αποστολή των οικείων φορέων. Κατοχυρώνονται τα πνευματικά δικαιώματα. Εξασφαλίζεται η πνευματική ιδιοκτησία και κυρίως, εξασφαλίζεται το βιομηχανικό και εμπορικό απόρρητο. Επίσης, εξαιρούνται έγγραφα που βρίσκονται στην κατοχή δημοσίων ραδιοτηλεοπτικών φορέων και των θυγατρικών τους εταιρειών, έγγραφα που βρίσκονται στην κατοχή εκπαιδευτηρίων, ερευνητικών προγραμμάτων και φορέων.
      Υπάρχουν διατάξεις στο νομοσχέδιο που καθορίζουν με ποιο τρόπο και με ποια διαδικασία οι φορείς του δημοσίου διαθέτουν τις πληροφορίες αυτές με ηλεκτρονικά μέσα, όπου αυτό είναι δυνατό. Πώς είναι δυνατόν να επιβάλλονται όροι και τέλη για την περαιτέρω χρήση των εγγράφων και των πληροφοριών του δημοσίου τομέα;
      Κυρίες και κύριοι συνάδελφοι, πέρα από τις διατάξεις και τα άρθρα τα οποία αναφέρονται στην ενσωμάτωση της κοινοτικής οδηγίας, ρυθμίζονται και σημαντικά ζητήματα, τα οποία έχουν σχέση με τον Α΄ και Β΄ βαθμό της Αυτοδιοίκησης στη χώρα μας.
      Αυτό που πρέπει να τονίσω ιδιαίτερα είναι ότι αυτή η Κυβέρνηση, στα δύο χρόνια σχεδόν από τη στιγμή που ανέλαβε την εξουσία με την ψήφο του ελληνικού λαού, δεν έχει αφαιρέσει ούτε ένα θεσμοθετημένο πόρο από την ελληνική Tοπική Αυτοδιοίκηση, δεν έχει καταργήσει ούτε μία διάταξη από τους κεντρικούς αυτοτελείς πόρους και ιδιαίτερα από το ν.1828/1989. Αντίθετα αυτή η Κυβέρνηση για πρώτη φορά από το 2005 εφήρμοσε πιστώς το ν.1828/1989 όσον αφορά την κατανομή των κεντρικών αυτοτελών πόρων στην ελληνική Τοπική Αυτοδιοίκηση. 
      Και αυτό δεν αποτελεί δήλωση δική μου ή των αντιστοίχων Υπουργών, αλλά αποτελεί δήλωση της Κεντρικής Ένωσης Δήμων και Κοινοτήτων Ελλάδος. Στο τελευταίο συνέδριο που πραγματοποίησε δηλώνει ότι για πρώτη φόρα εφαρμόζεται επακριβώς ο ν.1828/1989, σε αντίθεση μ΄ αυτό που γινόταν στο παρελθόν, που από το 1993 και εντεύθεν είχαμε παρακράτηση θεσμοθετημένων πόρων από την ελληνική Τοπική Αυτοδιοίκηση, το ύψος των οποίων ξεπερνάει τα 800.000.000 ευρώ. Μάλιστα αυτή η Κυβέρνηση έθεσε ως ένα χρονοδιάγραμμα μέσα στα προσεχή χρόνια να επιστρέψει, σε συμφωνία με την Κ.Ε.Δ.Κ.Ε. τους παρακρατηθέντες πόρους από την προηγούμενη κυβέρνηση. 
      Ρυθμίζονται, λοιπόν, ζητήματα που έχουν σχέση με τη λειτουργία των Κ.Ε.Π.. Δημιουργείται μία διεύθυνση οργάνωσης και λειτουργίας των Κ.Ε.Π. ούτως ώστε με τη διόγκωση και τον εμπλουτισμό των λειτουργιών που εξυπηρετούνται οι Έλληνες πολίτες από τα Κ.Ε.Π., να υπάρχει ένα κεντρικό όργανο το οποίο θα ρυθμίζει και θα εποπτεύει και θα παρακολουθεί και θα συντονίζει κυρίως τη λειτουργία των Κ.Ε.Π.. 
      Επιλύεται το ζήτημα των συμβασιούχων των Κ.Ε.Π. και των υπαλλήλων οι οποίοι θα τοποθετούνται πλέον επί μία πενταετία υποχρεωτικά στο αντίστοιχο Κ.Ε.Π. ούτως ώστε να αξιοποιείται η εμπειρία των ανθρώπων αυτών. 
      Προωθείται η σταδιακή εξάλειψη της κατηγορίας των βοηθών επιστημόνων στις υπηρεσίες του Συνήγορου του Πολίτη για τους λόγους οι οποίοι θα αναλυθούν στην κατ’ άρθρο συζήτηση.
      Δημιουργείται πλέον ομάδα αναγνώρισης θυμάτων καταστροφών και η Ελλάδα  θα συγκαταλέγεται μέσα στις πενήντα χώρες σ΄ ολόκληρο τον κόσμο που έχουν δημιουργήσει τέτοιες υπηρεσίες. 
      Επιτρέπεται στις Νομαρχιακές Αυτοδιοικήσεις να καταβάλουν από ιδίους πόρους τη μισθοδοσία του προσωπικού που απασχολείται με ιδιωτικό δίκαιο ορισμένου χρόνου αλλά και με τους μετακλητούς υπαλλήλους τους συμβούλους και τους συνεργάτες.
      Δημιουργείται ειδική υπηρεσία για να παρακολουθεί τον έλεγχο των δαπανών των Οργανισμών Τοπικής Αυτοδιοίκησης.
      Προβλέπεται η συμπληρωματική διαδικασία χρηματοδότησης Οργανισμών Τοπικής Αυτοδιοίκησης πρώτου βαθμού όταν προωθούν το επενδυτικό τους έργο με τη μορφή μικρών επιχειρήσεων ή διαδημοτικών επιχειρήσεων.
      Καταργείται η επιβολή τέλους υπέρ των δήμων και κοινοτήτων, στην περιφέρεια των οποίων λειτουργούν τα λιμάνια.
      Παρέχεται η δυνατότητα δικαιώματος υδροληψίας  στους Οργανισμούς Τοπικής Αυτοδιοίκησης.
      Καταργείται η ποσόστωση του 15% για την πρόσληψη των γυναικών στη Δημοτική Αστυνομία και ρυθμίζεται η επαναφορά των επιτυχόντων υπαλλήλων στη Δημοτική Αστυνομία εφόσον έχουν δικαιωθεί από τα διοικητικά δικαστήρια.
      Δίνεται η δυνατότητα για ηλεκτρονική καταχώρηση στα ληξιαρχεία σε όσους Οργανισμούς Τοπικής Αυτοδιοίκησης μπορούν να προχωρήσουν στην καταχώρηση αυτή.
      Ρυθμίζεται ένα μεγάλο εκκρεμές ζήτημα που αφορούσε καταλογισμούς δαπανών σε Οργανισμούς τοπικής αυτοδιοίκησης. Δαπάνες που είχαν πληρωθεί μέχρι το τέλος του 2003 και είχαν έγκριση από τα αρμόδια όργανα του κράτους.
      Πριν κλείσω την ομιλία μου θα ήθελα να τοποθετηθώ σε μία από τις τροπολογίες οι οποίες θα συζητηθούν την Τρίτη, αλλά έχω υποχρέωση να αναφερθώ. Κατατέθηκε από τον Υπουργό Εσωτερικών και έχει να κάνει με τη ρύθμιση μιας αρρυθμίας λειτουργικής που συνέβαινε σε τρεις κοινότητες στη χώρα μας τα τελευταία χρόνια.
      Κυρίες και κύριοι συνάδελφοι, είναι γεγονός ότι ο «Καποδίστριας» το 1997 έγινε στη χώρα μας χωρίς τον αναγκαίο δημόσιο διάλογο με τους εμπλεκόμενους φορείς. Αποτέλεσμα, λοιπόν, αυτής της αυταρχικής εμπέδωσης και ψήφισης του «Καποδίστρια» στην ελληνική Τοπική Αυτοδιοίκηση ήταν να υπάρξουν εδώ και επτά χρόνια δυσλειτουργίες σε μεγάλη μερίδα Οργανισμών Τοπικής Αυτοδιοίκησης στην Ελλάδα .
      Βασικές, λοιπόν, μονάδες της ελληνικής Τοπικής Αυτοδιοίκησης δεν λειτούργησαν, δεν κατόρθωσαν να αξιοποιήσουν τα χρήματα της Ευρωπαϊκής Ένωσης, οι κάτοικοι δεν υφίσταντο τις απολαβές της δημόσιας υπηρεσίας από τους αντίστοιχους δήμους, με αποτέλεσμα να έρχεται αυτή η Κυβέρνηση σε πρώτη φάση να ρυθμίσει ορισμένες δυσλειτουργίες τριών κοινοτήτων, οι οποίες δεν λειτούργησαν σημειωτέον από το 1997 μέχρι και σήμερα. Οι κοινότητες αυτές ήταν κλειστές. Αυτό που πρέπει να τονίσω ιδιαίτερα είναι ότι δεν ανοίγει ο «Καποδίστριας». Δεν θα μεταβληθώ, κύριε Πρόεδρε, σε ένα Βουλευτή ο οποίος είναι της λογικής: «Δώστε μου και εμένα μία κοινότητα, μπορείτε».
      (Χειροκροτήματα από την πτέρυγα της Νέας Δημοκρατίας)
      Αλλά είμαι βέβαιος, κύριε Υπουργέ, ότι το θέμα της νέας διοικητικής διάρθρωσης της χώρας πρέπει να απασχολήσει σοβαρά την ελληνική Κυβέρνηση. Όποιες αρρυθμίες -εκατοντάδες αρρυθμίες- δημιουργήθηκαν από τον «Καποδίστρια» ελλείψει συναίνεσης, ελλείψει συνεννόησης με τους αρμόδιους φορείς της εποχής εκείνης πρέπει αυτή η Κυβέρνησή μας που είναι υπέρ του διαλόγου να τις εξουδετερώσει.
      Κάνω μια πρόταση. Πρόκειται τους επόμενους μήνες να συζητηθεί και να ψηφιστεί ο Κώδικας Δήμων και Κοινοτήτων. Πιστεύω ότι σε διάλογο με την ελληνική αυτοδιοίκηση, μετά την ψήφιση του Κώδικα Δήμων και Κοινοτήτων, πρέπει να προχωρήσουμε σε άρση αδικιών που υπάρχουν σήμερα στην ελληνική επικράτεια. Για παράδειγμα, στο Νομό Δράμας υπάρχει η κοινότητα του Βόλακα η οποία είναι απομονωμένη κοινότητα στο λεκανοπέδιο Νευροκοπίου τριάντα και πλέον χιλιόμετρα από την πόλη, την έδρα του Δήμου Νευροκοπίου, κοντά στο χιονοδρομικό κέντρο του Φαλακρού. Νομίζω πως τέτοιες περιπτώσεις δυσλειτουργίας, που από την αποδέσμευσή τους από τους λειτουργούντες δήμους θα έχουν έναν αναπτυξιακό χαρακτήρα, πρέπει να είναι μέσα στα ενδιαφέροντα της Κυβέρνησης. Δίνεται η δυνατότητα να ασχοληθούμε με ιστορικούς δήμους, με απομονωμένες κοινότητες, όπως είναι ο Βόλακας στο Νομό Δράμας, που γειτνιάζουν με τουριστικού ενδιαφέροντος χώρους όπως είναι τα χιονοδρομικά κέντρα και να άρουμε πριν τις δημοτικές εκλογές αυτές τις αρρυθμίες είτε με προεδρικά διατάγματα είτε με συμπληρωματικές διατάξεις.
      Πιστεύω, κυρίες και κύριοι συνάδελφοι, πως το νομοσχέδιο το οποίο καλούμαστε να συζητήσουμε και να ψηφίσουμε κινείται προς την κατεύθυνση εκσυγχρονισμού της δημόσιας ζωής της χώρας μας, ρυθμίζει σημαντικά, απλά μεν, αλλά λειτουργικά ζητήματα της ελληνικής Τοπικής Αυτοδιοίκησης και καλώ το Σώμα να το υπερψηφίσει.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. Βέβαια, θα κρατηθεί ο χρόνος από τη δευτερολογία σας.  
      Κατά τη συζήτηση του νομοσχεδίου πήραμε επιστολή από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ ότι ορίζεται ως ειδικός αγορητής στο παρόν νομοσχέδιο ο συνάδελφος κ. Δημήτριος Τσιόγκας.
      Το λόγο έχει ο συνάδελφος εισηγητής του ΠΑ.ΣΟ.Κ. κ. Ιωάννης Παρασκευάς.
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Απαιτείται μεγάλη προσπάθεια, αγαπητοί συνάδελφοι, και περίσσευμα καλής θέλησης, κύριε Υπουργέ, για να διακρίνει κάποιος όχι αδαής αλλά και βαθύς γνώστης των διαδικασιών τι προσπαθείτε να κάνετε με το υπό συζήτηση νομοσχέδιο. 
      Το παρόν σχέδιο νόμου, αγαπητοί συνάδελφοι, αποτελείται από τριάντα τρία άρθρα. Χωρίζεται σε τέσσερα κεφάλαια και προστίθεται ένα άλλο μεγάλο κεφάλαιο με την κατάθεση εννιά-δέκα τροπολογιών. Πόσα θέματα θέλετε να ρυθμίσετε; Είκοσι; Είκοσι δύο; Με τις τροπολογίες που καταθέσατε μήπως θυμάστε πόσα είναι αυτά τα θέματα, μικρά ή μεγάλα; 
      Θα ήθελα να ρωτήσω: Προς τι αυτή η σπουδή; Προς τι αυτή η αγωνία; Φοβάστε ότι δεν σας απομένει αρκετός χρόνος άσκησης κυβερνητικής εξουσίας και θέλετε να προλάβετε; Αν είναι έτσι, κύριε Υπουργέ, θα ζητήσω και απ΄ αυτό το Βήμα την κατανόηση των συναδέλφων, αλλά θα μου επιτρέψετε να επαναλάβω άλλη μία φορά την απορία μου, γιατί, κύριε Υπουργέ και αγαπητοί συνάδελφοι, έχουμε καταστήσει το Κοινοβούλιο μηχανή παραγωγής νομοσχεδίων. Έχω την αίσθηση -και δεν θέλω να πω τη γνώση ή τη βεβαιότητα- ότι το Κοινοβούλιό μας σε πανευρωπαϊκό επίπεδο ίσως είναι το πρώτο σε αριθμό παραγωγής νομοσχεδίων και τελευταίο σε ώρες που διατίθενται για κοινοβουλευτικό έλεγχο. Πιστεύω, κύριε Πρόεδρε, ότι δεν θα διαφωνήσετε μαζί μου ότι οι ασφυκτικές και γραφειοκρατικές διαδικασίες που εφαρμόζονται κατά τον κοινοβουλευτικό έλεγχο και τον αποστεώνουν και τον καθιστούν χωρίς περιεχόμενο και χωρίς ουσία.
      Και εδώ, αγαπητοί συνάδελφοι, θέλω να μεταφέρω αυτό που συζητάμε συνεχώς μεταξύ μας ότι ο ρόλος των Βουλευτών σ΄ αυτές τις διαδικασίες είναι υποβαθμισμένος και η ουσιαστική παρέμβασή τους σχεδόν αδύνατη. Και κάτι άλλο:  Στα περισσότερα Κοινοβούλια των χωρών-μελών της Ευρωπαϊκής Ένωσης οι Πρωθυπουργοί είναι παρόντες σε διαδικασίες κοινοβουλευτικού ελέγχου ή στις λεγόμενες ώρες του Πρωθυπουργού. Εδώ ο κύριος Πρωθυπουργός σπανίως εμφανίζεται. Στην πράξη έχει καταργηθεί η ώρα του Πρωθυπουργού. Δεν αποτελεί δικαιολογία για κανέναν ότι και άλλοι Πρωθυπουργοί πιθανόν να έκαναν το ίδιο, γιατί κανένας δεν πρέπει να συγκρίνεται με αρνητικές λειτουργίες. 
      Η κατάργηση στην πράξη, αγαπητοί συνάδελφοι,  της διάκρισης των εξουσιών της νομοθετικής και της εκτελεστικής γιγάντωσε ένα στρεβλό σύστημα διοίκησης γεμάτο παθογένειες που καταργεί στην ουσία και στην πράξη τη διάκριση των εξουσιών.  Είναι καιρός να αποδεχθούμε και δημοσίως αυτό που αποδεχόμαστε κατ’ ιδίαν σε συζητήσεις μεταξύ μας. Κομβικό σημείο, άλλος τρόπος και άλλες διαδικασίες λειτουργίας του Κοινοβουλίου με αντικειμενικό στόχο την αναβάθμιση του ρόλου του Κοινοβουλίου στην πολιτική ζωή του τόπου. Είναι αναγκαίο όσο ποτέ άλλοτε εάν αναλογιστεί κανείς ποια είναι η παγκόσμια πολιτική συγκυρία και ποιες είναι οι κυρίαρχες τάσεις. 
      Απωλέσθη ο έλεγχος από την πολιτική εξουσία. Είμαστε μάρτυρες του με πόση ευκολία δυνάμεις ελεγχόμενες ή ανεξέλεγκτες παρακολουθούν τις δραστηριότητες και τις συνομιλίες Υπουργών, παραγόντων της δημόσιας ζωής ακόμα και του ίδιου του Πρωθυπουργού, αν είναι έτσι. Γιατί, δυστυχώς άλλο διαφαίνεται. Διαφαίνεται  ευθύνη του κ. Καραμανλή γι’ αυτά τα γεγονότα, όπως διαφαίνεται και ευθύνη του κ. Καραμανλή για τις διαδικασίες συγκάλυψης. Σήμερα κατά τα κοινοβουλευτικά ειωθότα καλούμεθα, κύριε Υπουργέ, να αποφανθούμε να δώσουμε τη θετική ή την αρνητική ψήφο μας επί της αρχής του υπό συζήτηση σχεδίου νόμου.
      Όμως ζητείται αρχή, γιατί απωλέσθη μέσα στο δαίδαλο των διαφόρων ρυθμίσεων θεμάτων άσχετων μεταξύ τους. Η αιτιολογία κατάθεσης του σχεδίου νόμου είναι η ενσωμάτωση στην εθνική μας νομοθεσία της κοινοτικής οδηγίας 2003/98. Όμως οι λοιπές διατάξεις προσπαθούν να ρυθμίσουν θέματα για τη διευκόλυνση ημετέρων. Για την εξόφληση υποχρεώσεων δημιουργούνται διοικήσεις, επιτροπές, οργανισμοί χωρίς να συμβάλουν έστω και κατ’ ελάχιστο στη βελτίωση λειτουργίας της Δημόσιας Διοίκησης. 
      Κύριε Υπουργέ, έχετε αμέριστη τη συμπάθειά μου. Έχετε αναλάβει το βαρύ φορτίο της υλοποίησης μιας σκληρής δεξιάς πολιτικής του παρελθόντος και αποτελείτε για την Κυβέρνηση του κ. Καραμανλή την αιχμή του δόρατος για την παλινόρθωση ενός κράτους που κάποιοι ίσως αφελώς ήθελαν να πιστεύουν ότι μπήκε στο χρονοντούλαπο της ιστορίας. Δεν θα προκάνετε όμως, κύριε Υπουργέ  -έτσι έλεγε ο αείμνηστος Φλωράκης- γιατί ο ελληνικός λαός γρήγορα θα πάρει άλλου είδους αποφάσεις. 
      Αποτελεί κεκτημένη συνήθεια πλέον τουλάχιστον για τα δύο μεγάλα κόμματα μέχρι τώρα να υπερψηφίζουν τις διάφορες κοινοτικές οδηγίες με τη λογική ότι συμμετέχουμε στη διαμόρφωσή τους στα διάφορα κοινοτικά όργανα. Όμως δεν είναι όλες οι οδηγίες τόσο αθώες και δεν υπηρετούν πάντα τους στόχους της σύγκλισης ή της έκφρασης ενιαίας ευρωπαϊκής πολιτικής. Η εκχώρηση δικαιωμάτων ή διευκολύνσεων σε υπερεθνικά όργανα δεν υπηρετεί ταυτόχρονα τα συμφέροντα της χώρας και τα συμφέροντα και τα κεκτημένα δικαιώματα των πολιτών. Γίνεται πολύς λόγος για τη γνώση, για την πληροφορία για τη διάχυσή της, για τη διευκόλυνση της ροής, αλλά γίνεται ελάχιστη συζήτηση για τον έλεγχο, τη σκοπιμότητα, το είδος, τη χρήση, τους εμφανείς και αφανείς στόχους. 
      Η Κοινωνία της Πληροφορίας, όπως σήμερα διαμορφώνεται, δεν στοχεύει απλά στη δημιουργία συνθηκών εύκολης και γρήγορης πρόσβασης στην πληροφορία και στη γνώση, αλλά διαμορφώνει ένα ουδέτερο περιβάλλον όπου η αξιοποίηση αυτών των αγαθών και η εκμετάλλευση του παγκόσμιου ανθρώπινου δυναμικού τίθενται στην υπηρεσία εκείνων που ελέγχουν το σύστημα. Το παγκόσμιο χωριό μικραίνει μέρα με την ημέρα και εμείς απλοί θεατές αποδεχόμαστε αυτή την επιλογή μοιρολατρικά ως μονόδρομο, ως τιμόνι-επιλογή επιβίωσης. Υπάρχει και άλλος δρόμος. Αυτός που οδηγεί στην ενσωμάτωση του νέου ή των υπερεθνικών εντολών στο μέτρο που υπηρετεί το εθνικό συμφέρον. 
      Η σχετική κοινοτική οδηγία κινείται προς αυτήν την κατεύθυνση; Είναι κατανοητό ότι δεν είναι πρώτιστος στόχος η εγκαθίδρυση εσωτερικής αγοράς και η καθιέρωση συστήματος που θα αποτρέπει τις στρεβλώσεις του ανταγωνισμού στην εσωτερική αγορά. Απώτερος στόχος είναι η δημιουργία της παγκόσμιας αγοράς με τη συνένωση όλων των μικρών εθνικών αγορών και τότε είναι κατανοητό ποιος είναι ο χρήστης, ποιος ωφελείται και ποιος βλάπτεται.
      Είναι κατανοητό, αγαπητοί συνάδελφοι, ποιος έχει τον έλεγχο και ποιος έχει το πάνω χέρι. Χάθηκαν οι μηχανισμοί ελέγχου, χάθηκε ο κρατικός μηχανισμός, χάθηκε η Κυβέρνηση, χάθηκαν οι Υπουργοί, εξαφανίστηκε ο κύριος Πρωθυπουργός. Θα μου πείτε, λίγο το κακό! Χάθηκε η κρατική υπόσταση και η αξιοπιστία. Ο πολίτης έχασε τον μπούσουλα, δεν ξέρει πού βρίσκεται, ποιον να πιστέψει, ποιον να εμπιστευτεί, σε ποιον να ακουμπήσει. Αυτό είναι το πλαίσιο το οποίο διαμορφώνεται. Αυτή είναι η κοινωνία την οποία δημιουργούμε, με πολίτες αδύναμους, με έντονο το αίσθημα της εξατομίκευσης και με πλήρη απώλεια της κοινωνικής τους συνείδησης. Όλα αυτά υλοποιείτε, κύριε Υπουργέ, μ΄ αυτό το σχέδιο νόμου. Μεταφράσατε απλά την κοινοτική οδηγία. Δώσατε στους ορισμούς των εννοιών περαιτέρω χρήση, δημόσιος φορέας, περιγράψατε το τι συλλέγει και τι παράγει ο δημόσιος τομέας και πολύ επιφανειακά αποδέχεστε όλα αυτά που ανέφερα με την περιγραφή του στόχου. Πραγματικός στόχος όμως είναι η δημιουργία όρων για την ανάπτυξη υπηρεσιών κοινοτικής κλίμακας και η ενίσχυση υγιούς ανταγωνισμού. Ασαφείς οι όροι και οι προϋποθέσεις για τις διαδικασίες παροχής των σχετικών αδειοδοτήσεων, της επιβολής ή όχι τελών, τους άλλους τρόπους λειτουργίας της Δημόσιας Διοίκησης, τη διαδικασία συγκέντρωσης των πληροφοριών, την αξιολόγησή τους, τη διαμόρφωσή τους σε ηλεκτρονική μορφή, τους μηχανισμούς ελέγχου. 
      Η πρώτη ανάγνωση του σχεδίου νόμου οδηγεί σε ένα αθώο συμπέρασμα και στην υιοθέτηση, όταν είσαι αφελής, της άποψης ότι διευρύνουν τα δικαιώματα των πολιτών στην ελεύθερη πρόσβαση των εγγράφων που βρίσκονται στην κατοχή των φορέων του δημοσίου. Στην πράξη, εάν και εφόσον τεθεί σε ισχύ η σχετική οδηγία, θα υλοποιηθεί η διεύρυνση των δικαιωμάτων που αφορά αυτούς που έχουν τη δυνατότητα αξιοποίησης και εκμετάλλευσης των διαθεσίμων προς περαιτέρω χρήση εγγράφων για εμπορικούς ή μη σκοπούς κατά τη διατύπωση της σχετικής οδηγίας. Βλέπουμε το τυρί, αγαπητοί συνάδελφοι, αλλά δεν βλέπουμε τη φάκα! 
      Ποιο είναι το ζητούμενο; Είναι η αξιοποίηση και η εκμετάλλευση ενός πανάκριβου κοινωνικού αγαθού. Η αξία ή αν θέλετε το κόστος των πληροφοριών που συλλέγει που παράγει και διαδίδει ο δημόσιος τομέας σε επίπεδο Ευρωπαϊκής Ένωσης ανέρχεται στο ύψος του 1% του Α.Ε.Π.. Αυτό είναι το ζητούμενο. 
      Το δεύτερο βήμα, αγαπητοί συνάδελφοι, θα είναι η ιδιωτικοποίηση της συλλογής, της διαχείρισης και της εκμετάλλευσης αυτών των πληροφοριών. Προ των πυλών είναι η εκχώρηση του δικαιώματος της διάθεσης των δημοσίων εγγράφων σε ιδιωτικές εταιρείες στο όνομα της ελεύθερης αγοράς, του ελεύθερου ανταγωνισμού με κερασάκι στην τούρτα αυτό που επαναλαμβάνεται μονίμως, ως κακόηχη επωδός, ότι δήθεν είναι για το καλό του έθνους, για το συμφέρον των πολιτών. 
      Παραπέμπει το σχέδιο νόμου με το άρθρο 14 στον υπό σύνταξη Κώδικα Πρόσβασης στα δημόσια έγγραφα για την κωδικοποίηση των διατάξεων για τα δικαιώματα, τους όρους και τη διαδικασία πρόσβασης. Η εμφανής αδυναμία των δημοσίων υπηρεσιών να ανταποκριθούν στο αίτημα για περαιτέρω χρήση εγγράφων πώς καλύπτεται; Με ποιο τρόπο παρέχεται η εξασφάλιση που ζητάει η οδηγία από τα κράτη-μέλη ότι έχουν ληφθεί απαραίτητα πρακτικά μέτρα που βοηθούν τους χρήστες εγγράφων; Προτείνεται από την οδηγία η σύνταξη ειδικών καταλόγων και κατά προτίμηση σε ηλεκτρονική μορφή, προτείνονται ιστοσελίδες που θα συνδέουν αποκεντρωμένους καταλόγους. Ποιες είναι οι προβλέψεις; Ποιες είναι οι προτάσεις για την υλοποίηση; Πουθενά δεν αναφέρεται τίποτα. Πώς διασφαλίζεται η προστασία των προσωπικών δεδομένων και ποιος εγγυάται τα κριτήρια χαρακτηρισμού των εγγράφων ως έγγραφα για περαιτέρω χρήση και ποιος διασφαλίζει την επεξεργασία τους και δεν καταστρατηγείται η ισχύουσα νομοθεσία περί προστασίας προσωπικών δεδομένων; Μάλλον έπραξε τροπολογίες, κύριε Υπουργέ, για όλους και για όλα, που αφορούν νομοσχέδια που πριν λίγο καιρό είχε ψηφίσει η Βουλή.
      Τι σημαίνει αυτό; Δύο εξηγήσεις είναι δυνατόν να δοθούν. Είτε ότι νομοθετείτε στο πόδι, χωρίς μελέτη και προοπτική ή ότι είστε ευάλωτοι στην ικανοποίηση κάθε μικροκομματικού αιτήματος. Τι να δεχθούμε, κύριοι συνάδελφοι; Αποτελεί κατάφωρη παραβίαση του Κανονισμού της Βουλής η κατάθεση άσχετων τροπολογιών.
      Το Προεδρείο της Βουλής, κύριε Πρόεδρε, έχει υποχρέωση να προστατεύσει το κύρος και τις διαδικασίες του Κοινοβουλίου και θα επαναλάβω αυτό που ανέφερα προχθές, τη Δευτέρα. Δυστυχώς, την τελευταία περίοδο το Προεδρείο της Βουλής διακατέχεται από «δεξιόστροφες» ροπές και προσπαθεί να καλύπτει κάθε παρατυπία των κυβερνητικών Βουλευτών και Υπουργών. Εξαντλεί… 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, σας παρακαλώ! Διακόπτω το χρόνο σας. 
      ΙΩΑΝΝΗΣ ΠΑΡΑΣΚΕΥΑΣ: Σας παρακαλώ, κύριε Πρόεδρε!
      ΠΡΟΕΔΡΕΥΩΝ (Ιωάννης Τραγάκης): Παρατηρήσεις προς το Προεδρείο…
      ΙΩΑΝΝΗΣ ΠΑΡΑΣΚΕΥΑΣ: Δεν κάνω παρατηρήσεις, αλλά προτάσεις, κύριε Πρόεδρε! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να αφήσετε παρατηρήσεις προς το Προεδρείο περί «δεξιόστροφων» ροπών, γιατί αν συνεχίζατε, θα σας έδινα κι εγώ την απάντηση που έδωσε το Προεδρείο, δηλαδή ότι εσείς βλέπετε με «αριστερόστροφους» φακούς! 
      ΙΩΑΝΝΗΣ ΠΑΡΑΣΚΕΥΑΣ: Και εσείς βλέπετε με «δεξιόστροφες» διόπτρες! 
      ΠΡΟΕΔΡΕΥΩΝ (Ιωάννης Τραγάκης): Αφήστε τα αυτά τώρα και συνεχίστε!
      ΙΩΑΝΝΗΣ ΠΑΡΑΣΚΕΥΑΣ: Θα επαναλάβω τη φράση μου, κύριε Πρόεδρε. Το Προεδρείο της Βουλής…
      ΠΡΟΕΔΡΕΥΩΝ (Ιωάννης Τραγάκης): Αφήστε τα αυτά και συνεχίστε! Μην κάνετε παρατηρήσεις στο Προεδρείο! Βρείτε άλλο τρόπο να διαμαρτυρηθείτε! 
      ΙΩΑΝΝΗΣ ΠΑΡΑΣΚΕΥΑΣ: Δεν είναι παρατήρηση, κύριε Πρόεδρε, αλλά πρόταση! Έχουν κατατεθεί δεκαπέντε τροπολογίες και επ’ αυτού καταθέτω την πρότασή μου!
      ΠΡΟΕΔΡΕΥΩΝ (Ιωάννης Τραγάκης): Αυτό είναι άλλο θέμα και μπορούμε να το συζητήσουμε. Όσον αφορά αυτό το θέμα, καλώς καταθέτετε την πρότασή σας!
      ΙΩΑΝΝΗΣ ΠΑΡΑΣΚΕΥΑΣ: Το Προεδρείο της Βουλής έχει υποχρέωση να προστατεύσει το κύρος και τις διαδικασίες του Κοινοβουλίου. Δεν μπορεί να έρχονται «βροχή» οι τροπολογίες. 
      ΠΡΟΕΔΡΕΥΩΝ (Ιωάννης Τραγάκης): Σωστά θέτετε αυτό το θέμα! Θα σας παρακαλούσα όμως να αποφύγετε τους χαρακτηρισμούς. 
      ΙΩΑΝΝΗΣ ΠΑΡΑΣΚΕΥΑΣ: Δεν υπάρχει κανένας χαρακτηρισμός! 
      ΠΡΟΕΔΡΕΥΩΝ (Ιωάννης Τραγάκης): Συνεχίστε. Τώρα ξεκινάει πάλι ο χρόνος σας. 
      ΙΩΑΝΝΗΣ ΠΑΡΑΣΚΕΥΑΣ: Είναι γνωστά τα γεγονότα που συνέβησαν την τελευταία περίοδο και είναι γνωστή η παρατήρηση της κυρίας Προέδρου προς τον Πρόεδρο του ΠΑ.ΣΟ.Κ.. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να το σταματήσετε αυτό! Αρχίζω το χρόνο σας. Συνεχίστε!
      ΙΩΑΝΝΗΣ ΠΑΡΑΣΚΕΥΑΣ: Ευχαριστώ, κύριε Πρόεδρε.
      Θα συνεχίσω στην ίδια παρατήρηση, δηλαδή, ότι εξαντλείται η αυστηρότητα κατά το δοκούν -και ειδικά από εσάς, κύριε Πρόεδρε- και όχι προς όλες τις κατευθύνσεις! 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Με την τροπολογία που καταθέσατε, κύριε Υπουργέ, στις 5.1.2006 προσπαθείτε να καλύψετε παραλείψεις για τη νομιμοποίηση αλλοδαπών, για έξοδα παράστασης αιρετών, για θέματα καταλογισμού δαπανών στους αιρετούς, για σύναψη δανείων, την ποσόστωση γυναικών στην Αστυνομία και για την τροποποίηση διοικητικών ορίων δήμων. Απ’ όλη αυτή τη σωρεία των τροπολογιών, αποδεικνύεται η προχειρότητα παραγωγής νομοθετικού έργου.
      Στο υπό συζήτηση σχέδιο νόμου, κύριε Υπουργέ, υπάρχει ειδικό κεφάλαιο για θέματα Αυτοδιοίκησης. Γιατί, κύριε Υπουργέ, δεν ενσωματώνατε αυτές τις τροπολογίες στο σχέδιο νόμου ευθύς εξ αρχής;
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Στις 17 Φεβρουαρίου, δύο μέρες μετά την κανονική ημερομηνία συζήτησης του σχεδίου νόμου στη Βουλή -και ευτυχώς για σας αναβλήθηκε η συζήτηση στην Ολομέλεια- καταθέσατε μία άλλη σειρά τροπολογιών για τους Έλληνες τσιγγάνους, για τις επιτροπές μετανάστευσης, για ρυθμίσεις σχετικά με τη μερική απασχόληση -ιδού το μέγα πρόβλημα τελικά ρουσφετολογικής πολιτικής και εκμαύλισης θεσμών και ανθρώπων- για την Ελληνική Εταιρεία Τοπικής Ανάπτυξης και Αυτοδιοίκησης, για τα Κ.Ε.Π. εκ νέου και για το Ειδικό Πρόγραμμα Τοπικής Αυτοδιοίκησης. Τέλος, κύριε Υπουργέ, αφήσατε το κερασάκι στην τούρτα για την ακύρωση στην πράξη των καποδιστριακών δήμων. Τα θερμά μας συγχαρητήρια, κύριε Υπουργέ! 
       (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από εσάς, θέλω μία ειλικρινή απάντηση. Πότε λέγατε την αλήθεια; Όταν σε πολλαπλές συνεδριάσεις της επιτροπής επαναλαμβάνατε σε όλους τους τόνους ότι δεν είναι στις προθέσεις σας η οποιαδήποτε μεταβολή των διοικητικών ορίων των καποδιστριακών δήμων; Όταν στην απάντησή σας στις 17.8.2005  που υπογράφει ο κ. Νάκος δηλώνατε ότι: «το Υπουργείο Εσωτερικών, Δημόσιας Διοίκησης και Αποκέντρωσης οποιαδήποτε πρωτοβουλία αναλάβει για την τροποποίηση των διατάξεων του ν. 2539/1997 που αφορούν στη διοικητική συγκρότηση των δήμων και κοινοτήτων, θα την προωθήσει κατόπιν διαλόγου με την Κ.Ε.Δ.Κ.Ε. και μετά την ολοκλήρωση του Κώδικα Δήμων και Κοινοτήτων». Μήπως, ολοκληρώθηκε ο Κώδικας, κύριε Υπουργέ και δεν το ξέρω; Μήπως ψηφίστηκε;
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θα σας απαντήσω. 
      ΙΩΑΝΝΗΣ ΠΑΡΑΣΚΕΥΑΣ: Μπορεί να ψηφίστηκε και να μην το πήραμε είδηση, γιατί είστε ικανοί ακόμη και γι’ αυτό! 
      Σήμερα, τι ζητάτε; Την αλλαγή διοικητικών ορίων σε τρεις δήμους. Πείτε μου ειλικρινά, τίνος ρουσφέτι εξυπηρετείτε;
      Είναι αλήθεια ότι υλοποιείτε κατ’ αυτόν τον τρόπο την προεκλογική δέσμευση του κ. Καραμανλή για το Δήμο Νεάπολης; Δεν έχετε κουραστεί να κατεδαφίζετε, κύριε Υπουργέ; Η αυτοδιοίκηση έχει ανάγκη μιας άλλης πολιτικής. Έχει ανάγκη εμβάθυνσης, ενδυνάμωσης και στήριξης. Η χώρα έχει ανάγκη ισχυρών θεσμών αυτοδιοίκησης και πρώτου και δεύτερου βαθμού. Δεν έχει ανάγκη αποδυνάμωσής της. Δεν έχει ανάγκη ανοίγματος κερκόπορτας. 
      Γιατί αυτό κάνετε, κύριε Υπουργέ. Ανοίγετε κερκόπορτες για μικροκομματικά οφέλη και αυτό θα το βρείτε μπροστά σας. Όμως, αυτό δεν με απασχολεί προσωπικά. Με απασχολεί το γεγονός ότι αυτό θα το βρει μπροστά του ο ελληνικός λαός. Με αυτές τις μεθόδους και με τη λογική του μικρορουσφετιού αντιμετωπίζετε τα προβλήματα της αυτοδιοίκησης; 
      Είναι κατανοητό, αγαπητοί συνάδελφοι, ότι δεν θα σας ακολουθήσουμε στον κατήφορο που έχετε επιλέξει να οδηγήσετε τη χώρα. Κάθε παρέμβασή σας δημιουργεί πρόβλημα. Κάθε προσπάθειά σας για δήθεν επίλυση προβλημάτων ή υλοποίηση πολιτικών γεννά εκρηκτικές καταστάσεις. Με την πολιτική σας συμπεριφορά -και εσείς ειδικά, αλλά και το σύνολο της Κυβέρνησης- διαρρηγνύετε τον κοινωνικό ιστό, διασπάτε την κοινωνική συνοχή, βάζετε κοινωνικές ομάδες τη μία απέναντι στην άλλη. Τα νησιά χωρίς καράβια. Οι εργαζόμενοι με πολιτική επιστράτευση. Οι παραγωγοί έκλαιγαν τα εμπορεύματά τους. Οι εργαζόμενοι μοιρολογούν πάνω στα χαμένα δικαιώματά τους. Η χώρα χάθηκε από το διεθνές προσκήνιο και την καταστήσατε, σε λιγότερο από δύο χρόνια, τόσο μικρή που γεμίζει απογοήτευση τους πολίτες. 
      Με κάθε τρόπο, κύριε Υπουργέ, αποδεικνύετε ότι δεν έχετε την ικανότητα -και ως πρόσωπα και συλλογικά- να κυβερνήσετε αυτόν τον τόπο. Για το άθροισμα των διατάξεων, ρυθμίσεων, εξυπηρετήσεων, στο οποίο δώσατε τον κατ’ επίφαση τίτλο «Για την περαιτέρω χρήση πληροφοριών του δημοσίου τομέα και τη ρύθμιση θεμάτων αρμοδίων στο Υπουργείο Εσωτερικών, Δημόσιας Διοίκησης και Αποκέντρωσης» ένα έγγραφο που είναι χωρίς συνοχή, χωρίς αρχή και χωρίς τέλος, εμείς αρνούμεθα την ψήφο μας επί της αρχής. Διότι αυτή, αγαπητέ φίλε Υπουργέ, έχει απολεσθεί στο λαβύρινθο ανόμοιων πραγμάτων που περιλαμβάνονται στο υπό συζήτηση νομοσχέδιο. Να το χαιρόμαστε! 
      Θα καταθέσω, κύριε Πρόεδρε, την απάντηση του κ. Νάκου. 
      (Στο σημείο αυτό ο Βουλευτής κ. Ιωάννης Παρασκευάς καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παρασκευά. 
      Το λόγο έχει ο ειδικός αγορητής του Κομμουνιστικού Κόμματος Ελλάδας κ. Δημήτρης Τσιόγκας. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Στην αιτιολογική έκθεση του νομοσχεδίου και συγκεκριμένα στην πρώτη σελίδα αναφέρεται χαρακτηριστικά ότι, σύμφωνα με μελέτη που διενεργήθηκε το 2002 για λογαριασμό της Ευρωπαϊκής Ένωσης, η αξία των πληροφοριών του δημοσίου τομέα στα κράτη-μέλη της Ευρωπαϊκής Ένωσης ανέρχονταν το 2002 στα 68.000.000.000 ευρώ ή στο 1% του Α.Ε.Π. της Ευρωπαϊκής Ένωσης. 
      Το συζητούμενο νομοσχέδιο έχει στόχο να δημιουργήσει μία αγορά πληροφοριών που θα βασίζεται στον τεράστιο όγκο των πληροφοριών που έχει συγκεντρώσει το δημόσιο όλα τα προηγούμενα χρόνια. Βέβαια, γι’ αυτήν την συγκέντρωση αυτού του όγκου των πληροφοριών δαπανήθηκαν χρήματα και εργατοώρες. 
      Σύμφωνα με το νομοσχέδιο, η εκμετάλλευση των πληροφοριών του δημόσιου τομέα δεν μπορεί να αποτελεί μονοπώλιο του δημοσίου, αλλά δίνεται και στους ιδιώτες με παράλληλη πρόβλεψη για τις απαιτούμενες εγγυήσεις για την προστασία των δικαιωμάτων των καπιταλιστών. Ειδικά για τις επιχειρήσεις η χρήση των δημοσίων πληροφοριών θα τους επιτρέψει να διευρύνουν τις δραστηριότητές τους και να δημιουργήσουν νέες θέσεις εργασίας, όπως λέτε στο νομοσχέδιό σας. 
      Συνεπώς σύμφωνα με το νομοσχέδιο αυτές οι πληροφορίες θα χρησιμοποιηθούν από επιχειρηματίες. Αυτός είναι ο στόχος του νομοσχεδίου, δηλαδή, η αξιοποίηση των πληροφοριών του δημοσίου για εμπορικούς σκοπούς και η αύξηση της κερδοφορίας των επιχειρηματιών. Δεν έχει στην ουσία ως στόχο το νομοσχέδιο, όπως εσείς λέτε, τη δημιουργία νέων θέσεων εργασίας.
      Η εισηγητική έκθεση κάνει λόγο για τη δημιουργία μιας αγοράς πληροφοριών που βασίζεται στις πληροφορίες του δημόσιου τομέα για την εκμετάλλευση των πληροφοριών του δημόσιου τομέα από τους ιδιώτες. Σ΄ αυτό το σημείο φαίνεται ο ρόλος του συγκεκριμένου κράτους, του καπιταλιστικού κράτους, το οποίο προσφέρει υπηρεσίες στους καπιταλιστές με σκοπό την κερδοφορία τους.
      Αναδεικνύονται έτσι οι πραγματικοί στόχοι της «Κοινωνίας της Πληροφορίας» και η κοροϊδία των πολιτών ότι τάχα αυτή η «Κοινωνία της Πληροφορίας» θα δώσει περισσότερες δυνατότητες πρόσβασης στους πολίτες, οι οποίες πάντα θα είναι επί πληρωμή. Οι επιχειρήσεις θα έχουν πρόσβαση στα δημόσια έγγραφα, θα υπάρχει η δυνατότητα να τα αποκτήσουν και να τα αξιοποιήσουν με την εμπορία τους, βεβαίως, για διαφορετικούς σκοπούς, πάντα με βάση την επιλογή που θα κάνει ο κάθε επιχειρηματίας και όχι για το σκοπό που δημιουργήθηκαν και συγκεντρώθηκαν αυτά τα έγγραφα και αυτός ο όγκος των πληροφοριών από το δημόσιο.
      Με τη διεύρυνση της εκμετάλλευσης των δημόσιων εγγράφων θα έχουμε και τη διεύρυνση της εκμετάλλευσης των εργαζομένων. Γιατί θέλετε να φτιάξετε μια αγορά του δημόσιου τομέα, την οποία θέλετε να δώσετε στους ιδιώτες για εμπορική χρήση και εκμετάλλευση. Πάλι μπροστά μας βρίσκουμε αυτό το σημερινό κράτος, το οποίο λειτουργεί και δουλεύει προς όφελος των καπιταλιστών. Και όσο για την «Κοινωνία της Πληροφορίας», θέλετε να την κάνετε κτήμα των βιομηχάνων, με τις πληροφορίες που θέλετε να τους δώσετε.
      Και βέβαια, δεν πρέπει να έχετε καμία αυταπάτη. Γιατί στη ζούγκλα που ζούμε θα πρέπει να ξεχάσετε και τα απόρρητα και τα προσωπικά δεδομένα, που έβαζε ο Κώδικας Διοικητικής Διαδικασίας του ν. 2690/1999. Ξεχάστε την ιδιωτική και οικογενειακή ζωή, ξεχάστε τα ιατρικά απόρρητα, ξεχάστε τα πνευματικά δικαιώματα. Θα ισοπεδωθούν τα πάντα.
      Γιατί το εμπόριο δεν γνωρίζει φραγμούς. Θα χρηματίσει, για να πάρει όποια πληροφορία θέλει. Και βέβαια, το κεφάλαιο για να αποκομίσει κέρδος, θα αγοράζει, θα πληρώνει και θα πουλά πιο ακριβά. Και μάλιστα τις «δύσκολες» πληροφορίες θα τις πληρώνει καλύτερα, αρκεί να τις αποκτήσει και να τις μοσχοπουλήσει.
      Θέλετε να προσαρμόσετε τη λειτουργία και την εξυπηρέτηση, ώστε αυτά τα έγγραφα να παρέχονται στους ιδιώτες. Αυτά τα έγγραφα όμως είναι περιουσία του ελληνικού λαού. Δουλεύτηκαν από το δημόσιο τομέα, συγκεντρώθηκαν από το δημόσιο τομέα, χρηματοδοτήθηκαν από τον ελληνικό λαό. Και η ουσία είναι ότι δεν θα τα αξιοποιήσει ο ελληνικός λαός, αλλά οι επιχειρηματίες. Από τη στιγμή που νομιμοποιείτε τη διαδικασία να δίνονται οι πληροφορίες, ποιος θα εμποδίσει τους επιχειρηματίες να αποκτήσουν όλες τις πληροφορίες από το δημόσιο;
      Με αυτόν τον τρόποι ανοίγετε τους ασκούς του Αιόλου και αυτό γιατί λέτε στο τέλος της παραγράφου 1 ότι μπορούν να δίνονται –προσέξτε- στοιχεία ραδιοτηλεοπτικών φορέων, θυγατρικών εταιρειών ή άλλων οργανισμών, έγγραφα που βρίσκονται στην κατοχή εκπαιδευτικών, ερευνητικών, πολιτιστικών ιδρυμάτων, όπως σχολείων, Τ.Ε.Ι., Α.Ε.Ι., αρχείων, βιβλιοθηκών, μουσείων, ορχηστρών, λυρικών σκηνών, θεάτρων, ερευνητικών εγκαταστάσεων ή άλλων οργανισμών τήρησης αποτελεσμάτων και ερευνών. Επομένως τα δίνετε όλα στο κεφάλαιο. Επομένως όλα θα ανήκουν στο κεφάλαιο.
      Λέτε ότι πληροφορίες μπορούν να δώσουν οι πάντες και όχι μόνο ο στενός δημόσιος τομέας. Μάλιστα αναφέρεστε αναλυτικά στα έγγραφα και ιδίως σε μελέτες που μπορούν να δοθούν: πρακτικά, στατιστικά στοιχεία, εγκύκλιοι, οδηγίες, γνωμοδοτήσεις, απαντήσεις διοικητικών αρχών, αποφάσεις, αναφορές. Τα πάντα στην υπηρεσία του κεφαλαίου, που, βεβαίως, θα τα αξιοποιήσει για το κέρδος.
      Για τις πληροφορίες λέτε ότι αν αρνηθεί κάποιος δημόσιος υπάλληλος να δώσει πληροφορίες σε ιδιώτες, σε επιχειρηματίες, τότε ο ιδιώτης, ο επιχειρηματίας μπορεί να κάνει διοικητική προσφυγή. Δηλαδή, όπως είπα πριν, αν αρνηθούν να του δώσουν τις πληροφορίες, το πολύ-πολύ να τυλίξουν και τον υπάλληλο σε μια κόλλα χαρτί και να μην ξέρει μετά πού βρίσκεται. Δείχνει, δηλαδή και την υποταγή που έχει το κράτος –πλήρη υποταγή- στο κεφάλαιο.
      Αναφέρεστε επίσης στους φορείς του δημόσιου τομέα που μπορούν να επιτρέπουν την άνευ όρων περαιτέρω χρήση των εγγράφων. Αυτό γίνεται με απόφαση του κατά περίπτωση αρμοδίου Υπουργού. Με ποια κριτήρια θα αποφασίζει ο κάθε Υπουργός για το αν θα δίνονται οι πληροφορίες δωρεάν και άνευ όρων ή αν θέλετε με πολιτικές σκοπιμότητες, αν θα δίνονται σε όλους, αν θα γίνονται διακρίσεις, αν θα δίνονται σε ημετέρους, αν θα δίνονται σε αρεστούς στην εκάστοτε κυβέρνηση; Με τις διαδικασίες αυτές φτιάχνετε μηχανισμούς πελατειακών σχέσεων, ακόμα και μηχανισμούς μίζας στο δημόσιο. 
      Λέτε ότι το δημόσιο δεν πρέπει να ζητά πολλά για τις πληροφορίες. Βέβαια, αφού θα τα δώσετε στους βιομηχάνους, τσάμπα θέλετε να τα δώσετε. Μάλιστα λέτε ότι δεν θα πρέπει να υπερβαίνει το κόστος συλλογής, παραγωγής και αναπαραγωγής καθώς και μία εύλογη απόδοση της επένδυσης. 
      Δείτε το ζήτημα των συντάξεων από τα ασφαλιστικά ταμεία. Παραδείγματος χάρη, έστω ότι κάποιος είναι ασφαλισμένος στο Τ.Ε.Β.Ε. ή στο Τ.Σ.Α. και θέλει να πάρει σύνταξη με το νόμο της διαδοχικής ασφάλισης από το Ι.Κ.Α. Πού θα χρεωθεί το ότι ο ένας φορέας θα ζητήσει τις πληροφορίες από τον άλλο ασφαλιστικό φορέα; Θα χρεωθεί στα ασφαλιστικά ταμεία, άρα, δηλαδή, θα την πληρώνουν τα ασφαλιστικά ταμεία; Θα πληρώνουν, δηλαδή, οι εργαζόμενοι για τις πληροφορίες που μπορεί να δίνονται; 
      Για παράδειγμα, μπορεί από αυτές τις πληροφορίες να γίνεται ακόμα και παρακράτηση της σύνταξης του ασφαλισμένου, ο οποίος θα πληρώνει κατά τη διάρκεια της συνταξιοδότησής του -θα του γίνεται, δηλαδή, παρακράτηση- για τις πληροφορίες που ζήτησε ο ασφαλιστικός φορέας που θα του δώσει τη σύνταξη –το Ι.Κ.Α. π.χ.- από τα άλλα ταμεία που μπορεί να ήταν ασφαλισμένος; Είναι ερωτήματα στα οποία δεν έχετε απαντήσει. 
      Λέτε για ίσους όρους στην παροχή πληροφοριών. Θα τις δίνετε με ίσους όρους και στους βιομηχάνους και σε έναν απλό πολίτη, σε έναν εργάτη για παράδειγμα; Το ίδιο θα πληρώσουν και οι δύο; Εν πάση περιπτώσει τι δυνατότητα πρόσβασης έχει ένας εργάτης, ένας απλός πολίτης στους μηχανισμούς και τι δυνατότητες έχει ένας επιχειρηματίας;
      Και βέβαια είναι καθαρό ότι ένας υπάλληλος, ένας πολίτης, ένας εργάτης, θα ζητάει μία πληροφορία, κυρίως, για ατομική του χρήση, για να λύσει κάποιο πρόβλημα. Δεν θα το ζητάει για να προχωρήσει στην εμπορευματοποίηση αυτών των πληροφοριών και να αποκομίσει κέρδος. Σε αυτό το ζήτημα της εμπορευματοποίησης δίνεται η δυνατότητα να το κρίνει αυτό ο εκάστοτε Υπουργός. Εμάς μας βρίσκει αντίθετους.  
      Τα Κ.Ε.Π. κατά τη γνώμη μας, φτιάχτηκαν με προχειρότητα από την προηγούμενη κυβέρνηση. Εσείς συνεχίζετε σήμερα αυτήν την προχειρότητα με χειρότερο τρόπο. Υπάρχει ένα τεράστιο ζήτημα: Πού ανήκει το προσωπικό των Κ.Ε.Π.; Υπάρχουν οι μόνιμοι των Κ.Ε.Π. που ανήκουν στους δήμους. Υπάρχουν συμβασιούχοι με συμβάσεις ορισμένου χρόνου. Υπάρχουν αυτοί που δουλεύουν με δελτία παροχής υπηρεσιών. Υπάρχουν άλλοι που δουλεύουν με συμβάσεις έργου. 
      Λέτε ότι τα Κ.Ε.Π. είναι μία λειτουργία της Δημόσιας Διοίκησης, η οποία μάλιστα έχει αποδώσει έργο. 
      Για εμάς απαιτείται νέος οργανισμός της Δημόσιας Διοίκησης ο οποίος θα λειτουργεί με βάση τις ανάγκες της κάθε πόλης, του κάθε δήμου, της κάθε κωμόπολης, αλλά και με βάση τον αριθμό αυτών που πρέπει να εργάζονται στα Κ.Ε.Π., για να εξυπηρετούν τους πολίτες, με βάση και τα στοιχεία που έχουν συγκεντρωθεί. Σ’ αυτά τα πλαίσια, λοιπόν, εσείς μιλάτε για τον εκσυγχρονισμό του κράτους.
      Υποστηρίζετε ακόμη ότι τα Κ.Ε.Π. είναι πολύ σοβαρή υπόθεση. Ανακοινώσατε ότι θα γίνουν μονιμοποιήσεις εργαζομένων στα Κ.Ε.Π.. Είναι περίπου τρεις χιλιάδες οι εργαζόμενοι στα Κ.Ε.Π. όλης της χώρας. Από τους τρεις χιλιάδες που εργάζονται σήμερα, εσείς κάνατε προκήρυξη, ανακοινώσατε τέλος πάντων προκήρυξη, για να μονιμοποιήσετε τους δύο χιλιάδες περίπου και τους χίλιους τους αφήνετε απέξω. Εμείς και στη συζήτηση που κάναμε στην αρμόδια κοινοβουλευτική επιτροπή τον Γενάρη που μας πέρασε, σας ζητήσαμε να μονιμοποιηθούν όλοι οι εργαζόμενοι στα Κ.Ε.Π..
      Τα Κ.Ε.Π. δεν κάνουν μόνο δουλειές των δήμων, αλλά και δουλειές του δημοσίου και μάλιστα κάθε μέρα τα χρεώνετε με νέες αρμοδιότητες. Πρέπει όμως, με αυτές τις αρμοδιότητες που δίνετε καθημερινά στα Κ.Ε.Π., να αναβαθμιστεί και το προσωπικό, όχι μόνο με τη μονιμοποίηση αλλά και με την πρόσληψη και άλλων. Σας προτείνουμε, λοιπόν, για άλλη μία φορά να μονιμοποιήσετε όλους όσους εργάζονται σήμερα στα Κ.Ε.Π., να μην μείνει κανένας συμβασιούχος ούτε με δελτία παροχής υπηρεσιών και βέβαια ούτε με συμβάσεις ορισμένου χρόνου, ούτε να τους εκβιάζετε όταν θέλουν να κάνουν απεργία, να πηγαίνει την παραμονή ο προϊστάμενος, που είναι μόνιμος, από το δήμο ή από την νομαρχία και να τους λέει: «Ελάτε εδώ, δηλώστε μου ποιος θα κάνει απεργία αύριο», με το επιχείρημα ότι θα τους κόψετε το μεροκάματο. Αλλά θέλετε να τους κόψετε τη φόρα για να μην απεργήσουν. Αυτή είναι η ουσία και αυτό είναι μια καθαρά τρομοκρατική ενέργεια σε βάρος της ελεύθερης βούλησης του κάθε εργαζόμενου να απεργήσει. 
      Και βέβαια πουθενά δεν αναφέρεστε στα δικαιώματα των εργαζομένων. Και θα φέρω ένα παράδειγμα. Έχετε προκηρύξει σ’ ένα Κ.Ε.Π. μία θέση Π.Ε., ενώ αίτηση έχουν κάνει δύο, τρεις και τέσσερις με πτυχίο πανεπιστημίου. Και ρωτάμε:  Δεν έχετε προκηρύξει θέσεις για να  προσλάβετε τους δύο και τους τρεις. Τι θα γίνουν οι υπόλοιποι; Για θέσεις Π.Ε. μιλάω. Όσον αφορά, λοιπόν, τα δικαιώματα των εργαζομένων και στα Κ.Ε.Π. αλλά και αλλού, για παράδειγμα, τους ναυτεργάτες που τους απαγορεύετε το δικαίωμα της απεργίας, που τους επιστρατεύετε σήμερα, πρέπει να πούμε ότι μ΄ αυτόν τον τρόπο βάζετε στο «γύψο» τα δικαιώματα των εργαζομένων.
      Δείτε τώρα ότι γίνεται πολλή κουβέντα και υπάρχουν και πολλοί καλοθελητές και όλες οι ευθύνες πέφτουν στους ναυτεργάτες. Είναι οι μόνοι που δεν έχουν ευθύνη, γιατί δεν θέλουν να θαλασσοπνίγονται ούτε αυτοί, αλλά ούτε και όσοι ταξιδεύουν με τα σαπιοκάραβα. Και να πούμε εδώ το εξής, ότι όταν ζήτησε η Ευρωπαϊκή Ένωση να ψηφιστεί η οδηγία για να γίνουν τα καράβια διπύθμενα, να μην έχουν έναν πάτο αλλά δύο πάτους, η ελληνική Κυβέρνηση άσκησε βέτο. Ήταν το βέτο των εφοπλιστών, γιατί έχουν τα «σαπάκια», τα οποία είναι με έναν πάτο και ταξιδεύουν και δεν θέλουν να κάνουν μετασκευή και να τους βάλουν δεύτερο πάτο ή να τα αποσύρουν. Αυτοί είναι οι υπεύθυνοι και η πολιτική σας και όχι οι ναυτεργάτες. Και αν θέλετε να λύσετε το πρόβλημα της απεργίας των ναυτεργατών, να αποσύρετε το νομοσχέδιο και να αποσύρετε και την πολιτική επιστράτευση και να μην προσπαθείτε να βάλετε σε αντιπαράθεση τους ναυτεργάτες με τους αγρότες και με τους άλλους επαγγελματίες και με τα άλλα κοινωνικά στρώματα στη χώρα μας. Έχουν τα ίδια συμφέροντα όλοι αυτοί, έχουν τα ίδια προβλήματα, ίδιοι είναι αυτοί που τους εκμεταλλεύονται. Συνεπώς ο αγώνας πρέπει να είναι κοινός όλων, και των αγροτών και των ναυτεργατών και των επαγγελματοβιοτεχνών και όχι να στρέφεται ο ένας εναντίον του άλλου. Αν θέλετε, λοιπόν, να λυθεί  το πρόβλημα να πάρετε πίσω την πολιτική επιστράτευση, να πάρετε πίσω το νομοσχέδιο και να ικανοποιήσετε τα αιτήματα των ναυτεργατών.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα. 
      Εισερχόμαστε στον κατάλογο των ομιλητών…
      ΦΩΤΗΣ ΚΟΥΒΕΛΗΣ: Κύριε Πρόεδρε, …
      ΠΡΟΕΔΡΕΥΩΝ (Γεώργιος Σούρλας): Κύριε Κουβέλη, δεν το είχα αντιληφθεί ότι θέλετε να μιλήσετε. Ίσως το ζητήσατε προηγουμένως.
      ΦΩΤΗΣ ΚΟΥΒΕΛΗΣ: Κύριε Πρόεδρε, με ξεχάσατε. 
      ΠΡΟΕΔΡΕΥΩΝ (Γεώργιος Σούρλας): Δε σας ξέχασα, αλλά είθισται οι Κοινοβουλευτικοί Εκπρόσωποι να ομιλούν μετά τον κ. Υπουργό.
      ΦΩΤΗΣ ΚΟΥΒΕΛΗΣ: Επειδή έχω διπλή ιδιότητα... 
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς, κ. Κουβέλης, έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, σήμερα συζητάμε τρία νομοσχέδια. Το ένα είναι η χρήση των πληροφοριών του δημοσίου τομέα. Το δεύτερο είναι τα θέματα της Δημόσιας Διοίκησης και αποκέντρωσης και το τρίτο νομοσχέδιο που συζητάμε αφορά στις τροπολογίες. Και νομίζω ότι θα συμφωνήσετε όλες και όλοι ότι αυτό δεν αναδεικνύει ορθή λειτουργία του Κοινοβουλίου, αναφορικά με το νομοθετικό έργο. 
      Το λέω αυτό, διότι μία σειρά, επί παραδείγματι από τροπολογίες, δεν έχουν περάσει από τη βάσανο της Διαρκούς Επιτροπής. Το λέω, διότι υπάρχουν διατάξεις άσχετες προς το θεωρούμενο, ως κεφάλαιο αρχής του νομοσχεδίου και το λέω, διότι με τον τρόπο που νομοθετούμε, δεν κάνουμε τίποτε άλλο, παρά να πολλαπλασιάζουμε μία πολυνομία, η οποία εμπεριέχει πάρα πολλές φορές και στοιχεία αντίφασης. Και θέλετε να αναδείξω ένα στοιχείο αντίφασης; Λίγες ημέρες πριν, συζητήσαμε και ψηφίστηκε κατά πλειοψηφία, το νομοσχέδιο που αφορά στο οπτικοακουστικό αρχείο, στο Εθνικό Οπτικοακουστικό Αρχείο, δηλαδή, στη συλλογή, την καταγραφή και τη μετατροπή σε οπτικοακουστικό αποτέλεσμα όλων των πληροφοριών, όλων των στοιχείων, μεταξύ αυτών προεχόντως των πληροφοριών του δημοσίου τομέα. Και υπάρχουν επιμέρους αντιφάσεις, μεταξύ των διατάξεων του συγκεκριμένου νομοσχεδίου και των διατάξεων του νομοσχεδίου που ψηφίσαμε για το Εθνικό Οπτικοακουστικό Αρχείο, που πλέον είναι νόμος του κράτους και νομίζω ότι έχει δημοσιευθεί και στην Εφημερίδα της Κυβερνήσεως. Και είναι ορθή η παρατήρηση που έγινε λίγο πριν, ότι αυτό είναι θέμα, το οποίο δεν αφορά μόνο στον Κανονισμό της Βουλής. Αφορά στην εφαρμογή του Συντάγματος και προφανώς, αγαπητέ κύριε Πρόεδρε, αφορά και στην ευθύνη του Προεδρείου της Βουλής, να ρυθμίζει τα θέματα της νομοθετικής διαδικασίας, με έναν τρόπο, που αν μη τι άλλο, θα επιτρέπει το εύρυθμο του νομοθετικού μας έργου.  Δεν πρόκειται για σχολαστικισμό. Πρόκειται για μια ουσιαστική πολιτική παρατήρηση, ότι δεν είναι δυνατόν η Βουλή να συζητά τρία διαφορετικά νομοσχέδια, σε ένα νομοσχέδιο.
      Κυρίες και κύριοι συνάδελφοι, κατά συνέπεια και για την οικονομία του λόγου μου εκλαμβάνω, ότι σήμερα η αρχή του νομοσχεδίου –και μόνο για την οικονομία του λόγου και όχι για το ουσιαστικό μέρος- είναι τα ζητήματα που αφορούν στις πληροφορίες του ελληνικού δημοσίου.
      Κυρίες και κύριοι συνάδελφοι, η περαιτέρω χρήση των πληροφοριών του δημοσίου τομέα, έχω τη βεβαιότητα, ότι δεν είναι τίποτε άλλο, παρά η εμπορευματοποίηση αυτών των πληροφοριών και η παράδοσή τους στη λειτουργία της αγοράς. 
      Θα μπορούσα, πράγματι, να συμφωνήσω για την περαιτέρω χρήση των πληροφοριών του δημοσίου, εάν αυτές αφορούσαν τον πολιτισμό, την έρευνα, την εξυπηρέτηση γενικώς του δημοσίου συμφέροντος, με ό,τι συνεπάγεται ο όρος. Δεν πρόκειται περί αυτού. Πρόκειται για την παράδοση των πληροφοριών του ελληνικού δημοσίου, στην αγορά, στους ιδιώτες, σε εκείνους, δηλαδή, που έχουν τη δυνατότητα να αξιοποιούν ένα προϊόν, το οποίο παρήχθη με δαπάνες του ελληνικού λαού και να το χρησιμοποιούν, χωρίς να καταβάλλουν εκείνο που, τουλάχιστον, αντιστοιχεί στο κόστος της συλλογής αυτών των πληροφοριών. 
      Δεν θα είχε κανένα πρόβλημα ο οιοσδήποτε να συμφωνήσει ότι το δημόσιο, όταν πρόκειται για τέτοιους τομείς δραστηριότητας, πρέπει να παραδίδει αυτό το υλικό, να παραδίδει αυτές τις πληροφορίες και, βεβαίως, να αξιοποιούνται αυτές οι πληροφορίες για το γενικό καλό, για την εξυπηρέτηση του δημοσίου συμφέροντος, όπως προείπα. 
      Πολύ δε περισσότερο γίνεται αρνητική αυτή η ρύθμιση όταν στο νομοσχέδιο υπάρχει μία ασάφεια αναφορικά με το καταβαλλόμενο τέλος για τη χρήση αυτών των πληροφοριών. Είναι ορθή η επισήμανση ότι δεν είναι δυνατό να το αφήσουμε αυτό στη διακριτική ευχέρεια του εκάστοτε Υπουργού. Νομίζω ότι θα έπρεπε να ρυθμιστεί με το νομοσχέδιο, με το νόμο, ποιο θα είναι το τέλος προκειμένου, εν πάση περιπτώσει, αφού θέλετε ως Πλειοψηφία να υπάρξει αυτό το νομοσχέδιο, να είναι το τέλος κυμαινόμενο αναφορικά με το σκοπό που θέλει να υπηρετήσει αυτή η χρήση των πληροφοριών. 
      Θα είναι ίδιο το τέλος για μία επιστημονική έρευνα με εκείνο το οποίο θα καταβάλλεται από τον ιδιώτη ο οποίος θέλει να εξυπηρετήσει κερδοσκοπικού χαρακτήρα επιδιώξεις του; Θα είναι ίδιο το τέλος μεταξύ μιας μεγάλης επιχείρησης που θέλει τις πληροφορίες του δημοσίου με το τέλος για την προαγωγή του πολιτισμού; Αυτά θα έπρεπε να έχουν ρυθμιστεί με συγκεκριμένες διατάξεις για να αποφεύγονται ζητήματα μιας μεταχείρισης αυτών των πληροφοριών που θα κατατείνουν στην εξυπηρέτηση του ιδιωτικού συμφέροντος και όχι του δημοσίου.
      Κυρίες και κύριοι συνάδελφοι, είναι βέβαιο ότι αυτό το σχέδιο νόμου έρχεται να ενσωματώσει μία απόφαση της κοινότητας στο εσωτερικό μας δίκαιο. Όμως, εδώ υπάρχει ένα μεγάλο ζήτημα. Δεν υπάρχει η ασφαλιστική δικλείδα για την προστασία των προσωπικών δεδομένων. Θα έλεγα ότι αυτή η προστασία έχει παντελώς υποχωρήσει, αφού το κατεξοχήν προσωπικό δεδομένο που αφορά στην ελεύθερη επικοινωνία και στην προστατευόμενη με την έννοια του απορρήτου επικοινωνία, δεν υπάρχει.	
      Είναι συναφές το ζήτημα, γι’ αυτό θα το αναφέρω. Πρόσφατα, πριν από δύο μέρες, οι αρμόδιοι Έλληνες Υπουργοί συνέπραξαν σε μία απόφαση της Ευρωπαϊκής Ένωσης έτσι ώστε η εν γένει επικοινωνία του πολίτη η οποία γίνεται μέσα από την κινητή ή τη συμβατική τηλεφωνία ή μέσα από το διαδίκτυο να καταχωρείται σ’ ένα συγκεκριμένο σκληρό δίσκο. Θα διατηρείται για χρονικό διάστημα μέχρι και δύο έτη και, βεβαίως, θα είναι υποκείμενο επεξεργασίας, άρα θα είναι ένα υποκείμενο επεξεργασίας για περαιτέρω χρήση και για περαιτέρω χρήση προσβλητική, θα έλεγα, της ατομικότητας του πολίτη, προσβλητική της ατομικής ελευθερίας του πολίτη στην ιδιωτική του ζωή. Το αναφέρω αυτό διότι μία σειρά από ρυθμίσεις οδηγούν στην κατάλυση της προστασίας του ατόμου. 
      Μιλάμε όλοι για τηλεφωνικές υποκλοπές και ορθά πράττουμε και το αναδεικνύουμε ως μείζον πολιτικό ζήτημα. Δεν αντιλαμβανόμεθα όμως ότι από την ώρα που άρχισε να ανοίγει ο ασκός του Αιόλου διάφοροι «αέρηδες» καταλυτικοί των ατομικών ελευθεριών και των δικαιωμάτων έχουν εξαπλωθεί; Περί αυτού συζητάμε και σήμερα.
      Κυρίες και κύριοι συνάδελφοι, δεν υπάρχουν οι ασφαλιστικές δικλείδες, δεν υπάρχει ο θεσμικός αντίποδας. Θα έλεγα ότι από την ώρα που δεν διαμορφώνεται ο θεσμικός αντίποδας, ευπρόσωπα προβάλλεται ο πολιτικός ισχυρισμός ότι δεν υπάρχει και η πολιτική βούληση της Πλειοψηφίας για να διαμορφωθεί ένα προστατευτικό δίκτυο των ατομικών ελευθεριών και των δικαιωμάτων του ανθρώπου.
      Έτσι, λοιπόν, αυτό το νομοσχέδιο εμπορευματοποιεί τις πληροφορίες του ελληνικού δημοσίου, σε αντίφαση μάλιστα με το πρόσφατα ψηφισθέν νομοσχέδιο για το Εθνικό Οπτικοακουστικό Αρχείο, δεν προστατεύει τα προσωπικά δεδομένα, δεν προστατεύει το απόρρητο και από κει και πέρα ο δρόμος γίνεται ακόμη πιο ολισθηρός και φοβάμαι ότι αυτός ο κατηφορικός δρόμος δεν έχει και τέλος.
      Κυρίες και κύριοι συνάδελφοι, καταψηφίζω επί της αρχής το σχέδιο νόμου και επιφυλάσσομαι για τις επιμέρους διατάξεις να διατυπώσω τις απόψεις μου στην επί των άρθρων συζήτηση. Επιλέγω όμως να αναφερθώ στην τροπολογία η οποία έχει σχέση με τον ανακαθορισμό ζητημάτων που αφορούν στο λεγόμενο νόμο «Καποδίστριας». Εγώ θα ψηφίσω τις συγκεκριμένες ρυθμίσεις που γίνονται για το Βραχάσι και για τις άλλες δυο κοινότητες. Αλλά το ζήτημα δεν είναι αυτό, κύριε Υπουργέ. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Η Μίλατος διαφωνεί, κύριε συνάδελφε. 
      ΦΩΤΗΣ ΚΟΥΒΕΛΗΣ: Αυτά θα τα πείτε, κύριε συνάδελφε, όταν θα πάρετε το λόγο. Εγώ σας λέω ότι θα ψηφίσω τις συγκεκριμένες διατάξεις. Αλλά το αν διαφωνεί η Μίλατος όπως είπατε ή δεν διαφωνεί κάποια άλλη περιοχή αυτό είναι το λιγότερο. Το περισσότερο είναι ότι δεν είναι δυνατόν τόσο σημαντικά ζητήματα να έρχονται αποσπασματικά και επ’ ευκαιρία κάποιων κυβερνητικών δεσμεύσεων οι οποίες έχουν γίνει είτε προεκλογικά, είτε μετεκλογικά. 
      Γιατί, κυρίες και κύριοι συνάδελφοι, επί παραδείγματι το ηρωικό Δοξάτο –και σας το λέω με την άνεση ότι δεν ομιλώ για καμιά μου εκλογική περιφέρεια- να μην έχει έδρα του δήμου το Δοξάτο; Με ποια λογική επί παραδείγματι να μην ιδρύεται ο Δήμος Βοίβης στα Κανάλια της Μαγνησίας; Ούτε εκεί είναι η εκλογική μου περιφέρεια. Γι’ αυτό, κύριε Υπουργέ, έχω την άποψη ότι θα πρέπει συνολικά να αντιμετωπιστούν όλα αυτά τα ζητήματα. Και σας λέω ότι θα ψηφίσω τη συγκεκριμένη τροπολογία ως προς το σκέλος Βραχασίου και των άλλων κοινοτήτων αλλά δεν είναι δυνατόν να αφήσουμε αυτό το θέμα έτσι αρρύθμιστο, όταν μάλιστα γνωρίζετε πάρα πολύ καλά ότι υπήρξαν ρυθμίσεις με το σχετικό νόμο «Καποδίστριας» που έγιναν όχι μόνο επ’ ευκαιρία αλλά και με πολιτική ιδιοτέλεια, άρα χωρίς την αναγκαία αντικειμενικότητα που έπρεπε να έχει η ρύθμιση.
      Περαιτέρω, υπάρχει και άλλη μια τροπολογία στην οποία επίσης θέλω να αναφερθώ. Είναι τροπολογία δέκα –αν δεν κάνω λάθος στον αριθμό- Βουλευτών. Αφορά στην καύση των νεκρών. Είναι μια τροπολογία η οποία εξασφαλίζει έναν ελάχιστο κοινό πολιτικό τόπο. Δεν είναι η ρύθμιση η οποία θα έπρεπε να έχει γίνει, αλλά είναι μια ρύθμιση η οποία λαμβάνει υπ΄ όψιν διάφορες αναλογίες και συνθήκες έτσι ώστε να ρυθμιστεί αυτό το ζήτημα ως πρώτο βήμα προς θετική κατεύθυνση. 
      Και εδώ πρέπει να συμφωνήσουμε ότι το δικαίωμα στη διάθεση του νεκρού σώματος από τον οποιονδήποτε αποτελεί δικαίωμά του, δικαίωμα το οποίο μπορεί να δηλώνει εν ζωή, δικαίωμα το οποίο μπορεί να αφήνει στη ρύθμιση των οικείων του, των στενών του συγγενών. Δεν αντιστρατεύεται κανένας με τη ρύθμιση αυτή το δικαίωμα του πολίτη να επιλέγει εν ζωή πώς θα διατεθεί το νεκρό του σώμα. Εκείνο το οποίο αυτή η τροπολογία, αυτή η ρύθμιση θέλει να εξασφαλίσει είναι η αναγνώριση του δικαιώματος και χωρίς ιδεοληψίες να μπορεί να κατοχυρώνεται η επιλογή του κάθε πολίτη, όταν μάλιστα, όπως λέει η ρύθμιση, δεν εμποδίζεται αυτή η επιλογή και από τις θρησκευτικές του δοξασίες.
      Θα έλεγα ότι αυτό είναι ένα πρώτο μικρό αλλά θετικό βήμα και απομένει μια συνολικότερη ρύθμιση αν μη τι άλλο ως η αναγνώριση του ατομικού δικαιώματος του κάθε ανθρώπου χωρίς δεσμεύσεις να μπορεί να επιλέγει πώς θέλει το νεκρό του σώμα να φύγει από τούτη τη ζωή. 
      Κυρίες και κύριοι συνάδελφοι, όταν θα συζητήσουμε τα άρθρα θα αναφερθούμε και σε άλλα ζητήματα όπως για παράδειγμα αυτό των Κ.Ε.Π.. Κύριε Υπουργέ, νομίζω ότι θα συμφωνήσετε, πως αυτή η πολυμορφία, η εργασιακή πολυμορφία που υπάρχει στα Κ.Ε.Π. δεν συνιστά ούτε χρηστή διοίκηση, ούτε στοιχείο αποτελεσματικότητας της λειτουργίας των Κ.Ε.Π.. Και θα πρέπει η λεγόμενη μονιμοποίηση να αφορά στο σύνολο των εργαζομένων στα Κ.Ε.Π.. Και θα έλεγα ότι τα Κ.Ε.Π. ίσως είναι αναγκαίο να τεθούν υπό ενιαία εποπτεία είτε τα Κ.Ε.Π. υπηρετούν την Τοπική Αυτοδιοίκηση, είτε υπηρετούν συνολικότερα τη Δημόσια Διοίκηση. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Μα, αυτό γίνεται.
      ΦΩΤΗΣ ΚΟΥΒΕΛΗΣ: Το λέω. Αυτό είπα, αυτό ακριβώς είπα. Την ώρα που σας ελέγχω ότι ανέχεστε την εργασιακή πολυμορφία, την ίδια ώρα σας αναγνωρίζω ότι επιδιώκετε την ενιαία εποπτεία των Κ.Ε.Π.. Ο λόγος για να είναι αποτελεσματικός –θα συμφωνήσετε ότι- πρέπει να είναι και ειλικρινής και αντικειμενικός.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουβέλη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι τέσσερις μαθητές και μαθήτριες και δύο συνοδοί-καθηγητές από το Γυμνάσιο της Αγγλικής Πρεσβείας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, θα σας παρακαλέσω για μια σύντομη ενημέρωση που αφορά στο Προεδρείο. 
      Από τα Πρακτικά της σημερινής συνεδρίασης προκύπτει ότι ο Πρόεδρος του Συνασπισμού κ. Αλαβάνος απευθυνόμενος στον Προεδρεύοντα κ. Τραγάκη είπε:  «Και μετά μη μιλήσετε σαν τον κ. Σούρλα χθες, που ζήτησε να αφαιρεθεί από τα Πρακτικά αυτό που είπε». Και όταν το λέει ένας Αρχηγός κόμματος αυτό, ότι έδωσε εντολή να απαλειφθούν από τα Πρακτικά, και απευθύνεται στο Προεδρείο, συνιστά πολύ μεγάλο ζήτημα.
      Για όσους δεν ήσασταν χθες στην Αίθουσα θέλω να σας πληροφορήσω ότι υπήρξε μια ένταση, όταν ο Πρόεδρος του Συνασπισμού αναφέρθηκε για πολιτικές της Κυβέρνησης που είναι παρόμοιες με εκείνες της χούντας. Και υπήρξε αντίδραση από Βουλευτές της Νέας Δημοκρατίας. Προσπάθησα να επιβάλω την τάξη και σήμερα από μερίδα κοινοβουλευτικών συντακτών και άλλων αποδίδεται ότι έδωσα εντολή να κλείσουν τα μικρόφωνα στον κ. Αλαβάνο. 
      Όμως η πραγματικότητα είναι ότι έδωσα εντολή πραγματικά να κλείσουν τα μικρόφωνα σε δύο Βουλευτές της Νέας Δημοκρατίας, στον κ. Βαρβιτσιώτη ο οποίος ήταν και Κοινοβουλευτικός Εκπρόσωπος και στον εισηγητή της Νέας Δημοκρατίας τον κ. Μαρκόπουλο που παρίσταται σήμερα. 
      Επειδή έμαθα να κάνω καθαρές πολιτικές και συμπεριφορές, είναι ο τεχνικός και μπορεί να ερωτηθεί για ποιους έδωσα εντολή να κλείσουν τα μικρόφωνα. Το θεωρώ ανήθικο, απαράδεκτο, ανυπόστατο, αντιδημοκρατικό να αποδίδονται κατηγορίες. Ποτέ δεν θα είχα διανοηθεί να αφαιρέσω το λόγο από Αρχηγό κόμματος ούτε από Βουλευτές. Όμως στην προσπάθεια να επιβληθεί η τάξη το έκανα και μάλιστα στους Βουλευτές της δικής μου παράταξης. Και αντί αυτό να σχολιαστεί ευμενώς, μου αποδίδονται κατηγορίες.
      Πιστεύω ότι αυτό που είπε ο Πρόεδρος του Συνασπισμού, ότι έδωσα εντολή, είναι πάρα πολύ προσβλητικό. Προφανώς, αν ακούστηκε «κλείστε τα μικρόφωνα» και δεν εγράφη και τι μπορεί να έχει συμβεί δεν γνωρίζω. Τι εννοεί ο Πρόεδρος ότι βρέθηκα με τους πρακτικογράφους και τους είπα να μην το γράψουν; 
      Αυτά δεν συνάδουν με το δικό μου ήθος και τη δική μου αξιοπρέπεια σε καμία περίπτωση! Και επειδή είναι εντελώς ανυπόστατα και ψευδή, παρακαλώ τον Πρόεδρο του Συνασπισμού να δεχθεί το λάθος του –για να μην πω το ολίσθημα- και να ζητήσει συγγνώμη. Ή θα παρακαλέσω και θα προκαλέσω τον όποιο πρακτικογράφο, τον όποιο συνεργάτη πλησίασα και του απηύθυνα την παράκληση να απαλείψει αυτό από τα Πρακτικά, να βγει και να με καταγγείλει και θα αναλάβω τις ευθύνες μου και ξέρω να τις αναλαμβάνω!
      ΦΩΤΗΣ ΚΟΥΒΕΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Κουβέλη.
      ΦΩΤΗΣ ΚΟΥΒΕΛΗΣ: Κύριε Πρόεδρε, ο Πρόεδρος του Συνασπισμού προφανώς έτσι εξέλαβε τα πράγματα και δεν είχε καμία πρόθεση να στραφεί προσωπικά εναντίον σας, αλλά να αναφερθεί σε ένα συγκεκριμένο γεγονός το οποίο έτσι εξέλαβε. 
      Εγώ σήμερα ως Κοινοβουλευτικός Εκπρόσωπος του Συνασπισμού Ριζοσπαστικής Αριστεράς θεωρώ εξαιρετικά ικανοποιητική και επαρκή την εξήγηση που δίδετε και θέλω να σας βεβαιώσω ότι τίποτε προσωπικό δεν υπάρχει εναντίον σας. 
      ΠΡΟΕΔΡΕΥΩΝ (Γεώργιος Σούρλας): Σε καμία περίπτωση δεν θα υπήρχε προσωπικό, αλλά αυτή η απάντηση που δίδετε, κύριε Κουβέλη, με ικανοποιεί και με κάνει να ηρεμώ. Ήρθα στη Βουλή και θα φύγω όρθιος, με αξιοπρέπεια, με τα λάθη μου και τις παραλείψεις, χωρίς να υποκρίνομαι και χωρίς να εκτρέπομαι.
      Ευχαριστώ πάρα πολύ για την τοποθέτησή σας. Είναι η μεγαλύτερη ικανοποίηση που μου δίνετε.
      Ο κ. Ρόβλιας έχει το λόγο.
      Κύριε Ρόβλια, θα κάνετε παρέμβαση ή κανονική αγόρευση; 
      ΚΩΝΣΤΑΝΤΙΝΟΣ ΡΟΒΛΙΑΣ: Θα κάνω μια σύντομη παρέμβαση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, στο νομοσχέδιο που συζητάμε έχουμε δεκατρείς κυβερνητικές τροπολογίες, τροπολογίες Υπουργών. 
      Απ’ αυτές τις δεκατρείς, οι δύο αφορούν αναδιατύπωση άρθρων του νομοσχεδίου και οι έντεκα είναι παντελώς άσχετες με το αρχικό κείμενο του νομοσχεδίου. Είναι καινούργιες τροπολογίες και επιτρέψτε μου να τις αναφέρω:
      Πρώτον, προσλήψεις μερικής απασχόλησης σε δήμους σε περιοχές …
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, με πληροφορούν ότι οι υπουργικές τροπολογίες είναι τρεις. 
      ΚΩΝΣΤΑΝΤΙΝΟΣ ΡΟΒΛΙΑΣ: Όχι. Γι’ αυτό επιτρέψτε μου να τις αναφέρω κι αν κάνω λάθος, να με διαψεύσει ο κύριος Υπουργός. 
      Έχουμε δεκατρείς τροπολογίες, κύριε Πρόεδρε, εκ των οποίων οι έντεκα είναι καινούργιες. Τις αναφέρω:
      1. Προσλήψεις μερικής απασχόλησης σε δήμους σε περιοχές με έντονο πρόβλημα ανεργίας. 
      2. Διοικητική αυτονόμηση τεσσάρων κοινοτήτων από τον «Καποδίστρια». 
      3. Αύξηση του αριθμού των Επιτροπών Μετανάστευσης στην περιφέρεια Αττικής. 
      4. Εξαίρεση της Ελληνικής Εταιρείας Τοπικής Ανάπτυξης και Αυτοδιοίκησης από τη νομοθεσία εκπόνησης δημοσίων μελετών.
      5. Απαλλαγή υποψηφίων για πρόσληψη στα Κ.Ε.Π. από την υποχρέωση απόδειξης γνώσης χειρισμού ηλεκτρονικού υπολογιστή.
      6. Υποχρεωτικότητα της αυτεπάγγελτης αναζήτησης από τις υπηρεσίες ορισμένων δικαιολογητικών. 
      7. Ένταξη των τσιγγάνων στην κατηγορία των ειδικών κοινωνικών ομάδων για τη στεγαστική τους αποκατάσταση. 
      8. Εξαίρεση των συμβασιούχων Κ.Ε.Π. από τον χρονικό περιορισμό των είκοσι τεσσάρων μηνών.
      9. Πληρωμές για τα έργα του «ΕΠΤΑ» από τα κονδύλια του «ΘΗΣΕΑ» έως 31.12.2006.
      10. Δυνατότητα άμεσης πρόσληψης προσωπικού με οκτάμηνες συμβάσεις για αντιμετώπιση θεμάτων δημόσιας υγείας και 
      11. Απόσπαση προσωπικού του Ο.Π.Α.Π. στη Γενική Γραμματεία Αθλητισμού.
      Αντιλαμβάνεστε ότι έχουμε μια πληθώρα τροπολογιών άσχετων μεταξύ τους. Μεταξύ αυτών υπάρχουν σοβαρές τροπολογίες οι οποίες δεν έχουν συζητηθεί στην επιτροπή, δεν έχουν τύχει της επεξεργασίας την οποία επιβάλλει το Σύνταγμα και ο Κανονισμός της Βουλής και περαιτέρω δεν υπάρχει γι’ αυτές άποψη της Διεύθυνσης Επιστημονικών Μελετών της Βουλής.
      Σημειώνουμε ότι η Κυβέρνηση, κατά την προσφιλή της τακτική, συνεχίζει να νομοθετεί με τροπολογίες παρ΄ ότι, όπως με πληροφόρησε ο κ. Καστανίδης, η Διάσκεψη των Προέδρων έχει αποφασίσει να μην γίνονται δεκτές περισσότερες των τριών έως τεσσάρων τροπολογιών. 
      Ζητάμε από την Κυβέρνηση –το ζητάμε και από το Προεδρείο- να αποσυρθούν αυτές οι τροπολογίες έτσι ώστε να έρθουν μ’ ένα νομοσχέδιο για να μπορέσουν να συζητηθούν, όπως επιβάλλει το Σύνταγμα και ο Κανονισμός της Βουλής, διαφορετικά θα συζητηθούν στο πόδι στην κυριολεξία και είναι σοβαρά θέματα. 
      Άλλως, και όλως επικουρικώς, όπως θα λέγαμε στα νομικά, να δοθεί μια τρίτη συνεδρίαση, διότι δεν είναι δυνατόν να συζητήσουμε όλα τα άρθρα του νομοσχεδίου, που είναι πάρα πολλά συν τις έντεκα τροπολογίες σε μία συνεδρίαση. Είναι αδύνατον. Θα κοροϊδευόμαστε μεταξύ μας. 
      Και κάτι ακόμα: Μια δήλωση του ΠΑ.ΣΟ.Κ. 
      Επειδή και από την τροπολογία που αφορά τις τέσσερις κοινότητες, οι οποίες βγαίνουν από τον «Καποδίστρια» και από κάποια σημεία της εισήγησης του Εισηγητή της Νέας Δημοκρατίας φαίνεται ότι η Κυβέρνηση έχει αποφασίσει να αρχίσει να αποδομεί τον «Καποδίστρια», δηλώνουμε ότι το ΠΑ.ΣΟ.Κ. δεν θα συμμετάσχει σ’ αυτήν τη διαδικασία. 
      Εσείς έχετε το πρόβλημα, εσείς πολεμήσατε τον «Καποδίστρια», εσείς υποσχεθήκατε σε δήμους και κοινότητες και πριν και μετά τις εκλογές, εσείς θα αναλάβετε τις ευθύνες. Το ΠΑ.ΣΟ.Κ. δεν θα συμπράξει με κανέναν τρόπο στην κατάργηση του «Καποδίστρια».
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, εκ μέρους του Προεδρείου να σας πω ότι στη Διάσκεψη των Προέδρων αποφασίστηκε να γίνουν δυο συνεδριάσεις. Από κει και πέρα, βεβαίως, αυτό είναι θέμα που μπορεί ακόμα να συζητηθεί. Αλλά στη Διάσκεψη των Προέδρων η συζήτηση είναι μεταξύ των κομμάτων και της Κυβέρνησης. 
      Σε όλα τα άλλα τα οποία αναφέρετε περί τροπολογιών και διαδικασιών που ακολουθούνται, αντιλαμβάνεστε ότι δεν είμαι εκείνος που μπορώ να σας απαντήσω. Υπάρχει η Πρόεδρος, η οποία έχει την ευθύνη για το τι πρέπει να συζητηθεί και υπάρχει και η Διάσκεψη των Πρόεδρων. Αυτή είναι η απάντηση του Προεδρείου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, το λόγο παρακαλώ.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, αν μου επιτρέπετε, θα ήθελα να πω κάτι στον κύριο Πρόεδρο.
      Κύριε Πρόεδρε, ζητούμε από το Προεδρείο να μην επιτρέψει τη συζήτηση έντεκα τροπολογιών, οι οποίες έρχονται την τελευταία στιγμή.
      ΠΡΟΕΔΡΕΥΩΝ (Γεώργιος Σούρλας): Δεν μπορεί να το απαγορεύσει αυτό.
      ΚΩΝΣΤΑΝΤΙΝΟΣ ΡΟΒΛΙΑΣ: Νομίζω, κύριε Πρόεδρε, ότι έχει τη δυνατότητα, γιατί έχει γίνει κατ’ επανάληψη.
      ΠΡΟΕΔΡΕΥΩΝ (Γεώργιος Σούρλας): Τότε, θα μας κατηγορήσουν κάποιοι άλλοι για πραξικόπημα. Δηλαδή, πού θα πάει αυτή η ιστορία; Θα απαγορεύσει το Προεδρείο στην Κυβέρνηση τη συζήτηση των τροπολογιών;
      ΚΩΝΣΤΑΝΤΙΝΟΣ ΡΟΒΛΙΑΣ: Μα έχετε το δικαίωμα, κύριε Πρόεδρε. Δεν μπορούμε να νομοθετούμε τροπολογίες και μάλιστα για τόσο σοβαρά θέματα.
      ΠΡΟΕΔΡΕΥΩΝ (Γεώργιος Σούρλας): Κύριε Ρόβλια, να ακούσουμε τον Υπουργό τι έχει να πει; 
      ΚΩΝΣΤΑΝΤΙΝΟΣ ΡΟΒΛΙΑΣ: Βεβαίως. Μόνο θα ήθελα να ολοκληρώσω. Εάν το Προεδρείο θεωρήσει ότι καλώς συζητούνται, τότε οπωσδήποτε θα πρέπει να δοθεί μία τρίτη συνεδρίαση, διότι κατ’ αρχήν συμφωνήθηκε για δύο συνεδριάσεις με τα δεδομένα του αρχικού νομοσχεδίου. Εδώ, έχουμε ένα δεύτερο νομοσχέδιο δια τροπολογιών, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
      Κατ’ αρχάς, θα ήθελα να διευκρινίσω κάτι. Γιατί έτσι που διάβασε ο κύριος συνάδελφος τις συγκεκριμένες ρυθμίσεις, θα νόμιζε κανείς ότι έχουν κατατεθεί, τόσες τροπολογίες όσες και ρυθμίσεις. Να θυμίσω ότι πρόκειται για ενιαία τροπολογία με συγκεκριμένα θέματα. Και όταν θα έλθει η ώρα να τη συζητήσουμε, θα ήθελα να ξέρω -γιατί είναι συγκεκριμένα τα ζητήματα- να πει το ΠΑ.ΣΟ.Κ. ευθέως δια της Βουλής προς τον Ελληνικό Λαό σε τι διαφωνεί από εκείνα τα οποία λέμε και που αφορούν, για παράδειγμα, την Τοπική Αυτοδιοίκηση και ζητήματα αντιμετώπισης της νόσου των πτηνών, καθώς και άλλα ζητήματα άμεσης προτεραιότητας.
      Το δεύτερο είναι το εξής: Ήθελα να τονίσω –και το λέω και προς τον Προεδρεύοντα- ότι την ώρα ακριβώς που συζητούσαμε, μου ζητήθηκε η γνώμη μου από το τηλέφωνο –γιατί γίνεται τώρα, κύριε Ρόβλια, Διάσκεψη των Προέδρων- εάν θα είχε αντίρρηση η Κυβέρνηση να υπάρξει και μία συνεδρίαση παραπάνω για τα θέματα που είπατε. 
      Έδωσα την έγκριση της Κυβέρνησης και είπα: «Ναι, συναινούμε να υπάρξει και μία ακόμα συνεδρίαση». Γιατί εμείς συνηθίζουμε να συζητούμε και όχι βεβαίως να θυμίζουμε πρακτικές που, αν χρειαστεί, θα σας τις φέρω να δούμε πώς συζητούσαμε και σε πόσες συνεδριάσεις στο παρελθόν.
      Άρα, λοιπόν, σε αυτό το αίτημα που κάνατε, έρχεσθε δεύτερος. Γιατί την έγκριση την έχω δώσει, πριν πάρετε το λόγο, να υπάρξει και άλλη συνεδρίαση για τη συζήτηση των τροπολογιών και μόνο.
      Σε ό,τι αφορά το τελευταίο, επειδή τις «κορώνες» κάποιοι τις συνηθίζουν μέσα στη Βουλή, θέλω να τονίσω κάτι. Θα το πω, βέβαια, και όταν μιλήσω ολοκληρωμένα απαντώντας στους συναδέλφους. Πρώτα-πρώτα, εάν θεωρείτε ότι είναι αποδόμηση του όλου συστήματος, όπως εσείς το αποκαλείτε, του πρώτου βαθμού Τοπικής Αυτοδιοίκησης το να παίρνεις τρεις περιπτώσεις κοινοτήτων –για τις οποίες θα αναφερθώ στην τροπολογία, γιατί τότε θα κουβεντιάσουμε το θέμα αυτό- τότε από εκεί και πέρα καθένας μπορεί να κρίνει εάν είναι αποδόμηση από τις τόσες κοινότητες και τους τόσους δήμους που έχουμε. 
      Δεύτερον, πριν το πείτε, θα ήθελα παρακαλώ –σας είπα βέβαια ότι θα σας τα διαβάσω και εγώ- να διαβάσετε τα πρακτικά της Κ.Ε.Δ.Κ.Ε. στο Ηράκλειο της Κρήτης πέρσι και να δείτε τι είχε πει ειδικά για το θέμα της Κοινότητας Βραχοσίου ο Πρόεδρος του ΠΑ.ΣΟ.Κ. κ. Γιώργος Παπανδρέου. Εκεί, θα δείτε ορισμένα πράγματα. Αν δεν τα έχετε δει μέχρι τότε, θα σας τα θυμίσω, διαβάζοντας τα πρακτικά όταν έλθει η ώρα. 
      ΠΡΟΕΔΡΕΥΩΝ (Γεώργιος Σούρλας): Άρα, κύριε Ρόβλια, επιβεβαιώνεται αυτό που είπα χωρίς να είμαι ενημερωμένος, γιατί δεν συμμετείχα στη Διάσκεψη των Προέδρων, δεδομένου ότι έπρεπε να είμαι εδώ να προεδρεύω, ότι είναι ανοιχτό το ζήτημα και απ’ ό,τι λέει και ο κύριος Υπουργός υπάρχει και το ενδεχόμενο, αφού εκτιμηθεί ότι οι ανάγκες το υπαγορεύουν, να πάμε και σε τρίτη συνεδρίαση. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, πολύ σύντομα θα πω ότι χαίρομαι που ο Υπουργός συμφώνησε στο αίτημά μας για να έχουμε ακόμα μία συνεδρίαση για να συζητήσουμε τις τροπολογίες. Το ένα είναι αυτό.
      Το δεύτερο είναι το εξής: Μην παίζουμε με τις λέξεις. Λέει ότι είναι τρεις τροπολογίες. Μα, η μία τροπολογία έχει έντεκα τροπολογίες μέσα, κύριε Πρόεδρε. Μην κοροϊδευόμαστε λοιπόν.
      ΠΡΟΕΔΡΕΥΩΝ (Γεώργιος Σούρλας): Κατεγράφη αυτό, κύριε Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Με την ίδια λογική, με συγχωρείτε, αύριο θα φέρει μία δήθεν τροπολογία και θα έχει μέσα πενήντα ρυθμίσεις. Μα, αν ξεκινήσουμε έτσι, κύριε Υπουργέ, δεν θα τελειώσουμε ποτέ. Είναι έντεκα διαφορετικά θέματα ή δεν είναι; Δεν θα μπορούσε να είναι το καθένα αυτοτελής τροπολογία; Και είναι αυτοτελής τροπολογία. 
      Τέλος, όσον αφορά τον «Καποδίστρια», σας είπα ότι από τη ρύθμισή σας αυτή, την τελείως αποσπασματική και αναιτιολόγητη, και από την αγόρευση του εισηγητή σας, διαισθανόμαστε ότι αρχίσατε να αποδομείτε τον «Καποδίστρια». Δεν ξέρω από πού θα αρχίσετε και πού θα τελειώσετε.
      Εκεί, λοιπόν, το ΠΑ.ΣΟ.Κ. δεν θα συμπράξει.
      ΠΡΟΕΔΡΕΥΩΝ (Γεώργιος Σούρλας): Άλλωστε, έχετε και το χρόνο να τα πείτε, όταν θα αναπτύξετε συνολικά τις απόψεις σας. 
      Εισερχόμαστε τώρα στον κατάλογο των ομιλητών Βουλευτών και το λόγο έχει ο κ. Ανδρέας Λυκουρέντζος.
      ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, με ιδιαίτερη ικανοποίηση υποδεχόμαστε το σημερινό νομοσχέδιο. Και το υποδεχόμαστε, διότι απαντά στις προκλήσεις της εποχής.
      Έρχεται να ενισχύσει τις δομές, τις υποδομές και τις διαδικασίες της κοινωνίας της πληροφορίας, τη νέα κοινωνία, στην οποίαν επιζητούμε περισσότερες και πολλές ευκαιρίες για όλους, την ψηφιακή εποχή, την εποχή του αύριο, την εποχή, στην οποίαν η ανάπτυξη προκαλείται με αυτές τις υποδομές και την αξιοποίηση των νέων τεχνολογιών.
      Θέλω να σημειώσω ότι μόλις χθες το Ευρωπαϊκό Κοινοβούλιο ψήφισε τη νέα ευρωπαϊκή στρατηγική για το 2010, στην οποίαν ο Ευρωβουλευτής της Νέας Δημοκρατίας κ. Βακάλης πέτυχε είκοσι τροπολογίες. Και αξίζει να σημειώσουμε από αυτή τη συζήτηση που έγινε στο Ευρωπαϊκό Κοινοβούλιο –έχω μαζί μου εδώ το δελτίο Τύπου- ότι στον τομέα των τεχνολογιών, πληροφοριών και επικοινωνιών παράγεται το 8% του Ακαθάριστου Εθνικού Προϊόντος της Ευρωπαϊκής Ένωσης. Σε αυτό οφείλεται το ? της αύξησης του Α.Ε.Π. της Ευρωπαϊκής Ένωσης και το 40% της αύξησης της παραγωγικότητας, η οποία επιτυγχάνεται στην Ευρωπαϊκή Ένωση. Αυτό, για να αντιληφθούμε πόσο σημαντικό είναι το νομοσχέδιο για να δημιουργήσει τις κατάλληλες υποδομές στο χώρο της Τοπικής Αυτοδιοίκησης, αλλά και ευρύτερα στο χώρο της δημόσιας διοίκησης της πατρίδας μας. Μια δημόσια διοίκηση που πρέπει να λειτουργεί με αυτές τις προδιαγραφές, να συνεργάζεται με την ιδιωτική πρωτοβουλία, να συνεργάζεται με τις δυνάμεις της παραγωγής και της ανάπτυξης. Είναι καταπληκτικό ότι η σημερινή διοίκηση επιτυγχάνει να αποκρούει επενδύσεις την ώρα που επιζητούμε με τέτοιο επιτακτικό τρόπο την προσέλκυση επενδύσεων στη χώρα μας με ένα στόχο: τη δημιουργία ανάπτυξης, απασχόλησης και τελικά κοινωνικής συνοχής. 
      Διαπιστώνω στο άρθρο 21 σε σχέση με το πρόγραμμα «ΠΟΛΙΤΕΙΑ» ότι προτείνετε –και θα εγκριθεί- η σύσταση μιας επιτροπής. 
      Θέλω να σημειώσω, κύριε Υπουργέ, ότι αυτές οι διυπουργικές επιτροπές  και οι υπουργικές των υπηρεσιακών παραγόντων δεν λύνουν κανένα πρόβλημα ή λύνουν ελάχιστα, όταν μάλιστα μια επιτροπή θα συνέρχεται τακτικά μία φορά το χρόνο. Το λέω αυτό διότι πιστεύω ότι αυτό που μπορεί να φέρει την ελληνική διοίκηση μπροστά, αυτό που θα την εναρμονίσει με τις σημερινές απαιτήσεις των καιρών, με τα νέα επιτεύγματα των τεχνολογιών, είναι το μεγάλο ενδιαφέρον κατ’ αρχάς της πολιτικής ηγεσίας, το οποίο θεωρώ δεδομένο, θεωρώ ότι υπάρχει. Αλλά και η μεταφορά αυτή του ενδιαφέροντος σε όλα τα κλιμάκια της διοίκησης, η αποφασιστικότητα, με την οποία θα σπρώξουμε τις εξελίξεις μπροστά. Δεν μπορεί η Ελλάδα να περιμένει άλλο. Δεν μπορούμε να ολιγωρούμε μπροστά σ’ αυτή την ταχύτητα, την οποίαν επιβάλλουν αποφάσεις που λαμβάνονται σε άλλα επίπεδα, αλλά και οι εξελίξεις, οι οποίες τρέχουν, όπως σημείωσα προηγουμένως. Επίπεδα, όπως αυτό της Ευρωπαϊκής Ένωσης, κύριε συνάδελφε, εισηγητά της Πλειοψηφίας, που εύστοχα κι εσείς συμπεριλάβατε στην εισήγησή σας. Και ανέπτυξα προηγουμένως το επιχείρημα με τη νέα ευρωπαϊκή στρατηγική για την Ευρώπη των τεχνολογιών του 2010.
      Κύριε Υπουργέ, θέλω να επιμείνω στο θέμα των Κ.Ε.Π.. Είναι ένας επιτυχημένος θεσμός. Μπορεί να μην αφορά αποκλειστικά την Τοπική Αυτοδιοίκηση. Οι αρμοδιότητες, οι υπηρεσίες, τις οποίες παρέχουν σήμερα τα Κ.Ε.Π., εκφεύγουν του επιπέδου, του ορίζοντα των Οργανισμών Τοπικής Αυτοδιοίκησης. Επιτελούν ένα τεράστιο έργο, προσφεύγουν  οι πολίτες. Είναι ένας θεσμός καθ’ όλα επιτυχημένος. Χαίρομαι που θα τεθούν τα Κ.Ε.Π. κάτω από μια ενιαία διοίκηση. Έχετε όμως την ευκαιρία να κάνετε μια φορά μεταφορά αρμοδιοτήτων στα Κ.Ε.Π., να αποφορτίσετε το γραφειοκρατικό κεντρικό κράτος, αυτή την υπερσυγκέντρωση που υπάρχει στις κεντρικές υπηρεσίες της ελληνικής πολιτείας, να μεταφέρετε αρμοδιότητες, να μεταφέρετε πόρους, να δείτε μέσα από τα Κ.Ε.Π. τη γενικότερη νέα περιφερειακή δομή του κράτους, να δούμε πώς πρέπει να είναι η πατρίδα μας αύριο. Και θα αναφερθώ σ’ αυτό σε σχέση με την τροπολογία, η οποία καταλαβαίνω ότι είναι η πιο διάσημη από όσες έχουν κατατεθεί σχετικά με τις νέες κοινότητες.
      Πιστεύω, λοιπόν, ότι σε αυτό πρέπει να επιδείξετε περισσότερη τόλμη και αποφασιστικότητα. Δεν μπορεί να συρρικνώνουμε αρμοδιότητες, λειτουργίες και προσωπικό των Κ.Ε.Π.. Αντιστρόφως, ένας επιτυχημένος θεσμός πρέπει να ενισχυθεί, πρέπει και το προσωπικό να αυξηθεί. Επιμένω όμως: Αρμοδιότητες και πόροι. Δεν το λέω για λόγους μικροκομματικούς και μικροπολιτικούς. Το λέω διότι έδωσαν ζωή στην περιφέρεια, τα χρειάζεται η Τοπική Αυτοδιοίκηση, τα χρειάζεται ο Έλληνας πολίτης.
      Θα έρθω τώρα στην τροπολογία. 
      Το καλοκαίρι στο Θερινό Τμήμα είχα την ευκαιρία να σας αναπτύξω τις απόψεις μου υπέρ των  συνενώσεων των δήμων.
      Μου κάνατε την τιμή να είμαι εισηγητής στο νομοσχέδιο για τη νέα μεταναστευτική πολιτική της χώρας, μια γενναία μεταναστευτική πολιτική της οποίας ο τρόπος σχεδιασμού είναι αξιέπαινος. Εγώ πιστεύω σ’ αυτό. Δεν έχουμε την πολυτέλεια να σπαταλώμεθα σε τόσους πολλούς δήμους, σε τόσες νομαρχίες, ακόμα και σε περιφέρειες. Γι’ αυτό επαινώ την πρωτοβουλία που έχετε πάρει για τις πέντε επιτελικές περιφέρειες εθνικού σχεδιασμού και ανάπτυξης της πατρίδας. 
      Αυτή, όμως, η τροπολογία δεν έχει να κάνει με αυτόν το στρατηγικό στόχο. Είναι μια υπόθεση, η οποία έρχεται από μακριά, από την επιβολή του σχεδίου «Καποδίστριας», χωρίς διάλογο, χωρίς συζήτηση. Τέτοιες καταστάσεις εξωπραγματικές έχω και στην εκλογική μου περιφέρεια. Δεν σπεύδω, όμως, να υιοθετήσω κάθε αίτημα, το οποίο ακούγεται από τον οποιονδήποτε. Θέλω να παρακαλέσω τις κυρίες και τους κυρίους συναδέλφους να μην υπερθεματίσουν εδώ και να πουν ότι «είπε και η τάδε περιοχή ότι θέλει να γίνει δήμος και η επομένη και η παρεπομένη», για να γίνουμε αρεστοί στις εκλογικές μας περιφέρειες. 
      Το καλοκαίρι δήμαρχος, όχι της δικής μου παρατάξεως, μιλώντας εκ του ασφαλούς, πήγε σε λαϊκή συνέλευση και με κατήγγειλε, λέγοντας: «Ιδού, τι λέει ο γαλάζιος Βουλευτής». Δεν το έκανε μόνο ο συγκεκριμένος δήμαρχος, αλλά και κάποιοι άλλοι άσπονδοι φίλοι, οι οποίοι έσπευδαν να λένε στους δημάρχους ότι «Ο Λυκουρέντζος θέλει να σας κλείσει τους δήμους». Όμως, δεν είναι αυτό το ζήτημα. Το ζήτημα είναι εάν βλέπουμε το μέλλον της χώρας, κάτω από ποιες προϋποθέσεις μπορούμε να το χτίσουμε, ποιες δυνάμεις πρέπει να συνενώσουμε, τι οικονομία πόρων πρέπει να κάνουμε και ποιους αναπτυξιακούς στόχους πρέπει να θέσουμε. Είπα χαρακτηριστικά στο περιφερειακό συνέδριο της Πελοποννήσου ότι πρέπει να πούμε τα πολλά μικρά «όχι», για να πούμε τα λίγα μεγάλα «ναι» για την ανάπτυξη της περιφέρειας. 
      Όμως, ας μην συνδέουμε αυτήν την τροπολογία, την οποία και θα υπερψηφίσω. Έχει έναν ξεχωριστό χαρακτήρα, έρχεται να απαντήσει σε ένα πάγιο αίτημα των κατοίκων από την αρχή της υπόθεσης «Καποδίστριας» και έχει να κάνει με την αναπτυξιακή του προοπτική και μόνο. Έχουμε και στην Αρκαδία μία τέτοια περίπτωση, την Κοινότητα Κοσμά. Έχει τα ιδιαίτερα χαρακτηριστικά της και από την αρχή όλοι το δεχτήκαμε να είναι μια Κοινότητα μόνη. Αυτήν τη λογική έχει η τροπολογία. Ούτε κατεδαφίζουμε τον «Καποδίστρια» ούτε θέλουμε να ναρκοθετήσουμε το μέλλον της περιφερειακής οργάνωσης και ανάπτυξης της πατρίδας μας. Κάθε τέτοιο μακριά από εμάς. Αντιθέτως, πιστεύω ότι όλα αυτά πρέπει να τα ενισχύσουμε και να έχουμε όλοι τη γενναιότητα να αναγνωρίσουμε ότι προς τα εκεί κινείται η Κυβέρνηση. 
      Τέλος, κύριε Πρόεδρε, δεν μπορώ να μην σχολιάσω μια φράση του εισηγητή της Μειοψηφίας, αυτά τα οποία ακούμε κάθε φορά και με ενοχλούν, γιατί δεν είναι αλήθεια και όχι γιατί τα λέτε. Μας μίλησε για «παλινόρθωση του κράτους της Δεξιάς». Αυτού του είδους τα επιχειρήματα έχουν αχρηστευτεί από την πραγματικότητα. Αντιληφθείτε ότι κάνουμε μια πολιτική, την οποία πιστεύουμε και αφορά το σύνολο των Ελλήνων, όλα τα παιδιά της πατρίδας. Δίνουμε ευκαιρίες σε όλους και να ξέρετε ότι αυτό το πληρώνουμε στις εκλογικές μας περιφέρειες, διότι μας λένε ότι δεν επαναλαμβάνουμε τα έργα και τις δικές σας ημέρες. Μας κατηγορούν, διότι δεν ακολουθούμε αυτές τις πρακτικές. Μην μας προκαλείτε, γιατί είμαστε υποχρεωμένοι να δίνουμε απαντήσεις, τις δίνουμε με νηφαλιότητα, με αποφασιστικότητα και να ξέρετε ότι ούτε με αυτού του είδους τα επιχειρήματα θα μπούμε στον πειρασμό να γυρίσουμε την Ελλάδα πίσω. Η Ελλάδα δεν γυρίζει πίσω. Εκλεκτέ συνάδελφε εισηγητά της Μειοψηφίας, θα μετρήσετε πολλές τετραετίες μέχρι που να σας ξαναεμπιστευτεί ο ελληνικός λαός, γιατί και μνήμη και γνώση έχει και χρήσιμα συμπεράσματα έχει βγάλει. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, αξιοποιώ την ενσωμάτωση κοινοτικής οδηγίας που επιχειρείται με το συζητούμενο νομοσχέδιο, για να καταθέσω κάποιες σκέψεις και απόψεις. Μετά από τις εκλογές της 7ης Μαρτίου 2004 έως και την 31η Δεκεμβρίου 2005 δημοσιεύτηκαν εβδομήντα εννέα νόμοι, εκτός αυτών που κυρώνουν διεθνείς συμβάσεις. Απ’ αυτούς τους νόμους οι είκοσι, δηλαδή ένα προς τέσσερα, ενσωμάτωσαν στην εσωτερική έννομη τάξη κοινοτικές οδηγίες, συστάσεις ή αποφάσεις. Αν στον αριθμό αυτό προστεθεί ο αριθμός προεδρικών διαταγμάτων και υπουργικών αποφάσεων, που επιτρεπτώς εναρμονίζουν το εσωτερικό μας στο κοινοτικό, καθίσταται φανερό ότι όλο και περισσότερο το κέντρο παραγωγής νομοθετικού έργου και κανονιστικών πράξεων μετατίθεται στις Βρυξέλλες, όπου κατά την και συνταγματική επιλογή μας έχουμε εκχωρήσει αρμοδιότητες, σύμφωνα με το άρθρο 28 του Συντάγματος. 
      Προσωπικά δεν ενοχλούμαι από την εξέλιξη αυτή. Δηλώνω ευρωπαϊστής και θιασώτης της ευρωπαϊκής ολοκλήρωσης. Θεωρώ ότι η συμμετοχή της Ελλάδας στην Ευρωπαϊκή Ένωση είναι για τη χώρα μας ανάγκη, ευκαιρία και πρόκληση. Ωστόσο ενοχλούμαι όταν η Ελλάδα δεν συμμετέχει ενεργά, πρωταγωνιστικά θα έλεγα, στη συνδιαμόρφωση του κοινοτικού δικαίου. 
      Ενοχλούμαι, όταν διαπιστώνω προώθηση κανόνων κοινοτικού δικαίου που βλάπτουν τα συμφέροντα της χώρας ή δημιουργούν προβλήματα σε τομείς ιδιαίτερου ενδιαφέροντος για τη χώρα μας. Και αυτό συμβαίνει όταν φακέλους προωθούμενων πρωτοβουλιών για την έκδοση οδηγιών χειρίζονται πρόσωπα αδιάφορα ή αμελή ή ανεπαρκή, τα οποία δεν αντιλαμβάνονται τις επιπτώσεις για τη χώρα μας. Παράδειγμα χαρακτηριστικό η οδηγία για τους συμβασιούχους η οποία τόσες προσδοκίες καλλιέργησε, αλλά και τόσα δεινά επιφέρει στη ελληνική δημόσια διοίκηση και στην ίση μεταχείριση των πολιτών. 
      Ούτε όταν πριν χρόνια είχα κάποιο λόγο στο κυβερνητικό γίγνεσθαι ούτε αργότερα, αλλά και τώρα απέκρυψα την αιρετική όπως φαίνεται άποψή μου κατά της νομιμοποίησης συμβασιούχων για πολλούς λόγους, τους οποίους δεν είναι του παρόντος να εκθέσω. 
      Ενοχλούμαι όταν οι πολιτικές ηγεσίες δεν παρακολουθούν στενά τη διαμόρφωση κοινοτικών κανόνων δικαίου καθώς και τα πρόσωπα που χειρίζονται τις σχετικές υποθέσεις. 
      Τέλος, ενοχλούμαι όταν η μεταφορά των οδηγιών στο εσωτερικό μας δίκαιο γίνεται μηχανιστικά ή κατά πιστή μετάφραση, χωρίς αξιοποίηση των παρεχόμενων ευκαιριών κατά την εναρμόνιση. Συχνά η χώρα μας εξαντλεί την υποχρέωσή της από τη συμμετοχή στην Ευρωπαϊκή Ένωση με τη μεταφορά οδηγιών στο εσωτερικό δίκαιο χωρίς φροντίδα για την εξασφάλιση όρων και  υποδομών για την εφαρμογή τους. Φοβούμαι ότι και το υπό συζήτηση νομοσχέδιο ενσωματώνει μηχανιστικά την αντίστοιχη οδηγία και δεν έχει ληφθεί κανένα μέτρο για την ουσιαστική εφαρμογή της. 
      Επισημαίνω λοιπόν, ότι η εφαρμογή των ουσιαστικών διατάξεων 1-12 του νομοσχεδίου εξαρτάται σε μεγάλο βαθμό από τη διασφάλιση της τεχνικής υποστήριξης της εφαρμογής της και από την έκδοση της απόφασης που προβλέπεται στο άρθρο 13. Η εξουσιοδότηση του άρθρου 13 καθίσταται κλειδί για την εφαρμογή της εξουσίας. Γι’ αυτό θεωρώ αναγκαίο να οριστεί κάποια προθεσμία κατά την κρίση της ηγεσίας του Υπουργείου για την έκδοση της προβλεπόμενης απόφασης. Και θα είναι μια απόφαση ή διάφορες αποφάσεις που θα ρυθμίζουν αυτά τα ειδικότερα και λεπτομερειακά θέματα; Θεωρώ επίσης αναγκαίο να υπάρξει φροντίδα για την ενημέρωση όλων των υπηρεσιών που αναλαμβάνουν υποχρεώσεις από την οδηγία αυτή αλλά και των πολιτών και φορέων στους οποίους παρέχονται δικαιώματα από την οδηγία, προκειμένου αυτή να έχει εφαρμογή στην πράξη. 
      Στο άρθρο 14 θεωρώ υπερβολή ή πολυτέλεια την έκδοση διατάγματος στην οποία θα κωδικοποιούνται σε ενιαίο κείμενο οι ισχύουσες διατάξεις που αφορούν στην πρόσβαση σε δημόσια έγγραφα. Ο κώδικας διοικητικής διαδικασίας που προβλέπει αυτά τα δικαιώματα εκδόθηκε πριν λίγα χρόνια και εξ όσων γνωρίζω δεν έχει τροποποιηθεί καμία διάταξή του ως τώρα. Επομένως, δεν αντιλαμβάνομαι ποιες είναι οι διατάξεις που θα κωδικοποιηθούν και ποια είναι η ανάγκη αυτής της κωδικοποίησης. 
      Θεωρώ αναγκαία την κωδικοποίηση της νομοθεσίας μας γενικώς και είναι γνωστή η πρωτοβουλία μου γύρω από το θέμα αυτό με τη σύσταση της κεντρικής επιτροπής κωδικοποίησης. Όμως αυτό που χρειάζεται είναι η κωδικοποίηση διατάξεων θεσμικών νόμων για να παρέχεται ασφάλεια δικαίου στους πολίτες. Θεωρώ ότι είναι πολυτελής η προβλεπόμενη στο άρθρο 14 κωδικοποίηση. 
      Κυρίες και κύριοι συνάδελφοι, με την ευκαιρία εκφράζω την έντονη αντίθεσή μου για τον τρόπο άσκησης νομοθετικού έργου από την έχουσα την πρωτοβουλία Κυβέρνηση της Νέας Δημοκρατίας. Η ενσωμάτωση της οδηγίας περιέχεται στα δεκατέσσερα πρώτα άρθρα ενός νομοσχεδίου τριάντα τριών άρθρων. Τα λοιπά άρθρα περιέχουν διάφορες και άσχετες και μεταξύ τους και με τον κορμό του νομοσχεδίου διατάξεις. Έτσι αδικείται η αρχή, ο κορμός του νομοσχεδίου που θα έπρεπε να είναι ένα ξεχωριστό νομοσχέδιο, όπως ξεχωριστό νομοσχέδιο, θα έπρεπε να συγκροτούν οι λοιπές διατάξεις με γενικό τίτλο: «Ρυθμίσεις θεμάτων του Υπουργείου Εσωτερικών Δημόσιας Διοίκησης και Αποκέντρωσης». Ο διαχωρισμός αυτός δεν θα επιβάρυνε χρονικά την ψήφιση. Είναι άλλωστε γνωστή η πολυτέλεια του Ελληνικού Κοινοβουλίου να ψηφίζει νόμους σε ελάχιστο χρόνο. 
      Και βέβαια οι υπουργικές τροπολογίες που κατατέθηκαν, δυο ή τρεις τον αριθμό, αλλά πάνω από δέκα ουσιαστικά, συνιστούν ένα ακόμα νομοσχέδιο.
      Κυρίες και κύριοι συνάδελφοι, κλείνω με τις σκέψεις αυτές επιφυλασσόμενος στη συζήτηση επί των άρθρων να ασχοληθώ με τα άρθρα των κεφαλαίων 2 και 3 του νομοσχεδίου καθώς και με τις τροπολογίες. Σπεύδω όμως από τώρα να εκφράσω την ευθεία αντίθεσή μου με την επιχειρούμενη διάσπαση δήμων. Ανοίγετε τους ασκούς του Αιόλου. Αντί να τολμήσετε ένα δεύτερο «Καποδίστρια», ώστε επιτέλους να φθάσουμε σε τριακόσιους - τετρακόσιους δήμους, γιατί τόσους έχει ανάγκη η χώρα, αυτονομείτε χωρικές ενότητες αναγορεύοντας νέους δήμους. Αλλά πλείονα περί αυτών στις επόμενες συνεδριάσεις.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστώ τον κ. Κοσμίδη.
      Το λόγο έχει ο κύριος Μάξιμος Χαρακόπουλος.
      ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είναι κάποιες φορές που σημαντικά νομοσχέδια, όπως είναι το παρόν νομοσχέδιο, επισκιάζονται από την βαρύτητα των τροπολογιών που τα συνοδεύουν. Η τροπολογία του Υπουργείου Εσωτερικών Δημόσιας Διοίκησης και Αποκέντρωσης με την οποία αποκαθίσταται η εύρυθμη λειτουργία των πρώην κοινοτήτων Τσαριτσάνης, Βραχασίου και Ζωνιανών είναι αναμφίβολα μια ιστορική απόφαση δικαίωσης για τις παραπάνω κοινότητες που αποσπώνται από τους δήμους με τους οποίους υποχρεώθηκαν να συνενωθούν χωρίς τη σύμφωνη γνώμη τους. Ιδιαίτερα θα έλεγα για την ιστορική κοινότητα της Τσαριτσάνης, η υλοποίηση της πρωθυπουργικής δέσμευσης αποτελεί σημαντική καμπή στην πολύχρονη πορεία της.
       Από τη ρύθμιση αυτή όμως εξαιρούνται χαρακτηριστικές περιπτώσεις, όπως οι πρώην κοινότητες Φαλάνης και Ραψάνης, που με το νόμο περί αναγκαστικών συνενώσεων αποτέλεσαν τα αντίστοιχα δημοτικά διαμερίσματα των δήμων Γιάννουλης και Κάτω Ολύμπου. Είναι γνωστό ότι ο σχεδιασμός του «Καποδίστρια» έγινε περισσότερο με βάση τις εκλογικές ανάγκες του ΠΑ.ΣΟ.Κ. και τις πιέσεις κομματικών ισχυρών τοπικών παραγόντων, που καθόρισαν τα όρια ή τις έδρες των δήμων ανάλογα με τις επιθυμίες τους, και λιγότερο με βάση τη γεωγραφία και τις πραγματικές ανάγκες της αυτοδιοίκησης.
      Άκουσα νωρίτερα τον κοινοβουλευτικό εκπρόσωπο του ΠΑ.ΣΟ.Κ. να λέει ότι η Αξιωματική Αντιπολίτευση δεν θα συμπράξει στην αποδόμηση του «Καποδίστρια». Στον σημερινό Τύπο της Λάρισας φιλοξενούνται δηλώσεις των τριών συναδέλφων του ΠΑ.ΣΟ.Κ. που τάσσονται υπέρ της αυτονόμησης της Φαλάνης, κύριε Ρόβλια. Δεν ξέρω αν και οι συνάδελφοι του ΠΑ.ΣΟ.Κ. επιδιώκουν την αποδόμηση του «Καποδίστρια». Δεν μπορεί να θέλετε και την πίτα ολόκληρη και τον σκύλο χορτάτο.
      Κυρίες και κύριοι συνάδελφοι, από την πρώτη στιγμή εφαρμογής της απόφασης των αναγκαστικών συνενώσεων οι κοινότητες Φαλάνης και Ραψάνης αντέδρασαν σθεναρά, διεκδικώντας το δικαίωμά τους να επιλέξουν την μορφή της πρωτοβάθμιας αυτοδιοικητικής δομής που επιθυμούν οι πολίτες των τοπικών τους κοινωνιών. Από τότε μέχρι σήμερα με κάθε αφορμή οι κάτοικοι με αντιδράσεις τους και οι αιρετοί εκπρόσωποί τους με παραστάσεις τους έθεταν το ζήτημα της αυτονόμησής τους στην εκάστοτε ηγεσία του Υπουργείου Εσωτερικών Δημόσιας Διοίκησης και Αποκέντρωσης. 
      Ιδιαίτερα για την περίπτωση της Φαλάνης στα χρόνια που μεσολάβησαν από την ψήφιση του σχετικού νόμου και βάσει των ρητών διαβεβαιώσεων που, όπως υποστηρίζουν οι δημοτικοί και τοπικοί σύμβουλοι της Φαλάνης, τους δόθηκαν, είχε εδραιωθεί η πεποίθηση ότι στην τροπολογία που κατετέθη στο παραπάνω σχέδιο νόμου από το Υπουργείο Εσωτερικών Δημόσιας Διοίκησης και Αποκέντρωσης, με την οποία αυτονομείται μεταξύ των άλλων και η ιστορική κοινότητα της Τσαριτσάνης, θα συμπεριλαμβανόταν και η Φαλάνη. Το αίτημα αυτονόμησης τόσο της Φαλάνης όσο και της Ραψάνης είναι καθολικό, υπεράνω των κομματικών επιλογών των κατοίκων που πιστεύουν ότι έτσι θα υπηρετηθούν καλύτερα τα συμφέροντα των τοπικών τους κοινωνιών. Γι’ αυτούς τους λόγους, κύριε Υπουργέ, ζητώ την επέκταση του δικαιώματος αυτονόμησης και γι’ αυτές τις δυο περιπτώσεις, προκειμένου να επουλωθούν και οι τελευταίες ανοικτές πληγές του «Καποδίστρια».
       Κυρίες και κύριοι συνάδελφοι, η ενσωμάτωση της οδηγίας 98/2003 του Ευρωπαϊκού Κοινοβουλίου αποτελεί την αφορμή για την κατάθεση του παρόντος νομοσχεδίου.
      Σαφώς συνάδει με την πρόθεση της Κυβέρνησης για περαιτέρω βελτίωση της αποτελεσματικότητας του δημοσίου τομέα και την εξασφάλιση φιλικότερων προς τον πολίτη διαδικασιών, όπως και των όρων και των προϋποθέσεων για τη θεσμική κατοχύρωση και την πιο ευέλικτη απόδοση των υπηρεσιών του δημόσιου τομέα.
      Η δυσκαμψία του δημόσιου τομέα οφείλεται και στο γεγονός ότι αποτελεί διαχειριστή τεράστιου όγκου πληροφοριών για ένα μεγάλο φάσμα δραστηριοτήτων και ποικίλλων φύσεων, που επηρεάζουν ένα σημαντικό κομμάτι της καθημερινότητας των πολιτών. Ο βαθμός αποτελεσματικότητας της διεκπεραίωσης, της διανομής, της επεξεργασίας, της διαχείρισης εν γένει αυτών των πληροφοριών αντανακλά και το βαθμό εξυπηρέτησης των πολιτών, αλλά και την εύρυθμη και αποτελεσματική λειτουργία του κρατικού μηχανισμού.
      Ταυτόχρονα, η εξέλιξη της κοινωνίας της πληροφορίας, καθώς και η εξέλιξη της τεχνολογίας θέτει νέα δεδομένα, τα οποία βελτιώνουν τόσο την ποιότητα όσο και την ποσότητα των παρεχόμενων υπηρεσιών και ανοίγει νέα πεδία στην αξιοποίηση των πληροφοριών. Η αναγκαιότητα προσαρμογής σε αυτά τα νέα πεδία προβάλλει αδήριτη εκ των πραγμάτων. Και αυτό γιατί αποτελεί τρόπο τινά δουλειά υποδομής και για τη διευκόλυνση της ηλεκτρονικής διακυβέρνησης, αλλά και για τη δημιουργία ενός ευρωπαϊκού τοπίου στη διαχείριση της πληροφορίας. Πιο συγκεκριμένα, όπως αναφέρεται στο πρώτο κεφάλαιο, η εισαγωγή του θεσμικού πλαισίου για την περαιτέρω χρήση, αποτελεί διεύρυνση του ισχύοντος πλαισίου για το δικαίωμα πρόσβασης. Δεν θίγει σε καμία περίπτωση προσωπικά δεδομένα, ενώ ταυτόχρονα προστατεύει το στατιστικό, εμπορικό και βιομηχανικό απόρρητο, την εθνική ασφάλεια, άμυνα και δημόσια τάξη. 
      Στο δεύτερο κεφάλαιο ρυθμίζονται διοικητικά θέματα. Αντιμετωπίζονται αποτελεσματικά μεταξύ άλλων η πρόσληψη στο δημόσιο συγγενών αποβιωσάντων κατά την εκτέλεση του υπηρεσιακού καθήκοντος, θέματα συνηγόρου του πολίτη και η σύσταση ομάδων αναγνώρισης καταστροφών στη Γραμματεία Πολιτικής Προστασίας. Η συμπερίληψη στο παρόν νομοσχέδιο της πρόνοιας για τη διεύρυνση των χρονικών ορίων για την πρόσληψη στο δημόσιο συγγενούς αποβιώσαντος κατά την εκτέλεση του καθήκοντος είναι αναμφίβολα δείγμα κοινωνικής ευαισθησίας. 
      Ταυτόχρονα, αντιμετωπίζονται οργανωτικές δυσλειτουργίες που προέκυψαν από την εξαετή λειτουργία του θεσμού του Συνηγόρου του Πολίτη, ενώ συστήνεται και στη χώρα μας ομάδα αναγνώρισης θυμάτων καταστροφών, η έλλειψη της οποίας έγινε ιδιαίτερα αισθητή κατά την ταυτοποίηση των θυμάτων στο πρόσφατο αεροπορικό ατύχημα της κυπριακής εταιρείας «ΗΛΙΟΣ». 
      Στο τρίτο κεφάλαιο ρυθμίζονται επιμέρους οικονομικά, οργανωτικά και λειτουργικά θέματα των Οργανισμών Τοπικής Αυτοδιοίκησης Α΄ και Β΄ Βαθμού. Αναφέρω, επί παραδείγματι, τη δυνατότητα χρηματοδότησης διαδημοτικών συνεργασιών για τη διαχείριση των απορριμμάτων. 
      Επιπλέον, η κατάργηση της αντισυνταγματικής ποσόστωσης του 15% στις προσλήψεις γυναικών στη  Δημοτική Αστυνομία, κάνει πράξη την παροχή ίσων ευκαιριών σε όλους τους Έλληνες, άνδρες και γυναίκες, στο δικαίωμα της απασχόλησης. 
      Με τη δυνατότητα ηλεκτρονικής καταχώρησης των ληξιαρχικών πράξεων διευκολύνονται οι συναλλαγές με τους πολίτες, μειώνεται ο χρόνος καταγραφής, ενώ τα δεδομένα γίνονται περισσότερα εύχρηστα και προσβάσιμα.
      Τέλος, να επικροτήσω τη δυνατότητα συγχώνευσης νομικών προσώπων δημοσίου δικαίου με δημοτικό ίδρυμα, που επιτρέπει την άρση  διοικητικών και οικονομικών προβλημάτων σε πολλούς δήμους. 
      Κυρίες και κύριοι συνάδελφοι, με τον τρόπο αυτό, με τον παρόν νομοσχέδιο η Κυβέρνηση μετατρέπει …
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε. Αφιέρωσα αρκετό χρόνο στην τροπολογία. Γνωρίζω και τη δική σας κατανόηση και ευαισθησία για το θέμα αυτό, αφού έχετε καταθέσει και εσείς σχετική τροπολογία. 
      ΠΡΟΕΔΡΕΥΩΝ (Γεώργιος Σούρλας): Με εκφράζετε και πάρα πολύ μάλιστα. 
      Συνεχίστε, κύριε Χαρακόπουλε.
      ΜΑΞΙΜΟΣ ΧΑΡΑΚΟΠΟΥΛΟΣ: Ολοκληρώνοντας, λέω ότι με το παρόν νομοσχέδιο η Κυβέρνηση μετατρέπει τη διαδικαστικού χαρακτήρα ενσωμάτωση της κοινοτικής οδηγίας για μια διοικητικής φύσης ρύθμιση, σε αφορμή για παραγωγή έργου υποδομής και εξασφάλισης των όρων και των προϋποθέσεων για ένα ασφαλή, ευέλικτο, φιλικό προς τον πολίτη δημόσιο τομέα, ένα κράτος ποιοτικότερο, αποτελεσματικότερο στην υπηρεσία όλων. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χαρακόπουλο.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση με θέμα «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, είκοσι πέντε μαθητές και μαθήτριες και τρεις συνοδοί-καθηγητές από το 14ο Γυμνάσιο Πατρών.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Ο Βουλευτής Καβάλας κ. Δημήτριος Χριστοφιλογιάννης ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Το λόγο έχει ο κ. Γεώργιος Παπαγεωργίου.
      ΓΕΩΡΓΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, ασφαλώς και είμαι υποχρεωμένος να καταψηφίσω το συγκεκριμένο νομοσχέδιο για την περαιτέρω χρήση πληροφοριών του δημόσιου τομέα και τη ρύθμιση θεμάτων Υπουργείου Εσωτερικών, Δημόσιας Διοίκησης και Αποκέντρωσης. Βεβαίως, αυτή μου την απόφαση δεν μπορεί να την κάμψει το γεγονός ότι βεβαίως και έχω συναίσθηση ότι η χώρα μας ενσωματώνει στην εθνική νομοθεσία μια οδηγία της Ευρωπαϊκής Ένωσης. 
      Βέβαια, όπως είπαν και πολλοί συνάδελφοι πριν, η Κυβέρνηση και ο κύριος Υπουργός δεν περιορίζεται, ως θα όφειλε, σεβόμενος το Κοινοβούλιο, σεβόμενος τη διαδικασία, σεβόμενος -αν θέλετε- εν τέλει και τους Βουλευτές, οι οποίοι εν πάση περιπτώσει πρέπει να νομοθετούν με επάρκεια χρόνου, με συζήτηση κυρίως στην κυψέλη της παραγωγής του κοινοβουλευτικού έργου που είναι οι Διαρκείς Κοινοβουλευτικές Επιτροπές. Αλλά αιφνιδιαστικά κατά τη συνήθη διαδικασία την Παρασκευή το απόγευμα κατατίθενται τροπολογίες, οι οποίες, όπως πολύ σωστά τόνισε ο εισηγητής μας, ενώ έρχονται ως τροπολογίες μόνες, στην ουσία έχουν δεκάδες ρυθμίσεων, εκ των οποίων ορισμένες διατάξεις θα μπορούσαν να αποτελέσουν όχι απλώς αυτοτελή τροπολογία, αλλά ενδεχομένως θα μπορούσαν να προκαλέσουν και τη συζήτηση επί ζητημάτων αρχής, όπως είναι το θέμα των δήμων των συγκεκριμένων κοινοτήτων ή όπως είναι η ενίσχυση των δήμων σε ζητήματα εξαρτημένης εργασίας, ώστε να βοηθούν εργασιακά με προγράμματα κοινωνικών παροχών τους άνεργους δημότες. Θα μπορούσαν κάλλιστα να αποτελούν αυτοτελή νομοσχέδια. 
      Επί της συζητουμένης ενσωματώσεως της οδηγίας, δηλαδή του βασικού νομοσχεδίου, θέλω να πω και το εξής: Ο δημόσιος τομέας πράγματι συλλέγει, παράγει και έχει ένα ευρύ φάσμα πληροφοριών. Όμως θέλω να καταθέσω τις εξής επιφυλάξεις: Συμμερίζομαι αυτά που είπε ο κ. Κουβέλης ότι τελικώς φοβούμαι πολύ ότι δεν υπάρχουν εκείνες οι εξασφαλίσεις, ώστε πράγματι αυτός ο θησαυρός των γνώσεων και των πληροφοριών μέσα από το Διαδίκτυο να γίνει κτήμα του απλού Έλληνα πολίτη, να γίνει κτήμα όλων των πολιτών και πραγματικά να χρησιμεύσει για την παροχή πληροφοριών, για την αύξηση θέσεων εργασίας, για ανάπτυξη και όλα αυτά τα οποία φιλοδοξεί να πετύχει το νομοσχέδιο. Όταν για παράδειγμα επιβάλλονται τέλη, όπως προβλέπει ένα συγκεκριμένο νομοσχέδιο, ασφαλώς να καταβάλλουν τα τέλη, τα οποία θα καθορίζει ο Υπουργός και κανείς δεν γνωρίζει ποια θα είναι, θα έχουν τη δυνατότητα οι έχοντες και οι κατέχοντες και όχι οι απλοί άνθρωποι, οι οποίοι εν πάση περιπτώσει θα προσπαθούν να αξιοποιήσουν αυτόν τον πλούτο.
      Ύστερα θέλω να πω τα εξής: Χωρίς να θέλω βεβαίως να κατηγορηθώ ότι υπερβάλλω, νομίζω όμως ότι ο συνειρμός μου δεν είναι άστοχος, δηλαδή -και εκεί έγκειται μια δεύτερη επιφύλαξη την οποία έχω- όταν παράλληλα με την διάχυση της πληροφορίας των γνώσεων θα πρέπει να προστατευθούν και κάποια ζητήματα δημόσιας τάξης, αλλά και κάποιες εγγυήσεις για δικαιώματα τρίτων ανθρώπων, δηλαδή να εξασφαλιστεί το απόρρητο και η εξασφάλιση των στοιχείων της προσωπικότητας και των προσωπικών δεδομένων σε μια χώρα, αγαπητοί συνάδελφοι και συναδέλφισσες, όπου πράγματι βιώσαμε πρόσφατα ότι η Κυβέρνηση αυτή δεν μπορεί να κατοχυρώσει το ασφαλές της επικοινωνίας και των τηλεπικοινωνιών και ακόμα και δημόσια πρόσωπα πράγματι βρίσκονται υπό τη διαρκή αγωνία -και το είδαμε ότι αυτό γίνεται πράξη- ότι πραγματικά παρακολουθούνται τα πάντα. Ποιος μας εγγυάται -γιατί το πρόβλημά μας στην Ελλάδα δεν είναι να νομοθετούμε, είναι πράγματι να εξασφαλίζουμε τη λειτουργία και την τήρηση των νόμων- ότι πράγματι αυτά τα δεδομένα θα είναι σεβαστά και ότι προστατεύονται και ότι υπάρχει όλη εκείνη η υποδομή και ότι έχει ληφθεί όλη εκείνη η μέριμνα και έχει γίνει όλη εκείνη η οργάνωση, ώστε πραγματικά αυτά να εξασφαλίζονται;
      Βεβαίως το νομοσχέδιο θα μπορούσε να είναι περισσότερα νομοσχέδια κατά το κεφάλαιο που αναφέρεται σε ζητήματα δημόσιας διοίκησης. Δηλαδή ποια εκ των προτέρων καλή προαίρεση μπορεί να έχει κανείς για το άρθρο 19 που αναφέρεται στον κώδικα κατάστασης δημοσίων πολιτικών διοικητικών υπαλλήλων όπου ψηφίζεται κατά το άρθρο 76 του Συντάγματος; Έρχεται ως διαμορφωμένος κώδικας στη συγκεκριμένη επιτροπή και δεν μπορεί να αλλάξει σε τίποτα. Αυτό σημαίνει ότι εδώ πραγματικά δεν έχουμε  επανίδρυση  του κράτους της Δεξιάς όπως μας μέμφθηκε ότι λέμε εμείς, ο κ. Λυκουρέντζος. Εγώ δεν θα ήθελα να το πω μ’ αυτή τη φράση. Θέλω όμως να πω ότι αυτή η περιβόητη επανίδρυση του κράτους την οποία επαγγέλθηκε η Νέα Δημοκρατία στην ουσία δεν είναι τίποτε άλλο παρά η προσπάθεια ελέγχου της δημόσιας διοίκησης και των δημοσίων υπαλλήλων. Αυτή η διάταξη και ο τρόπος με τον οποίο προβλέπεται να γίνει η κρίση των υπαλλήλων αυτό λέει. 
      Ύστερα έρχεται μία ένσταση της Κ.Ε.Δ.Κ.Ε. για τα Κ.Ε.Π., διότι λέει ότι μετά από μία πενταετία θα μπορούν αυτοί να μετατάσσονται με απόφαση του Υπουργού Εσωτερικών, ενώ είναι γνωστό ότι αφού οι υπάλληλοι των Κ.Ε.Π. ανήκουν στους δήμους διέπονται από τους δημοτικούς οργανισμούς και γι’ αυτό δεν μπορεί να γίνει αυτή η παρέμβαση.
      Τέλος, θέλω να σταθώ στο μεγάλο ζήτημα που γίνεται γι’ αυτές τις τρεις κοινότητες. Πραγματικά ο «Καποδίστριας» υπηρετεί τη σύγχρονη δομή της Τοπικής Αυτοδιοίκησης, ώστε οι πολίτες να απολαμβάνουν τα δεδομένα μιας άρτιας τεχνικής και διοικητικής υποστήριξης με πόρους, με υποδομές. Είναι γνωστή η φιλοσοφία του ΠΑ.ΣΟ.Κ. που ο κάθε καλοπροαίρετος οφείλει να την ενστερνίζεται. Γι’ αυτό προχώρησε και στη ρύθμιση του νόμου της συμπολιτείας άσχετα αν δεν βρήκε ανταπόκριση, ώστε εκουσίως περισσότεροι δήμοι να συνεργάζονται για την εξασφάλιση περισσότερων υπηρεσιών. Βέβαια δεν τίθεται θέμα ότι υπάρχουν κάποιες περιπτώσεις που η πράξη απέδειξε ότι έγιναν αδικίες εις βάρος κάποιων Ο.Τ.Α. που θα μπορούσαν κατά την ταπεινή μου άποψη και χωρίς να θίγεται η φιλοσοφία του «Καποδίστρια» να εξεταστούν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ κύριε Πρόεδρε, να μου δώσετε και το χρόνο από τη δευτερολογία μου.
      ΠΡΟΕΔΡΕΥΩΝ (Γεώργιος Σούρλας): Δεν γίνεται από τη δευτερολογία κύριε Παπαγεωργίου. Πάντως σας δίνω ακόμη δύο λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ: Εδώ πρέπει να πω ότι υπάρχει μια κοινότητα στο νομό μου στις παρυφές της Εύβοιας στη βοιωτική ακτή τα Λουκίσια που από την αρχή δεν δέχθηκε τον «Καποδίστρια» και κατέθεσε τα βιβλιάρια. Επί οκτώ χρόνια λόγω του ότι είναι δύο δημοτικά διαμερίσματα της Δροσιάς και των Λουκισίων και έχει μικρότερο αριθμό κατοίκων δεν μπορεί να συμμετάσχει στη δημοκρατική λειτουργία του δήμου, διότι από το άλλο δημοτικό διαμέρισμα εκλέγονται περισσότεροι. Έχει μια αυτοτελή δυναμική ανάπτυξη. Σύσσωμο το χωριό σε δύο τοπικά δημοψηφίσματα είπε ότι θέλει να μείνει ως ανεξάρτητη κοινότητα. Κάποιες κοινότητες επειδή δεσμεύτηκε ο κ. Καραμανλής τυγχάνουν αυτού του προνομίου. Νομίζω λοιπόν ότι θα πρέπει να επανεξετάσετε το θέμα και αυτής της κοινότητας αλλιώς να αποσύρετε αυτήν την τροπολογία γιατί αλλιώς θα υπάρχει έλλειμμα ισονομίας και ισοπολιτείας στην αντιμετώπιση συγκεκριμένων οργανισμών Τοπικής Αυτοδιοίκησης.
      Τέλος καταδικάζω την πολιτική –είναι μέσα στην αρχή του νομοσχεδίου- να ιδρύουν οι δήμοι θέσεις μερικής απασχόλησης και να ενισχύονται οι άνεργοι σε περιοχές που υπάρχει ανεργία. Δεν είναι κανείς αντίθετος με αυτή την αρχή, αλλά είναι αντίθετος με τη διαφαινόμενη προσπάθεια να το εκμεταλλευτεί αυτό η Κυβέρνηση προς ορισμένες κατευθύνσεις δήμων και κοινοτήτων, δηλαδή προς τους «ημετέρους» διότι παρά το γεγονός ότι σήκωσε για τη μάχη των δημοτικών εκλογών ψηλά τη σημαία με το 42% φαίνεται ότι αυτή η προσπάθεια τώρα τρίζει και γι’ αυτό θέλει να ενισχύσει στις δημοτικές και νομαρχιακές εκλογές τους δικούς της υποψηφίους.
      Διότι δεν πρέπει να ξεχνάμε ότι εκεί πράγματι θα παιχτεί το πολιτικό παιχνίδι και θα δοθεί πράγματι απάντηση ότι η Νέα Δημοκρατία παρά τις προσπάθειες και τις μεγάλες κουβέντες έχει προ πολλού απολέσει την εμπιστοσύνη των πλατιών λαϊκών στρωμάτων.
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
           ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαγεωργίου.
      Το λόγο έχει ο συνάδελφος κ. Χριστοφιλογιάννης.
      ΔΗΜΗΤΡΙΟΣ ΧΡΙΣΤΟΦΙΛΟΓΙΑΝΝΗΣ: Κυρίες και κύριοι συνάδελφοι, λόγω μιας αναγκαστικής απουσίας μου την επόμενη εβδομάδα, θα μιλήσω σήμερα ενώ είχα σκοπό να μιλήσω στην κατ’ άρθρο συζήτηση και στη συζήτηση των τροπολογιών. 
      Ο «Καποδίστριας» νομοθετήθηκε με περίεργα κριτήρια. Άλλοτε πρυτάνευσαν κριτήρια Ολλανδίας, Βελγίου, Γερμανίας που καμιά σχέση δεν έχουν αυτές οι χώρες με τη μορφολογία της πατρίδας μας και άλλοτε στενά κομματικά και ιδιαίτερα εκλογικά κριτήρια. Έτσι, σήμερα βλέπουμε να μην μπορούν να λειτουργήσουν καθόλου ή να λειτουργούν πολύ περιορισμένα περιπτώσεις Οργανισμών Τοπικής Αυτοδιοίκησης που προέκυψαν. 
      Για παράδειγμα, στην ιδιαίτερη πατρίδα μου την Καβάλα υπάρχει ένα νησί που λέγεται Θάσος. Στο νησί αυτό υπάρχει προοπτική αύξησης του ήδη πολύ μεγάλου τουριστικού ενδιαφέροντος που παρουσιάζει. Έχει δεκαπέντε χιλιάδες κατοίκους και τετρακόσια τετραγωνικά χιλιόμετρα έκταση. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχει και πανέμορφες παραλίες και πράσινα!
      ΔΗΜΗΤΡΗΣ ΧΡΙΣΤΟΦΙΛΟΓΙΑΝΝΗΣ:  Σας ευχαριστώ εκ μέρους των Θασίων συμπατριωτών, κύριε Πρόεδρε!
      Ένα ανάλογο νησί και πολύ γειτονικό, η Λήμνος, έχει αντίστοιχο πληθυσμό, ανάλογη έκταση και ανάλογη μορφολογία εδάφους. Το νησί της Λήμνου χωρίστηκε σε τέσσερις Καποδιστριακούς Δήμους. Η νήσος Θάσος ενώθηκε σε έναν Καποδιστριακό Δήμο. Πείτε μου, λοιπόν, τι κριτήρια πρυτάνευσαν κατά την κατάρτιση του νόμου του Καποδίστρια. 
      Σήμερα, υπάρχει η Κοινότητα Θεολόγου που είναι ιστορική πρωτεύουσα του νησιού που απέχει εξήντα χιλιόμετρα από την Καποδιστριακή πρωτεύουσα με τεράστιες δυσκολίες. Έχει το 1/3 των ακτών της Θάσου στο κοινοτικό της διαμέρισμα, δέχεται δεκάδες χιλιάδων παραθεριστών και επισκεπτών κάθε καλοκαίρι και δεν μπορεί να λειτουργήσει. 
      Εγώ χαιρετίζω την τροπολογία που κατέθεσε το Υπουργείο Εσωτερικών Δημόσιας Διοίκησης και Αποκέντρωσης, αλλά προτρέπω να μην περιοριστούμε μόνο σ’ αυτήν. Υπάρχουν πολλές δυσρυθμίες ανά την Ελλάδα. Όποιες και αν ήταν οι προθέσεις του νομοθέτη και μετά από επτά, οκτώ, εννέα χρόνια πλέον πείρας και εμπειριών, διαπιστώνουμε δυσρυθμίες οι οποίες πρέπει να αντιμετωπιστούν συνολικά, αφού προηγηθεί πάρα πολύ σοβαρός και εκτενής διάλογος με τους τοπικούς φορείς και ιδιαίτερα τους πολίτες. 
      Βλέπω με στενοχώρια ότι άρον-άρον ρυθμίζετε μία ανειλημμένη ενδεχομένως υποχρέωση, ενώ αμελούνται άλλες ανειλημμένες υποχρεώσεις, γιατί η μεθαυριανή τροπολογία μάς φέρνει στη μνήμη και υποσχέσεις που έχουν δοθεί και κείμενα που έχουν γραφτεί και προγράμματα που έχουν καταρτιστεί και δυστυχώς, βλέπουμε να ικανοποιείται μόνο μερικώς το αίσθημα, αλλά και το συμφέρον των πολιτών που διαμαρτύρονται εδώ και επτά, οκτώ, εννέα χρόνια για το Σχέδιο Καποδίστρια.
      Συμφωνώ απόλυτα με την εισήγηση του αγαπητού συναδέλφου, εισηγητού της Πλειοψηφίας κ. Μαργαρίτη Τζίμα, που πρότεινε με την ευκαιρία του Δημοτικού Κώδικα να ανοίξει ένας διάλογος με όλες αυτές τις περιοχές που δεν μπορούν να λειτουργήσουν. Δεν είμαστε ούτε Βέλγιο ούτε Γερμανία. Είμαστε Ελλάδα και όταν νομοθετούμε, μπορεί να υπάρχει μία γενική ευρωπαϊκή τάση να περιοριστούν οι οργανισμοί τοπικής αυτοδιοίκησης σε μερικές εκατοντάδες. Όμως, αυτές οι χώρες, που ενδεχομένως να εξυπηρετούν τέτοιες ρυθμίσεις, δεν έχουν τα προβλήματα της Ελλάδας, ιδιαίτερα τα γεωγραφικά, τα οδικά, τα αναπτυξιακά και πολλά άλλα. 
      Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοφιλογιάννη. 
      Το λόγο έχει ο κ. Φούσας. 
      ΑΝΤΩΝΙΟΣ ΦΟΥΣΑΣ: Ευχαριστώ, κύριε Πρόεδρε. 
      Πρώτα θέλω να παρατηρήσω ότι συνεχίζουν οι αξιότιμοι Βουλευτές του ΠΑ.ΣΟ.Κ. τις υπερβολές τους στις τοποθετήσεις τους και ιδίως μετατρέπουν τη συζήτηση ενός Νομοσχεδίου, που έχει ιδιαίτερα σοβαρά θέματα, σε γενικευμένη επερώτηση επί παντός επιστητού. Είναι μια τακτική σας που βλέπουμε καθημερινά. Έχω, όμως, τη γνώμη ότι δεν την υιοθετεί ο ελληνικός λαός. 
      Μια δεύτερη παρατήρηση. Είστε άδικοι, αξιότιμε κύριε συνάδελφε, αναφορικά με το έργο γενικότερα αλλά ιδίως το νομοθετικό έργο της πολιτικής ηγεσίας του Υπουργείου Εσωτερικών. Τολμώ να πω, ότι το έργο που παράγεται είναι ιδιαίτερα θετικό, αποτελεσματικό, ουσιαστικό και προς το συμφέρον του ελληνικού λαού. Πρόκειται για ένα έργο που είχε να παρουσιαστεί για πολλά χρόνια. 
      Επίσης, θέλω να απαντήσω σε μερικά σχόλια. Δεν συμφωνώ καθόλου ότι αυτές οι τροπολογίες είναι άσχετες με το συζητούμενο νομοσχέδιο. Είναι του αυτού Υπουργείου. Τα θέματα είναι απολύτως σχετικά με το συζητούμενο νομοσχέδιο. Φοβάμαι δηλαδή πως, είτε παρασύρεστε από μια υπερβολική διάθεση αντιπολίτευσης, που σας κάνει κακό και κάνει γενικότερα κακό, είτε είστε προσκεκολημμένοι σε μια τυπολατρία, που δεν έχει ουσία και που μάλλον προβλήματα δημιουργεί. 
      Θέλω να σημειώσω ότι ασφαλώς η έννοια μιας τροπολογίας είναι πως πρέπει να αντιμετωπιστούν κάποια έκτακτα και επείγοντα ζητήματα. Διότι αν φτάσουμε στο σημείο αυτό, ώστε πράγματι τόσο τυπολατρικά, να βλέπουμε τις τροπολογίες, δεν θα μπορούμε να νομοθετούμε και να επιλύουμε θέματα επείγοντα και οξύτατα. Αφήστε που ήταν και υπερβολικός τρόπος που θέσατε το θέμα. 
      Υποθέτω ότι αυτό δεν έγινε σκοπίμως, αξιότιμε κύριε Κοινοβουλευτικέ Εκπρόσωπε, δηλαδή να λέτε ότι έχουμε έντεκα-δώδεκα τροπολογίες, ενώ έχουμε μόνο δύο-τρεις τροπολογίες. Απλώς σε μία απ’ αυτές περιέχονται γενικότερα και περισσότερα θέματα. Όμως, σε κάθε περίπτωση, είναι σχετικά με το συζητούμενο νομοσχέδιο και είναι επείγοντα. 
      Οφείλω να πω πως το λόγο δεν τον ζήτησα τόσο για το νομοσχέδιο, όσο για τη συγκεκριμένη τροπολογία, στην οποία και θα αφιερώσω τον περισσότερο χρόνο. Ασφαλώς ψηφίζω το νομοσχέδιο αυτό που ενσωματώνει την οδηγία της Ευρωπαϊκής Ένωσης, για την οποία μίλησε ειδικότερα ο εισηγητής μας με τον οποίο και συμφωνώ και δεν θέλω να επαναλάβω τα ίδια πράγματα. Ομιλούμε δηλαδή για χρήση πληροφοριών του δημοσίου τομέα, που ασφαλώς είναι ένα πολύ μεγάλο ζήτημα και έχει σχέση και με τη χώρα μας και ορθώς θα είναι νόμος του κράτους και εντάσσεται ως νόμος πλέον. 
      Θέλω επίσης να σημειώσω, ότι καλώς ιδρύεται μία νέα διεύθυνση διοικητικής οργάνωσης και λειτουργίας των Κ.Ε.Π.. Να παρατηρήσω ότι πράγματι καλώς τοποθετηθήκατε, ως Υπουργείο, προ ημερών και είπατε ότι κανένας πλέον υπάλληλος, εργαζόμενος στα Κ.Ε.Π. δεν θα απομακρυνθεί μέχρι που θα γίνει νεότερη αντιμετώπιση και αξιολόγηση των νέων στοιχείων που θα έρθουν στο Υπουργείο σας. 
      Είναι επίσης ιδιαίτερα –και το σημειώνω αυτό- ενδιαφέρουσα η ρύθμιση του άρθρου 18, να προσλαμβάνονται στο Δημόσιο συγγενείς ανθρώπων, οι οποίοι απεβίωσαν κατά την εκτέλεση του υπηρεσιακού του καθήκοντος. Τη θεωρώ μία από τις καλύτερες ρυθμίσεις και αυτή και μόνο θα ήταν αρκετή για να ψηφίσει κανείς αυτό το νομοσχέδιο. Εξάλλου, είναι διάταξη η οποία ισχύει και στις Ένοπλες Δυνάμεις, όπως επίσης ισχύει και στα Σώματα Ασφαλείας. 
      Και βεβαίως ρυθμίζονται και άλλα θέματα Τοπικής Αυτοδιοίκησης πρώτου και δεύτερου βαθμού. Δεν θέλω να ασχοληθώ με αυτά περισσότερο. 
      Και τώρα ας έρθω στο κρίσιμο θέμα της «τροπολογίας». Κύριε Υπουργέ, επιλέξατε τέσσερις κοινότητες να τις ανεξαρτητοποιήσετε. Καλώς το κάνετε, διότι πράγματι και δέσμευση υπήρξε και πρέπει να ρυθμιστεί το θέμα αυτό. Σας ερωτώ, όμως, με πολλή αγάπη -και σας ερωτά ένας Βουλευτής που είναι τακτικός στην Αίθουσα αυτή και στηρίζει δυναμικά τα νομοσχέδια της Κυβέρνησης-: Με ποια κριτήρια επιλέξατε μόνον αυτές τις τέσσερις κοινότητες; Με ποια κριτήρια στερείτε όσες άλλες ακούστηκαν και γιατί δεν συζητήσαμε ποιες κοινότητες πρέπει να αυτονομηθούν; Και δεν θα αναφερθώ στο τι λέγαμε πριν από τις εκλογές του 2000, διότι δεν κερδίσαμε τότε τις εκλογές, άλλαξαν τα δεδομένα. Άλλα θα κάναμε τότε, άλλα πρέπει να κάνουμε τώρα. Λέω όμως –και το λέω με αίσθημα ευθύνης- ότι πράγματι υπάρχουν κοινότητες, οι οποίες αντιμετωπίζουν τεράστια λειτουργικά προβλήματα. 
      Είχα την τιμή να σας στείλω χθες μία επιστολή, όπου αναφέρομαι σε τέσσερις κοινότητες του Νομού Ιωαννίνων. Αναφέρομαι στην Κοινότητα Αγίας Παρασκευής Κόνιτσας, η οποία –σημειώστε- δεν ψήφισε ποτέ μέχρι σήμερα. Σημειώστε ότι δεν μπορούν να πάρουν ένα πιστοποιητικό οι κάτοικοι της Κοινότητας αυτής, διότι ούτε ανήκουν λειτουργικά στο Δήμο Κόνιτσας, που απέχει είκοσι πέντε χιλιόμετρα και ούτε υπάρχει γραμματεύς εκεί να δώσει το πιστοποιητικό. Σημειώστε, επίσης, ότι επί οκτώ χρόνια δεν διατέθηκε ούτε μια δραχμή ούτε από τον δήμο ούτε από άλλον φορέα ούτε και από το Ελληνικό Δημόσιο και οι άνθρωποι βρίσκονται σε απόγνωση. Και βεβαίως υπάρχει και η υπόσχεσή μας ότι μετά τις εκλογές θα αντιμετωπιστεί το θέμα αυτό. Περισσότερα αναφέρω στην επιστολή μου -την οποία θα καταθέσω και την οποία έχετε- για την Κοινότητα Αγίας Παρασκευής.
      Η πρώην Κοινότητα Μουσιωτίτσας, ήδη Διαμέρισμα του Δήμου Αγίου Δημητρίου Ιωαννίνων, έχει περίπου διακόσια θύματα που σφαγιάστηκαν από τους Γερμανούς. Είναι είκοσι χιλιόμετρα από την έδρα Αγίου Δημητρίου και αντιμετωπίζει τεράστια προβλήματα. Συμφώνησε ομόφωνα το Δημοτικό Συμβούλιο Αγίου Δημητρίου, να αυτονομηθεί αυτή η Κοινότητα. Γιατί τουλάχιστον, να μην κρίνουμε και αυτά τα στοιχεία, και να συμφωνήσουμε ή όχι, αλλά απλώς το απορρίπτουμε, χωρίς καμία συζήτηση. 
      Υπάρχει η Κοινότητα Δολιανών, ήδη δημοτικό διαμέρισμα του Δήμου Καλπακίου. Από εκεί κατάγεται ο Δάσκαλος του Γένους, Γεννάδιος. Έχει πολλά προβλήματα, έχει προσφύγει στο Συμβούλιο της Επικρατείας, έχει προσφύγει στα Ευρωπαϊκά Δικαστήρια και αναμένει την απόφαση.
      Υπάρχει επίσης και η πρώην Κοινότητα Βασιλικού, η πατρίδα του Πατριάρχη Αθηναγόρα, με τεράστια προσφορά.
      ΙΩΑΝΝΗΣ ΠΑΡΑΣΚΕΥΑΣ: Να της αλλάξουμε και το όνομα.
      ΑΝΤΩΝΙΟΣ ΦΟΥΣΑΣ: Επιτρέψτε μου, σας παρακαλώ.
      Δεν λέω ότι οπωσδήποτε πρέπει να αυτονομηθούν. Λέω όμως ότι πρέπει να κριθούν και είναι ανάγκη να κριθούν.
      (Στο σημείο αυτό ο Βουλευτής κ. Αντώνιος Φούσας καταθέτει για τα Πρακτικά την προαναφερθείσα επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Πρέπει να σας δηλώσω, αξιότιμε κύριε Υπουργέ, –και σημειώστε την παρατήρησή μου- ότι εγώ δυσκολεύομαι να ψηφίσω αυτή την τροπολογία σας και η θέση μου είναι να μην την ψηφίσω -και παίρνω την ευθύνη αυτών που λέω- εκτός -και το ελπίζω- εάν έχω μια δήλωσή σας ότι πράγματι θα σπεύσετε –καλώς- να ψηφιστεί αυτή η τροπολογία, αλλά θα εξεταστούν και όλες οι άλλες περιπτώσεις. Λέω να εξεταστούν –για να εξηγηθώ- διότι πράγματι έχουν γίνει πολλές αδικίες, κύριοι συνάδελφοι του ΠΑ.ΣΟ.Κ., το 1997 με το νόμο 2539. Διότι αποφασίσατε να χωρίζεται η χώρα μας με άλλα κριτήρια. Και έχω και άποψη για το πώς πρέπει να λυθεί το μέγα αυτό θέμα. Βεβαίως, κάποια στιγμή θα πρέπει να γίνουν περισσότεροι δήμοι. ‘Όμως να δώσουμε κάποιες αρμοδιότητες στις κοινότητες και στα τοπικά συμβούλια. Δεν είναι δυνατόν ένα τοπικό συμβούλιο να μην μπορεί να διαθέσει ούτε ένα ευρώ, για να βάλει μια λάμπα σε κάθε τοπικό διαμέρισμα και δεν είναι δυνατόν να μην έχει καμία αρμοδιότητα κάθε τοπικό συμβούλιο. Αυτά όμως θα τα πούμε όταν έρθει η ώρα. Προς το παρόν, αξιότιμε κύριε Υπουργέ, θέλω να σας παρακαλέσω –και επιμένω στην άποψή μου- τα θέματα αυτά να τα επανεξετάσουμε. 
      Καλώς να ψηφιστεί αυτή η τροπολογία, αλλά να εξυπηρετηθούν γενικότερα οι περιπτώσεις των κοινοτήτων, των διαμερισμάτων πλέον, που αντιμετωπίζουν τεράστια προβλήματα. Δεν μπορεί να εξυπηρετηθεί αίφνης η Αγία Παρασκευή Κόνιτσας που απέχει είκοσι πέντε χιλιόμετρα από την έδρα της Κόνιτσας όπου σκοπίμως υπήχθη για πολιτικούς λόγους στην Κόνιτσα ενώ δεν θα έπρεπε. Δεν μπορεί να εξυπηρετηθεί και οι κάτοικοι έχουν τεράστιο πρόβλημα.
      Ελπίζω όμως να κάνετε μία δήλωση που θα μας ικανοποιήσει όλους, ώστε να στηρίξουμε αυτήν σας την τροπολογία, να ελπίζουν οι κάτοικοι και να ελπίζουμε κι εμείς ότι θα λυθεί αυτό το μεγάλο πρόβλημα, όπως και πρέπει να λυθεί.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Φούσα.
      Το λόγο έχει ο κ. Χριστοδουλάκης.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητάμε σήμερα ένα νομοσχέδιο το οποίο καταπλήσσει τους πάντες. Ενώ υποτίθεται ότι ο διακηρυγμένος σκοπός του νομοσχεδίου είναι να φέρει εδώ την κοινοτική έννομη τάξη, να διευκολύνει τους πολίτες, την επιχειρηματική δραστηριότητα και την ανάπτυξη της χώρας, περιέχει πλήθος άλλων διατάξεων με τις οποίες δημιουργεί μία απίθανη γραφειοκρατία. Ρυθμίζει νομοθετικά ακόμα και λεπτομερείς υποθέσεις τις οποίες θα μπορούσε να χειριστεί κάλλιστα ένας Γενικός Γραμματέας Υπουργείου και εντείνει το φαινόμενο της «νομικοκρατίας» στη χώρα μας και μάλιστα σε τομείς όπως η Τοπική Αυτοδιοίκηση που αντί να είναι πιο απελευθερωμένη, γίνεται πιο γραφειοκρατική. Επίσης, εισάγει μ’ έναν τρόπο ο οποίος είναι πολιτικά και απροσδόκητος και απαράδεκτος το θέμα του διαχωρισμού και της αποδόμησης των δήμων του Καποδίστρια.
      Κυρίες και κύριοι συνάδελφοι, καταρχήν αυτό το νομοσχέδιο αποτελεί μία υιοθέτηση της κοινοτικής οδηγίας η οποία όντως είναι στη σωστή κατεύθυνση για τη χρήση δημοσίων εγγράφων και από πολίτες είτε για προσωπική τους χρήση, είτε για λόγους ανάπτυξης επιχειρηματικών και οικονομικών δραστηριοτήτων. 
      Πιστεύω, όμως, ότι θα έπρεπε να προσέξουμε περισσότερο ορισμένα ζητήματα και αναφέρομαι συγκεκριμένα στο άρθρο 7 το οποίο προδιαγράφει ότι η διάθεση των εγγράφων θα πρέπει να γίνεται έτσι ώστε να μην στρεβλώνεται ή να περιορίζεται ο ανταγωνισμός. Προφανώς αυτό δεν αφορά τη διάθεση στοιχείων σε ιδιώτες ως πολίτες, αλλά την ανάπτυξη επιχειρηματικών δραστηριοτήτων και αναφέρω χαρακτηριστικά τι θα μπορούσε να είναι αυτό: Ανεμολογικά δεδομένα για τη σύσταση αιολικών πάρκων, εδαφολογικά δεδομένα για γεωτρήσεις ή κατασκευή αρδευτικών συστημάτων κ.ο.κ.. 
      Εδώ ανοίγονται δύο μεγάλα ζητήματα. Αν υποθέσουμε ότι ένας ιδιώτης επιχειρηματίας θέλει να πάρει στοιχεία για να κάνει ένα αιολικό πάρκο, για να μην στρεβλωθεί ο ανταγωνισμός θα πρέπει ή η παραχωρούμενη πληροφορία να αποτιμάται στην εμπορική αξία που θα αποκτήσει με την πραγματοποίηση της επένδυσης, πράγμα για το οποίο δεν γίνεται καμία πρόβλεψη στο νομοσχέδιο, ή θα πρέπει να γίνεται δημόσιο κτήμα ταυτόχρονα με τον αρχικά ενδιαφερόμενο επιχειρηματία. Διαφορετικά, αν ο πρώτος επιχειρηματίας του ζητήσει να δει το χάρτη με τα ανεμολογικά δεδομένα ή με τα υδρολογικά δεδομένα ή οποιασδήποτε άλλης φύσεως παρόμοια στοιχεία ζητήσει, είναι προφανές ότι στρεβλώνεται ο ανταγωνισμός, δεδομένου ότι δημιουργούνται οι προϋποθέσεις μονοπωλιακής πρώτης κίνησης από τον ενδιαφερόμενο ιδιώτη.
      Το νομοσχέδιο που θα έλθει μεθαύριο ή δεν ξέρω πότε –γιατί αναπτύσσονται έντονες διαφωνίες και μεταξύ των στελεχών της Νέας Δημοκρατίας- για τα αιολικά πάρκα θα καταδείξει την αδυναμία που έχει αυτή η ρύθμιση του άρθρου 7. 
      Το δεύτερο βασικό στοιχείο στο κεφάλαιο β΄ είναι ότι εισάγονται απίστευτες γραφειοκρατικές τροπολογίες που ρυθμίζουν λεπτομερειακά θέματα. Απαρίθμησα 28 μικρορυθμίσεις μόνο στο κεφάλαιο β΄. Στο κεφάλαιο 3 γίνονται 27 μικρορυθμίσεις με σωρεία σύστασης νέων επιτροπών, όπου περιγράφονται με απίθανες λεπτομέρειες πράγματα τα οποία θα μπορούσε να ορίσει και ένας διοικητικός υπάλληλος. Ένας προϊστάμενος μιας διεύθυνσης θα μπορούσε να βγάλει μία απόφαση και να τα ρυθμίσει αυτά και ερχόμαστε τώρα και ταλαιπωρούμε την Εθνική Αντιπροσωπεία και εκτρέπουμε την προσοχή της για να κάνουμε μία σειρά τέτοιων μικρορυθμίσεων γραφειοκρατίας μέσα στην Τοπική Αυτοδιοίκηση και στο Υπουργείο; 
      Βεβαίως, όπως είδατε κι εσείς, μοιραία η συζήτηση του νομοσχεδίου θα οδηγηθεί σε μία αλλεπάλληλη κατάθεση προτάσεων για αυτονόμηση κοινοτήτων από συστημένους Καποδιστριακούς Δήμους. Είδατε ακόμα και από τον εισηγητή της Πλειοψηφίας, αλλά και από πάρα πολλούς συναδέλφους που πήραν το λόγο προηγουμένως, ότι καθένας θέτει και ένα αίτημα της περιοχής του. Καθένας αντιπροσωπεύει και μία δυνητική αποκόλληση από τον Καποδίστρια.
      Εγώ πιστεύω –και μακάρι να διαψευσθώ- ότι από την ημέρα που θα δημοσιευθεί ο νόμος θα δείτε μια βροχή από τοπικά δημοψηφίσματα και αποκλεισμούς δρόμων, έτσι ώστε να απλωθούν σε όλη την επικράτεια οι αυτονομήσεις κοινοτήτων.
      Πιστεύω ότι τη στιγμή αυτή ανοίγει ο ασκός του Αιόλου. Η θρυαλλίδα την οποία έχει το νομοσχέδιο αυτό θα έχει καταλυτική, καταστροφική συνέπεια και στον τρόπο με τον οποίο θα διενεργηθούν οι δημοτικές εκλογές, αλλά και στη γενικότερη πορεία που θα διαδραματίσει η Τοπική Αυτοδιοίκηση τα επόμενα χρόνια στη χώρα μας.
      Εδώ, κύριε Υπουργέ, τα πράγματα θα έπρεπε να πηγαίνουν στην αντίθετη κατεύθυνση. Κατ’ αρχάς, θα πρέπει να ακολουθήσουμε ορισμένες αρχές. 
      Πρώτη και βασική αρχή είναι το αναλογούν ευρωπαϊκό μέγεθος. Είναι δυνατόν εμείς να υιοθετούμε ξανά τη λογική των απειράριθμων κατατμήσεων για να ικανοποιηθούν ορισμένα τοπικά συμφέροντα ή ορισμένοι τοπικοί εγωισμοί ιστορικού ή άλλου χαρακτήρα, τη στιγμή που θα πρέπει να βαδίζουμε στην αντίθετη κατεύθυνση, να συνενώνουμε δήμους, να συνενώνουμε διοικητικές υπηρεσίες, να συνενώνουμε περιφέρειες, έτσι ώστε να μπορέσουμε και εμείς να αποκτήσουμε ένα εύλογο μέγεθος οικονομικής και διοικητικής παρουσίας στην ενωμένη Ευρώπη;
      Είναι δυνατόν τη στιγμή που όλη η ύπαιθρος και η περιφέρεια διψά για το πώς θα πετύχει νέα διαδημοτικά σχήματα αναπτυξιακού ή διοικητικού χαρακτήρα, πώς θα ενώσει τεχνικές υπηρεσίες, πώς θα συνενώσει μια σειρά από άλλες πρωτοβουλίες, εμείς να δίνουμε το έναυσμα έτσι ώστε να απλωθούν παντού αιτήματα διάσπασης; 
      Είναι δυνατόν τη στιγμή που όλοι μιλάμε για την ανάγκη διοικητικής αναδιάρθρωσης της χώρας, έτσι ώστε να αποκτήσει λιγότερες περιφέρειες, να ξαναδούμε και να αξιολογήσουμε την αποτελεσματικότητα της Νομαρχιακής Αυτοδιοίκησης ως προς την οικονομική ανάπτυξη και να προχωρήσουμε σε γενναίες συνενώσεις δήμων, έτσι ώστε να φθάσουμε τα ευρωπαϊκά δεδομένα, εμείς να ανοίγουμε την κερκόπορτα της άλωσης των επιτευγμάτων που σημείωσε ο «ΚΑΠΟΔΙΣΤΡΙΑΣ», τα οποία εσείς βεβαίως τότε τα είχατε λοιδορήσει και υπονομεύσει; 
      Εκ των υστέρων γίνατε κι εσείς όμως υποστηρικτές του μέτρου αυτού, το οποίο, αν είχατε τότε τη γενναιότητα την πολιτική να το υποστηρίξετε, θα είχε πάρει πολύ πιο αποφασιστική έκταση, θα είχε πετύχει τη συνένωση των δήμων σε μικρότερο αριθμό, έτσι ώστε σήμερα να μπορούσε να διαδραματίσει έναν ακόμα πιο σημαντικό ρόλο.
      Ένα άλλο θέμα, κύριε Υπουργέ, το οποίο έρχεται εδώ και το οποίο κατ’ αρχήν μεν φαίνεται ότι είναι ένα μέτρο χρήσιμο –αλλά πολύ φοβάμαι ότι στην πράξη θα αποβεί και αυτό πολύ επικίνδυνο πολιτικά- είναι οι προσλήψεις μερικής απασχόλησης με μοναδικό κριτήριο την ανεργία, η οποία παρατηρείται σε ορισμένες περιοχές. 
      Εγώ πιστεύω ότι το μέτρο της μερικής απασχόλησης κατ’ αρχάς, το οποίο έχει εισαχθεί με νόμο του ΠΑ.ΣΟ.Κ., είναι στη σωστή κατεύθυνση. Διότι πρέπει να βλέπουμε ορισμένες πιο ελαστικές μορφές εργασίας από τη συνηθισμένη σύμβαση και το οκτάωρο, εάν θέλουμε πραγματικά να αντιμετωπίσουμε χωρίς υποκρισία και συναισθηματισμούς το θέμα της ανεργίας στη χώρα μας.
      Όμως είναι δυνατόν κανείς να εμπιστευθεί την Κυβέρνηση κι εσάς, όταν αυτό το εξαγγέλλετε χωρίς κανένα αντικειμενικό κριτήριο; Δίνετε στους δημάρχους, σε προεκλογική περίοδο, την ευχέρεια να γεμίσουν με προσλήψεις τους δήμους, με κριτήρια τα οποία είναι πάρα πολύ αμφιλεγόμενα και στον αέρα. 
      Πιστεύω ότι έτσι θα ανατραπεί στην πράξη και η αξία αυτού του μέτρου, το οποίο εσείς αργήσατε ένα χρόνο να ενεργοποιήσετε και θα είχαν λυθεί αρκετά προβλήματα ανεργίας εν τω μεταξύ, αλλά επίσης μπορεί να διαβρωθεί και να υπονομευθεί το αντικειμενικό αποτέλεσμα των επερχομένων εκλογών.
      Σας προτείνω λοιπόν, εάν πραγματικά πιστεύετε ότι αυτό το μέτρο πρέπει να εφαρμοστεί για την ανάπτυξη του τόπου και όχι για την εξυπηρέτηση προεκλογικών μηχανισμών, να θέσετε δύο προϋποθέσεις:
      Πρώτα απ΄ όλα να μη γίνει καμία πρόσληψη μερικής απασχόλησης πριν την 1.1.2007 μετά την εκλογή των νέων δημοτικών αρχών, έτσι ώστε να μη γίνει προεκλογικό όργανο και μηχανισμός στα χέρια των επιτηδείων δημάρχων.
      Δεύτερον, να συνδυάζεται υποχρεωτικά με προγράμματα επιχειρηματικής αναδιάρθρωσης και οικονομικής αναδιάρθρωσης των πληττομένων περιοχών, έτσι ώστε να έχουμε ένα παραγωγικό αποτέλεσμα και όχι απλώς μηχανισμούς συγκυριακής αποκατάστασης.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Ο κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ: Εγώ, κύριε Υπουργέ, στηρίζω το νομοσχέδιο και στηρίζω την τροπολογία που έχετε φέρει για το Βραχάσι, τη Τσαριτσάνη και τα Ζωνιανά. Θέλω όμως να σας πω για μία τροπολογία την οποία έχω και η οποία είναι εκπρόθεσμη και μόνο εσείς, αν θέλετε, μπορείτε να τη δεχθείτε. Θα σας πω λίγα λόγια για το περιεχόμενο αυτής της τροπολογίας. 
      Με την εφαρμογή του ν. 2539/1997 -το περίφημο πρόγραμμα «ΚΑΠΟΔΙΣΤΡΙΑΣ»- έφερε υποχρεωτικές συνενώσεις κοινοτήτων προκαλώντας σε πολλές περιπτώσεις έντονες και δικαιολογημένες αντιδράσεις από την πλευρά των κατοίκων. Εμείς στηρίζουμε τον «ΚΑΠΟΔΙΣΤΡΙΑ». Δεν μιλάμε εναντίον του «ΚΑΠΟΔΙΣΤΡΙΑ», απλώς μιλάμε για ορισμένες ειδικές καταστάσεις που πρέπει να τις δούμε με άλλο μάτι λόγω κάποιων ιδιαιτεροτήτων. 
      Εγώ, λοιπόν, θα ήθελα να αναφερθώ στο Νομό Θεσσαλονίκης και ειδικότερα να κάνω ένα σχόλιο για τον Χορτιάτη, ο οποίος ανήκει στη Β΄ Περιφέρεια. Δεν είναι Περιφέρειά μου αλλά επειδή υπάρχει εκεί μια αδικία και υπάρχει η υπόσχεση ότι θα έμπαινε και ο Χορτιάτης σ’ αυτές τις τροπολογίες, γι’ αυτό το αναφέρω.
      Η τέως κοινότητα Χορτιάτη υποχρεώθηκε σε συνένωση με τα χωριά Φίλυρο, Ασβεστοχώρι και Εξοχή και αυτό χωρίς να εισακουστεί η μαζική αντίθεση των κατοίκων τους, όπως εκφράστηκε με σχετικό δημοψήφισμα που έγινε στις 21/12/1997. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Σ’ αυτή τη συνένωση ο Χορτιάτης προσέφερε μεν το ιστορικό όνομά του, αλλά ταυτόχρονα απώλεσε την επαφή του με την χωροταξική, οικονομική και κοινωνική πραγματικότητα. Ο Χορτιάτης έχει μία μακρά ιστορία που ξεκινά τον 4ο π.Χ. αιώνα, αλλά και σύγχρονη παρουσία με τη θυσία εκατόν σαράντα εννέα κατοίκων του από τους Γερμανούς το 1944.
      Με το υπ’ αριθμόν 399 Π.Δ. (Φ.Ε.Κ. 277/16-12-1998) ο Χορτιάτης χαρακτηρίστηκε μαρτυρική κοινότητα. Πρόκειται για το μοναδικό μαρτυρικό χωριό στο Νομό Θεσσαλονίκης, όπως είναι η Κλεισούρα, το Δίστομο και το Δοξάτο, απ’ ό,τι θυμάμαι. 
      Αντιλαμβάνεστε, λοιπόν, πόσο σημαντικό είναι για λόγους ιστορικής μνήμης και συνείδησης, αλλά και για λόγους αποκατάστασης μιας αδικίας που έγινε στο παρελθόν, να αποτελέσει ο Χορτιάτης αυτοδιοικούμενο Δήμο, όπως άλλωστε ισχύει και για τα άλλα μαρτυρικά χωριά που προανέφερα. 
      Θα ήθελα να τονίσω, επίσης, πως το αίτημα αυτό υποστηρίζεται από τη συντριπτική πλειοψηφία των κατοίκων και βέβαια απ’ όλους τους τοπικούς φορείς. 
      Απ’ όσο γνωρίζω, κύριε Υπουργέ, έχει κατατεθεί πλήρης φάκελος με όλες τις απαραίτητες πληροφορίες και τα δικαιολογητικά για να υποστηριχθεί το αίτημα της διοικητικής αυτοτέλειας, απ’ όπου προκύπτει κιόλας ότι πληρούνται όλες οι προϋποθέσεις οικονομικές, πληθυσμιακές κ.λπ. για να σταθεί ο Χορτιάτης ως αυτοδιοικούμενος Δήμος. Νομίζω πως πρόκειται για ένα δίκαιο, εύλογο και νόμιμο αίτημα και θα παρακαλούσα να εξεταστεί.
      Ευχαριστώ και συγχαρητήρια γιατί έχετε την τόλμη να φέρετε την τροπολογία γι’ αυτά τα τρία χωριά και θα ζητούσα να επεκταθεί. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Ιωαννίδη.
      Ο κύριος Υπουργός έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, για μία ακόμα φορά, όπως το είχα πει άλλωστε και στην επιτροπή, θέλω να σας ευχαριστήσω και για τη συμμετοχή και για τις ιδέες που υποβάλλονται. Γιατί, όπως έχω πει επανειλημμένα, στο νομοθετικό έργο δεν υπάρχουν εκείνοι που γνωρίζουν τα πάντα και αυτοί που δεν γνωρίζουν τίποτα.
      Η Κυβέρνηση έχει ανάγκη, πολλές φορές, από την κριτική συμβολή και της Αντιπολίτευσης, αλλά και της Συμπολίτευσης ακόμα. Γι’ αυτό και δέχομαι πάντοτε όλες τις απόψεις και τις σκέφτομαι. Γιατί θεωρώ ότι και εκείνες με τις οποίες διαφωνώ συνεισφέρουν, ώστε οι ρυθμίσεις που εισάγουμε να γίνονται καλύτερες. 
      Εκείνο το οποίο δεν αντιλαμβάνομαι πολλές φορές είναι γιατί μέσα σ’ αυτή την Αίθουσα και με τη δημοσιότητα που υπάρχει πια –και που είναι ένα απόκτημα για τη δημοκρατία, για τους Βουλευτές, για το λαό μας- κάποιοι πιστεύουν ότι με υπερβολές, με διαστρεβλώσεις, με μαξιμαλισμούς, με το να γίνονται αρεστοί στον οποιοδήποτε κερδίζουν εκείνοι και κερδίζει και η πολιτική.
      Κύριοι συνάδελφοι, είμαι ο τελευταίος, ο οποίος επιχειρεί να δώσει μαθήματα. Δεν το κάνω, δεν δίνω κανένα μάθημα. Ούτε έχω δικαίωμα να το κάνω ούτε η πρόθεσή μου είναι να το κάνω. Αλλά μιλάω με το θάρρος και την ελευθερία της γνώμης που μας παρέχει αυτό το Βήμα και με την ευθύνη, την οποία ο καθένας κουβαλάει επάνω του, όταν έχει περιβληθεί την εμπιστοσύνη του ελληνικού λαού. 
      Σας διαβεβαιώ ότι και αν ακόμη πιστεύουμε ότι γινόμαστε αρεστοί σε συγκεκριμένες περιπτώσεις και για συγκεκριμένα θέματα στους πάντες, στο τέλος χάνουμε την αξιοπιστία μας. Οι πολιτικοί που έμειναν και οι πολιτικές που έμειναν ήταν εκείνες, οι οποίες αφορούσαν πραγματικά το δημόσιο συμφέρον και όχι μικρές περιπτώσεις, οι οποίες απλώς έχουν την τάση σε ορισμένες στιγμές της επικαιρότητας να διεγείρουν το ενδιαφέρον.
      Μ’ αυτήν την έννοια, λοιπόν, θα μείνω στα γενικά θέματα και, φυσικά, θα αναφερθώ και σε ορισμένα ζητήματα, τα οποία έχουν τεθεί. 
      Το πρώτο ζήτημα είναι το θέμα του βασικού πυρήνα του σχεδίου νόμου, που είναι η επαναχρησιμοποίηση της πληροφορίας την οποία κατέχει ο ευρύτερος δημόσιος τομέας και όχι μόνο. Φοβάμαι –και γι’ αυτό το είπα από την αρχή- ότι κάποιες άλλες λεπτομέρειες, που ίσως να έχουν ένα πρόσκαιρο ενδιαφέρον αλλά δεν είναι κάτι το οποίο αφορά το μέλλον του τόπου γενικότερα, μονοπώλησαν την ουσία μιας συζήτησης.
      Και εξηγούμαι: Όλοι σας γνωρίζετε –και πριν ακόμα μπούμε στη Βουλή, από τη δουλειά που έκανε ο καθένας και από την οποία καταξιώθηκε για να έρθει στη Βουλή- πόσο μεγάλη σημασία έχει η πληροφορία που κατέχουν οι φορείς του δημόσιου τομέα, όχι μόνο στην Ελλάδα, αλλά παντού. Γνωρίζετε ότι μέσα στο δημόσιο τομέα υπάρχει ένας πλούτος πληροφοριών τεράστιας σημασίας, τον οποίο έχουν οι φορείς του και που μπορεί να γίνει κτήμα του πολίτη και να βοηθήσει τον πολίτη όχι μόνο στην καθημερινή του ζωή και στην καθημερινή του δουλειά, αλλά γενικότερα και ιδίως σε θέματα που αφορούν την έρευνα, η οποία τα τελευταία χρόνια –όπως γνωρίζετε- έχει πάει τόσο πολύ πίσω στον τόπο μας.
      Το πόσο σημαντική είναι αυτή η παράμετρος φαίνεται από το ότι η ίδια η Ευρωπαϊκή Ένωση ήρθε και με την οδηγία του 2003 καθιέρωσε την υποχρέωση ενσωμάτωσης των σχετικών ρυθμίσεων στις επιμέρους έννομες τάξεις. Γιατί η ίδια η Ευρωπαϊκή Ένωση, κυρίες και κύριοι συνάδελφοι, αποτίμησε την αξία της δημόσιας πληροφορίας που υπάρχει –για να το πω έτσι- στα κράτη-μέλη στο επίπεδο των 68.000.000.000 ευρώ, το 1% περίπου του Ακαθάριστου Εγχώριου Προϊόντος της Ευρωπαϊκής Ένωσης! Πρόκειται για τεράστια αξία όχι μόνο οικονομική, αλλά και πραγματική αξία, αξία για το κοινωνικό σύνολο. 
      Ποια είναι η κατάσταση που επικρατεί σήμερα; Ποια είναι η κατάσταση που επικρατεί σήμερα γενικότερα σε πολλές ευρωπαϊκές χώρες –γιατί πρέπει να σας πω ότι είμαστε από τις χώρες που σχετικά πρώτες ενσωματώνουν τη σχετική οδηγία, αφού πολλές χώρες έχουν μείνει πίσω και είναι κρίμα- αλλά και στην Ελλάδα όσο δεν έχουμε αυτήν τη νομοθετική ρύθμιση; Είτε ο πολίτης δεν έχει πρόσβαση σ’ αυτήν τη δημόσια πληροφορία είτε –ακούστε πώς έχει πρόσβαση- επειδή δεν υπάρχουν ρυθμίσεις, διάφοροι εκμεταλλευόμενοι το κενό το οποίο υφίσταται, δημιουργούν ολόκληρες επιχειρήσεις, οι οποίες εμπορεύονται ανεξέλεγκτα τη δημόσια πληροφορία, την πωλούν χωρίς να υπάρχουν όροι, χωρίς να υπάρχουν προϋποθέσεις. 
      Καταλαβαίνετε πού οδηγεί αυτό το πράγμα; Όχι μόνο σε στοιχεία μονοπώλησης της πληροφορίας, αλλά εκμετάλλευσης, πραγματικής εκμετάλλευσης, χωρίς να υπάρχουν –το τονίζω- όροι και προϋποθέσεις. Η κοινοτική οδηγία αυτό θέλει να αντιμετωπίσει και το νομοσχέδιο που ενσωματώνει την κοινοτική οδηγία αυτό κάνει. 
      Τι κάνει το νομοσχέδιο; Καθιερώνει τους όρους και τις προϋποθέσεις, υπό τις οποίες είναι δυνατόν να πάρει κάποιος άδεια για να χρησιμοποιήσει την πληροφορία, καθώς επίσης τους όρους και τις προϋποθέσεις, υπό τις οποίες μπορεί να μπει και εκείνο το τέλος, το οποίο θα πρέπει –ή μπορεί- να πληρώνει ο ιδιώτης, για να μπορέσει να αξιοποιήσει αυτήν την πληροφορία. Διότι σήμερα δεν υπάρχει ούτε καθεστώς αδειοδότησης προς αυτήν την κατεύθυνση ούτε, βεβαίως, αποτίμηση του πόσο κοστίζει αυτή η πληροφόρηση όταν δίνεται στον ιδιώτη. Με αποτέλεσμα –όπως σας είπα- να στήνονται άναρχα επιχειρήσεις που μονοπωλούν και εκμεταλλεύονται την πληροφορία και την παρέχουν σε τιμές, οι οποίες είναι πανάκριβες και χωρίς να υπάρχει κανενός είδους έλεγχος προς αυτήν την κατεύθυνση.
      Το νομοσχέδιο, λοιπόν, βάζει τάξη σε ένα άναρχο τοπίο, διότι έχουμε καθυστερήσει, όχι τόσο πολύ σε σχέση με την Κοινοτική Οδηγία, που είναι του 2003, αλλά στην πράξη. Διότι ίσως θα έπρεπε από τα προηγούμενα χρόνια, ανεξάρτητα από την κοινοτική οδηγία, να το έχουμε δει αυτό το πράγμα. Γνωρίζετε πάρα πολύ καλά τα φαινόμενα που αναπτύχθηκαν. Στην ουσία ερχόμαστε να διορθώσουμε υφιστάμενες καταστάσεις. Δηλαδή, για μία φορά ακόμα πρώτα δημιουργήθηκαν οι αυθαιρεσίες και ύστερα τρέχουμε, για να μπορέσουμε να αντιμετωπίσουμε την κατάσταση. 
      Οι στόχοι, τους οποίους επιδιώκουν και η κοινοτική οδηγία και το σχέδιο νόμου, είναι διαφάνεια σε ό,τι αφορά τους όρους υπό τους οποίους κάποιος μπορεί να αξιοποιήσει αυτήν την πληροφορία και ο υγιής ο ανταγωνισμός. Και, επιπλέον, κάτι το οποίο είναι ιδιαίτερα σημαντικό, η μη εκμετάλλευση εκείνου του πολίτη, ο οποίος είναι ο τελικός αποδέκτης της δημόσιας πληροφορίας. Όταν θα φθάσουμε στα άρθρα, θα δούμε επιμέρους ζητήματα και, τότε, θα μπορέσουμε να κοιτάξουμε και κάποιες λεπτομέρειες. Εκεί μπορούμε να κάνουμε ορισμένες συζητήσεις σε σχέση με αυτά, τα οποία είχαμε πει και στην επιτροπή. Όπως σας είπα και πάλι, εάν από τη συζήτηση προκύψουν ανάγκες βελτιώσεων θα το δούμε. Αυτά σε ό,τι αφορά το πρώτο σκέλος, το οποίο είναι και ιδιαίτερα σημαντικό. Επειδή ο χρόνος μου είναι πεπερασμένος και το αντιλαμβάνομαι, μένω τώρα σε αυτό, γιατί θα έλθουμε σε λεπτομέρειες και θα συζητήσουμε αυτά τα ζητήματα, όταν φθάσει η συζήτηση επί των άρθρων. 
      Υπάρχει και το δεύτερο κεφάλαιο, για το οποίο άκουσα κάμποσα πράγματα. Είναι το κεφάλαιο, το οποίο αφορά, κατά κύριο λόγο, τα ζητήματα των Κ.Ε.Π.. Κυρίες και κύριοι συνάδελφοι, θα επαναλάβω για μία ακόμη φορά ότι δύο χρόνια μετά ακόμα αναγκαζόμαστε να διορθώνουμε καταστάσεις για ένα θεσμό ιδιαιτέρως χρήσιμο, ο οποίος όμως θεσμοθετήθηκε -στην κυριολεξία- στο πόδι από την Κυβέρνηση Σημίτη. Ο κ. Σταύρος Μπένος ήθελε να φέρει τότε αυτήν τη ρύθμιση και τον στηρίξαμε και εμείς μέσα σε αυτήν την Αίθουσα. Ήθελε να ιδρύσει ένα θεσμό, που τονίζω ότι ήταν ιδιαιτέρως χρήσιμος, αλλά που εγκαταλείφθηκε από τους επιγόνους του. Ο κ. Μπένος είχε και το θλιβερό προνόμιο, μόλις θεσμοθέτησε ένα θεσμό και αγωνίστηκε γι’ αυτόν, να εκπαραθυρωθεί τότε από την Κυβέρνηση! Οι αντικαταστάτες του ούτε κατάλαβαν περί τίνος επρόκειτο.
      Λειτούργησαν, λοιπόν, τα Κ.Ε.Π. υποτυπωδώς, χωρίς να υπάρχει δυνατότητα μακροπρόθεσμης στόχευσης με βάση συγκεκριμένο θεσμικό και οικονομικό πλαίσιο. Το ότι έτσι είναι τα πράγματα αποδεικνύεται από το εξής. Εγώ ο ίδιος ως Κοινοβουλευτικός Εκπρόσωπος της Νέας Δημοκρατίας στην Αντιπολίτευση είχα κάνει δυο ερωτήσεις την εποχή εκείνη στον αντικαταστάτη του κυρίου Μπένου, διότι έκλειναν Κ.Ε.Π. που είχαν ανοίξει, αφού δεν είχαν οικονομικούς πόρους. Δεν είχαν προλάβει να τα δημιουργήσουν και έκλειναν, γιατί δεν υπήρχε θεσμικό και οικονομικό πλαίσιο. Θέλετε να επαναλάβω ότι ο διαγωνισμός, που έγινε με την ανάδοχο εταιρεία για τα Κ.Ε.Π., ήταν διαγωνισμός ο οποίος δεν είχε καταλήξει σε γραπτή σύμβαση, γιατί δεν υπήρχε το θεσμικό πλαίσιο; Ποιο ήταν το αποτέλεσμα; Μόλις αναλάβαμε την Κυβέρνηση, αμέσως, με τον πρώτο νόμο που ψήφισε το Υπουργείο Εσωτερικών, Δημόσιας Διοίκησης και Αποκέντρωσης, το ν.3242/2004, φέραμε τις πρώτες ρυθμίσεις, για να υπάρξει ολοκληρωμένη νομοθετική παρέμβαση, για να μπορέσουν να λειτουργήσουν τα Κ.Ε.Π.. Την ψήφισε, μάλιστα, και το ΠΑ.ΣΟ.Κ. και καλά έκανε. 
      Έκτοτε, με σειρά από ρυθμίσεις που αναβαθμίζουν το θεσμό, ολοκληρώνουμε σιγά-σιγά το πλαίσιο, τους οικονομικούς πόρους, αλλά, ταυτοχρόνως, και το καθεστώς των ανθρώπων που εργάζονταν εκεί. Διότι, κυρίες και κύριοι συνάδελφοι, δεν ξέρετε με ποιο καθεστώς προσελήφθησαν αυτοί οι άνθρωποι στα Κ.Ε.Π.; Αυτό πρέπει να το ομολογήσετε. Εμείς, η Κυβέρνηση, τους προσλάβαμε; Μήπως είναι άνθρωποι, τους οποίους εμείς ευνοήσαμε; Δεν θυμάστε πώς προσελήφθησαν αυτοί οι άνθρωποι; Δεν ξέρετε, επίσης, ότι δεν είχαν κανένα καθεστώς, κανενός είδους ασφάλεια στη δουλειά τους; 
      Στην πραγματικότητα, με όλες αυτές τις ρυθμίσεις που κάναμε, ένα χρήσιμο θεσμό που το ΠΑ.ΣΟ.Κ. –και το τονίζω- εκείνη την εποχή καθιέρωσε, τον ολοκληρώνουμε. Μετατρέπουμε τα Κ.Ε.Π. σε κέντρα ολοκληρωμένων συναλλαγών και, ταυτοχρόνως, διαμορφώνουμε τις συνθήκες ασφάλειας σε ό,τι αφορά την εργασία των ανθρώπων που αυτήν τη στιγμή υπηρετούν στα Κ.Ε.Π.. Και κυρίως τι κάνουμε; Τους δίνουμε τη δυνατότητα να αποκτήσουν σταθερή εργασία και να μην εξαρτώνται από τις ανανεώσεις συμβάσεων που, όπως ξέρετε, δεν θα μπορούσαν να ανανεωθούν στο διηνεκές. Γιατί υπάρχει πλέον φραγμός στην ομηρία. Αν αφήναμε το καθεστώς, το οποίο εσείς είχατε φέρει, όλοι αυτοί οι άνθρωποι θα ήταν στο δρόμο.
      Και είναι απαράδεκτο όταν φέρνουμε ρυθμίσεις, όπως αυτές που εξασφαλίζουν τους ανθρώπους και τη δουλειά τους, να έχουμε επερωτήσεις του ΠΑ.ΣΟ.Κ., όπως αυτή που έγινε την προηγούμενη φορά εδώ για το τι κάνουμε με τα Κ.Ε.Π.. Βεβαίως την απάντηση την πήρατε. Ρωτούν ποιοι; Αυτοί που τα άφησαν χωρίς πόρους και τους ανθρώπους εμπερίστατους; Και ρωτούν εκείνους που ολοκληρώνουν το θεσμικό πλαίσιο, τα οικονομικά και, βεβαίως, εξασφαλίζουν τη δουλειά των ανθρώπων; 
      Και το κυριότερο; Παραπληροφορούν εκείνοι οι οποίοι καλλιεργούν αυτές τις εντυπώσεις στους ανθρώπους που εργάζονται στα Κ.Ε.Π.. Γιατί είναι σαν να τους λένε ότι υπάρχει πρόβλημα με τη δουλειά τους ενώ ξέρουν πάρα πολύ καλά ότι δεν υπάρχει πρόβλημα. Και με τη ρύθμιση που φέρνουμε εδώ, αυτό κάνουμε. Δίνουμε τη δυνατότητα της επέκτασης της μοριοδότησης και σε άλλες κατηγορίες ανθρώπων, έτσι ώστε να μην χάσουν τη δουλειά τους και να ολοκληρωθεί το πλέγμα των Κ.Ε.Π. με εκείνους τους ανθρώπους που υπηρετούν. Γιατί αυτοί οι άνθρωποι έχουν ήδη αποκτήσει μια πάρα πολύ σημαντική εμπειρία. Μια εμπειρία την οποία οφείλουμε να διαφυλάξουμε αφού αυτοί οι άνθρωποι είναι εκείνοι οι οποίοι πραγματικά αποτελούν την καρδιά του όλου θεσμού. 
      Και άκουσα και το αμίμητο: Γιατί δημιουργούμε, λέει, και μια συγκεκριμένη διεύθυνση για τα Κ.Ε.Π. στο Υπουργείο Εσωτερικών, Δημόσιας Διοίκησης και Αποκέντρωσης; Σκοπεύουμε, λέει, να αφαιρέσουμε τη δυνατότητα αυτή από τους Οργανισμούς Τοπικής Αυτοδιοίκησης; Μα, κύριοι συνάδελφοι, ας σοβαρευτούμε –και συγχωρέστε μου την έκφραση- ξέρετε πολύ καλά ότι τα Κ.Ε.Π. υπάγονται στους Οργανισμούς Τοπικής Αυτοδιοίκησης. Αλλά αν δεν υπάρχει η υποστήριξη σε ό,τι αφορά τα θεσμικά τους και τα οικονομικά τους από το Υπουργείο Εσωτερικών έχετε την εντύπωση ότι από μόνοι τους οι Οργανισμοί Τοπικής Αυτοδιοίκησης θα τα καταφέρουν; Είναι δυνατόν να το λέτε αυτό το πράγμα; Ο μόνος λόγος για τον οποίο κάνουμε αυτή την διεύθυνση είναι για να υπάρχει υποστήριξη προς τους Οργανισμούς Τοπικής Αυτοδιοίκησης που, από μόνοι τους, δεν είναι δυνατόν αυτή τη στιγμή να τα φέρουν σε πέρας. 
      Δεν το ξέρετε ότι όλον τον θεσμό τον έχει πάρει στην πλάτη του ο κρατικός προϋπολογισμός από πλευράς οικονομικής; Δεν το ξέρετε ότι αν δεν φέρναμε αυτές τις θεσμικές ρυθμίσεις δεν θα ήταν δυνατόν να λειτουργήσουν τα Κ.Ε.Π.; Από πού βγήκαν αυτές οι ρυθμίσεις; Ποιος τις σκέφτηκε; Ποια υπηρεσία ήταν εκείνη η οποία είχε το βάρος της διοικητικής υποστήριξης; Ουσιαστικά το είχε αυτή τη στιγμή ένας Γενικός Γραμματέας Υπουργείου μεταξύ άλλων. Τι κάνουμε λοιπόν; Δημιουργούμε αυτή την υπηρεσία η οποία σκέφτεται τα προβλήματα που δημιουργούνται, προτείνει λύσεις και δεν επιβάλλει απολύτως τίποτα ούτε αφαιρεί από τους Οργανισμούς Τοπικής Αυτοδιοίκησης καμία, απολύτως, αρμοδιότητα. Μα, καμία, απολύτως, αρμοδιότητα. 
      Στόχος μας είναι να ενισχύσουμε τα Κ.Ε.Π. όσο περισσότερο γίνεται. Και η απόδειξη ότι τα έχουμε ενισχύσει και η απόδειξη ότι τα Κ.Ε.Π. επί των ημερών μας είχαν ραγδαία πρόοδο, η απόδειξη ότι από απλά Κ.Ε.Π. που έκλειναν γίνονται κέντρα ολοκληρωμένων συναλλαγών σταδιακά, έρχεται από τις επιδόσεις των Κ.Ε.Π.. Έφερα αριθμούς και την άλλη φορά. Με αναγκάζετε να φέρω και τώρα για να θυμηθείτε, εσείς που «κόπτεσθε» για το θέμα των Κ.Ε.Π., τι είχατε κάνει και τι κάνουμε. 
      Διαχειριστήκατε τα Κ.Ε.Π. μέχρι το 2003. Ακούστε ποιες ήταν οι επιδόσεις σας. Και αυτά τα στοιχεία είναι τα επίσημα στοιχεία. Και στην επερώτηση τα ανέλυσα. Και τα στοιχεία αυτά δεν τα αμφισβητήσατε βεβαίως εδώ μέσα. Ούτε εσείς γιατί δεν μπορείτε να τα αμφισβητήσετε. 
      Το 2003 το σύνολο των υποθέσεων τις οποίες έφεραν σε πέρας τα Κ.Ε.Π. ήταν τετρακόσιες είκοσι τρεις χιλιάδες επτακόσιες πενήντα εννέα και οι πολίτες που εξυπηρετήθηκαν ήταν τριακόσιοι πενήντα έξι χιλιάδες οκτακόσιοι εβδομήντα δύο. Αυτά μας παραδώσατε. Και ακούστε ποιες είναι οι επιδόσεις το 2004 και το 2005. Το 2004: αριθμός υποθέσεων: ένα εκατομμύριο εξακοσίων σαράντα τριών χιλιάδων τριακοσίων δεκατριών. Μας αφήσατε με τετρακόσιες τριάντα δύο χιλιάδες επτακόσιες πενήντα εννέα στα Κ.Ε.Π. σε όλη την Ελλάδα και στον ένα χρόνο, το 2004, με τη ρύθμιση που κάναμε τον Ιούνιο του 2004, με τον ν.3242/2004, οι υποθέσεις από τετρακόσιες είκοσι τρεις χιλιάδες επτακόσιες πενήντα εννέα πήγαν στο ένα εκατομμύριο εξακόσιες σαράντα τρεις χιλιάδες τριακόσιες δεκατρείς. Και οι εξυπηρετηθέντες πολίτες ήταν ένα εκατομμύριο τριακόσιες δεκαέξι χιλιάδες πεντακόσιοι πέντε. Θέλετε να θυμηθούμε πόσοι εξυπηρετήθηκαν από τα Κ.Ε.Π. επί των ημερών σας το 2003; Το επαναλαμβάνω: τριακόσιοι πενήντα έξι χιλιάδες οκτακόσιοι εβδομήντα δύο. Ένα χρόνο μετά ένα εκατομμύριο τριακόσιες δεκαέξι χιλιάδες πεντακόσιοι πέντε. Τι έχετε να πείτε; 
      Και να πάμε παραπέρα; Το 2005 οι υποθέσεις ήταν δύο εκατομμύρια τριακόσιες πέντε χιλιάδες εκατόν ενενήντα πέντε και οι εξυπηρετηθέντες πολίτες ένα εκατομμύριο πεντακόσιες είκοσι επτά χιλιάδες πεντακόσιοι δεκαέξι. Αυτά έγιναν.
      Έτσι φτιάξαμε τα Κ.Ε.Π. και εξασφαλίζουμε τη δουλειά των ανθρώπων. Γιατί σας είπα, έχετε πάντοτε την τάση όταν είστε κυβέρνηση, να φτιάχνετε θεσμούς και να τους εγκαταλείπετε, όπως το κάνατε και με άλλους, με τη Νομαρχιακή Αυτοδιοίκηση που την φθάσατε να καταρρεύσει για να χρειαστεί να έρθουμε εμείς. Εσείς την φτιάξατε, αλλά ποιοι είναι εκείνοι οι οποίοι την ανόρθωσαν, ποιοι είναι εκείνοι οι οποίοι της έδωσαν πόρους. Τα ίδια κάναμε και με τα Κ.Ε.Π..
      Άκουσα όλα τα ζητήματα τα οποία λέγονται περί γραφειοκρατίας. Φαίνεται ότι έχουν ξεχάσει οι συνάδελφοι του ΠΑ.ΣΟ.Κ. ότι το αγαπημένο θέμα, πραγματικά το αγαπημένο θέμα στα πρωϊνάδικα των τηλεοπτικών εκπομπών ήταν οι ουρές στις δημόσιες υπηρεσίες. Φυσικά υπάρχει ακόμη γραφειοκρατία και την καταπολεμούμε. Μπορείτε να μου πείτε όμως πόσο έχουν μειωθεί σήμερα οι ουρές στις δημόσιες υπηρεσίες, πόσο πραγματικά πλέον δεν αποτελούν ούτε καν είδηση στα περισσότερα δελτία ειδήσεων ενώ επί των ημερών σας ήταν το μόνιμο αντικείμενο κάθε πρωινής εκπομπής; Αυτό πως έγινε; Ως δια μαγείας; 
      Φυσικά, κύριοι συνάδελφοι, είκοσι χρόνια κτίζατε μια ολόκληρη γραφειοκρατία. Ε, δώστε μας λίγο χρόνο παραπάνω να την καταπολεμήσουμε! Πώς αυτό το κράτος που «οργανώσατε», πώς αυτό το κράτος το οποίο είχατε κάνει εσείς να καταρρεύσει από πλευράς ουσίας και εξυπηρέτησης του πολίτη, είναι δυνατόν να ανορθωθεί σε δύο χρόνια; Αλλά τα αποτελέσματα είναι απτά και οι αριθμοί μιλούν μόνοι τους. Εξυπηρετούσατε τετρακόσιοι είκοσι τρεις χιλιάδες πολίτες και εξυπηρετούνται σήμερα στο χρόνο δύο εκατομμύρια τριακόσιες πέντε χιλιάδες και πλέον. Αυτά είναι καταλυτικά επιχειρήματα που σας δίνουν να καταλάβετε ότι δεν μπορεί ούτε με προπαγάνδα, ούτε με διαστρέβλωση να έρχεσθε μέσα σε αυτήν την Αίθουσα.
      Τρίτο κεφάλαιο, το οποίο αφορά το σχέδιο νόμου. Άκουσα να λέγεται από τον κ. Χριστοδουλάκη και άλλους συναδέλφους, «μα, αυτά θα μπορούσαν να γίνουν με απλές υπουργικές αποφάσεις». Φαίνεται δεν διάβασαν οι κύριοι συνάδελφοι τι λένε αυτές οι ρυθμίσεις, γιατί πάμπολλα απ’ αυτά είναι ζητήματα τα οποία συζητήσαμε με την Κ.Ε.Δ.Κ.Ε. γιατί αφορούν Οργανισμούς Τοπικής Αυτοδιοίκησης.  Έπρεπε να γίνουν γιατί είναι κύριοι συνάδελφοι της συμπολίτευσης, αμαρτίες που άφησε το ΠΑ.ΣΟ.Κ. και τις οποίες αναγκαζόμαστε τώρα με την επίνευση και την εισήγηση της Κ.Ε.Δ.Κ.Ε. να αντιμετωπίσουμε, αφού χωρίς αυτά δεν μπορεί να λειτουργήσουν πάλι οι ΟΤΑ σε κάμποσα θέματα. Δηλαδή διορθώνουμε ακόμη –και μέχρι να έρθει ο κώδικας ο οποίος είναι στο Γενικό Λογιστήριο και να ψηφιστεί, ελπίζω μέσα στο Μάρτιο στη Βουλή- τα κακώς κείμενα. Διότι φτιάξαμε τον κώδικα ο οποίος, όπως ξέρετε, είναι αποτέλεσμα ουσιαστικά μιας συναίνεσης αλλά προηγουμένως έπρεπε να ρυθμίσουμε εν τάχει θέματα τα οποία είχατε αφήσει εκκρεμή. Και αυτό γίνεται εδώ. Τι απ’ αυτά μπορούσε να γίνει με υπουργική απόφαση; Έτσι νομοθετούσατε εσείς επί ΠΑ.ΣΟ.Κ.; Δηλαδή όταν θέλατε να κάνετε κάτι εκδίδατε μια υπουργική απόφαση, πέρα και έξω από την ύπαρξη εξουσιοδότησης και πέρα και έξω από τη λογική ότι και αν υπήρχε η εξουσιοδότηση για υπουργική απόφαση, ήταν δυνατόν να εκδοθεί απλή απόφαση ή  μήπως χρειαζόταν διάταγμα; 
      Σε πόσες περιπτώσεις δεν εκδώσατε αποφάσεις που έπεσαν λόγω έλλειψης εξουσιοδότησης ή πόσες περιπτώσεις υπήρξαν που έπεσαν αποφάσεις γιατί εσείς είχατε βγάλει υπουργικές αποφάσεις ενώ χρειαζόταν διάταγμα; Εμείς αναγκαζόμαστε πολλές φορές να φέρνουμε διατάξεις οι οποίες –το τονίζω- δικές σας αμαρτίες ακόμη τούτη την ώρα καλύπτουν. 
      Παράδειγμα χαρακτηριστικό: Δεν το ξέρετε κύριοι συνάδελφοι, ότι ο τρόπος που θεσμοθετήσατε την ποσόστωση των γυναικών στη δημοτική αστυνομία και την εφαρμόσατε στη συνέχεια με την πρακτική των περιφερειαρχών σας τινάχτηκε στον αέρα από το Συμβούλιο Επικρατείας και κηρύχθηκε αντισυνταγματική; Τι έπρεπε να κάνει η Κυβέρνηση; Το ξέρετε ότι από τις αντισυνταγματικές ρυθμίσεις που φέρατε κηρύχθηκαν διαγωνισμοί ολόκληροι άκυροι και οι άνθρωποι έπρεπε να πάνε σπίτι τους; Και ερχόμαστε αυτήν τη στιγμή και εκείνους οι οποίοι προσλήφθηκαν στο μεταξύ παρανόμως να τους κρατήσουμε, διότι εργάζονται κοντά δυο χρόνια μέχρι να λήξει η διαδικασία και αυτούς οι οποίοι δικαιούνται πλέον, εξ αιτίας της ποσόστωσης όπως έπρεπε να εφαρμοσθεί, να προσληφθούν, να τους προσλάβουμε. Και διαμαρτύρεστε; 
      Τα ίδια δεν κάνατε και με τα θέματα του διαγωνισμού του 1998; Πόσες εκκρεμότητες τέτοιες αντισυνταγματικών διαγωνισμών μας αφήσατε; Και τώρα που ερχόμαστε να τις ρυθμίσουμε εν τάχει, έρχεστε και λέτε, «μα, φέρνετε διάσπαρτες διατάξεις». Ε, εφ’ όσον σπείρατε τον τόπο με αντισυνταγματικές ρυθμίσεις τόσες φορές τι πρέπει να κάνουμε εμείς; Να αφήσουμε τους ανθρώπους στην τύχη τους; 
      Επιπλέον άκουσα να λέγεται ότι δίνουμε τη δυνατότητα στους Οργανισμούς Τοπικής Αυτοδιοίκησης να προσλαμβάνουν όπως εκείνοι θέλουν. Δεν το κατάλαβα, κύριοι συνάδελφοι. Έχετε ποτέ έρθει σε επαφή με την Κ.Ε.Δ.Κ.Ε. και την Ε.Ν.Α.Ε.; Ρωτήσατε για παράδειγμα την Ε.Ν.Α.Ε. …
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Συμφωνεί μαζί σας; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών Δημόσιας Διοίκησης και Αποκέντρωσης): Ρωτάτε την Ε.Ν.Α.Ε. αυτή τη στιγμή εάν τη ρύθμιση που φέρνουμε για να μπορούν να παίρνουν συμβάσεις οχτώ μηνών για κτηνιάτρους, για το θέμα των πουλερικών αν το ζήτησε η ίδια; Όχι μόνο το ζήτησε η ίδια αλλά το έθεσε όρο γιατί δεν μπορούσε να κάνει τη δουλειά της με όλους αυτούς τους κινδύνους που ελλοχεύουν. Και δεν μπορεί να προσλάβει προσωπικό, διότι στο ν. 2190 τι κάνατε; Στο ν. 2190, το νόμο που ίδρυσε το Α.Σ.Ε.Π. την εποχή εκείνη, έγινε το εξής: Ενώ μπορούσαν να προσλαμβάνουν οι Ο.Τ.Α. προηγουμένως εκτάκτως προσωπικό σε περιπτώσεις πλημμύρας ή σεισμού και υπήρχε και η δυνατότητα να προσλαμβάνονται και σε περίπτωση λοιμού όπως έλεγε η παλιά νομοθεσία, σε κάποιους δεν άρεσε η λέξη και την αφαίρεσαν, ξεχνώντας ότι μπορεί να υπάρχει όμως η ανάγκη να προσληφθούν εκτάκτως από Ο.Τ.Α. και ιδίως από τις νομαρχίες άνθρωποι για θέματα δημόσιας υγείας, όπως το βάζουμε εμείς τώρα. 
      Εδώ μέσα σ’ αυτήν την Αίθουσα όταν δώσαμε τη δυνατότητα στους Ο.Τ.Α. Β΄ Βαθμού να προσλαμβάνουν με τους ίδιους όρους που προσλαμβάνουν και οι Ο.Τ.Α. Α΄ Βαθμού, εσείς δεν ήσασταν που λέγατε όχι; Και μου τονίζατε ότι «καταργούμε το Α.Σ.Ε.Π.»!. Δηλαδή, επειδή εξομοιώναμε τη Νομαρχιακή Αυτοδιοίκηση από πλευράς προσλήψεων με την πρωτοβάθμια, εσείς είχατε αντίρρηση. Δηλαδή καλά το κάνατε εσείς που δώσατε τη δυνατότητα των προσλήψεων μέσω των πρωτοβάθμιων Ο.Τ.Α. και υπό την εποπτεία του Α.Σ.Ε.Π., αλλά δεν έπρεπε να το κάνουμε και για τη Νομαρχιακή Αυτοδιοίκηση που η ίδια το ζητούσε.!
      Αναφορικά με το θέμα δε της μερικής απασχόλησης, φέρατε ένα θεσμό τον οποίον εμείς αλλάξαμε. Γιατί τον είχατε φέρει και κάνατε ίδρυση εταιρειών οι οποίες νοίκιαζαν ανθρώπους! Και θελήσαμε αυτό το πράγμα στον ευρύτερο δημόσιο τομέα, που αφορά ο σχετικός νόμος, να το αλλάξουμε και να βάλουμε κοινωνικά κριτήρια. Εσείς την εποχή εκείνη βρεθήκατε εδώ να αμφισβητείτε το θεσμό που είχατε εισαγάγει, και τον είχατε εισαγάγει χωρίς καμιά εγγύηση και χωρίς κανένα κοινωνικό κριτήριο. Δεν είπαμε ποτέ ότι καταπολεμούμε την ανεργία με αυτόν τον τρόπο. Υπήρξε ρητή δήλωση δική μου από την πρώτη στιγμή και του κ. Σάββα του Τσιτουρίδη και όλων. Τι είπαμε; Φυσικά και δεν καταπολεμάται η ανεργία έτσι. Αλλά αμφισβητείτε τουλάχιστον ότι παρέχεται σε κάποιους δήμους, όπου υπάρχουν ομαδικές απολύσεις, κάποια δυνατότητα να ξαλαφρώσουν τα πράγματα μέσω της μερικής απασχόλησης που τους παρέχουμε τη δυνατότητα να έχουν;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Από το επόμενο έτος. Όχι παραμονές εκλογών.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Το μυαλό σας είναι μονίμως στις εκλογές, γιατί έτσι σκεπτόσαστε μονίμως. Τι να κάνουμε, κύριε Χριστοδουλάκη; Μάθατε να λειτουργείτε μονίμως με άλλες σκέψεις από εκείνες που λέγατε. Είμαστε διαφορετικοί. Πάντοτε ό,τι κάνατε το κάνατε με μια εκλογική σκοπιμότητα, γι’ αυτό και ποτέ δεν κράτησε ποτέ μακροπρόθεσμα. Και μας αποδίδετε προθέσεις. Εμάς μας ενδιαφέρει ο άνεργος που υποφέρει τώρα. Τι θα πούμε στον άνεργο που υποφέρει τώρα; Περίμενε να γίνουν oι εκλογές μπας και θεωρήσει ο κ. Χριστοδουλάκης και το ΠΑ.ΣΟ.Κ. ότι θα ευνοηθούν «γαλάζιοι ή πράσινοι δήμαρχοι»,  όπως τους έχετε βαπτίσει; Γιατί εγώ έχω αποδείξει στο Υπουργείο Εσωτερικών, Δημόσιας Διοίκησης και Αποκέντρωσης ότι την Τοπική Αυτοδιοίκηση δεν την χρωμάτισα ποτέ.
      Τέλος, αν και θα συζητήσουμε για το θέμα αυτό όταν θα έρθει η ώρα για την τροπολογία, άκουσα πολλά για το θέμα που αφορά τον «Καποδίστρια». Άκουσα «κραυγές αγωνίας». 
      Κυρίες και κύριοι συνάδελφοι, δεν το ξέρετε εσείς, οι οποίοι αυτήn τη στιγμή βιώνετε από την Αντιπολίτευση την πραγματικότητα, υπό ποιες συνθήκες έγινε ο «Καποδίστριας»; Δεν ξέρετε ότι έγινε εν κρυπτώ και παραβύστω, κάτω από διαδικασίες που τότε αμφισβητήσαμε εντονότατα; Δεν το θυμάστε ότι όλα τα στελέχη της Κυβέρνησης την εποχή εκείνη, παραδείγματος χάριν,  καθόριζαν κατά βούληση, και ανάλογα με τις γενέτειρές τους, πού θα πάει σε κάθε περίπτωση η έδρα του Δήμου; 
      Είχαμε δεσμευθεί -και το θυμίζω γιατί πολλή παραπληροφόρηση πέφτει το 1998, όταν ψηφίστηκε ο «Καποδίστριας» και άρχισε να εφαρμόζεται, ότι αν η Νέα Δημοκρατία γινόταν κυβέρνηση το 2000, μέσω τοπικών δημοψηφισμάτων και με συναινετικό χαρακτήρα θα υπήρχε επανασχεδιασμός. Χάσαμε τις εκλογές του 2000, όπως χάθηκαν τότε. Ευθαρσώς γυρίσαμε και είπαμε στον κόσμο το εξής: Και το πρόγραμμά μας είναι εδώ, μεθαύριο που θα συζητάμε την τροπολογία θα σας το φέρω, για να δείτε τι λέγαμε. Εφαρμόστηκε ο «Καποδίστριας», έτσι όπως είχε προκύψει, για ένα μεγάλο χρονικό διάστημα και δημιουργήθηκαν τετελεσμένα ιδίως σε επίπεδα εφαρμογής του Γ΄ Κ.Π.Σ.. Ήταν αδύνατο πλέον εκ των πραγμάτων να ανοίξουμε ένα τέτοιο θέμα και να ξαναπούμε απ’ την αρχή ότι επανασχεδιάζεται. Γι’ αυτό και είπαμε ότι δεν θίγεται ο «Καποδίστριας», όπως έχει διαμορφωθεί, ατυχώς όπως δημιουργήθηκε τότε, διότι είμαστε πλέον στο τέλος του Γ΄ Κ.Π.Σ.. Θα δούμε το μελλοντικό σχεδιασμό της χώρας μέσα από το διάλογο που θα ξεκινήσει ο Πρωθυπουργός. Και εμείς προ των εκλογών, όταν θα έρθει η ώρα, θα έχουμε πλήρες πρόγραμμα για το τι θα κάνουμε με την Τοπική Αυτοδιοίκηση Α΄ και Β΄ Βαθμού, αφού πρώτα περάσει πλέον από την έγκριση του ελληνικού λαού. Και είπαμε ότι κάποιες οριακές περιπτώσεις που είναι κραυγαλέες και ιδίως περιπτώσεις Ο.Τ.Α. που δεν λειτουργούν, που έμειναν χρόνια ολόκληρα να θρηνούν ακόμα και νεκρούς, θα τις κοιτάξουμε τώρα. Αυτό είπαμε.
      Και έρχεται αυτή η τροπολογία και τι κάνει; Τρεις περιπτώσεις τις οποίες τις ξέρετε όλοι, γιατί τις ξέρει και ο Αρχηγός σας. Τρεις περιπτώσεις. Δεν ξέρετε τι συνέβη στο Βραχάσι; Δεν το γνωρίζετε; Δεν ξέρετε ότι στις 21 Οκτωβρίου του 2004, όταν ως Υπουργός είχα πάει εγώ στο Ηράκλειο και ήταν εκεί και ο Αρχηγός σας ο κ. Παπανδρέου, με κάλεσε, αφού προηγουμένως είχα δεσμευθεί εκεί –τα Πρακτικά είναι εδώ και θα σας τα καταθέσω- «να ρυθμίσω», όπως μου είπε, το θέμα του Βραχασιού; Και του είπα: «Βεβαίως, θα το κάνουμε, κύριε Πρόεδρε, γιατί έχουμε δεσμευθεί να το κάνουμε». Γιατί ήταν μια κλειστή κοινότητα. 
      Δεν εξετάζω ποιες ήταν οι προθέσεις των ανθρώπων και αν έκαναν καλά ή κακά. Ξέρετε ότι αυτή η παράταξη ουδέποτε ευνόησε κινητοποιήσεις, οι οποίες ήταν ακραίες. Το λέγαμε και όταν ήμασταν στην Αντιπολίτευση και το διευκρινίζαμε. Άλλοι είναι εκείνοι, οι οποίοι ψαρεύουν στα θολά νερά και που δεν ξέρουν πού πάνε, τη μία μέρα με τους αγρότες οι οποίοι χάνουν τα προϊόντα τους και την άλλη μέρα με τους ναυτεργάτες, οι οποίοι διεκδικούν -και καλά κάνουν και τα διεκδικούν- τα δικαιώματά τους. Αλλά κάποιοι άλλοι είναι εκείνοι, οι οποίοι δε χάνουν ευκαιρία πραγματικά οποιαδήποτε δίκαιη ή άδικη, κινητοποίηση να τη στηρίξουν, προκειμένου να πετύχουν μικρά κομματικά οφέλη, πιστεύοντας ότι με μικρές κινήσεις, θα καταφέρουν μεγάλα πράγματα. Δε γίνονται με μικροκινήσεις ούτε με μικροκομματικές λογικές οι μεγάλες πολιτικές. Και φαίνεται ότι το παρελθόν σας σ’ αυτό το σημείο δε σας ωφέλησε καθόλου και δε σας δίδαξε τίποτα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Εμείς, λοιπόν -και κλείνω με αυτό- σας ξαναλέω ότι το Βραχάσι, τα Ζωνιανά -που ξέρετε ότι κανείς δεν αποδέχεται αυτήν την Κοινότητα, για να πάει, ούτε τα Ανώγεια ούτε ο Δήμος Κουλούκουνα και οι άνθρωποι δεν ξέρουν πού να σταθούν- και την Τσαριτσάνη, που είναι και αυτός κλειστός Δήμος είπαμε ότι αυτά τα ρυθμίζουμε. Και είχαμε πει ότι θα το κάνουμε. Δεν ανοίξαμε τίποτε άλλο. Και δεν ανοίξαμε τίποτε άλλο, όχι γιατί δεν υπάρχουν οι αντιρρήσεις για τον  «Καποδίστρια», αλλά γιατί έχει διαμορφωθεί ένα καθεστώς. Και τονίζω: Πώς μπορείς να το αλλάξεις, όταν έχουμε φθάσει στο τέλος του Γ΄ Κοινοτικού Πλαισίου Στήριξης. Έχει σημασία, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Υπουργέ, παρακαλώ!
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Να μου επιτρέψετε, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Αν σας επιτρέψω, θα πάει είκοσι εννέα λεπτά. Ολοκληρώστε παρακαλώ, κύριε Υπουργέ. Πρέπει να δίνουμε το καλό παράδειγμα.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Σας το λέω. Μετά από την ψήφιση του Κώδικα Δήμων και Κοινοτήτων, εάν παρουσιαστούν οριακές περιπτώσεις –το τονίζω- αν παρουσιαστεί κάτι το οποίο πρέπει να το δούμε, μπορεί την εποχή εκείνη να αντιμετωπισθεί κάτω από το ίδιο όμως πρίσμα. «‘Οχι, σε καμιά περίπτωση, αλλαγής καθεστώτος». ‘Όχι, σε καμιά περίπτωση,  διαμόρφωσης άλλων ορίων, άλλης δομής. Αλλά μόνο για να μπορέσουν οι άνθρωποι σε κάποιες περιπτώσεις που υπάρχουν τεράστια προβλήματα να ζήσουν. 
      Αυτό σας το τονίζω για να δείτε ότι δεν ικανοποιούμε τα αιτήματα όλων. Και αν ήταν έτσι, να κοιτάξετε και τις δηλώσεις, κύριε συνάδελφε του ΠΑ.ΣΟ.Κ., των συναδέλφων σας, που δεν άφησαν περίπτωση για περίπτωση, με τη ρύθμιση που έφερα τώρα, που να  μην τη στηρίξουν από εδώ και από εκεί. Εκείνοι είναι που τον «Καποδίστριά» σας τον έχουν κάνει αυτήν τη στιγμή πραγματικά κουρέλι, για να χρησιμοποιήσω την έκφραση. 
      Και βέβαια έχουμε και τροπολογία συναδέλφου σας εδώ που ζητά τα δικά του. Ποια είναι η γραμμή σας επιτέλους; Είναι του Κοινοβουλευτικού σας Εκπροσώπου; Είναι των Βουλευτών σας που τρέχουν από εδώ και από εκεί να ικανοποιήσουν τα αιτήματα; 
      Εγώ το διευκρινίζω. Δεν πρόκειται να δεχθώ καμία τροπολογία. Αυτές οι τρεις περιπτώσεις είναι. Δε συζητώ σε καμία περίπτωση για οτιδήποτε άλλο. Και το λέω, γιατί γι’ αυτές τις τρεις περιπτώσεις έχουμε δεσμευτεί από καιρό ότι θα γίνουν, αφού δεν λειτουργούν και δεν μπορούμε να φτάσουμε στις εκλογές με κοινότητες, οι οποίες δεν λειτουργούν. Το λέω αυτό το πράγμα, για να είμαι απέναντί σας με τη συνείδηση ήσυχη, γιατί αυτό είχαμε πει ότι θα κάνουμε και αυτό κάνουμε. Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975» και στους λοιπούς χώρους του Μεγάρου της Βουλής των Ελλήνων, είκοσι εννέα μαθητές και μαθήτριες και δύο συνοδοί - διδάσκαλοι από το δημοτικό σχολείο Θέρμου Αιτωλοακαρνανίας. 
      Η Βουλή τους καλωσορίζει.
      (Χειροκροτήματα απ’  όλες τις πτέρυγες της Βουλής)
      Επίσης, έχω την τιμή να σας ανακοινώσω ότι ο συνάδελφος Βουλευτής Λαρίσης κ. Αγοραστός ζητεί άδεια απουσίας στο εξωτερικό για προσωπικούς λόγους από τις 25.2.2006 έως 4.3.2006. 
      Η Βουλή εγκρίνει;
      ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      Κυρίες και κύριοι συνάδελφοι, για την καλύτερη διαχείριση του χρόνου της συνεδρίασής μας θέλω να σας προτείνω να πάει η συνεδρίασή μας μέχρι τις 15.30΄.
                                     (Θόρυβος στην Αίθουσα)
      ΣΤΑΥΡΟΣ ΔΑΪΛΑΚΗΣ: Να μειώσουμε το χρόνο ομιλίας, για να προλάβουμε.
      ΠΡΟΕΔΡΕΥΩΝ (Σωτήρης Χατζηγάκης): Είναι άλλοι εννέα συνάδελφοι εγγεγραμμένοι για να μιλήσουν.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, να προταθούμε εμείς που δεν…
      ΠΡΟΕΔΡΕΥΩΝ (Σωτήρης Χατζηγάκης): Καθίστε κάτω, κύριε Αγοραστέ. 
      Ακούστε, κύριοι συνάδελφοι. Είναι εγγεγραμμένοι εννέα συνάδελφοι. 
      ΣΤΑΥΡΟΣ ΔΑΪΛΑΚΗΣ: Να μιλήσουν από πέντε λεπτά.
      ΠΡΟΕΔΡΕΥΩΝ (Σωτήρης Χατζηγάκης): Επίσης, πρέπει να μιλήσουν οι Κοινοβουλευτικοί Εκπρόσωποι. Εάν συμφωνήσουμε να μιλήσουν με τετράλεπτο, μπορούμε σ’  ένα χρονικό περιθώριο…
      ΙΩΑΝΝΗΣ ΠΑΡΑΣΚΕΥΑΣ: Μα, κύριε Πρόεδρε…
      ΠΡΟΕΔΡΕΥΩΝ ( Σωτήρης Χατζηγάκης): Καθίστε κάτω, κύριε συνάδελφε. Θα σας ακούσω. Έχετε Κοινοβουλευτικό Εκπρόσωπο. Θα ακούσουμε την άποψη του κόμματός σας, θα ακούσουμε την άποψη του άλλου κόμματος και θα αποφασίσουμε, όπως γίνεται κάθε φορά. Δεν θα πάρω εγώ αυθαίρετα απόφαση. 
      Η άλλη άποψη είναι να πάει η συνεδρίαση μέχρι τις 15.30΄, να ψηφιστεί το νομοσχέδιο επί της αρχής και να μεταφερθούν οι ομιλίες των συναδέλφων επί της αρχής την Τρίτη. Οι προτάσεις μου είναι αυτές.
      ΑΘΑΝΑΣΙΟΣ ΜΠΟΥΡΑΣ: Το δεύτερο είναι το καλύτερο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Ρόβλια.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, επειδή εδόθη, ως γνωστόν, και τρίτη συνεδρίαση, κρίνουμε πως δεν συντρέχει λόγος να περιορίσουμε το χρόνο των ομιλητών. Εμείς θα προτείναμε μετά τους Κοινοβουλευτικούς Εκπροσώπους που θα τοποθετηθούν, να συνεχίσουμε τη συνεδρίαση την Τρίτη.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, μπορώ να έχω και εγώ το λόγο;
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Επειδή θα λείπω την επόμενη εβδομάδα και δεν θα μπορέσω να είμαι εδώ την Τρίτη για να τοποθετηθώ, παρακαλώ τους συναδέλφους να μου δώσουν την άδεια να μιλήσω σήμερα επί του νομοσχεδίου αυτού.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, το ίδιο να ισχύσει και για μένα, γιατί και εγώ θα λείπω.
      ΠΡΟΕΔΡΕΥΩΝ (Σωτήρης Χατζηγάκης): Ωραία! Θα μιλήσουν μετά τους Κοινοβουλευτικούς Εκπροσώπους και οι κύριοι Σγουρίδης και Αγοραστός.
      Ορίστε, κύριε Ρόβλια, έχετε το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, κύριοι Υπουργοί, από τις μέχρι τώρα αγορεύσεις μετρήσαμε τουλάχιστον δέκα περιπτώσεις όπου συνάδελφοι –και ακόμα είμαστε στην αρχή των ομιλητών, δεν έχουμε μπει στις τροπολογίες- προτείνουν, θεωρούν, κρίνουν ότι κοινότητες πρέπει να αποσχιστούν του «Καποδίστρια». Είναι αυτό που σας είπαμε προηγουμένως, είναι η αρχή της αποδόμησης του «Καποδίστρια» αυτή η τροπολογία σας. Και επαναλαμβάνουμε ότι το ΠΑ.ΣΟ.Κ. δεν θα συμπράξει με κανέναν τρόπο σ’ αυτήν τη διαδικασία. Δεν θα γίνουμε μέρος του δικού σας προβλήματος, γιατί εσείς δώσατε υποσχέσεις και προεκλογικά και μετεκλογικά, εσείς έχετε το πρόβλημα, εσείς λύστε το πρόβλημα με όποιο τρόπο νομίζετε. 
      Σχετικά με το νομοσχέδιο: Το νομοσχέδιο αναφέρεται στην περαιτέρω χρήση των πληροφοριών του δημοσίου τομέα και σε λοιπές ρυθμίσεις. Ας δούμε λοιπόν: Δεκατέσσερα είναι τα άρθρα του νομοσχεδίου για την περαιτέρω χρήση των πληροφοριών. Δεκαέξι  άρθρα είναι άσχετα προς το βασικό κορμό του νομοσχεδίου, συν έντεκα τροπολογίες επίσης άσχετες με το βασικό κορμό του νομοσχεδίου. Αποτέλεσμα; Είκοσι επτά προς δεκατέσσερα. Είκοσι επτά άρθρα του νομοσχεδίου άσχετα, δεκατέσσερα άρθρα του νομοσχεδίου σχετικά. Και μόνο γι’ αυτό το λόγο, το τονίζω αυτό,  καταψηφίζω το νομοσχέδιο επί της αρχής.
      Σε σχέση με την περαιτέρω χρήση των πληροφοριών του δημόσιου τομέα, έχετε αντιγράψει και μάλιστα με τρόπο όχι επιτυχή, τις ρυθμίσεις της Κοινοτικής Οδηγίας.
      Κατά την άποψή μας –και θα το δείτε αυτό στη συνέχεια- αυτός ο νόμος θα σας οδηγήσει σε οπισθοδρόμηση σε σχέση με τα δικαιώματα των πολιτών αλλά και σε αύξηση της γραφειοκρατίας –και θα σας πω συγκεκριμένα τι εννοώ. Σύμφωνα με τις κείμενες συνταγματικές και νομοθετικές ρυθμίσεις, όπως γνωρίζετε, οι πολίτες έχουν δικαίωμα να λαμβάνουν γνώση των διοικητικών εγγράφων εκτός από ορισμένες εξαιρέσεις, οι οποίες επαναλαμβάνονται σε αυτό το νομοσχέδιο. Εσείς τώρα τι κάνετε; Αυτό το καθεστώς το οποίο υπήρχε, ένα καθεστώς δημοκρατικό, ένα καθεστώς διαφάνειας, το βάζετε υπό αμφισβήτηση, το βάζετε υπό αίρεση. Πρώτον, με υπουργικές αποφάσεις που θα καθορίζουν τον τρόπο με τον οποίο θα λαμβάνονται τα αντίγραφα και, δεύτερον, με την επιβολή τελών. Μέχρι να βγουν αυτές οι υπουργικές αποφάσεις που προβλέπει το άρθρο 7 του νομοσχεδίου σας, ένας Θεός ξέρει με ποιο τρόπο ο πολίτης θα μπορεί να λαμβάνει γνώση των διοικητικών εγγράφων. 
      Η δικαιολογία ότι ορισμένα από αυτά τα έγγραφα μπορεί να χρησιμοποιούνται περαιτέρω με σκοπό το κέρδος. Θεωρώ ότι είναι μια δικαιολογία που αφορά ελάχιστες περιπτώσεις και η οποία τελικά θίγει τις πολλές περιπτώσεις, θίγει το δικαίωμα των φοιτητών, το δικαίωμα των ερευνητών, το δικαίωμα των επιστημόνων, το δικαίωμα των  πολιτών να λαμβάνουν γνώση των στοιχείων του δημόσιου τομέα, τα οποία με όποιο κόστος και αν έχουν προκύψει, όλοι αυτοί οι πολίτες, εμείς δηλαδή, έχουμε μοιραστεί αυτό το κόστος. Η οδηγία σας λέει: «εφ’ όσον χρεώνονται τέλη», δεν σας λέει να χρεώνετε τέλη. 
      Προσέξτε, κύριε Υπουργέ, το νομοσχέδιο σας είναι οπισθοδρόμηση σε σχέση με τα δικαιώματα που έχει ο Έλληνας πολίτης, τα οποία -αν θέλετε- ήταν πιο ισχυρά από τα δικαιώματα τα οποία δίνει η οδηγία την οποία ενσωματώνετε. Είναι οπισθοδρόμηση το νομοσχέδιο σας και μέχρι να βγουν οι αποφάσεις και όταν και αν βγουν, θα δείτε ότι θα έχουμε αύξηση της γραφειοκρατίας και αύξηση της δυνατότητας των πολιτών να λαμβάνουν γνώση των δημοσίων εγγράφων.
      ΚΩΝΣΤΑΝΤΙΝΟΣ ΤΑΣΟΥΛΑΣ: Αύξηση της δυνατότητας των πολιτών;
      ΙΩΑΝΝΗΣ ΠΑΡΑΣΚΕΥΑΣ: Μείωση.
      ΚΩΝΣΤΑΝΤΙΝΟΣ ΡΟΒΛΙΑΣ: Αύξηση της δυσχέρειας των πολιτών. Ευχαριστώ για τη διόρθωση, έχετε απόλυτο δίκιο. 
      Σχετικά με την τροπολογία για τη μερική απασχόληση, στην οποία πολύ λίγο αναφέρθηκε ο κύριος Υπουργός, κοιτάξτε: Πρώτα-πρώτα να δούμε τι σας είπε η Κ.Ε.Δ.Κ.Ε., γιατί την επικαλείστε κατ’ επανάληψη. Κάθετα αντίθετη δηλώνει η Κ.Ε.Δ.Κ.Ε. με τη σημερινή απόφαση των Υπουργών για απελευθέρωση των προσλήψεων μερικής απασχόλησης σε δήμους με υψηλό δείκτη ανεργίας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε;
      ΚΩΝΣΤΑΝΤΙΝΟΣ ΡΟΒΛΙΑΣ: Παρακαλώ, αν επιτρέπει και το Προεδρείο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν αφορά υψηλό δείκτη ανεργίας. Είναι στις περιοχές που γίνονται ομαδικές απολύσεις.
      ΚΩΝΣΤΑΝΤΙΝΟΣ ΡΟΒΛΙΑΣ: Καμία αντίρρηση. 
      Η Κ.Ε.Δ.Κ.Ε. είναι αντίθετη. Δεν νομίζω να άλλαξε γνώμη. Σήμερα μίλησα με την Κ.Ε.Δ.Κ.Ε..
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μία διευκρίνιση: Η Κ.Ε.Δ.Κ.Ε. είχε εκλάβει ως αληθή μια άλλη διατύπωση, που πράγματι υπήρχε αλλά που δεν ήταν ποτέ στην πρόθεσή μας, για περιοχές με υψηλό δείκτη ανεργίας. Δεν είναι έτσι. Εκεί που γίνονται ομαδικές απολύσεις, σε συγκεκριμένα μέρη,  πιστοποιούνται αυτές οι ομαδικές απολύσεις με πιστοποιητικά του Ο.Α.Ε.Δ.. Είναι διάταξη του Υπουργείου Απασχόλησης. 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, αντιλαμβάνομαι τι λέτε και εγώ σας πληροφορώ, επειδή σήμερα μίλησα με την Κ.Ε.Δ.Κ.Ε., ότι η Κ.Ε.Δ.Κ.Ε. εξακολουθεί να είναι αντίθετη με τη ρύθμισή σας. Είναι αντίθετη με τη ρύθμισή σας και θα σας πω γιατί, διότι αυτή η ρύθμιση αποτελεί ένα προεκλογικό παιχνίδι, διότι δεν υπάρχουν κριτήρια, με τα οποία θα χρηματοδοτήσετε τον α΄ ή τον β΄ δήμο. Είναι γενικά και αόριστα τα κριτήρια σας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Βεβαίως υπάρχουν.
      ΚΩΝΣΤΑΝΤΙΝΟΣ ΡΟΒΛΙΑΣ: Ομαδικές απολύσεις γίνονται παντού. Πόσα θα δώσετε στον α΄ δήμο, πόσα θα δώσετε στον β΄, πόσα θα δώσετε στον γ΄; 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν υπάρχει η έννοια της ομαδικής απόλυσης.
      ΠΡΟΕΔΡΕΥΩΝ (Σωτήρης Χατζηγάκης): Αφήστε, κύριε Υπουργέ, θα μιλήσετε μετά.
      ΚΩΝΣΤΑΝΤΙΝΟΣ ΡΟΒΛΙΑΣ: Κοιτάξτε να δείτε. Έχουμε καταγγείλει κατ’ επανάληψη και δεν πήραμε καμία σοβαρή απάντηση ότι κάνετε επιλεκτικές χρηματοδοτήσεις δήμων, είτε εσείς είτε και άλλα Υπουργεία, όπως είναι το Υπουργείο Πολιτισμού, όπως είναι το Υ.ΠΕ.ΧΩ.Δ.Ε., με μοναδικό στόχο τις επόμενες δημοτικές εκλογές. Στο ίδιο αποβλέπει και αυτή η ρύθμισή σας, γι’ αυτό και τα κριτήρια υπαγωγής αυτών των επιχειρησιακών σχεδίων είναι απολύτως αόριστα και ασαφή.
      Και όχι μόνο αυτό αλλά με την τροπολογία δίνετε στον εαυτό σας το δικαίωμα με υπουργική απόφαση να αλλάζετε ακόμη και τα ποσοστά που προβλέπει το άρθρο 4 του δικού σας ν. 3250 για τη μερική απασχόληση στην Τοπική Αυτοδιοίκηση. Δηλαδή πλέον με αποφάσεις των Υπουργών –δικές σας αποφάσεις- θα μπορείτε να κάνετε ό,τι θέλετε σε όποιες περιοχές θεωρείτε ότι υπάγονται σε αυτήν τη ρύθμιση. Διότι ούτε για αυτές τις περιοχές υπάρχει βεβαιότητα σαφήνεια και ασφάλεια δικαίου. Η ρύθμισή σας είναι καθαρά προεκλογική, είναι ιδιοτελής είναι κομματική. Δεν σας έπιασε τώρα ο πόνος για τους ανέργους. Σας έπιασε ο πόνος για τις επόμενες δημοτικές εκλογές.
      Από την τροπολογία σας δε λείπει τόσο η έκθεση του Γενικού Λογιστηρίου του Κράτους όσο και η ειδική έκθεση του άρθρου 75 παράγραφος 3 του Συντάγματος. Για τη συγκεκριμένη ρύθμιση, για τους ανέργους μετά από ομαδικές απολύσεις δεν έχει προϋπολογιστεί το κόστος και δεν έχει αναφερθεί από πού θα βρεθούν αυτά τα λεφτά. Παραβιάζετε το Σύνταγμα και τον Κανονισμό της Βουλής. Και εξ αυτού του λόγου η τροπολογία σας δεν μπορεί να συζητηθεί. Δεν αναφέρεται το κόστος. Και αν αναφέρεται και δεν το είδα, να μου πείτε πού αναφέρεται.
      Σχετικά με τον «Καποδίστρια» θέλω να πω ότι ο κ. Παυλόπουλος κυρίως έχει αναλάβει πολλές επικίνδυνες αποστολές όπως ήταν οι συμβασιούχοι, οι γαλάζιες συνεντεύξεις, ο «Βασικός Μέτοχος» και η επανίδρυση του κράτους. Το καθένα μόνο του και όλα μαζί κάτι μας θυμίζουν σε αυτήν την Αίθουσα και όχι μόνο μέσα σ’ αυτήν την Αίθουσα. Βγήκαμε και εκτός Αιθούσης. Γελοιοποιηθήκαμε και στην Ευρώπη και στις εφημερίδες. Γελοιοποιηθήκατε μάλλον. Ασχολήθηκαν εισαγγελικοί λειτουργοί με θέματα γαλάζιων προσλήψεων. Αποτυχία σε όλα. Τώρα χρεώνεστε άλλη μια επικίνδυνη αποστολή που λέγεται αποδόμηση του «Καποδίστρια». Διότι πώς να πιστέψουμε τις δηλώσεις σας ότι δεν θα συνεχίσετε αυτό το οποίο ξεκινάτε σήμερα, όταν πριν από λίγο καιρό μας διαβεβαιώνατε ότι ούτε αυτό που κάνετε σήμερα θα το κάνατε ή πάντως δεν θα το κάνατε εάν δεν είχατε συνεννόηση με τα κόμματα ή με την Κ.Ε.Δ.Κ.Ε..
      Έρχεται μια τροπολογία ουρανοκατέβατη που θίγει βαρύτατα τον «Καποδίστρια», μια τροπολογία που είναι η αρχή του τέλους του «Καποδίστρια» που εσείς απεργάζεστε. Εσείς πολεμήσατε τον «Καποδίστρια». Εσείς έχετε προεκλογικές δεσμεύσεις και εσείς καλείστε να τις υλοποιήσετε. Το ΠΑ.ΣΟ.Κ. δεν θα συμπράξει σε αυτήν την τακτική σας.
      Ο κύριος Υπουργός αναφέρθηκε σε κάποιες δήθεν δηλώσεις του Προέδρου του ΠΑ.ΣΟ.Κ. στην ομιλία του στο συνέδριο της Κ.Ε.Δ.Κ.Ε. στις 21-10-2004. Θέλω και εγώ να σας θυμίσω τι είπε ο Πρόεδρος του ΠΑ.ΣΟ.Κ. σε εκείνη την ομιλία. Πρώτα-πρώτα είπε ότι είμαι υπερήφανος ως μέλος και ως Αρχηγός του ΠΑ.ΣΟ.Κ. για τον «Καποδίστρια» και για το έργο που έχουμε κάνει. Πρώτον και κύριο. Δεύτερον, είπε ότι πρέπει να υπάρχει ένα μέτωπο κατά του συγκεντρωτισμού και υπέρ της περιφέρειας και θα βρούμε τον καλύτερο τρόπο ώστε οι ισορροπίες να είναι και δημοκρατικές και λειτουργικές για τη χώρα μας όπως βεβαίως ότι χρειάζονται και ιδιαίτερες ρυθμίσεις για τα μητροπολιτικά κέντρα και για τις ιδιαιτερότητες των νησιών και των ορεινών όγκων.
      Ακόμη τι είπε για το Βραχάσι ο κ. Παπανδρέου; Είπε «βλέπουμε να έχει καλλιεργήσει η Κυβέρνηση προεκλογικά μεγάλες προσδοκίες σε ό,τι αφορά θέματα όπως το Βραχάσι. Εδώ, κύριε Υπουργέ των Εσωτερικών, καθίστε στο τραπέζι του διαλόγου με το Βραχάσι και με την Κ.Ε.Δ.Κ.Ε. και δώστε τη λύση στο πρόβλημα.» Δηλαδή ο κ. Παπανδρέου σας είπε ότι το πρόβλημα είναι δικό σας, ότι οι υποσχέσεις είναι δικές σας ότι εσείς θα το λύσετε με την Κ.Ε.Δ.Κ.Ε.. Μήπως μιλήσατε με την Κ.Ε.Δ.Κ.Ε., κύριε Υπουργέ, για να προχωρήσουν αυτές οι ρυθμίσεις; Μην προσπαθείτε λοιπόν να παραφράσετε αυτά που είπε ο Πρόεδρος του ΠΑ.ΣΟ.Κ. και μην προσπαθείτε να καταστήσετε το ΠΑ.ΣΟ.Κ. μέρος ενός προβλήματος που είναι καθαρά δικό σας, πρόβλημα για το οποίο εσείς δώσατε το έναυσμα και θα διογκώνεται συνέχεια.
      Ήδη σήμερα μέσα εδώ, οι τρεις κοινότητές σας έγιναν δεκατρείς από αναφορές συναδέλφων και έπεται συνέχεια. 
      Εν όψει αυτών, καταψηφίζουμε αυτό το νομοσχέδιο που δεν έχει αρχή, αυτό το νομοσχέδιο το οποίο αποτελεί οπισθοδρόμηση σε σχέση με τα δικαιώματα του Έλληνα πολίτη για την πρόσβαση στα έγγραφα της Δημόσιας Διοίκησης.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης):   Ευχαριστούμε, κύριε  Ρόβλια.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο για ένα λεπτό. 
      ΠΡΟΕΔΡΕΥΩΝ (Σωτήρης Χατζηγάκης):  Ορίστε, κύριε Υφυπουργέ, έχετε το λόγο. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Ρόβλια, η υπ’ αριθμόν 4715/2006 έκθεση του Γενικού Λογιστηρίου του κράτους στην παράγραφο 3 λέει τα εξής: «Τροποποιούνται, συμπληρώνονται οι διατάξεις του άρθρου 4 του νόμου 3250 περί μερικής απασχόλησης και προβλέπονται τα εξής….». Λέει, λοιπόν, τι προβλέπεται. 
      Άρα  λοιπόν…
      ΚΩΝΣΤΑΝΤΙΝΟΣ ΡΟΒΛΙΑΣ: Όχι, δεν λέει για το κόστος!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είπατε ότι δεν περιλαμβάνεται στην έκθεση του Γενικού Λογιστηρίου του Κράτους; 
      Όσον αφορά το κόστος, ξέρουμε πόσες εταιρείες θα κλείσουν και πόσες ομαδικές απολύσεις θα γίνουν; 
      ΚΩΝΣΤΑΝΤΙΝΟΣ ΡΟΒΛΙΑΣ: Σε άλλες περιπτώσεις δεν λέει για το κόστος. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν έχετε διαβάσει το νόμο, κύριε συνάδελφε. 
      ΚΩΝΣΤΑΝΤΙΝΟΣ ΡΟΒΛΙΑΣ: Κάνετε λάθος!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μιλάτε για προεκλογική διάταξη. Γνωρίζετε εσείς σε ποιο δήμο, ο οποίος θα έχει στηριχθεί από τη Νέα Δημοκρατία ή από το ΠΑ.ΣΟ.Κ., θα γίνει ομαδική απόλυση; Γνωρίζετε ποιες επιχειρήσεις θα κλείσουν ή θα πτωχεύσουν και είδατε ότι οι δήμοι αυτοί ανήκουν στη Νέα Δημοκρατία και ότι αποτελεί ενίσχυση των δημάρχων για να κερδίσουν ξανά τις εκλογές; Αν είναι δυνατόν πλέον τα άσπρα να παρουσιάζονται ως μαύρα! 
      Η ιδιότητα των ομαδικών απολύσεων και η ιδιότητα της παύσης λειτουργίας των επιχειρήσεων είναι πράγματα που προκύπτουν από τους νόμους και τις διατάξεις. Δεν πάει κάποιος ένα πρωί να κλείσει την επιχείρησή του και να φύγει ταξίδι! Υπάρχουν διαδικασίες πτώχευσης και διαδικασίες ομαδικών απολύσεων που γίνονται μετά από εγκρίσεις από το Υπουργείο Εργασίας. 
      Είναι λοιπόν –για να το επαναλάβω- ένα μέτρο για την ανακούφιση αυτών των συμπολιτών μας οι οποίοι απολύονται ξαφνικά, όπως είναι αυτές που είδατε στην περίπτωση της Νάουσας και αυτά που συμβαίνουν μερικές φορές. Έχει δικαίωμα, λοιπόν, να συντάξει επιχειρησιακό σχέδιο ο δήμος και η νομαρχία και να απασχοληθούν εκεί. 
      Η δε αλλαγή των ποσοστών αφορά το εξής: Όταν ένας δήμος έχει ομαδικώς απολυθέντες και συντάσσει το επιχειρησιακό σχέδιο το οποίο κατατίθεται το Μάρτιο εκάστου έτους, μπορεί να ζητήσει να αλλάξουμε τη σειρά και αντί οι μακροχρόνιοι άνεργοι να είναι νέοι κάτω των τριάντα ετών σε ποσοστό 30%, να μπουν ομαδικώς απολυθέντες ή άλλες ευπαθείς κοινωνικές ομάδες, οι οποίες δεν ήταν γνωστές όταν ψηφιζόταν ο ν. 3250 για τη μερική απασχόληση. 
      Δεν έχουν σχέση αυτά τα οποία είπατε, κύριε συνάδελφε, με την πραγματικότητα! 
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Πρόεδρε, μπορώ να έχω το λόγο για ένα λεπτό; 
      ΠΡΟΕΔΡΕΥΩΝ (Σωτήρης Χατζηγάκης):   Ορίστε, κύριε Ρόβλια, έχετε το λόγο.
      ΚΩΝΣΤΑΝΤΙΝΟΣ ΡΟΒΛΙΑΣ: Κύριε Υπουργέ, από αυτά που είπατε, ανησυχώ για δύο πράγματα. Πρώτον, διότι προβλέψατε περαιτέρω ομαδικές απολύσεις και κλείσιμο επιχειρήσεων, ενώ θα έπρεπε να φροντίζετε να το αποτρέπετε και όχι να το προβλέπετε και δεύτερον, γιατί επιβεβαιώσατε αυτό που είπα, δηλαδή ότι δεν υπάρχουν κριτήρια επιλογής των δήμων. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και  Αποκέντρωσης): Πού φαίνεται αυτό; 
      ΚΩΝΣΤΑΝΤΙΝΟΣ ΡΟΒΛΙΑΣ: Δεν λέτε «όλοι οι δήμοι». Λέτε ότι θα αποφασίζετε εσείς. Δύο Υπουργοί θα αποφασίζετε για το ποια επιχειρησιακά σχέδια …
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αυτά που λέτε είναι σοφιστείες!
      ΠΡΟΕΔΡΕΥΩΝ (Σωτήρης Χατζηγάκης):   Κύριε Υπουργέ, σας παρακαλώ αφήστε να προχωρήσει ομαλά η συζήτηση. 
      Και εσείς, κύριε Ρόβλια, ολοκληρώστε σας παρακαλώ! 
      ΚΩΝΣΤΑΝΤΙΝΟΣ ΡΟΒΛΙΑΣ: Περαιτέρω, επανέρχομαι στο ότι παραβιάζεται το Σύνταγμα διότι η Έκθεση του Γενικού Λογιστηρίου του Κράτους και η Ειδική Έκθεση του άρθρου 75 παρ. 3 του Συντάγματος δεν λέει ούτε το πιθανολογούμενο κόστος, δεν λέει ούτε καν πώς θα υπολογίσουμε το κόστος και κυρίως δεν λέει από πού θα βρεθούν αυτά τα λεφτά. Τεχνηέντως είναι το μόνο θέμα το οποίο παρακάμπτει και όλα αυτά δικαιολογημένα αυξάνουν τις ανησυχίες μας και τις καθιστούν βεβαιότητα για το ότι αυτή η ρύθμισή σας τη χρονική στιγμή την οποία έρχεται είναι μία ρύθμιση που αποβλέπει στο να παρέμβετε ουσιαστικά στις επικείμενες δημοτικές εκλογές μέσω αυτών των προγραμμάτων. 
      ΜΑΡΓΑΡΙΤΗΣ ΤΖΙΜΑΣ: Απαγορεύονται οι προσλήψεις σαράντα μέρες πριν από τις εκλογές!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα το λόγο μόνο για ένα δευτερόλεπτο. 
      ΠΡΟΕΔΡΕΥΩΝ (Σωτήρης Χατζηγάκης):   Ορίστε, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, είναι ο κωδικός ΚΑΕ 22- 29, αυτό που έγινε δηλαδή και με τη φασαρία εδώ στη Βουλή που λέγατε ότι αυξήθηκαν οι δαπάνες του Υπουργείου Εσωτερικών για τη χρηματοδότηση των Οργανισμών Τοπικής Αυτοδιοίκησης. 
      Είναι τα εξήντα εκατομμύρια της μερικής απασχόλησης στην ΚΑΕ 22-29, που είναι μεταβιβαστική πληρωμή. Επειδή είναι συμπλήρωση των παραγράφων, δεν είναι αναγκαίο να το επαναλάβει το Γενικό Λογιστήριο του Κράτους. Πώς εξασφαλίζονται οι πόροι για την κάλυψη των δαπανών της μερικής απασχόλησης προβλέπεται από το ν. 3250. Αν θέλετε, πολύ ευχαρίστως μπορώ να σας το διαβάσω. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας κ. Τασούλας. Κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, κύριοι συνάδελφοι, από τη συζήτηση του παρόντος νομοσχεδίου μεταξύ άλλων προκύπτει ένα σαφές συμπέρασμα, που αναγκάζει τη Νέα Δημοκρατία να προχωρήσει μόνη της στο δρόμο της ισχυροποιήσεως των προσπαθειών της για επαγγελματική αποκατάσταση μελών του κοινωνικού συνόλου που έχουν πληγεί από τη μάστιγα είτε της μαζικής απολύσεως είτε της παύσεως λειτουργίας επιχειρησιακών μονάδων.
      Το ΠΑ.ΣΟ.Κ.  δηλαδή ταυτίζει την περίοδο ενός έτους προ των εκλογών με την ύποπτη περίοδο του πτωχευτικού δικαίου και θεωρεί ότι τα κρούσματα της μεγαλύτερης κοινωνικής προβληματικότητας, που είναι η ανεργία, δεν πρέπει να τα αντιμετωπίζουμε επειδή τάχα οι δήμοι κήδονται αποκλειστικά της ψηφοθηρικής τους επιδιώξεως και όχι του φορτίου που οφείλουν και θέλουν να φέρουν σε πέρας και που είναι η ανακούφιση –όχι ολοσχερής αντιμετώπιση- της αβάστακτης ανεργίας, η οποία εδώ και εκεί πλήττει το κοινωνικό σύνολο.
      Κύριοι συνάδελφοι του ΠΑ.ΣΟ.Κ., η Νέα Δημοκρατία, παρά το ότι επιθυμεί τη συναίνεση σ’ αυτόν τον τομέα, σας αφήνει με τις υποψίες σας, σας αφήνει με τις αγωνίες σας, σας αφήνει με τις επιφυλάξεις σας και μόνη της αποδέχεται την ευθύνη να ψηφίσει διάταξη, η οποία δίνει το δικαίωμα στους δήμους και σε νομικά πρόσωπα δημοσίου δικαίου όλης της Ελλάδας από εδώ και πέρα -ασχέτως προεκλογικής περιόδου- για πάντα να καταρτίζουν επιχειρησιακά σχέδια, με τα οποία να απορροφούν για τις ανάγκες τους ανέργους, τους οποίους οι συγκυρίες έθεσαν στο περιθώριο της ζωής και οι οποίοι δεν έχουν την πολυτέλεια να περιμένουν τις όποιες εκλογές ή τις όποιες δικές σας επιφυλάξεις. 
      Και δεν είναι ότι αυτοί οι οποίοι θα προσληφθούν προσλαμβάνονται ερήμην κριτηρίων. Προσλαμβάνονται με βάση επαχθέστατα, δυστυχώς, κριτήρια, τα οποία μακάρι να μη συνέτρεχαν όσον αφορά στο πρόσωπό τους και μακάρι να μην υπήρχε ο κοινωνικός λόγος και η αδήριτη κοινωνική ανάγκη θεσπίσεως αυτής της προβλέψεως. Τα κριτήρια δεν είναι, ο δήμαρχος να βάλει τους ψηφοφόρους του, λες και ο δήμαρχος συνεννοείται με επιχειρηματίες να κλείσουν το εργοστάσιο, να συγκροτηθεί η έννοια της μαζικής απολύσεως, ώστε εν συνεχεία να αλώσει ψηφοθηρικά τους απολυθέντες. Αυτά είναι ανήκουστα πράγματα! 
      Προηγούνται και έχουν κριτήρια επιλογής εκείνοι οι οποίοι είναι τον περισσότερο καιρό άνεργοι, εκείνοι οι οποίοι έχουν τα περισσότερα οικογενειακά βάρη, αυτοί δηλαδή οι οποίοι έχουν τα περισσότερα προστατευόμενα μέλη, εκείνοι που έχουν το χαμηλότερο οικογενειακό εισόδημα και εκείνοι που είναι πλησίστιοι προς τη σύνταξη. 
      Αυτά τα κριτήρια δεν είναι κριτήρια που επιτρέπουν στον κάθε δήμαρχο, ακόμη και τώρα που είμαστε στην τελευταία χρονιά, να κάνει ό,τι θέλει. Δυστυχώς, είναι κριτήρια κοινωνικού αυτοματισμού, είναι κριτήρια αναχαιτίσεως ενός προβλήματος, στην οποία αναχαίτιση, κύριε Υπουργέ, μη σας ανησυχεί ότι είσθε μόνοι ως Κυβέρνηση. Διότι μπορεί να μη στηρίζει το ΠΑ.ΣΟ.Κ. την αναχαίτιση της ανεργίας μ’ αυτήν τη μέθοδο, τη στηρίζει η πλειοψηφία της Βουλής και η κοινωνία.
      Η κοινωνία στηρίζει και το σύνολο των προβλέψεων αυτού του νομοσχεδίου, για την περαιτέρω πρόσβαση στις πληροφορίες του δημοσίου. Η επαναχρησιμοποίηση του ορυμαγδού των πληροφοριών, της απίστευτης ποσότητος των πληροφοριών που διακινεί, παράγει, χρησιμοποιεί και μεταβιβάζει το δημόσιο, μέχρι τώρα γινόταν χωρίς κανόνες, παρά μόνο με βάση τη βασική συνταγματική αρχή του άρθρου 10, παράγραφος 3, ότι δηλαδή ο πολίτης έχει πρόσβαση στη διοίκηση και δικαιούται, εντός προθεσμίας διμήνου, συνταγματικώς, -που νομοθετικώς έχει μία ποικιλία διαφοροποιήσεως- να έχει πρόσβαση και να τύχει απαντήσεως στα αιτήματά του. Αυτό είναι το αρχικό δικαίωμα, η πρόσβαση.
      Μ’ αυτό το νομοσχέδιο, αυτό το αρχικό δικαίωμα διευρύνεται, επεκτείνεται, συστηματοποιείται, κατατάσσεται, και με το άρθρο 14 του νομοσχεδίου, που προβλέπει τελικώς την κωδικοποίηση των διατάξεων που αφορούν στην πρόσβαση στις πληροφορίες του δημοσίου, ο πολίτης θα έχει σύντομα στα χέρια του ένα εύληπτο κείμενο, με το οποίο θα ξέρει πλήρως όλα τα δικαιώματά του –τα οποία είναι στη βάση και της ισοτιμίας και της αναλογικότητας και της ακρίβειας- σχετικά με την πρόσβαση στον απίστευτο και αστείρευτο πλούτο πληροφοριών που διακινεί ο δημόσιος τομέας. 
      Σήμερα η κατάσταση είναι ανεξέλεγκτη, σήμερα η κατάσταση εγκυμονεί κινδύνους προτιμησιακών μεταβιβάσεων αυτών των πληροφοριών, κινδύνους ανισοτήτων και δίνει το δικαίωμα είτε σε φορείς του δημοσίου, σε φυσικά πρόσωπα του δημοσίου που δεν σέβονται τον όρκο τους είτε σε παράγοντες των ιδιωτικών συμφερόντων -των καλώς εννοουμένων ή και υπερβολικά δρώντων ιδιωτικών συμφερόντων- να αξιοποιούν προνομιακά πληροφορίες, διότι μέχρι να μπει στο ΦΕΚ αυτός ο νόμος δεν υπάρχει τακτοποίηση αυτού του κορυφαίου ζητήματος. Έχετε αναρωτηθεί πόσες ενδιαφέρουσες επιχειρηματικά πληροφορίες διακινούν οι εμπορικοί και οικονομικοί ακόλουθοι των πρεσβειών των χωρών από το εξωτερικό προς το εσωτερικό και πόσο θα ενδιέφεραν αυτές οι πληροφορίες, όχι ορισμένους εξαγωγείς, αλλά όλους τους εξαγωγείς συλλήβδην;
      Έχετε διερωτηθεί, θέματα που άπτονται μελλοντικών πολεοδομικών ρυθμίσεων ή μελετών περί την πολεοδομική αξιοποίηση περιοχών μεγάλης αξίας, πόσο ενδιαφέρουν όλους τους πολίτες συνολικά -και όχι επιλεκτικά ορισμένους πολίτες- οι οποίοι με το σύστημα που υπάρχει σήμερα και λόγω του ότι δεν υπάρχει πρόβλεψη για την ισότιμη πρόσβασή τους σ’ αυτές τις πληροφορίες, δεν έχουν αυτήν την πληροφόρηση, ενώ υπάρχει κίνδυνος -αλλά υπάρχει και πραγματικότητα- να την έχουν συγκεκριμένα άτομα, τα οποία ανταλλάσσουν αυτήν την πληροφόρηση, πρώτον με αθέμιτες συναλλαγές και εν συνεχεία αυξάνουν αθεμίτως την περιουσία τους;
      Επιτέλους, λοιπόν, μ’ αυτό το νομοσχέδιο μπαίνει μια τάξη στο πρόβλημα της επιλεκτικής αξιοποιήσεως των πληροφοριών που διαχειρίζεται ο ευρύτερος δημόσιος τομέας. Και ήταν μια υποχρέωση της χώρας μας, όχι μόνο με βάση την κοινοτική οδηγία, αλλά και με βάση τις προτεραιότητες που το Υπουργείο Εσωτερικών δίνει στην πορεία εναρμονίσεως των κοινοτικών οδηγιών με το εσωτερικό δίκαιο. 
      Από την άλλη πλευρά, ρυθμίζονται θέματα των Κ.Ε.Π. και των Ο.Τ.Α. μ’ έναν τρόπο, ο οποίος κάνει την κριτική του ΠΑ.ΣΟ.Κ. για αποσπασματικές ή για περιστασιακές ρυθμίσεις να φαντάζει εξόχως υποκριτική και εντελώς αλλοπρόσαλλη. Διότι ομολογώ ότι το ΠΑ.ΣΟ.Κ. έχει μια απίστευτη επινοητικότητα και ευρηματικότητα καταστρώσεως θεσμών. 
      Έχετε μία αξιοζήλευτη επινοητικότητα στο να δημιουργείτε θεσμούς και θα έλεγα ακόμη και νέες προτάσεις, νέα πράγματα τα οποία συνιστούν διαφοροποίηση από το παρελθόν. Έλα όμως που αυτή σας η επινοητικότητα εξαντλείται μόνο σ’ αυτό και εν συνεχεία φέρεστε σ’ αυτές σας τις επινοήσεις, σ’ αυτές σας τις θεσμοθετήσεις, σ’ αυτές σας τις πρωτοβουλίες όπως εκείνος ο γονιός ο οποίος αφήνει το βρέφος του έκθετο σε μία ξένη πόρτα. 
      Έχετε μία τάση, αυτά που δημιουργείτε να τα αφήνετε έκθετα σε μία ξένη πόρτα. Ενώ δεν μπορεί κανείς, βέβαια, να σας καταλογίσει το αδίκημα της εκθέσεως που προβλέπει ο Ποινικός Κώδικας, εν τούτοις πρέπει πολιτικά να σας καταλογίσει κανείς αυτήν την «επιδερμικότητα» με την οποία αντιμετωπίσατε πλείστους θεσμούς -μεταξύ των οποίων και τα Κ.Ε.Π. και τη Νομαρχιακή Αυτοδιοίκηση- που έλαχε στη Νέα Δημοκρατία να τους κληρονομήσει, να τους εμπλουτίσει, να τους δυναμώσει, να τους ανδρώσει, να τους διευρύνει, να τους δώσει πραγματική υπόσταση. Σε σας μένει μόνο το προνόμιο της φαντασίας. Αυτό στην πολιτική δεν έχει την ίδια αξία με τη λογοτεχνία. Στην πολιτική έχει περισσότερη αξία το προνόμιο της πράξεως, το προνόμιο του να προχωρούν τα πράγματα μπροστά και να αλλάζουν τη ζωή των πολιτών προς το καλύτερο. 
      Αυτό το προνόμιο, κύριε Υπουργέ, το έχει η Κυβέρνηση μέσα από μία περίεργη διαδοχή, που κάθε φορά συμβαίνει όταν το ΠΑ.ΣΟ.Κ. με τη βούληση του ελληνικού λαού εγκαταλείπει την εξουσία και αφήνει τα «έκθετα βρέφη» του στη Νέα Δημοκρατία να τα ανδρώσει. Έτσι και τα Κ.Ε.Π., έτσι και οι Οργανισμοί Τοπικής Αυτοδιοίκησης με όλες τις προβλέψεις αυτού του νομοσχεδίου αποκτούν μεγαλύτερη εγκυρότητα. Διευκολύνονται οι εργαζόμενοι στα Κ.Ε.Π., διότι δεν ζητάμε πλέον τη διετία γι’ αυτούς για να τη χρησιμοποιήσουν ως «προίκα» -αν και έχει καταργηθεί η προίκα- ως μοριοδότηση για την τακτοποίησή τους. 
      Το ίδιο γίνεται και με τους δήμους όπου επιτρέπουμε να έχουν τη δυνατότητα να δανείζονται ευκολότερα, εφόσον το επιτόκιο δανεισμού είναι κρίσιμο για όσους έζησαν τους δήμους και ξέρουν τις ανάγκες των δήμων. Οι δήμοι μπορούν πλέον να δανείζονται από το Ταμείο Παρακαταθηκών και Δανείων. Εφόσον το επιτόκιο είναι χαμηλότερο του επιτοκίου των δανείων που θέλουν να αποπληρώσουν με το νέο δάνειο, τότε δεν χρειάζεται η αγκύλωση και η δυστοκία της πλειοψηφίας των 2/3, αλλά είναι απαραίτητη η πλειοψηφία του ημίσεως συν ένα, ώστε να μπορέσουν οι δήμοι να τακτοποιήσουν τις οφειλές τους. 
      Κοντά σ’ αυτό υπάρχει η πρόνοια για να μπορούν οι συγγενείς πρώτου βαθμού, σύζυγοι και αδέλφια ατόμων που ένεκεν της υπηρεσίας έχασαν τη ζωή τους, να διορίζονται στο δημόσιο. Η διόρθωση του να «τρέχει»  πενταετία από τη στιγμή που ενηλικιώνονται ή από τη στιγμή που τελειώνουν τις στρατιωτικές τους υποχρεώσεις αυτά τα πρόσωπα που δικαιούνται το διορισμό, δεν είναι μία ασήμαντη διόρθωση. Στην προηγούμενη νομοθετική πρόβλεψη υπήρχε το σφάλμα απλώς της πενταετίας, με αποτέλεσμα, τέκνα των θανόντων που ήταν σε ηλικία πολύ κάτω της ενηλικιώσεως και με την πρόσθεση της πενταετίας, πάλι να είναι ανήμπορα να τύχουν αυτού του δυσμενούς, λόγω της αιτίας που το προκάλεσε, προνομίου.  Κατά συνέπεια, χρειάζεται αυτή η διόρθωση.
      Συνεπώς, αυτές οι διορθώσεις η σύσταση ομάδας αναγνωρίσεως θυμάτων καταστροφών, η κατάργηση του 15% της ποσοστώσεως των γυναικών στη Δημοτική Αστυνομία, η κατάργηση των λιμενικών τελών για οχήματα που πραγματοποιούν πλόες προς το εξωτερικό, η δυνατότητα νομικών προσώπων να συγχωνεύονται με ιδρύματα στους ΟΤΑ, δεν είναι περιστασιακή νομοθεσία. Είναι ένας ορμαθός διορθώσεων ημαρτημένων της δικής σας περιόδου, η οποία και έχει στοιχίσει στην αποδοτικότητα και στη λειτουργικότητα της Τοπικής Αυτοδιοίκησης. 
      Κύριε Πρόεδρε, τελειώνω λέγοντας ότι με την τροπολογία -που περισσότερο προκάλεσε την προσοχή των συναδέλφων- της ανεξαρτητοποίησης τριών κοινοτήτων δεν σημειώνεται η απαρχή της αποδόμησης του «ΚΑΠΟΔΙΣΤΡΙΑ».
      Η αποδόμηση του «ΚΑΠΟΔΙΣΤΡΙΑ» εμπεριέχονταν στη δημιουργία του από τον τρόπο και τα κριτήρια με τα οποία τον δημιούργησε το ΠΑ.ΣΟ.Κ., κριτήρια ψηφοθηρικά, επιπόλαια, επιδερμικά, χωρίς να λαμβάνει υπόψη τις ιδιαιτερότητες, χωρίς να σέβεται τις ανάγκες των τοπικών κοινωνιών. Δεν οφείλεται στη Νέα Δημοκρατία ή στο ότι μ’ αυτό το νομοσχέδιο, δήθεν, αποδομεί τον «ΚΑΠΟΔΙΣΤΡΙΑ» το ότι σε πολλούς νομούς σήμερα κάποιοι επιθυμούν επανεξέταση του θέματός τους. Αυτό οφείλεται στο ότι το ΠΑ.ΣΟ.Κ., όταν το έκανε και όταν θεσμοθέτησε αυτήν την πρωτοβουλία αγνόησε περιφρονητικά τις ανάγκες, τις ιδιαιτερότητες και τις λειτουργικότητες των τοπικών κοινωνιών.
      Θα μπορούσα να προσθέσω, για την ιδιαίτερη εκλογική μου περιφέρεια, απεκδυόμενος προσωρινά της ιδιότητας του κοινοβουλευτικού εκπροσώπου όχι μόνον την Κοινότητα Μουσιωτίτσας που είναι μαρτυρική ή την Αγία Παρασκευή της Κόνιτσας ή το Βασιλικό ή τα Δολιανά, αλλά και τα Γραμμενοχώρια και την Περίβλεπτο ή τους Λυγιάδες. Αυτά όλα δεν είναι αφορμή για ευτελή δημαγωγία, ή για να πει ο καθένας από εμάς ότι, να, εμείς το είπαμε αλλά δεν έγινε ακουστό. Αυτό είναι αφορμή μόνο και μόνο και πρωτίστως, να επαναφέρει κανείς τις τεράστιες ευθύνες σας, ότι κατασκευάσατε έναν μηχανισμό που είχε μέσα του σπέρματα αποδομήσεως. Και έρχεται η Νέα Δημοκρατία ώριμα, υπεύθυνα και με πολιτικό κόστος, να παραδεχθεί ότι το 2000 ο ελληνικός λαός, με τον τρόπο που έγινε και με τον τρόπο που εξηγήσαμε ότι το δεχθήκαμε, έδωσε την εξουσία στο ΠΑ.ΣΟ.Κ.. Δεν μπορεί η Νέα Δημοκρατία, μετά από επτά, οκτώ χρόνια να θέσει από μηδενικής βάσης το σύνολο των δικών σας προβληματικών επιλογών.
      Η Νέα Δημοκρατία σήμερα φροντίζει τις κοινότητες εκείνες οι οποίες ουδέποτε στην πραγματικότητα λειτούργησαν και δια στόματος του αρμοδίου Υπουργού Εσωτερικών επιφυλάσσεται, όχι να ανοίξει το παιχνίδι, αλλά να εξετάσει ελάχιστες οριακές περιπτώσεις, οι οποίες προφανώς μέσα από μια συναίνεση και ομοφωνία αξίζει να εξεταστούν, όχι για να κάνει ο καθένας από εμάς το χατίρι εκείνων οι οποίοι έμειναν με το παράπονο, αλλά για να γίνει όσο το δυνατόν πιο λειτουργικό το σύστημα, για να δυναμώσει ακόμη περισσότερο ένα ακόμη έκθετο που αφήσατε στην πόρτα μας και καλούμεθα να το ανδρώσουμε!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστούμε και εμείς, κύριε Τασούλα. Νομίζω ότι είναι η πρώτη σας παρέμβαση ως Κοινοβουλευτικού Εκπροσώπου. Είναι η παρθενική;
      ΚΩΝΣΤΑΝΤΙΝΟΣ ΤΑΣΟΥΛΑΣ: Μάλιστα, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Καλορίζικος, λοιπόν, και σιδεροκέφαλος!
      Ο κ. Σγουρίδης έχει το λόγο.
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, εγώ με τον κ. Παυλόπουλο σ’ αυτήν εδώ την Αίθουσα θητεύσαμε πολλά χρόνια και γνωριζόμαστε καλά.
      Θέλω, λοιπόν, να θυμίσω στον κύριο Υπουργό ότι ως Κοινοβουλευτικός Εκπρόσωπος της Νέας Δημοκρατίας κατήγγειλε το ΠΑ.ΣΟ.Κ. για νομοσχέδια τα οποία δεν είχαν αρχή. Τα χαρακτήριζε νομοσχέδια «φρουτιέρες», από διατάξεις διάφορες, ποικίλες, που το ΠΑΣΟΚ τα μάζευε και έφτιαχνε ένα νομοσχέδιο. Σας ερωτώ, κύριοι συνάδελφοι: Το νομοσχέδιο αυτό δεν είναι κάτι παρόμοιο; 
      Θυμάμαι επίσης τον κ. Παυλόπουλο ότι κατήγγειλε πολλές φορές το ΠΑ.ΣΟ.Κ. για τροπολογίες οι οποίες ήταν ολόκληρα νομοσχέδια. Σας ερωτώ: Αυτό το νομοσχέδιο δεν έχει τουλάχιστον δύο τροπολογίες οι οποίες θα μπορούσαν να αποτελέσουν αυτοτελή νομοσχέδια; 
      Και θυμάμαι επίσης –και του το θυμίζω- ότι ο κ. Παυλόπουλος υποχρέωνε πολλές φορές από τα έδρανα του Κοινοβουλίου τον κ. Κακλαμάνη να ζητάει από τους Υπουργούς της κυβερνήσεως του ΠΑ.ΣΟ.Κ. να πάρουν πίσω τροπολογίες και να τις ξαναφέρουν ως νομοσχέδια.
      Εγώ, λοιπόν, κύριε Παυλόπουλε, γιατί σας κατηγορώ; Σας κατηγορώ γιατί την πρακτική την οποία καταγγέλλατε, αυτήν εφαρμόζετε σ’ αυτό το νομοσχέδιο. 
      Εμείς, όπως είπε και ο Κοινοβουλευτικός μας Εκπρόσωπος, καταψηφίζουμε και την αρχή του νομοσχεδίου, γιατί μία οδηγία της Ευρωπαϊκής Ένωσης η οποία θα πρέπει να ενσωματωθεί στο εθνικό μας δίκαιο, την έχετε σκεπάσει με ένα πέπλο διατάξεων, με τροπολογίες, εκ των οποίων άλλες είναι θετικές, αλλά οι περισσότερες είναι αρνητικές. Γι’ αυτό μας εξαναγκάζετε να καταψηφίσουμε το νομοσχέδιο και επί της αρχής.
      Θα ήθελα να σας πω να αφήσετε πια την καραμέλα ότι το ΠΑ.ΣΟ.Κ. άφησε εκκρεμότητες που πρέπει να ρυθμιστούν. Δύο χρόνια μετά το κάνετε αυτό; Ήταν τόσο βιαστικές, λοιπόν, ώστε έρχεστε δυο χρόνια μετά να ρυθμίσετε πράγματα τα οποία προεκλογικά καίνε; 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, είκοσι χρόνια αποδομούσατε. 
      ΠΑΝΑΓΙΩΤΗΣ ΣΓΟΥΡΙΔΗΣ: Δύο χρόνια έχουν περάσει. Εγώ να σας καταλάβω λέγοντας ότι υπάρχει ανάγκη. Μα, είστε δυο χρόνια Κυβέρνηση. Προεκλογικά έρχεστε να ρυθμίσετε το ξήλωμα του «ΚΑΠΟΔΙΣΤΡΙΑ»; 
      Θα σας θυμίσω το εξής. Από ένα ποτήρι νερό, αν υπάρχει μια μικρή, πολύ μικρή χαραμάδα, θα φύγει όλο το νερό. Ε, λοιπόν, αφού άρχισε το ξήλωμα της κάλτσας, δεν θα μείνει τίποτα. Θα το δείτε. Θα το δείτε και παρά τις δηλώσεις που κάνατε από του Βήματος αυτού.
      Επίσης, για το θέμα των προσλήψεων μερικής απασχόλησης ποιοι δήμοι θα ευνοηθούν; Εγώ θα σας πω ότι η πρακτική που μέχρι τώρα μας έχετε δείξει είναι ότι το 25% –το  οποίο παρακρατείται και δεν δίνεται κεφαλικά στους δήμους γιατί έχετε προτιμήσεις σε δημάρχους- δεν το μοιράζετε δικαίως ούτε το μοιράζετε γιατί είναι ανάγκη. 
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Δεν είναι 25%, είναι 20%, πρώτα απ’  όλα. 
      ΠΑΝΑΓΙΩΤΗΣ ΣΓΟΥΡΙΔΗΣ: Αν σας πειράζει το ποσοστό, τότε να πω 20%. Το μοιράζετε, κύριε Παυλόπουλε, σύμφωνα με τα κομματικά κριτήρια του δημάρχου.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Στο «ΕΠΤΑ» πόσες ήταν οι οριζόντιες δράσεις; Το θυμάσθε;
      ΠΑΝΑΓΙΩΤΗΣ ΣΓΟΥΡΙΔΗΣ: Όσο δε για τα θέματα των Κ.Ε.Π., θα σας θυμίσω το εξής, κύριε Υπουργέ.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πόσες ήταν επί των ημερών σας; Το 20% πόσο ήταν επί των ημερών σας;
      ΠΑΝΑΓΙΩΤΗΣ ΣΓΟΥΡΙΔΗΣ: Οι προσλήψεις των υπαλλήλων στα Κ.Ε.Π. δεν έγιναν από τους δημάρχους και από τους νομάρχες; Ήταν οι δήμαρχοι και οι νομάρχες όλοι ΠΑ.ΣΟ.Κ.;
      ΚΩΝΣΤΑΝΤΙΝΟΣ ΤΑΣΟΥΛΑΣ: Δεν ήταν κυβέρνηση, είπαμε.
      ΠΑΝΑΓΙΩΤΗΣ ΣΓΟΥΡΙΔΗΣ: Άρα, όταν εσείς ήσασταν αντιπολίτευση κι εμείς ήμασταν κυβέρνηση ανεξάρτητα του χάρτη και του χρώματος της τοπικής αυτοδιοίκησης γενικώς, εμείς δώσαμε το δικαίωμα να κάνουν μόνοι τους τις προσλήψεις, έξω από Α.Σ.Ε.Π..
      Ο Δήμαρχος Ξάνθης έκανε προσλήψεις οι οποίες ήταν διακομματικές; Ο Νομάρχης Ξάνθης έκανε διακομματικές προσλήψεις στα Κ.Ε.Π. ή όλοι οι δήμαρχοι –να σας αναφέρω- από τον Έβρο μέχρι το Ταίναρο; Άρα, αφήστε τα κηρύγματα.
      Έρχομαι τώρα στο θέμα του νομοσχεδίου. Επειδή ακούστηκε ότι είναι δικαίωμα των πολιτών να έχουν πρόσβαση στην πληροφορία, θα έλεγα ότι στο άναρχο ποτάμι της πληροφορίας, μέσα από το internet και τα ηλεκτρονικά μέσα μαζικής ενημέρωσης, θα πρέπει να μπει κανόνας δεοντολογίας, θα πρέπει να μπει έλεγχος. Ναι στην πληροφορία, ναι στην πρόσβαση στην πληροφορία, ναι στο δικαίωμα να υπάρχει ισότητα, αλλά πρέπει να μπουν και κανόνες. Και θα εξηγήσω γιατί.
      Σήμερα ζούμε τη δημοκρατία του διαδικτύου και της πληροφορίας. Οι κυρίαρχοι της δημοκρατίας αυτής ποιοι είναι; Οι πολυεθνικές και τα μέσα μαζικής ενημέρωσης. Τι κάνουν αυτά; Λεηλατούν, αλλοτριώνουν, αγοράζοντας φθηνά ή πολλές φορές δωρεάν τον πολιτισμό –με την ευρεία έννοια του πολιτισμού- και τον ανακυκλώνουν πουλώντάς τον ακριβά. 
      Η άρχουσα τάξη στην προ του δικτύου εποχή αγόραζε χώρο και υλικά. Στη μετά το δίκτυο εποχή αγοράζει προσοχή και εκτίμηση πουλώντας έρωτα, ψυχαγωγία και συμπόνια. Τεράστιες εταιρείες ελέγχουν την πρόσβασή μας με τον έξω κόσμο και πουλούν έναν εικονικό πολιτισμό κλέβοντας χρόνο και προσοχή από τον άνθρωπο. Τα πολυτιμότερα αγαθά γίνονται αντικείμενο της τηλεοπτικής αγοράς και ζούμε κάθε μέρα με τα reality shows.
      Δεν υπάρχει έλεγχος σ’ αυτά; Οι σύγχρονοι έμποροι τι κάνουν; Υπόσχονται πρόσβαση στα νέα πολιτιστικά προϊόντα. Και τι πουλούν; Πουλούν ήδη βιωμένες εμπειρίες. 
      Ο κόσμος έρχεται από μόνος του και πουλάει τις ιστορίες του, πουλάει τα οράματά του και γίνεται βορά στην τηλεοπτική αγορά. Εδώ δεν θα πρέπει να μπει ένας φραγμός; Δεν θα πρέπει να δούμε με ποιον τρόπο θα υπάρξει αυτός ο έλεγχος; Φτιάχνουν κόσμους και νομίζουν ότι οι κόσμοι αυτοί θα αρέσουν, ή φτιάχνουν κόσμους κατά παραγγελία και τους πουλάνε με την τιμή της εγγραφής στο σύστημα. Είσαι εγγεγραμμένος στο σύστημα; Αγοράζεις. 
      Θεωρώ, λοιπόν, ότι θα πρέπει, εκτός του δικαιώματος της πρόσβασης, να υπάρχει και το δικαίωμα  της πολιτείας με δεοντολογία να κάνει έλεγχο. 
      Θα κλείσω, κύριοι συνάδελφοι, με την τροπολογία της καύσης των νεκρών και θα σας πω γιατί θα το κάνω αυτό. Προέρχομαι από μία ακριτική πολυπολιτισμική περιοχή, πολύ ευαίσθητη περιοχή. Συζούμε με μουσουλμάνους, με πόντιους. Συζούμε με πολλούς και διάφορους μετανάστες σ’ αυτή την ακριτική περιοχή και έχω μάθει ως άνθρωπος να σέβομαι την ιδιαιτερότητα του άλλου, να ζω μαζί του. 
      Το 1998 ως αντιπρόεδρο της Βουλής, με επισκέφθηκε μία ομάδα από το Σύνδεσμο Φίλων Αποτέφρωσης που είχε ιδρυθεί το 1986 και μου ζήτησε να τους βοηθήσω με μία τροπολογία ώστε να μπορέσουν, επιτέλους, να έχουν το δικαίωμα της μετά θάνατο καύσης, από τη στιγμή που η θρησκεία τους το επιτρέπει.
      Αναλογίστηκα ότι στην Ελλάδα ζουν προτεστάντες, καθολικοί, ινδουιστές, βουδιστές που το θρήσκευμά τους το επιτρέπει, αλλά και από το Σύνταγμά μας δεν επιτρέπεται να μην μπορούν αυτό το δικαίωμά τους να το ασκήσουν. 
      Παρ’ όλο που κατατέθηκε μία τροπολογία το 1998 και μία άλλη το 2002 διακομματική –το Κομμουνιστικό Κόμμα Ελλάδας ήθελε να επεκταθεί και στους ορθόδοξους χριστιανούς το δικαίωμα αυτό, γι’ αυτό δεν την υπέγραψε- δεν μπόρεσε να περάσει, πάντα όμως με την υπόσχεση ότι θα βλέπαμε το θέμα αυτό ολοκληρωμένα σ’ ένα νομοσχέδιο. 
      Χαίρομαι σήμερα που η τροπολογία αυτή –πιστεύω διακομματικά, όπως έχει υπογραφεί- θα ψηφιστεί, γιατί είναι δικαίωμα του άλλου, από τη στιγμή που το επιτρέπουν οι θρησκευτικές του πεποιθήσεις, να το πράξει. Αυτός είναι ο σεβασμός στη δημοκρατία από το Σύνταγμά μας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σγουρίδη. 
      Ο κ. Αγοραστός έχει το λόγο. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Κύριε Πρόεδρε, κύριοι συνάδελφοι, αν κάποιος αμερόληπτος παρατηρητής ερχόταν σήμερα στη χώρα μας και άκουγε τους συναδέλφους της Αξιωματικής Αντιπολίτευσης, θα νόμιζε ότι δεν υπήρξαν ποτέ κυβέρνηση, ότι δεν υπήρξαν ποτέ Υπουργοί, Υφυπουργοί, γενικοί γραμματείς, συνδικαλιστές, νομάρχες, δήμαρχοι …
      ΚΩΝΣΤΑΝΤΙΝΟΣ ΤΑΣΟΥΛΑΣ: Πολιτευτές. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Θα ήθελα να σας πω, αγαπητοί συνάδελφοι, ότι ή πλέετε σε πελάγη ηθελημένης άγνοιας για τα παρελθοντικά σας πεπραγμένα ή δεν θέλετε να τα ενθυμείστε. 
      Όσον αφορά την τροπολογία, η οποία κατατέθηκε για το θέμα της αυτονόμησης των κοινοτήτων, θέλω να πω ότι η Νέα Δημοκρατία έσκυψε με σεβασμό και ενδιαφέρον απέναντι στο πρόβλημα αυτό προεκλογικά και το 2000 και το 2004. Και το έκανε σ’ ένα πρόβλημα το οποίο εσείς δημιουργήσατε, γιατί με τον τρόπο με τον οποίο κάνατε τότε τον «ΚΑΠΟΔΙΣΤΡΙΑ» δημιουργήσατε προστριβές, αντιπαλότητες και οδηγήσατε σε κλείσιμο και μη λειτουργία πολλές κοινότητες. 
      Βέβαια, σήμερα έχετε διγλωσσία για το θέμα αυτό. Έχετε διγλωσσία διότι πολλοί Βουλευτές σας, σε νομούς όπου κάποιες κοινότητες ζητούν την αυτονομία τους, παίρνουν τη θέση των κοινοτήτων, ενώ ήταν οι ίδιοι που προσυπέγραφαν τον «ΚΑΠΟΔΙΣΤΡΙΑ» πριν από μερικά χρόνια. 
      Βέβαια, σήμερα η Κυβέρνηση και ο Υπουργός έχουν εξαιρετικά δύσκολο θέμα να χειριστούν, γιατί άλλαξαν οι συσχετισμοί, πέρασε πολύς καιρός και δημιουργήθηκε μία κατάσταση η οποία λειτουργούσε.
      Κύριε Υπουργέ, είναι σωστή η τροπολογία για το θέμα των κοινοτήτων αυτών οι οποίες δεν είχαν λειτουργήσει. Όμως, σωστή είναι και η δέσμευσή σας, την οποία προ ολίγου κάνατε από το έδρανο αυτό, για την εξέταση μετά από την ψήφιση του Κώδικα των Δήμων και Κοινοτήτων κάποιων άλλων περιπτώσεων που έχουμε σ’ όλη την Ελλάδα, διότι και εμείς στη Λάρισα έχουμε ανάλογες περιπτώσεις. 
      Συγκεκριμένα, έχουμε δύο περιπτώσεις κοινοτήτων, της Φαλάνης και της Ραψάνης, οι οποίες μεν δεν πήγαν και δεν έκλεισαν τη λειτουργία τους, αλλά έχουν δημιουργηθεί εσωτερικές έριδες και αντιπαλότητες, προστριβές και μία άσχημη κατάσταση γενικά. 
      Πάντως, αυτή η δέσμευσή σας ότι μετά την ψήφιση του Κώδικα Δήμων και Κοινοτήτων, με νηφαλιότητα αλλά και μ’ ένα επεξεργασμένο πρόγραμμα, θα δούμε ποιες είναι αυτές οι κοινότητες οι οποίες πρέπει να γίνουν περαιτέρω αυτόνομες –και είναι ένα πρόβλημα το οποίο κληρονομήσαμε- είναι σωστή. 
      Δεν θέλω να σταθώ σε βερμπαλισμούς ή σε λαϊκισμούς του τύπου «τώρα κάντε το». Το θέμα είναι η αποτελεσματικότητα, αλλά και η πραγματοποίηση, όχι η πίεση του χρόνου κάτω από διάφορες συνθήκες.
      Εγώ  πιστεύω ότι θα δείτε το θέμα δίκαια και κάτω από το πρίσμα της σωστής αποκατάστασης όλων αυτών των αδικιών οι οποίες έγιναν με τον «ΚΑΠΟΔΙΣΤΡΙΑ», δημιούργησαν προστριβές στις τοπικές κοινωνίες και έφεραν τους ανθρώπους σε διαχωρισμό.
      Όσον αφορά στο νομοσχέδιο, κυρίες και κύριοι συνάδελφοι, είναι χαρακτηριστικό ότι μ’ αυτό το σχέδιο νόμου αποκαθίστανται δύο παραβάσεις του Συντάγματος και του κοινοτικού δικαίου από τις κυβερνήσεις του ΠΑ.ΣΟ.Κ. 
      Η πρώτη αφορά την πρόβλεψη του ποσοστού 15% της πρόσληψης γυναικών στη Δημοτική Αστυνομία, πράγμα το οποίο ήταν αντίθετο προς τα άρθρα του Συντάγματος, αλλά και προς την κοινοτική οδηγία και η δεύτερη είναι η κατάργηση των διατάξεων της απόφασης του Υπουργού Εσωτερικών, σύμφωνα με τις οποίες επιτρέπεται η επιβολή τέλους υπέρ των δήμων και κοινοτήτων, στην περιφέρεια των οποίων λειτουργούν λιμάνια για τα οχήματα που επιβιβάζονται σε οχηματαγωγά πλοία, τα οποία προορίζονται μόνο για λιμάνια του εξωτερικού. 
      Κυρίες και κύριοι συνάδελφοι, όπως είναι γνωστό ο δημόσιος τομέας συλλέγει, παράγει, διαδίδει ευρύ φάσμα πληροφοριών σε πολλά επίπεδα δραστηριότητας, όπως πληροφορίες κοινωνικής, οικονομικής, γεωγραφικής, τουριστικής φύσης, πληροφορίες επιχειρήσεων, πληροφορίες για την εκπαίδευση. 
      Σε μία μελέτη η οποία έγινε το 2002 από την Ευρωπαϊκή Ένωση, αναφέρεται ότι οι πληροφορίες στο δημόσιο τομέα σε κράτη-μέλη της ανερχόταν στο ποσό των 68.000.000.000 ευρώ, περίπου στο 1% του Ακαθάριστου Εθνικού Προϊόντος. Η αξιοποίηση, όμως, του μεγάλου αυτού οικονομικού αγαθού προσέκρουε σε περιορισμούς που είχαν εισαγάγει οι εθνικές νομοθεσίες των κρατών-μελών της Ευρωπαϊκής Ένωσης και στις διαφορές που υπήρχαν στις εσωτερικές τους έννομες τάξεις.
      Με το σχέδιο νόμου, εξασφαλίζεται στο πλαίσιο της εναρμόνισης προς την παραπάνω οδηγία η δημιουργία θεσμικού πλαισίου αναφορικά με τους όρους και τις προϋποθέσεις περαιτέρω χρήσης των εγγράφων του δημοσίου τομέα, για την εξασφάλιση δίκαιων, αναλογικών και ισότιμων όρων περαιτέρω χρήσης των εγγράφων αυτών από τους πολίτες και από τις επιχειρήσεις.
      Η εκμετάλλευση των πληροφοριών του δημόσιου τομέα δεν αποτελεί πλέον μονοπώλιο του τελευταίου, αλλά παρέχεται και στους ιδιώτες η δυνατότητα αξιοποίησής τους, με παράλληλη πρόβλεψη όλων των απαιτούμενων εγγυήσεων για την προστασία των δικαιωμάτων τρίτων, καθώς και της δημόσιας τάξης.
      Ειδικά για τις επιχειρήσεις, η περαιτέρω χρήση της δημόσιας πληροφορίας θα τους επιτρέψει να διευρύνουν το αντικείμενο των δραστηριοτήτων τους και να συμβάλουν στη δημιουργία νέων θέσεων εργασίας.
      Το νέο σχέδιο νόμου διαπνέεται από την αρχή της διευκόλυνσης της περαιτέρω χρήσης της δημόσιας πληροφορίας από τους πολίτες, ενώ ειδική μέριμνα λαμβάνεται για τη διασφάλιση της πρόσβασης σ’ αυτήν των ατόμων με αναπηρία. Δεν θίγονται οι ισχύουσες διατάξεις για την πρόσβαση σε δημόσιο έγγραφο ούτε και οι διατάξεις περί προστασίας δεδομένων προσωπικού χαρακτήρα. 
      Οι όροι που επιβάλλονται δεν μπορεί να οδηγούν σε περιορισμό ή στρέβλωση του ανταγωνισμού. Λαμβάνεται πρόνοια για την αποφυγή μονοπώλησης πληροφοριών. Η αναγνώριση του αποκλειστικού δικαιώματος περαιτέρω χρήσης δημοσίων πληροφοριών κατ’ αρχήν απαγορεύεται.
      Παράλληλα λαμβάνονται μέτρα για τη διασφάλιση της διαφάνειας στις ήδη υπάρχουσες συμβάσεις και ρυθμίσεις. 
      Στα θέματα των Κ.Ε.Π.: Γίνονται ρυθμίσεις θεμάτων Κ.Ε.Π. και λοιπών διοικητικών ζητημάτων. Ιδρύεται Διεύθυνση Οργάνωσης και Λειτουργίας των Κ.Ε.Π., που ήταν αναγκαία για την απρόσκοπτη λειτουργία τους. Ρυθμίζονται θέματα κινητικότητας του μόνιμου προσωπικού και του προσωπικού με σχέση εργασίας αορίστου χρόνου. Καταργείται η Διεύθυνση Επιθεώρησης Γενικής Γραμματείας Δημόσιας Διοίκησης και Ηλεκτρονικής Διακυβέρνησης ως μη αναγκαία προς εξοικονόμηση δαπανών.
      Στη Γενική Γραμματεία Πολιτικής Προστασίας συνιστώνται εθνικές ομάδες με τον διακριτικό τίτλο «Ομάδες Αναγνώρισης Θυμάτων Καταστροφών», οι οποίες έχουν σαν αποστολή την αναγνώριση και την ταυτοποίηση των θυμάτων από ατυχήματα, καταστροφές, καθώς και εγκληματικές και τρομοκρατικές ενέργειες. 
      Στο Υπουργείο Εσωτερικών, Δημόσιας Διοίκησης και Αποκέντρωσης συνιστάται τριμερής επιτροπή αποτελούμενη από εκπροσώπους του προαναφερομένου Υπουργείου, του Υπουργείου Οικονομίας και Οικονομικών και της Ένωσης Νομαρχιακών Αυτοδιοικήσεων Ελλάδας, που θα έχει ως έργο την καταγραφή προβλημάτων που ανακύπτουν και έχουν ανακύψει μέχρι στιγμής κατά την άσκηση του ελέγχου νομιμότητας των δαπανών των Νομαρχιακών Αυτοδιοικήσεων.
      Τέλος, κυρίες και κύριοι συνάδελφοι, πρέπει να πούμε ότι παρέχεται η δυνατότητα συγχώνευσης νομικών προσώπων δημοσίου δικαίου των ΟΤΑ με δημοτικό ίδρυμα, η οποία μέχρι σήμερα δεν προβλεπόταν και πολλά νομικά πρόσωπα δήμων το ζητούσαν, για να μπορέσουν να συνεχίσουν διάφορα κοινωνικά ιδρύματα την απρόσκοπτη λειτουργία τους.
      Θέλω να σας καλέσω να ψηφίσετε αυτό το νομοσχέδιο, αν και έρχεται μετά από δύο χρόνια, όπως είπατε. Όμως, σκεφθείτε πόσα λάθη, παραλείψεις και στρεβλώσεις είκοσι και πλέον ετών έπρεπε να διορθωθούν.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην Έκθεση της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, τριάντα οκτώ μαθητές και μαθήτριες και τρεις συνοδοί - καθηγητές από το 10ο Γυμνάσιο Πατρών Αχαΐας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Δαϊλάκης, που είναι ο τελευταίος ομιλητής για σήμερα.
      ΣΤΑΥΡΟΣ ΔΑΪΛΑΚΗΣ: «Έρχομαι τώρα στο χωροταξικό σχεδιασμό στην εκλογική μου περιφέρεια, το Νομό Δράμας. Όπως είναι γνωστό, η εντολή ανάθεσης του χωροταξικού σχεδιασμού των νομών από το Υπουργείο Εσωτερικών δόθηκε στα αρμόδια θεσμοθετημένα όργανα Τοπικής Αυτοδιοίκησης των νομών, δηλαδή στις Τ.Ε.Δ.Κ., στις επιτροπές των νομών, στους γενικούς γραμματείς των περιφερειών για συμπλήρωση των όποιων κενών θα υπήρχαν στις προτάσεις των οργάνων του νομού. 
      Η επιτροπή της Δράμας με την Τ.Ε.Δ.Κ., δυστυχώς, σχεδίασαν χωρίς να ρωτήσουν τα δημοτικά και κοινοτικά συμβούλια, χωρίς να κάνουν ανοιχτές λαϊκές συνελεύσεις στους δήμους και στις κοινότητες, για να ακούσουν τις απόψεις των κατοίκων. Υπήρξε πλήρης προχειρότητα, ενδεχομένως και σκοπιμότητα, στο χωροταξικό σχεδιασμό. Ήταν λάθος ο σχεδιασμός στο νομό μας. Αποτέλεσμα αυτού του σχεδιασμού ήταν να περάσει αυτούσια η πρόταση της Τ.Ε.Δ.Κ. στο νομό σαν απόφαση του Υπουργείου Εσωτερικών. Οπότε με την ανακοίνωση της χωροταξίας για το Νομό της Δράμας δημιουργήθηκε ένας ξεσηκωμός και ένα χάος. 
      Η επιτροπή του νομού και η Τ.Ε.Δ.Κ. πρότειναν οκτώ ενότητες, πρόταση που δυστυχώς πέρασε και εγκρίθηκε. Εάν η πρόταση περιελάμβανε δεκατρείς ή δεκατέσσερις ενότητες δήμων, άποψη την οποία είχα και έχω -την υπεστήριξα και την υποστηρίζω- τότε πιστεύω ότι δεν θα είχαμε κανένα πρόβλημα στο Νομό της Δράμας.  Αν δηλαδή πιο συγκεκριμένα, οι τρεις μεγάλες κωμοπόλεις, το Δοξάτο, ο Άγιος Αθανάσιος και τα Κύργια αποτελούσαν χωριστούς δήμους, αν ο Βώλακας με τους Ποταμούς, η Μικρόπολη, το Φωτολίβος με τη Μαυρολεύκη, οι Σιταγροί με την Αργυρούπολη και η Πετρούσα με τους Πύργους αποτελούσαν χωριστές ενότητες.
      «Είμαι αναγκασμένος, δυστυχώς, να ψηφίσω τον χωροταξικό σχεδιασμό, παρά την αντίθετη άποψη που είχα και έχω περί αυτού για το Νομό της Δράμας, λόγω κομματικής πειθαρχίας». Αυτά δεν τα λέω εγώ, αλλά ο τότε Βουλευτής του ΠΑ.ΣΟ.Κ. Ανέστης Σαατσόγλου.
      Και είναι και η ουσία του θέματος για να έρθουμε στα δικά μας, γιατί πολύ μιλήσαμε σήμερα για το Ν.Α.Τ., για τους ναυτεργάτες. Και μια και έγινε λόγος γι’ αυτό να πω ότι  αυτοί που βούλιαξαν το Ν.Α.Τ. στο βυθό, αυτοί που πήραν το αλάτι από τη θάλασσα, ψάχνουν σήμερα αλμυρό νερό.
      Κύριε Υπουργέ, είστε ένας από τους Υπουργούς που δουλεύουν μέρα νύχτα. Φέρατε σήμερα πάλι ένα νομοσχέδιο. Είστε από τους Υπουργούς που συνεχώς κουβαλά -και καλά κάνει- νομοθετήματα. Η Κυβέρνηση αυτή έχει κάνει ένα σπουδαίο νομοθετικό έργο. Σήμερα φέρνετε, μαζί με το νομοσχέδιο και μια τροπολογία που άναψε το αίματα. Καλά έκανε που τα άναψε γιατί ο «ΚΑΠΟΔΙΣΤΡΙΑΣ» του ΠΑ.ΣΟ.Κ. ήταν ο χάρτης που έχει τα δυνατά κομματικά στελέχη. Δεν ήταν «ΚΑΠΟΔΙΣΤΡΙΑΣ» για να κάνουμε ισχυρούς δήμους. Ενδιέφερε απλώς πού είχαμε ισχυρούς παράγοντες. 
      Έχετε δει εσείς μέσα στον «ΚΑΠΟΔΙΣΤΡΙΑ» δήμο με δήμο να συνενώνεται; Μόνο στη Δράμα. Για να σφάξουν για τρίτη φορά το ηρωικό Δοξάτο. Και τότε είχε προέλθει ο δήμος Μεγάλου Αλεξάνδρου από εθελούσια συνένωση, που σήμαινε ότι είχε και επιπλέον κίνητρα. Ήταν ένας καλός δήμος που είχε προοπτική. Συνενώνουν και αυτόν με το Δοξάτο, βάζουν τον Άγιο Αθανάσιο, βάζουν και το Κεφαλάρι για να αλλοιώσουν και το εκλογικό αποτέλεσμα, όπως είχε καταγγελθεί τότε δια στόματος του Προέδρου μας. 
      Αυτός ο δήμος από τον οποίον κατάγομαι, τον τιμώ, τον αγαπώ και αγωνίζομαι γι’ αυτόν, είναι μια περίπτωση όπου είχαμε τη μοναδική παραίτηση δημάρχου. Ο κ. Σαριπανίδης παραιτήθηκε από δήμαρχος Δοξάτου. Γιατί; Το Δοξάτο από το 1949 είναι, τιμής ένεκεν, δήμος. Για το Δοξάτο έχουμε δυο πιστοποιητικά: τον πολεμικό σταυρό πρώτης τάξεως και το χρυσό μετάλλιο από την Ακαδημία Αθηνών. Έχουμε και αυτή τη φωτογραφία που έχει χίλιους νεκρούς. Η μεγαλύτερη θυσία πανευρωπαϊκά. Όταν σε πέντε χιλιάδες συνολικά έχεις χίλιους νεκρούς έχεις τη μεγαλύτερη θυσία. Η πρώτη ένοπλη εξέγερση ξεκίνησε πάλι από το Δοξάτο. 
      Αυτόν τον δήμο τον κλείσαμε και πήγαμε την έδρα στο Βαθύσπηλο Κυργίων που έχει εκατόν ογδόντα κατοίκους και δεν έχει κανένα δημόσιο κτήριο. Εκεί φαίνεται ότι είναι η έδρα του Δοξάτου. Βέβαια είναι περιφερόμενη. Μια στο Δοξάτο, μια στον Άγιο Αθανάσιο μια στα Κύργια, αφού δεν έχουμε κτήριο. Είμαστε «τσιγγάνοι», ένας δήμος μεγάλος. 
      Αυτή είναι η παραίτηση του δημάρχου Δοξάτου. Σας την καταθέτω μαζί με τα υπόλοιπα. Τη φωτογραφία δεν μπορώ να σας την δώσω γιατί είναι ο παππούς μου μέσα. Και σας καταθέτω μια απόφαση του 1999 του δημοτικού συμβουλίου που ομόφωνα λέει ότι δεν μπορούμε να λειτουργήσουμε. 
      Επίσης υπάρχει μια επιτροπή που έχει συσταθεί, που έχει δεκατέσσερις περιπτώσεις. Και σας το δίνω αυτό, κύριε Υπουργέ, γιατί είναι ο καλύτερος μπούσουλας. Αυτοί εκπροσωπούν το δήμο Δοξάτου, Γιάννουλης Λαρίσης, Κοιλάδας Λαρίσης, Ηρακλειωτών Γρεβενών, κοινότητα Τσαριτσάνης Λαρίσης, κοινότητα Κάστρου Βοιωτίας, κοινότητα Βώλακα Δράμας, για τον οποίο θα μιλήσουμε σε λίγο, κοινότητα Βραχάσι - Μηλάτου Λασιθίου, που το έχετε μέσα, κοινότητα Καναλιών Μαγνησίας, κοινότητα Νέου  Μαρμαρά Χαλκιδικής, κοινότητα Νέας Σάντας Κιλκίς, κοινότητα Αγίου Γεωργίου - Φερών Μαγνησίας, κοινότητα Παλαιοχωρίου Χαλκιδικής, κοινότητα Κλεινόβου Τρικάλων. 
      Αυτοί όλοι από το 2000 είχαν συνέλθει και είχαν κάνει μια επιτροπή για το δίκαιο αίτημα που είχαν ως κυνηγηθέντες από την κυβέρνηση του ΠΑ.ΣΟ.Κ.. 
      (Στο σημείο αυτό ο Βουλευτής κ. Σταύρος Δαϊλάκης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Οι κινέζοι λένε «μια εικόνα, χίλιες λέξεις». Αυτή η εικόνα ζητάει απάντηση, κύριε Υπουργέ -και δικαίως- από εσάς.
      Ο Βώλακας είναι μια άλλη περίπτωση, είναι μια φωλιά που την έκανε ο Θεός ψηλά, στα χίλια πεντακόσια μέτρα. Έχει το μεγαλύτερο χιονοδρομικό κέντρο, από την Θεσσαλονίκη μέχρι τον Έβρο. Εκεί έχουμε μια επισκεψιμότητα  δέκα χιλιάδων επισκεπτών που έρχονται και συμπληρώνουν τους δύο χιλιάδες κατοίκους της κοινότητας, μια κοινότητα που έχει αυξανόμενο πληθυσμό. Δηλαδή,  ενώ η υπογεννητικότητα μαστίζει όλη την Ελλάδα, ο Βώλακας έχει αύξηση του πληθυσμού.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Δέκα χιλιάδες επισκέπτες το χρόνο.
      ΣΤΑΥΡΟΣ ΔΑΪΛΑΚΗΣ: Ευχαριστώ, κύριε Υπουργέ, για  την παρέμβαση.
      Εκεί έχουμε την «άσπρη οικονομία». Σε μια περιοχή που μαστίζεται από την ανεργία, το χιονοδρομικό κέντρο αποτελεί πόλο έλξης. Ενώ εδώ στην Αθήνα άμα χιονίσει πέντε πόντους λέμε «α, χιόνισε, δεν βγαίνουμε έξω», εμείς εκεί θέλουμε ένα μέτρο χιόνι για να ζήσουμε. Ζούμε από το χιονοδρομικό κέντρο. Υπάρχουν παράλληλες εργασίες που μας δίνουν τη δυνατότητα στο νομό να έχουμε την «άσπρη οικονομία», που ευτυχώς υπάρχει και αυτή. Και επειδή θέλουμε να λέμε, ευτυχώς που υπάρχει και ο Υπουργός, ο κ. Παυλόπουλος, δυο είναι οι περιπτώσεις που θα πρέπει να τις δείτε, κύριε Υπουργέ. Δηλαδή ο Βώλακας και το Δοξάτο ή το Δοξάτο και ο Βώλακας για να είμαι συνεπής και με τους δυο. Βέβαια, το Δοξάτο είναι στα τρία κομμάτια, είναι ένα σετ που μπορείτε να του δώσετε μια λύση: Ο παλιός Μέγας Αλέξανδρος, το Δοξάτο και ο Άγιος Αθανάσιος με το Κεφαλάρι. Και είμαστε έντιμοι απέναντι στους κατοίκους μιας ακριτικής περιοχής με πολύ μεγάλη ιστορία, αλλά που σας αγαπούν πολύ και θέλουν να σας αγαπήσουν περισσότερο.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης «Για την  περαιτέρω χρήση πληροφοριών του δημόσιου τομέα και την ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης» και ερωτάται το Σώμα αν γίνεται δεκτό το νομοσχέδιο επί της αρχής.
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΚΩΝΣΤΑΝΤΙΝΟΣ ΡΟΒΛΙΑΣ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης «Για την  περαιτέρω χρήση πληροφοριών του δημόσιου τομέα και την ρύθμιση θεμάτων αρμοδιότητας Υπουργείου Εσωτερικών Δημόσιας Διοίκησης και Αποκέντρωσης»  έγινε δεκτό επί της αρχής κατά πλειοψηφία.
      Κύριοι συνάδελφοι δέχεστε στο σημείο αυτό να λύσουμε τη συνεδρίαση;
      ΌΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 16.08’ λύεται η συνεδρίαση για αύριο ημέρα Παρασκευή 24 Φεβρουαρίου 2006 και ώρα 10.30’ με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης τριάντα οκτώ βουλευτών του ΠΑ.ΣΟ.Κ. προς τον Υπουργό Ανάπτυξης, σχετικά με τις μικρομεσαίες επιχειρήσεις, σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ



3
ΣΥΝΕΔΡΙΑΣΗ 23-02-06   ΣΕΛ.

