ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΕΔΡΙΑΣΗ ΚΣΤ΄
Πέμπτη 8 Νοεμβρίου 2007
  

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται ότι τη συνεδρίαση παρακολουθούν μαθητές από το Λύκειο Εκπαιδευτηρίων Γείτονα, το 69ο Δημοτικό Σχολείο Πατρών, το 3ο Δημοτικό Σχολείο Τριπόλεως,  το Δημοτικό Σχολείο Κρεστένων Ηλείας και το Δημοτικό Σχολείο Βραχναίικων Αχαΐας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 9 Νοεμβρίου 2007, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τον προγραμματισμό κατασκευής σχολικών κτηρίων στην περιφέρεια Πελοποννήσου, σελ.
β) Προς τον Υπουργό Εσωτερικών, σχετικά με τις συνθήκες διαβίωσης των τσιγγάνων κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων, σχετικά με τη μόλυνση της Λίμνης του Μαραθώνα από τη ρήψη βοθρολυμάτων, σελ.
δ) Προς τον Υπουργό Υγείας και Κοινωνικής Αλληλεγγύης, σχετικά με την περικοπή κονδυλίων παροχής νομικής βοήθειας σε θεραπευόμενους του ΟΚΑΝΑ κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση και ψήφιση επί των σχεδίων νόμων του Υπουργείου Οικονομίας και Οικονομικών:
α) «Κύρωση του Απολογισμού του Κράτους οικονομικού έτους 2005», σελ.
β) «Κύρωση του Ισολογισμού του Κράτους οικονομικού έτους 2005», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΙΒΑΛΙΩΤΗΣ Κ., σελ.
ΒΟΡΙΔΗΣ Μ., σελ.
ΝΑΚΟΣ Α., σελ.
ΞΑΝΘΟΠΟΥΛΟΣ Θ., σελ.
ΠΑΓΚΑΛΟΣ Θ., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΠΑΠΑΔΗΜΗΤΡΙΟΥ Ε., σελ.
ΡΟΝΤΟΥΛΗΣ Α., σελ.
ΣΑΜΑΡΑΣ Α., σελ.
ΣΤΥΛΙΑΝΙΔΗΣ Ε., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΥΓΕΝΑΚΗΣ Ε., σελ.
ΒΕΛΟΠΟΥΛΟΣ Κ., σελ.
ΓΚΑΤΖΗΣ Ν., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΚΑΡΑΤΖΑΦΕΡΗΣ Γ., σελ.
ΚΑΤΣΕΛΗ Λ., σελ.
ΚΟΛΛΙΑΣ Κ., σελ.
ΚΟΡΚΑ Α., σελ.
ΚΟΥΣΕΛΑΣ Δ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΜΠΑΣ Α., σελ.
ΛΕΓΚΑΣ Ν., σελ.
ΜΠΟΥΖΑΛΗ Π., σελ.
ΝΤΙΝΟΠΟΥΛΟΣ Α., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΠΑΠΑΝΔΡΕΟΥ Β., σελ.
ΡΗΓΑΣ Π., σελ.
ΡΟΝΤΟΥΛΗΣ Α., σελ.
ΣΑΧΙΝΙΔΗΣ Φ., σελ.
ΣΤΑΪΚΟΥΡΑΣ Χ., σελ.
ΤΣΑΒΑΡΑΣ Κ., σελ.
 
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ  ΚΣΤ΄
      Πέμπτη 8 Νοεμβρίου 2007
      Αθήνα, σήμερα στις 8 Νοεμβρίου 2007, ημέρα Πέμπτη και ώρα 10.32΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β’ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση. 
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από το Γραμματέα της Βουλής κ. Χρήστο Σταϊκούρα, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Ένωση Αστυνομικών Υπαλλήλων Νομού Ιωαννίνων ζητεί την ανακαίνιση του γραφείου έκδοσης ταυτοτήτων της Υ.Α. Ιωαννίνων.
      2) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία  ο Σύνδεσμος Αποφοίτων Ζωσιμαίας Σχολής Ιωαννίνων «ΟΙ ΖΩΣΙΜΑΔΕΣ» ζητεί την ίδρυση Μουσείου και Πολιτιστικού Κέντρου για τον Ελληνισμό της Νίζνας στην Ουκρανία.
      3) Ο Βουλευτής Β’ Αθηνών κ. ΜΙΧΑΛΗΣ ΧΡΥΣΟΧΟΪΔΗΣ κατέθεσε αναφορά με την οποία ο Δήμαρχος Καισαριανής ζητεί την αναβάθμιση του περιβάλλοντος χώρου της Μονής του Αγίου Ιωάννου του Προδρόμου κ.λπ..
      4) Ο Βουλευτής  Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία το Ινστιτούτο Βιοϊατρικής Έρευνας και Τεχνολογίας του Κέντρου Έρευνας Τεχνολογίας και Ανάπτυξης Θεσσαλίας ζητεί τη χρηματοδότηση της μελέτης νέου κτηρίου.
      5) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Σύνδεσμος Ιδιοκτητών Φορτηγών Αυτοκινήτων Διεθνών Μεταφορών Γιαννιτσών και Περιχώρων ζητεί τη λήψη των αναγκαίων μέτρων για την εύρυθμη μεταφορά εμπορευμάτων προς τις χώρες της Ευρώπης.
      6) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Πολυτέκνων Κοζάνης ζητεί τη διατήρηση του δικαιώματος μεταγραφής των πολυτέκνων που έχουν εισαχθεί στα Α.Ε.Ι. και Τ.Ε.Ι..
      7) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία η Νομαρχία Πειραιά διαμαρτύρεται για την ακύρωση προστίμων.
      8) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στην αναγκαιότητα ύπαρξης σιδηροδρόμου στην Ήπειρο.
      9) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε δημοσίευμα εφημερίδας το οποίο αναφέρεται στο έργο της κατασκευής νέου αεροδρομίου στα Ιωάννινα.
      10) Οι Βουλευτές Α΄ Πειραιώς και Β΄ Αθηνών κ. ΕΛΠΙΔΑ ΠΑΝΤΕΛΑΚΗ και κ. ΓΕΩΡΓΙΟΣ ΜΑΥΡΙΚΟΣ αντίστοιχα κατέθεσαν αναφορά με την οποία η Ένωση Ιδιωτικών Υπαλλήλων Ηρακλείου Κρήτης καταγγέλλει την αυθαιρεσία των εργοδοτών απέναντι στις εργαζόμενες, που πρόκειται να γίνουν μητέρες κ.λπ.
      11) Οι Βουλευτές Τρικάλων και Α΄ Αθηνών κ. ΑΧΙΛΛΕΑΣ ΚΑΝΤΑΡΤΖΗΣ και κ. ΛΙΑΝΑ ΚΑΝΕΛΛΗ αντίστοιχα κατέθεσαν αναφορά με την οποία η Πρωτοβουλία για τα Δικαιώματα των Κρατουμένων διαμαρτύρεται για την ανακοίνωση της Διεύθυνσης του Νοσοκομείου των Φυλακών Κορυδαλλού, σχετικά με τον προαυλισμό των ασθενών – κρατουμένων.
      12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία το Συντονιστικό Όργανο των Ενώσεων Εκπαιδευτικών Μουσικής ζητεί τη στήριξη και επέκταση του θεσμού των μουσικών σχολείων.
      13) Οι Βουλευτές Α΄ Πειραιώς και Β΄ Αθηνών κ. ΕΛΠΙΔΑ ΠΑΝΤΕΛΑΚΗ και κ. ΙΩΑΝΝΗΣ ΠΡΩΤΟΥΛΗΣ αντίστοιχα, κατέθεσαν αναφορά με την οποία οι γονείς των μαθητών του 46ου Δημοτικού Σχολείου Ηρακλείου Κρήτης ζητούν να επεκταθεί το κτήριο του σχολείου αυτού και να κατασκευαστεί νέο σχολικό συγκρότημα στην περιοχή Κορακοβουνίου Ηρακλείου.
      14) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο κ. Τσαλαφούτας  Ιωάννης, Συνταξιούχος Δάσκαλος, ζητεί να παραμείνουν τα παιδιά του σε φοιτητική εστία.
      15) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία η Ιστορική Αρχαιολογική Εταιρεία Δυτικής Ελλάδας ζητεί τη δημιουργία ενός σύγχρονου Πολυχρηστικού και Διαχρονικού Μουσειακού Χώρου στο Αγρίνιο.
      16) Ο Βουλευτής Αιτωλ/νίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλ/νίας ζητεί την αποκατάσταση της εύρυθμης λειτουργίας των ΤΟΕΒ του Νομού Αιτωλ/νίας.
      17) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί την απλοποίηση της διαδικασίας επανεξέτασης από τις Υγειονομικές Επιτροπές, των ατόμων με μη αναστρέψιμες αναπηρίες.
      18) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία ο Δήμαρχος Καστοριάς ζητεί την επαναλειτουργία της Σχολής Κατασκευής και Μελέτης Παραδοσιακών Μουσικών Οργάνων.
      19) Η Βουλευτής Καστοριάς κ. ΠΑΡΑΣΚΕΥΗ ΜΠΟΥΖΑΛΗ κατέθεσε αναφορά με την οποία η Επιτροπή Πρωτοβουλίας των ιδιοκτητών απαλλοτριωθέντων ακινήτων της περιοχής Σιάτιστας – Κρυσταλοπηγής ζητεί την αποζημίωση των δικαιούχων για την απαλλοτρίωση ακινήτων τους.
      20) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία ο Νομάρχης Ηλείας ζητεί το χαρακτηρισμό των Δήμων του Νομού Ηλείας, ως περιοχές ειδικών χωρικών παρεμβάσεων.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      	1. Στην με αριθμό 258/3-10-07 ερώτηση της Βουλευτού κ. Άννας Διαμαντοπούλου δόθηκε με το υπ’ αριθμ. ΓΠ126476/23-10-07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 258/3-10-2007 ερώτηση που κατατέθηκε στη Βουλή από τη Βουλευτή κ Άννα Διαμαντοπούλου με θέμα τους ανήλικους λαθρομετανάστες, σας πληροφορούμε τα εξής:
      Το Υπουργείο Υγείας και Κοινωνικής Αλληλεγγύης έχει οριστεί Αρμόδια Αρχή για τα προγράμματα που υλοποιούνται στη χώρα μας στο πλαίσιο του Ευρωπαϊκού Ταμείου Προσφύγων. Τα προγράμματα υλοποιούνται κυρίως από Μη Κυβερνητικές Οργανώσεις.
      Οι ενέργειες στις οποίες δραστηριοποιούνται είναι η Υποδοχή, η Ένταξη και ο Εθελοντικός Επαναπατρισμός αιτούντων άσυλο αλλοδαπών -προσφύγων. Στις δράσεις της Υποδοχής εντάσσεται και η λειτουργία Κέντρων Φιλοξενίας αιτούντων άσυλο αλλοδαπών.
      Ορισμένα από τα επιδοτούμενα Κέντρα Φιλοξενίας απευθύνονται αποκλειστικά σε ασυνόδευτους ανήλικους ενώ κάποια άλλα διαθέτουν έναν συγκεκριμένο αριθμό θέσεων για αυτούς Ο συνολικός αριθμός των θέσεων που διατίθενται αποκλειστικά για ασυνόδευτους ανήλικους δεν υπερβαίνει τις εκατό. Εν τούτοις, κατά καιρούς, σε περίπτωση έκτακτης ανάγκης χρησιμοποιούνται και οι δομές των υπολοίπων Κέντρων για την προσωρινή φιλοξενία ανηλίκων προς αποφυγή διαμονής τους σε κέντρα κράτησης.
      Επιπλέον θα πρέπει να επισημανθούν δύο βασικοί παράγοντες. Καταρχήν, σύμφωνα με την Απόφαση του Συμβουλίου της Ευρωπαϊκής Ένωσης για τη σύσταση του Ευρωπαϊκού Ταμείου Προσφύγων (2004/904/ΕΚ) για να μπορέσει να φιλοξενηθεί ασυνόδευτος ανήλικος αλλοδαπός σε Κέντρο Φιλοξενίας θα πρέπει να είναι αιτών άσυλο. Σε διαφορετική περίπτωση δεν εμπίπτει στις ομάδες στόχου του Ευρωπαϊκού Ταμείου Προσφύγων και επομένως δεν μπορεί να φιλοξενηθεί σε Κέντρο Φιλοξενίας που συγχρηματοδοτείται από το εν λόγω Ταμείο.
      Στο σημείο αυτό θα πρέπει να σημειωθεί ότι ο μεγαλύτερος αριθμός ασυνόδευτων ανηλίκων που εισέρχονται στην Ελλάδα το τελευταίο διάστημα αποφεύγει να υποβάλλει αίτημα ασύλου καθώς χρησιμοποιεί τη χώρα μας ως ενδιάμεσο σταθμό προκειμένου να μεταβεί σε άλλη Ευρωπαϊκή χώρα, με αποτέλεσμα να μην είναι δυνατός ο καθορισμός Κέντρου Φιλοξενίας
      Κατά δεύτερον θα πρέπει να διευκρινιστεί ο όρος Κέντρο Φιλοξενίας. Πρόκειται για χώρο στον οποίο φιλοξενούνται αιτούντες άσυλο αλλοδαποί και όχι χώρος στον οποίο κρατούνται. Επομένως παρόλο που τα Κέντρα επιβλέπονται από φύλακες, δεν μπορεί να απαγορευτεί η έξοδος των αιτούντων άσυλο αλλοδαπών από αυτά όταν αυτοί το επιθυμούν.
      Τέλος, σας γνωρίζουμε ότι σε συνέχεια του δημοσιεύματος του τύπου την 1η Οκτωβρίου 2007, η Πρόεδρος της Μη Κυβερνητικής Οργάνωσης Ιατρική Παρέμβαση απέστειλε επιστολή στον Δ/ντή Σύνταξης της εφημερίδας, με την οποία διέψευσε το περιεχόμενο του εν λόγω δημοσιεύματος.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      	2. Στις με αριθμό 154/1-10-07 και 155/1-10-07 ερωτήσεις του Βουλευτή κ. Μιχάλη Καρχιμάκη δόθηκε με το υπ’ αριθμ. 59302/23-10-07 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, σχετικά με την αποκατάσταση ζημιών που προκλήθηκαν κατά το έτος 2005 από πυρκαγιές σε περιοχές των Δήμων Σητείας, Ιτάνοu και Ιεράπετρας Ν. Λασιθίοu, θα θέλαμε να σας ενημερώσουμε για τα ακόλουθα:
      Το ΥΠ.ΕΣ.. δεν έχει τη δυνατότητα χρηματοδότησης των ΟΤΑ α' και β' βαθμού σε περίπτωση εκτεταμένων ζημιών από θεομηνίες. Τα ποσά ποu διατίθενται, είτε από τα προγράμματα, είτε από τον ειδικό λογαριασμό που διαχειρίζεται το Υπουργείο, είναι περιορισμένα και ικανά να καλύψουν μικρής έκτασης ζημιές από έκτακτες ανάγκες στους Δήμους.
      Στο πλαίσιο αυτών των δυνατοτήτων, οι εν λόγω Δήμοι χρηματοδοτήθηκαν κατά το διάστημα 2005-2007 με το ποσό των 207.000€, 166.000€ και 508.000€ αντίστοιχο, για την αντιμετώπιση εκτάκτων αναγκών από επικίνδυνα καιρικά φαινόμενα καθώς και τη λήψη μέτρων πυροπροστασίας.
      Επιπλέον, σύμφωνα με την κατανομή των Κ.Α.Π στις Νομαρχιακές Αυτοδιοικήσεις της χώρας, για τα έτη 2005-2007, στη Ν.Α. Λασιθίου κατανεμήθηκε συνολικό ποσό 7.609.700€ για επενδυτικούς σκοπούς καθώς και για την κάλυψη δαπανών βελτίωσης, συντήρησης και αποκατάστασης του οδικού της δικτύου.
      Πέραν των ανωτέρω, στο πλαίσιο του προγράμματος «ΘΗΣΕΑΣ», και ειδικότερα με βάση την τυπική και προγραμματική κατανομή των πόρων του προγράμματος, στους υπό ερώτηση Δήμους κατανεμήθηκε το ποσό των 4.477.953,96€ (Δ. Σητείας), 2.099.347,31€ (Δ. lτάνου) και 6.574.577,26€ (Δ. Ιεράπετρας) αντίστοιχο, για την υλοποίηση έργων δημοτικού χαρακτήρα, μεταξύ των οποίων και έργα οδοποιίας, υποδομών και αντιπλημμυρικής προστασίας. Σύμφωνα με τον υφιστάμενο προγραμματισμό των ανωτέρω Δήμων, έχουν ενταχθεί έργα συνολικού προϋπολογισμού 1.587.537,17€, 600.000€ και 2.168.092,97€ αντίστοιχο, Επομένως, στο πλαίσιο της δικαιούμενης κατανομής των Δήμων Σητείας, lτάνου και Ιεράπετρας είναι δυνατή η πρόταση ένταξης στο πρόγραμμα «ΘΗΣΕΑΣ» του ΥΠ.ΕΣ περισσότερων έργων υποδομών.
      Κατά τα λοιπά, αρμόδια να απαντήσουν για θέματα αποκατάστασης εκτεταμένων ζημιών από πυρκαγιές είναι τα συνερωτώμενα Υπουργεία καθώς και το Υπουργείο Περιβάλλοντος, Χωροταξίας και Δημοσίων Έργων, προς το οποίο κοινοποιούμε αντίγραφο των σχετικών Ερωτήσεων.
      Ο Υφυπουργός
      ΘΑΝ. ΝΑΚΟΣ»
      3. Στην με αριθμό 764/16-10-07 ερώτηση του Βουλευτή κ. Σπυρίδωνος-Άδωνις Γεωργιάδης δόθηκε με το υπ’ αριθμ. 116655/ΙΗ/31-10-07 έγγραφο από τον Υπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 764/16-10-2007 την οποία κατέθεσε ο Βουλευτής κ. Σπυρίδων-Άδωνις Γεωργιάδης και αφορά στη λειτουργία του Ελληνικού Σχολείου Φραγκφούρτης, σας γνωρίζουμε τα ακόλουθα:
      1) Ο εκπαιδευτικός, κ. Ιωάννης Γεωργακόπουλος, με την αρ. Φ821/1517Κ/61038/Ζ1/21/6/2005 Κοινή Απόφαση των Υπουργών Εθνικής Παιδείας και Θρησκευμάτων και Εξωτερικών αποσπάστηκε, μεταξύ άλλων εκπαιδευτικών, και τοποθετήθηκε ως Συντονιστής Εκπαίδευσης στο Γενικό Προξενείο της Ελλάδος στη Φραγκφούρτη, ως έχων τα εκ του νόμου απαιτούμενα προσόντα, για δύο έτη, ύστερα από σχετική διαδικασία επιλογής.
      2) Με την αρ. Φ.821/2325Κ/89931/Ζ1/14/8/2007 Κοινή Απόφαση των Υπουργών Εθνικής Παιδείας και Θρησκευμάτων και Εξωτερικών διαπιστώθηκε η λήξη απόσπασης όλων των υπηρετούντων Συντονιστών Εκπαίδευσης Εξωτερικού, επειδή έληξε η διετής θητεία τους.
      Σύμφωνα με τις διατάξεις της παρ. 1 του άρθρου 17 του Ν. 2413/1996, όπως τροποποιήθηκαν με τις διατάξεις της παρ. 2 του άρθρου 2 του Ν. 2621/1998 «Οι Συντονιστές Εκπαίδευσης Εξωτερικού, όταν δεν υπάρχουν, απουσιάζουν ή κωλύονται, αναπληρώνονται από δημόσιο εκπαιδευτικό πρωτοβάθμιας ή δευτεροβάθμιας εκπαίδευσης...Οι αναπληρωτές των Συντονιστών Εκπαίδευσης ορίζονται με απόφαση του Υπουργού Εθνικής Παιδείας και Θρησκευμάτων...). Βάσει των διατάξεων αυτών, εκδόθηκε η αριθ. Φ.821/2326Κ/89942/Ζ1/14/8/2007 Υπουργική Απόφαση με την οποία ορίστηκαν οι Αναπληρωτές Συντονιστές Εκπαίδευσης Εξωτερικού. Στην απόφαση αυτή δεν περιελαμβάνετο το όνομα του κ. Ι. Γεωργακόπουλου.
      3) Κατόπιν τούτου, ο εκπ/κός Ι. Γεωργακόπουλος κατέθεσε ενώπιον του Διοικητικού Εφετείου Αθηνών αίτηση αναστολής (και ακύρωσης) εκτελέσεως της ανωτέρω Υπουργικής Απόφασης κατά το μέρος που δεν ορίστηκε με αυτή ο αιτών ως Αναπληρωτής Συντονιστής Εκπαίδευσης. Επί της αίτησης αναστολής εκδόθηκε πράξη περί προσωρινής αναστολής εκτέλεσης της ανωτέρω Υπουργικής Απόφασης, καθόσον αφορά τον αιτούντα.
      Σε εκτέλεση της προσωρινής διαταγής του Διοικητικού Εφετείου Αθηνών, το ΥΠΕΠΘ με το αριθ. Φ.821/2768Γ/110183/Ζ1/4-10-2007 έγγραφό του διαβίβασε προς το Γενικό Προξενείο της Ελλάδος (Τμήμα Πρωτοβάθμιας και Δευτεροβάθμιας Εκπαίδευσης) στη Φραγκφούρτη την ως άνω διαταγή περί αναστολής εκτέλεσης της Φ.821/2326Κ/89942/Ζ1/14-8-2007 Υπουργικής Απόφασης.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
      4. Στην με αριθμό 645/12-10-07 ερώτηση του Βουλευτή κ. Παναγιώτου Μπεγλίτη δόθηκε με το υπ’ αριθμ. 115346/ΙΗ/31-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 645/12-10-07, την οποία κατέθεσε ο Βουλευτής κ. Παν. Μπεγλίτης και αφορά στο Εργαστήριο Ειδικής Επαγγελματικής Εκπ/σης και Κατάρτισης Ν. Κορινθίας σας γνωρίζουμε τα ακόλουθα:
      - Στο Ε.Ε.Ε.Ε.Κ. Κορίνθου υπηρετεί ένας (1) λογοθεραπευτής (Ειδικό Εκπαιδευτικό Προσωπικό ΕΕΠ) και έχουν προσληφθεί φέτος έξι (6) αναπληρωτές εκπαιδευτικοί, εκ των οποίων ένας (1) φιλόλογος - κλάδου ΠΕ.02, ένας (1) μαθηματικός - κλάδου ΠΕ.03, ένας (1) κοινωνιολόγος - κλάδου ΠΕ.10, δύο (2) φυσικής αγωγής - κλάδου ΠΕ.11 και ένας (1) φυτικής παραγωγής - κλάδου ΠΕ 18.12.
      - Με την επόμενη χορήγηση πιστώσεων για πρόσληψη Ειδικού Εκπαιδευτικού Προσωπικού θα διατεθούν πιστώσεις στην Περιφερειακή Διεύθυνση Α/θμιας και Β/θμιας Εκπαίδευσης Πελοποννήσου, η οποία και άμεσα θα ενεργήσει ώστε να καλυφθούν τα κενά στο Ε.Ε.Ε.Ε.Κ. Κορινθου.
      Ο Υφυπουργός
      ΑΝΔΡΕΑΣ Θ. ΛΥΚΟΥΡΕΝΤΖΟΣ»
      5. Στην με αριθμό 654/12-10-07 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 115351/ΙΗ/31-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 654/12-10-07, την οποία κατέθεσε ο Βουλευτής κ. Μανόλης Σοφ. Στρατάκης σχετικά με την ανάγκη φύλαξης των κτιρίων του Πανεπιστημίου Κρήτης στην Κνωσό, σας γνωρίζουμε τα ακόλουθα:
      Σύμφωνα με τις διατάξεις της αριθμ. 33/27.12.2006 Π.Υ.Σ. (ΦΕΚ280/τ.Α΄/28.12.2006), για την πρόσληψη διοικητικού προσωπικού, απαιτείται η έκδοση σχετικής Εγκριτικής Απόφασης της Επιτροπής της παρ. 1 άρθρο 2 της ως άνω ΠΥΣ, η οποία Επιτροπή συγκροτείται από τους Υπουργούς Εσωτερικών, Οικονομίας και Οικονομικών και από τον Γενικό Γραμματέα της Κυβέρνησης.
      Οι υπηρεσίες αποστέλλουν τα αιτήματά τους με βάση τις ανάγκες τους, είτε στο πλαίσιο του ετήσιου προγραμματισμού Προσλήψεων, είτε ως κατ’ εξαίρεση αιτήματα πρόσληψης προσωπικού. Τα εν λόγω αιτήματα διαβιβάζονται με πρόταση του αρμοδίου Υπουργού στους ανωτέρω φορείς, προς έκδοση της ανωτέρω εγκριτικής Απόφασης.
      Το Πανεπιστήμιο Κρήτης, σύμφωνα με τα στοιχεία του προγραμματισμού προσλήψεων έτους 2007, διαθέτει είκοσι δύο (22) οργανικές θέσεις μόνιμου προσωπικού κλάδου ΥΕ Φυλάκων-Νυκτοφυλάκων, εκ των οποίων οι πέντε (5) είναι καλυμμένες και αιτείται την κάλυψη δέκα πέντε (15) εξ αυτών. Επίσης, με τον ως άνω προγραμματισμό, αιτείται και την πρόσληψη έξι (6) υπαλλήλων κλάδου ΥΕ Φυλάκων-Δασοπυροσβεστών ως εποχικό προσωπικό, σύμφωνα με τις διατάξεις του άρθρο 20 του Ν. 2190/1994 (για απρόβλεπτες και επείγουσες ανάγκες).
      Ήδη, με την αριθμ. ΔΙΠΠ/Φ. ΕΓΚΡ.10/8010/1-6-07 Εγκριτική Απόφαση της Επιτροπής της παρ. 1 άρθρο 2 της 33/2006. ΠΥΣ, εγκρίθηκε μεταξύ των άλλων και η πρόσληψη οκτώ (8) μονίμων υπαλλήλων κλάδου ΥΕ Φυλάκων-Νυκτοφυλάκων, για την οποία εκκρεμεί η έκδοση της σχετικής προκήρυξης από το ΑΣΕΠ.
      Ο Υφυπουργός
      ΣΠΥΡΙΔΩΝ ΤΑΛΙΑΔΟΥΡΟΣ»
      6. Στην με αριθμό 601/12.10.07 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 130511/1-11-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 601/12-10- 2007 ερώτηση που κατατέθηκε στη Βουλή από το Βουλευτή κ. Φώτη Koυβέλη σχετικά με τα σχολικά κυλικεία, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης στο πλαίσιο ανάπτυξης μιας Εθνικής Διατροφικής Πολιτικής η οποία έχει στόχο την προστασία και προαγωγή της υγείας του ευαίσθητου μαθητικού πληθυσμού της πρωτοβάθμιας και δευτεροβάθμιας εκπαίδευσης, τη διαμόρφωση ενός μαθητικού πληθυσμού με υγιεινές διατροφικές συνήθειες και τη δημιουργία ενός υποστηρικτικού σχολικού περιβάλλοντος που συμβάλει στις ορθές διατροφικές επιλογές των μαθητών, εξέδωσε την αρ. Υ/γ/Γ.Π.οικ.93828/31-7-2006 Υγειονομική Διάταξη (ΦΕΚ 1183/τΒ/31/8/2006) «Αναφορικά με κανόνες υγιεινής και καθορισμό προϊόντων που διατίθενται από τα κυλικεία δημοσίων και ιδιωτικών σχολείων» καθώς και τη σχετική ερμηνευτική εγκύκλιο Υ1/Γ.Π.οικ.109167/13.9.2006.
      Στόχος της προαναφερόμενης Υπουργικής Απόφασης είναι η λήψη μέτρων για την προστασία της Δημόσιας Υγείας και την αντιμετώπιση της παχυσαρκίας και των χρόνιων διατροφο-εξαρτώμενων νοσημάτων μέσω της δημιουργίας ενός σχολικού κυλικείου που θα λειτουργήσει ως εκπαιδευτικό μέσο πρακτικής εφαρμογής των αρχών υγιεινής διατροφής και ενίσχυσης θετικών μηνυμάτων που πρέπει να δίνονται και στην τάξη.
      Η επιλογή των επιτρεπόμενων προς πώληση προϊόντων στα σχολικά κυλικεία έγινε από μια ομάδα εργασίας αποτελούμενη από παράγοντες των Υπουργείων Υγείας και Κοινωνικής Αλληλεγγύης, Εθνικής Παιδείας και Θρησκευμάτων, Ανάπτυξης, του ΕΦΕΤ και από επιστήμονες ειδικούς στη διατροφή. Η ομάδα αυτή συστήθηκε με την αρ. ΔΥ1δ/οικ.91425/1.9.2005 Υπουργική Απόφαση. Ο κατάλογος της προαναφερόμενης υγειονομικής διάταξης βασίστηκε στις οδηγίες και συστάσεις διεθνών οργανισμών (ΠΟΥ και UNICEF) και αναγνωρισμένων επιστημονικών παιδιατρικών εταιρειών της Ελλάδας και του εξωτερικού. Ο νέος κατάλογος εισάγει τα εξής καινούργια στοιχεία σε σχέση με το προηγούμενο, τα οποία καλύπτουν εν πολλοίς και τις προτάσεις του FAO:
      1. Γίνεται διαχωρισμός του κατάλογου τροφίμων μεταξύ Δημοτικού, Γυμνασίου-Λυκείου και των Νυκτερινών Σχολείων επειδή οι μεγαλύτεροι μαθητές είναι ωριμότεροι σε σχέση με τους μαθητές του Δημοτικού ώστε να αποφασίσουν και να επιλέξουν τη διατροφή τους και μπορούν να επεξεργαστούν πιο αποτελεσματικά τα μηνύματα αγωγής υγείας αφού έχουν ήδη εκπαιδευτεί σε θέματα διατροφής.
      2. Καθορίζεται ο τύπος των προστιθεμένων στα τρόφιμα λιπιδίων. Η απόφαση αυτή θεωρήθηκε απαραίτητη λόγω της σπουδαιότητας του τύπου των καταναλισκόμενων με την τροφή λιπιδίων για την ατομική και δημόσια υγεία (WHO 2003). Τίθεται περιορισμός στην περιεκτικότητα σε trans λιπαρά οξέα για τα απλά αρτοσκευάσματα και τη ζύμη στις τυρόπιτες και τις σπανακόπιτες, επειδή τα trans λιπαρά οξέα αυξάνουν τον κίνδυνο εμφάνισης καρδιαγγειακών νοσημάτων
      3. Καθορίζεται το μέγεθος της συσκευασίας που διατίθεται, επειδή το βασικό μέρος των ενεργειακών και διατροφικών αναγκών πρέπει να καλύπτεται από τα γεύματα στο σπίτι, ώστε να αποφευχθεί η υπερκατανάλωση ενέργειας (θερμίδων) και ταυτόχρονα να εξασφαλιστεί η κατανάλωση της επαρκούς ποσότητας.
      4. Στην περίπτωση των γαλακτοκομικών συστήνεται η επιλογή προϊόντων χαμηλών σε λιπαρά. Η σύσταση αυτή ακολουθεί τις οδηγίες του Π. Ο. Υ. και έγκυρων παιδιατρικών εταιρειών με στόχο την πρόληψη των χρόνιων νοσημάτων που εξαρτώνται από την διατροφή.
      5. Επιλέγεται η χρήση τυποποιημένων τροφίμων στις κατηγορίες που αυτό κρίνεται 	απαραίτητο, επειδή εκτός από την ασφάλεια προσφέρει τα πλεονεκτήματα της 	αναγραφής της ποιότητας των υλικών μέσω της διατροφικής σήμανσης.
      6. Στον κατάλογο του Γυμνασίου - Λυκείου συμπεριλαμβάνονται παραδοσιακά ελληνικά τρόφιμα όπως το παστέλι, ο χαλβάς και το μέλι, λόγω της διατροφικής τους αξίας και την ανάγκη εξοικείωσης των μαθητών με το παραδοσιακό ελληνικό τρόφιμο. Προστίθεται επίσης η σοκολάτα, τρόφιμο που όμως πρέπει να καταναλώνεται με μέτρο από τους μαθητές. Η απόφαση αυτή ελήφθη με την προϋπόθεση ότι τα προαναφερόμενα προϊόντα θα είναι σε μικρή συσκευασία και θα συνοδεύονται από ενημέρωση των παιδιών για τη συχνότητα και τον τρόπο κατανάλωσής τους, ώστε να αποφευχθούν οι δυσμενείς επιδράσεις που είναι η παχυσαρκία και η οδοντική τερηδόνα.
      7. Στον κατάλογο συμπεριλαμβάνονται και τα μπισκότα, για τα οποία όμως προσδιορίζονται συγκεκριμένες προδιαγραφές για τη συσκευασία και την περιεκτικότητά τους σε ζάχαρη, λιπαρά (ολικά και κορεσμένα) και νάτριο.
      Επιπλέον το Υπουργείο Υγείας και Κοινωνικής Αλληλεγγύης στο πλαίσιο του έργου της Εθνικής Επιτροπής Διατροφικής Πολιτικής επεξεργάζεται γενικότερες προτάσεις για προγράμματα στα σχολεία για την πρόληψη της παιδικής παχυσαρκίας. Κύριος στόχος των εν λόγω προγραμμάτων είναι η δημιουργία ενός σχολικού περιβάλλοντος στο οποίο η προαγωγή της υγείας θα ενσωματωθεί σε κάθε έκφραση της σχολικής ζωής και θα απευθύνεται σε όλα τα μέλη της σχολικής κοινότητας, σε μια προσπάθεια στην οποία καλούνται να εμπλακούν όλα τα άτομα που άμεσα ή έμμεσα σχετίζονται με τις καθημερινές δραστηριότητες των παιδιών.
      Αναφορικά με τον έλεγχο και τις κυρώσεις στα σχολικά κυλικεία που δεν συμμορφώνονται στο νομοθετικό πλαίσιο, το Υπουργείο Υγείας και Κοινωνικής Αλληλεγγύης εξέδωσε, όπως κάθε χρόνο με την έναρξη της σχολικής περιόδου, την αρ. ΥΙγ/Γ.Π.οικ.116644/10.9.2007 εγκύκλιο, με θέμα: «Ένταση υγειονομικού ελέγχου στα σχολεία όλων των βαθμίδων» (επισυνάπτεται).
      Στην προαναφερόμενη εγκύκλιο επισημαίνεται η αναγκαιότητα διενέργειας υγειονομικών ελέγχων σε όλα τα σχολεία της χώρας. Επίσης παρέχονται οδηγίες υγιεινής για τα κυλικεία των σχολείων (επιτρεπόμενα προς πώληση είδη, συνθήκες διατήρησης των τροφίμων, κανόνες υγιεινής για το χώρο, τον εξοπλισμό και το προσωπικό) και γενικές οδηγίες που αποσκοπούν στη βελτίωση των υγειονομικών όρων σε όλους τους βοηθητικούς και κοινόχρηστους χώρους. Επιπλέον υπενθυμίζεται ότι οι ανωτέρω υγειονομικοί έλεγχοι πρέπει να γίνονται και στα καταστήματα υγειονομικού ενδιαφέροντος που λειτουργούν γύρω και σε μικρή απόσταση από τα σχολικά συγκροτήματα.
      Τέλος τονίζουμε ότι τα αρμόδια για την άσκηση του υγειονομικού ελέγχου όργανα είναι: οι Δ/νσεις Υγείας και Δημόσιας Υγιεινής των Νομαρχιακών Αυτοδιοικήσεων, ο ΕΦΕΤ και οι Αστυνομικές Αρχές, που διενεργούν τακτικούς ελέγχους και συνεργάζονται για τη διασφάλιση και προστασία της υγείας του μαθητικού πληθυσμού της χώρας.
      Ο Υπουργός
      Δ. ΑΒΡΑΜΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στις με αριθμό 98, 103, 106, 121, 136/1-10-07 ερωτήσεις του Βουλευτή κ. Ιωάννη Μαγκριώτη δόθηκε με το υπ’ αριθμ. 125337/22-10-07 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στις με αρ. 98/1-10-2007, 103/1-10-2007, 106/1-10-2007, 121/1-10-2007 και 136/1-10-2007 ερωτήσεις πoυ κατατέθηκαν στη Βουλή από το Βουλευτή κ. Γ. Μαγκριώτη σχετικά με τη λειτουργία των Νοσηλευτικών Ιδρυμάτων στη Θεσσαλονίκη και την -παροχή υπηρεσιών υγείας στην εύρύτερη περιοχή, σας πληροφορούμε τα εξής:
      Σε πρόσφατη επίσκεψη του Υπουργού Υγείας και Κοινωνικής Αλληλεγγύης στη Θεσσαλονίκη (29/9/2007), πραγματοποιήθηκε σύσκεψη με τους Διοικητές των Υγειονομικών περιφερειών της Βορείου Ελλάδος και τους Διοικητές των Υγειονομικών Σχηματισμών της ευρύτερης περιοχής, με αντικείμενο τα τρέχοντα ζητήματα που αφορούν στον τομέα της υγείας.
      Σκοπός ήταν να συζητηθούν με τους αρμόδιους παράγοντες της υγείας για το πώς έχουν τα νέα δεδομένα, κυρίως μετά την ωρίμανση μιας ολοκληρωμένης στρατηγικής για την υγεία, όπου κεντρική θέση έχει η Βόρεια Ελλάδα.
      Ιδιαίτερη έμφαση δόθηκε στις νέες νοσοκομειακές μονάδες, που μέσω των προγραμμάτων ΣΔΙΤ θα δώσουν στην περιοχή της Θεσσαλονίκης μία από τις πιο σύγχρονες υποδομές υγείας της Ευρώπης. Αυτό θα γίνει παράλληλα με την ανάπτυξη ενός ευρύτατου δικτύου Κέντρων Υγείας Αστικού Τύπου, καθώς και με υπερσύγχρονα περιφερειακά ιατρεία από τη Θράκη μέχρι τη Δυτική Μακεδονία.  Ήδη έχει θεμελιωθεί ένα Κέντρο Υγείας Αστικού Τύπου στον Εύοσμο και θα ακολουθήσουν και άλλα.
      Οι διασυνοριακές συνεργασίες προωθούνται με γρήγορους ρυθμοΥς. Επίσης γίνεται καλή προετοιμασία για την αξιοποίηση του Δ' Κοινότικού Πλαισίου Στήριξης, όπου το 80%, με απόφαση της Kυβέρνησης, πηγαίνει στην ελληνική περιφέρεια και όπου προτεραιότητα θα δοθεί στις υποδομές υγείας.
      Όλα αυτά τα σημαντικά έργα προωθούνται με γρήγορους ρυθμούς και θα καταστήσουν τη Θεσσαλονίκη, αλλά και τη Βόρεια Ελλάδα στην πρωτοπορία των υψηλής ποιότητας και προδιαγραφών υπηρεσιών υγείας, επΙ ωφελεία της Κ6ινωνίας και των Ελλήνων πολιτών.
      Όσον αφορά τις προσλήψεις προσωπικού, εκτός από αυτές που έχουν ήδη δρομολογηθεί πριν τις εκλογές- και ολοκληρώνονται (ενημερώσαμε αναλυτικά τον κ. Βουλευτή με την αρ. 77975/9-7-07 απάντησή μας στην αρ. 9311/14-6-07 ερώτησή του), προσλαμβάνονται άμεσα 2.000 νοσηλευτές. Ικανός αριθμός από τις ως άνω προσλήψεις θα διατεθεί για την κάλυψη των αναγκών των μονάδων παροχής υπηρεσιών υγείας της Θεσσαλονίκης, με προτεραιότητα τις Μονάδες Εντατικής Θεραπείας.
      Ο Υπουργός
      ΔΗΜΗΤΡΗΣ ΑΒΡΑΜΟΠΟΥΛΟΣ»
      8. Στην με αριθμό 7/1-10-07 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 108983/ΙΗ/15-10-07 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 7/1-10-07, την οποία κατέθεσε ο Βουλευτής κ. Ιωάννης Σκουλάς και η οποία αφορά στην κάλυψη των κενών στα σχολεία της Πρωτοβάθμιας Εκπαίδευσης στο Τυμπάκι Ν. Ηρακλείου, σας γνωρίζουμε τα ακόλουθα:
      Το ΥΠΕΠΘ για το σχολικό έτος 2007-2008 προέβη μετά τους διορισμούς του μόνιμου προσωπικού και στην πρόσληψη προσωρινών αναπληρωτών για την κάλυψη των λειτουργικών κενών:
      1. 1544 Δασκάλων και 634 Νηπιαγωγών (Α' Φάση Αναπληρωτών 17-8-2007), οι οποίοι κλήθηκαν να παρουσιασθούν στις 3-9-2007 στις Διευθύνσεις Π.Ε. που προσλήφθηκαν.
      2. 603 Δασκάλων και 178 Νηπιαγωγών (Β' Φάση Αναπληρωτών 27-9-2007), οι οποίοι κλήθηκαν να παρουσιαστούν την 27-9-2007στις Διευθύνσεις που προσλήφθηκαν.
      3. 1301 Δασκάλων, 395 Νηπιαγωγών, 840 Φυσικής Αγωγής και 132 Αγγλικής Φιλολογίας (Γ΄ Φάση Αναπληρωτών 03-10-2007), οι οποίοι παρουσιάστηκαν από 04-10-2007 έως 08-10-2007 στις Διευθύνσεις που προσλήφθηκαν.
      Επιπλέον, για την κάλυψη μαθημάτων ειδικοτήτων δόθηκαν πιστώσεις 26.266 ωρών ανά εβδομάδα για πρόσληψη ωρομισθίων εκπαιδευτικών για το Oλoήμερo Σχολείο στα αντικείμενα «Εικαστικά, Θεατρική Αγωγή, Μουσική, Πληροφορική, Αγγλική Γλώσσα, Αθλητισμός και Χορός» .
      Ειδικότερα, στο Νομό Ηρακλείου, για την κάλυψη των λειτουργικών κενών και για τα μαθήματα ειδικοτήτων προσλήφθηκαν ως αναπληρωτές 145 Δάσκαλοι, 28 Νηπιαγωγοί, 4 καθηγητές Αγγλικής γλώσσας και 35 καθηγητές Φυσικής Αγωγής. Επίσης, χορηγήθηκαν για το Νομό Ηρακλείου πιστώσεις 914 ωρών για την πρόσληψη ωρομίσθιων εκπαιδευτικών για το Ολοήμερο Σχολείο στα αντικείμενα «Εικαστικά, Θεατρική Αγωγή, Μουσική, Νέες Τεχνολογίες, Αγγλική Γλώσσα, Αθλητισμός και Χορός». Συγκεκριμένα, τα λειτουργικά κενά στην περιοχή του Τυμπακίου καλύφθηκαν κατά τη Γ' Φάση Αναπληρωτών (3-10-2007).
      Μετά την αναπλήρωση για τυχόν λειτουργικά κενά που θα παρουσιαστούν, το ΥΠΕΠΘ σε συνεργασία με τη Διεύθυνση Πρωτοβάθμιας Εκπαίδευσης Ηρακλείου θα προβεί στην κάλυψή τους.
      Ο Υφυπουργός
      ΑΝΔΡΕΑΣ ΛΥΚΟΥΡΕΝΤΖΟΣ»
      9. Στην με αριθμό 117/1.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 7994/22.10.07  έγγραφο από τον Yφυπουργό Εσωτερικών, η ακόλουθη απάντηση:
      «Απαντώντας στην υπ' αριθμ. 117/1-10-2007 ερώτηση του Βουλευτή κ. Γιάννη Mαγκριώτη, σας γνωρίζουμε ότι:
      Η Γενική Γραμματεία Πολιτικής Προστασίας (ΓΓΠΠ), στο πλαίσιο των αρμοδιοτήτων της ως επιτελικού οργάνου της Πολιτείας για το συντονισμό δράσεων όλων των εμπλεκόμενων φορέων στην αντιμετώπιση των δασικών πυρκαγιών (αρθρ. 6, Ν. 3013/2002 ΦΕΚ 102 τ.Α΄) και με στόχο την ελαχιστοποίηση του κινδύνου πρόκλησης πυρκαγιάς από τη λειτουργία των εν ενεργεία χώρων ανεξέλεγκτης εναπόθεσης απορριμμάτων ζήτησε, όπως και κατά τα προηγούμενα έτη, με το υπ' αριθμ. το 227/12-1-2007 έγγραφό της από τους Γενικούς Γραμματείς των Περιφερειών να προχωρήσουν άμεσα στην έκδοση σχετικών αποφάσεων για τη συγκρότηση τριμελών επιτροπών ελέγχου χώρων ανεξέλεγκτης εναπόθεσης απορριμμάτων ανά Νομό, στα πλαίσια εφαρμογής της παρ. 4 του αρθ. 7 της Πυροσβεστικής Διάταξης 9/2000 όπως αυτή τροποποιήθηκε και συμπληρώθηκε με την 9Α/2005.
      Επίσης, στην υπ' αριθμ. πρωτ. 1313/8-3-2007 εγκύκλιό της, που εξέδωσε φέτος νωρίτερα από κάθε άλλη χρονιά με θέμα «Σχεδιασμός και δράσεις Πολιτικής Προστασίας για την αντιμετώπιση δασικών πυρκαγιών» με την οποία δίνονται συντονιστικές οδηγίες σχετικά με την εμπλοκή των αρμοδίων φορέων σε έργα, δράσεις και μέτρα πρόληψης και ετοιμότητας ενόψει της αντιπυρικής περιόδου γίνεται ιδιαίτερη μνεία στα μέτρα που πρέπει να ληφθούν από τους αρμόδιους φορείς για την απoφυγή πρόκλησης πυρκαγιάς από τη λειτουργία χώρων εναπόθεσης αστικών απορριμμάτων που ανήκουν στους ΟΤΑ. Στην εγκύκλιο τονίζεται ότι, σύμφωνα με την Πυροσβεστική Διάταξη 9Α/2005 επιβάλλεται στους χώρους ανεξέλεγκτης εναπόθεσης αστικών απορριμμάτων η παρουσία υδροφόρου οχήματος με μέριμνα του οικείου Δήμου ή Κοινότητας, όταν βάσει του χάρτη πρόβλεψης κινδύνου πυρκαγιάς, που εκδίδεται από τη Γενική Γραμματεία Πολιτικής Προστασίας, προβλέπεται δείκτης επικινδυνότητας 4 (πολύ υψηλή) και 5 (κατάσταση συναγερμού). Είναι αυτονόητο ότι στις περιπτώσεις αυτές θα πρέπει να λαμβάνεται και όποιο άλλο μέτρο κρίνεται αναγκαίο για την αποφυγή πρόκλησης πυρκαγιάς σε αυτούς τους χώρους.
      Το Υπουργείο Εσωτερικών γνωρίζοντας το πρόβλημα και για τη λήψη όλων των προβλεπόμενων προληπτικών μέτρων, όπως αναφέρονται στο αρθ. 118 του Ν. 1892/1990, μεταξύ των οποίων είναι και καθαρισμός - έλεγχος χωματερών χρηματοδότησε για την αντιπυρική περίοδο 2007 τους ΟΤΑ και τους Συνδέσμους της χώρας με το συνολικό ποσό των 21.122.000€ με τις 22286/23-4-2007 και 30220/31-5-2007 Αποφάσεις Υφυπουργού ΕΣΔΔΑ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
       10. Στην με αριθμό 19/3.10.07 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 59285/22.10.07 έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της παραπάνω Ερώτησης και κατόπιν σχετικών εγγράφων της Περιφέρειας Αττικής και του Ε.Σ.Δ.Κ.Ν.Α σας γνωρίζουμε ότι:
      Στον υπόψη χώρο Άνω Λιοσίων - Φυλής λειτουργεί μετά τον κορεσμό του Χ.Υ.Τ.Α Άνω Λιοσίων ο Χ.Υ.Τ.Α Φυλής.
      Η χωροθέτηση Χώρου Υγειονομικής Ταφής Απορριμμάτων στην θέση αυτή έγινε με το Νόμο 3164/7 -4- 03 (αρ. 33) και στη συνέχεια προβλέφθηκε στον ισχύοντα Περιφερειακό Σχεδιασμό Διαχείρισης Αποβλήτων (ΠΕ.Σ.Δ.Α.) Αττικής.
      Για την κατασκευή και λειτουργία του Χ.Υ.Τ.Α Φυλής έχει εκδοθεί η Κ.Υ.Α 135831/3-12-03 έγκρισης περιβαλλοντικών όρων και στη συνέχεια η Κ.Υ.Α 102998/7-4-06 για την εξειδίκευση των έργων Β΄ φάσης του Χ.Υ.T.A Φυλής.
      Η ανάγκη κατασκευής έργων εντός του χώρου της Β' φάσης του Χ.Υ.Τ.Α Φυλής πριν από τα έργα της Α' φάσης προέκυψε λόγω της καθυστέρησης των διαδικασιών δημοπράτησης των τριών προβλεπόμενων από τον Νόμο 3164/03 και το ΠΕ.Σ.Δ.Α και χρηματοδοτούμενων από το Ταμείο Συνοχής νέων Χ.Υ.Τ.Α της Αττικής (Φυλής, Γραμματικού, Κερατέας).
      Η οφειλόμενη σε δικαστικές προσφυγές καθυστέρηση αυτή, σε συνδυασμό με τον κορεσμό του X.Υ.T.A Άνω Λιοσίων, μόνου λειτουργούντος Χ.Υ.Τ.Α Αττικής, οδήγησε στην αναγκαιότητα σταδιακής κατασκευής των κυττάρων που προβλέπονται από ολοκληρωμένη και θεωρημένη αρμοδίως από το Υπουργείο μας Οριστική Μελέτη για το σύνολο του χώρου της Β΄ φάσης του X.Υ.T.A Φυλής.
      Η Οριστική αυτή Μελέτη βάσει της οποίας υλοποιούνται από τον Ε.Σ.Δ.Κ.Ν.Α τα έργα, συντάχθηκε τηρουμένων των θεσμοθετημένων προδιαγραφών για χώρους υγειονομικής ταφής απορριμμάτων, καθώς και των προαναφερθεισών Κ.Υ.Α έγκρισης περιβαλλοντικών όρων.
      Για την διαστασιολόγηση των έργων πάρθηκε υπόψη ημερησία εισερχόμενη ποσότητα απορριμμάτων 6.000 τόνων ημερησίως, ή 2.190.000 τόνων ετησίως, ώστε να ανταποκρίνεται στις πραγματικές ανάγκες, πράγμα που δεν βρίσκεται σε αντίθεση με την ισχύουσα έγκριση περιβαλλοντικών όρων του έργου.
      Προς την κατεύθυνση της συμπλήρωσης των υποδομών διαχείρισης στερεών αποβλήτων σε έργα τελικής διάθεσης (Χ.Υ.ΤΑ.), που προβλέπονται από το (ΠΕ.Σ.Δ.Α.) Αττικής, έχουν υπογραφεί τον lούλιο από την Περιφέρεια Αττικής οι εργολαβικές συμβάσεις για τον Χ.Υ.Τ.Α. Φυλής (Α' φάση) και τον Χ.Υ.ΤΑ. Κερατέας.
      Για τα λοιπά θιγόμενα στην Ερώτηση θέματα αρμόδιο να σας απαντήσει είναι το συνερωτώμενο Υπουργείο ΠΕ.ΧΩ.ΔΕ.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      11. Στην με αριθμό 702/15.10.07 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 44719/ΕΥΣ 6522 /1.11.07 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού για το λιμάνι Ψαρών και με βάση τα στοιχεία που μας διατέθηκαν από την ΕΥΔ - Π.Ε.Π. Βορείου Αιγαίου (2000 - 2006) σας γνωστοποιούμε τα ακόλουθα ως προς τα σημεία της Ερώτησης :
      1. Ύστερα από πρόταση του Γενικού Γραμματέα της Περιφέρειας Βορείου Αιγαίου και με την υπ. αριθ. ΑΠ 44549/ΔΕ-8916/10-11-2004 απόφαση του Υπουργού Οικονομίας και οικονομικών, χρηματοδοτήθηκε με 3.000.000 Ευρώ από το ΠΔΕ (ΣΑΕΠ 088) το έργο «Κατασκευή νέας εξωτερικής προβλήτας Λιμένος Ψαρών».
      Από τις πιστώσεις αυτές, ποσό 238.000 Ευρώ διατέθηκε με απόφαση της Νομαρχιακής Επιτροπής της Ν.Α. Χίου για το υποέργο «Αποκατάσταση Ακρομωλίου Λιμένα μετά τις ζημιές της θεομηνίας 15-02-2005» λόγω σοβαρών ζημιών που προκλήθηκαν από τη θεομηνία της 15-02-2005 στο Λιμάνι των Ψαρών.
      Το υπόλοιπο ποσό, δηλαδή 2.762.000 Ευρώ διατέθηκε για το υποέργο «Κατασκευή νέας εξωτερικής προβλήτας Λιμένος Ψαρών». Το υποέργο αυτό δημοπρατήθηκε στις 04-07-2005 και συμβασιοποιήθηκε στις 09-09-2005 με Π/Υ 1.962.405,97 Ευρώ
      2. Με την υπ' αρΙθμ. 8118/20-12-2005 απόφαση του Γ. Γ. της Περιφέρειας Βορείου Αιγαίου το έργο «ΚΑΤΑΣΚΕΥΗ ΝΕΑΣ ΕΞΩΤΕΡΙΚΗΣ ΠΡΟΒΛΗΤΑΣ ΛΙΜΕΝΟΣ ΨΑΡΩΝ», εντάχθηκε στο Π.ΕΠ. Βορείου Αιγαίου (2000 - 2006) με προϋπολογισμό 1.962.405 ευρώ με πρόταση της Νομαρχιακής Αυτοδιοίκησης Χίου.
      Τον Νοέμβριο 2005 και τον Φεβρουάριο 2006, λόγω θεομηνιών προκλήθηκαν ζημιές στον υπάρχοντα προσήνεμο μώλο του Λιμένα Ψαρών δημιουργώντας αδυναμία πρόσβασης από ξηράς στο χώρο της Νέας Εργολαβίας.
      Για την αντιμετώπιση αυτών των θεμάτων απαιτήθηκαν πρόσθετες εργασίες στον υπάρχοντα προσήνεμο μώλο. Προς αυτήν την κατεύθυνση η Ν.Α. Χίου προχώρησε στην Εκπόνηση Μελέτης με τίτλο «ΑΠΟΚΑΤΑΣΤΑΣΗ ΖΗΜΙΩΝ ΚΑΙ ΑΝΑΒΑΘΜΙΣΗ ΤΗΣ ΑΣΦΑΛΕΙΑΣ ΤΗΣ ΥΦΙΣΤΑΜΕΝΗΣ ΥΠΟΔΟΜΗΣ ΛΙΜΕΝΟΣ ΨΑΡΩΝ». Με την ολοκλήρωση αυτής το έργο Δημοπρατήθηκε και Συμβασιοποιήθηκε με ποσό σύμβασης 2.690.454 ευρώ και χρηματοδότηση από το Πρόγραμμα Δημοσίων Επενδύσεων ΣΑΕΠ 088.
      Οι Σχετικές Αδειοδοτήσεις για Λιμενικά Έργα, με εμπλεκόμενα τα Υπουργεία Πολιτισμού και Εμπορικής Nαυτιλίας και το ΓΕΝ υπεβλήθησαν μέσω της ΚΕΔ στις 28.06.2007 και αναμένονται οι σχετικές αδειοδοτήσεις.
      Το έργο «ΑΠΟΚΑΤΑΣΤΑΣΗ ΖΗΜΙΩΝ ΚΑΙ ΑΝΑΒΑθΜIΣΗ ΤΗΣ ΑΣΦΑΛΕΙΑΣ ΤΗΣ ΥΦΙΣΤΑΜΕΝΗΣ ΥΠΟΔΟΜΗΣ ΛΙΜΕΝΟΣ ΨΑΡΩΝ» ολοκληρώνεται με εξασφαλισμένη χρηματοδότηση από εθνικούς πόρους.
      3. Στόχος είναι η απρόσκοπτη ολοκλήρωση του έργου σύμφωνα με τις προϋποθέσεις περί χρηματοδοτούμενων έργων / ενεργειών.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      12. Στην με αριθμό 514/10.10.07 ερώτηση του Βουλευτή κ. Μιλτιάδου Βέρρα δόθηκε με το υπ’ αριθμ. 21/116/ΑΣ/2901δις/2.11.07 έγγραφο από την Υπουργό Εξωτερικών η ακόλουθη απάντηση:
      «Επί των θεμάτων αρμοδιότητας Υπουργείου Εξωτερικών, και ιδίως ως προς το ζήτημα της συνεργασίας με την Ευρωπαϊκή Ένωση για την χάραξη αποδοτικής πολιτικής σχετικά με τη λαθρομετανάστευση (ερώτημα 4) και την πρόληψη της υπάρχουσας κατάστασης (μέρος ερωτήματος 3) σημειώνουμε τα ακόλουθα:
      Η καταπολέμηση της λαθρομετανάστευσης, είτε με άμεσα αποτρεπτικά μέσα, νομικού και πρακτικού χαρακτήρα, είτε και με έμμεσες προσπάθειες να μειωθούν οι λόγοι που την προκαλούν στην πηγή της, δηλαδή να βελτιωθούν οι συνθήκες ζωής στις χώρες από τις οποίες κυρίως προέρχονται τα μεταναστευτικά κύματα, αποτελεί θέμα προτεραιότητας της Ευρωπαϊκής Ένωσης άρα και της χώρας μας.
      Ειδικότερα, οι προσπάθειες συνολικής και αποδοτικής αντιμετώmσης του λαθρομεταναστευτικού φαινομένου σε ευρωπαϊκό και εθνικό επίπεδο εστιάζονται στους εξής τομείς: Α) στον έλεγχο των εξωτερικών συνόρων, Β) την επιστροφή παρανόμως διαμενόντων υπηκόων τρίτων κρατών στη χώρα καταγωγής ή διέλευσης, Γ) τη συνολική αντιμετώπιση του μεταναστευτικού φαινομένου.
      Αναλυτικότερα: α) όσον αφορά τον έλεγχο των εξωτερικών συνόρων, οι κύριες νομοθετικές και πρακτικές εξελίξεις, σε επίπεδο Ε.Ε., για την καταπολέμηση της λαθρομετανάστευσης βασίζονται και αποτελούν εξέλιξη του κεκτημένου που έχει αναπτυχθεί από το 1998 στο πλαίσιο της Σύμβασης Εφαρμογής της Συμφωνίας Σένγκεν, του Κώδικα Συνόρων Σένγκεν και των λοιπών συναφών κειμένων αλλά και χρησιμοποιούμενων μέσων.
      Ειδικότερα, η εφαρμογή της Συμφωνίας Σέvγκεν συμβάλλει, μεταξύ άλλων, και στην καταπολέμηση της παράνομης μετανάστευσης, μέσω της πρόσβασης των κρατών μελών σε μια ευρωπαϊκή βάση δεδομένων ανεπιθυμήτων, ήτοι το Σύστημα Πληροφοριών Σέvγκεν (Schengen Ιnformαtion System, SIS), το οποίο ελέγχεται από τις αρμόδιες προξενικές και αστυνομικές Αρχές τόσο κατά τη χορήγηση των θεωρήσεων εισόδου όσο και κατά την είσοδο των πολιτών τρίτων κρατών στο χώρο Σέvγκεν. Το υπό εγκαθίδρυση, εξάλλου, Σύστημα Πληροφοριών Θεωρήσεων (Visα Ιnformαtion System VΙS) θα επιτρέπει την ταυτοποίηση των πολιτών τρίτων χωρών, που θα έχουν λάβει θεώρηση Σέvγκεν, με εκείνους που τελικά θα φθάνουν στα σημεία εισόδου του χώρου Σέvγκεν.
      Σε εθνικό επίπεδο τα μεγαλύτερα προβλήματα εντοπίζονται στα σύνορά μας με την Τουρκία. Η εγγύτητα των συνόρων, που υπό κανονικές συνθήκες θα έπρεπε να συνιστά καθημερινή ευκαιρία τουριστικών, οικονομικών, εμπορικών και άλλων ανταλλαγών, προκαλεί στη σημερινή συγκυρία ένα κύμα λαθρομεταναστών, που δεν συγκρατούνται στην ενδοχώρα ή έστω στα παράλια της Τουρκίας. Ενδεικτικό είναι ότι, στα ανατολικά θαλάσσια σύνορα, το 2005 συνελήφθησαν 7.944 λαθρομετανάστες, το 2006 22.151 ενώ ήδη το πρώτο οκτάμηνο του 2007 έχουν συλληφθεί 17.897. Το μεγαλύτερο ποσοστό λαθρομεταναστών προέρχεται από τις κεντροασιατικές χώρες και κυρίως από το Αφγανιστάν.
      Ενόψει αυτού, η Ελλάδα αποδίδει βαρύνουσα σημασία στην καθιέρωση ολοκληρωμένου συστήματος αποτελεσματικού ελέγχου και διαχείρισης των εξωτερικών συνόρων της Ε.Ε., με έμφαση στην εντατικοποίηση της επιχειρησιακής συνεργασίας σε όλη τη Μεσόγειο.
      Σ' αυτό το ευρωπαϊκό πλαίσιο η χώρα μας έχει ενεργό παρουσία στη διαμόρφωση, την εξασφάλιση χρηματοδότησης και την υλοποίηση των αποφάσεων, αλλά και στην ανάληψη πρωτοβουλιών. Μεταξύ αυτών αναφέρω ως σημαντικότερες:
      τη συμβολή στη δημιουργία ενός αποτελεσματικού συστήματος ελέγχου και επιτήρησης των θαλασσίων συνόρων της Ε.Ε. Σήμερα, έπειτα από εντατικές διαπραγματεύσεις, συστάθηκε και λειτουργεί από τον περασμένο Μάιο ένα Ευρωπαϊκό παράκτιο δίκτυο περιπολιών στη Μεσόγειο θάλασσα.
      τη συμμετοχή στον Ευρωπαϊκό Oργαvισμό για τη Διαχείριση και την Επιχειρησιακή Συνεργασία στα εξωτερικά σύνορα των κρατών - μελών, γνωστό ως FRONTEX, στα πλαίσια του οποίου δημιουργούνται Συνοριακές Ομάδες Ταχείας Επέμβασης.
      τη συμμετοχή στη σύσταση ενός Ευρωπαϊκού Συσrήματoς Επιτήρησης των εξωτερικών συνόρων (EUROSUR) την ανάδειξη των δυνατοτήτων του Ελληνικού Κέντρου Θαλασσίων Συνόρων στο ανωτέρω πλαίσιο.
      Παράλληλα, η Ελλάδα στηρίζει ενεργά τη στενότερη συνεργασία και ανάληψη πρωτοβουλιών από πλευράς Μεσογειακών εταίρων.
      β) όσον αφορά την επιστροφή των παρανόμως διαμενόντων υπηκόων τρίτων κρατών, έμφαση δόθηκε και δίνεται σε επίπεδο Ε.Ε στη σύναψη συμφωνιών επανεισδοχής μεταξύ της Κοινότητας και τρίτων χωρών, βάσει των οποίων οι τρίτες χώρες δέχονται πίσω, υπό προϋποθέσεις, πολίτες τους ή πολίτες τρίτων χωρών, διελθόντες μέσω του εδάφους τους, οι οποίοι συνελήφθησαν να εισέρχονται ή διαμένουν παρανόμως στην Ε.Ε.. Από το 2000 έως και το 2006 δόθηκε στην Ευρωπαϊκή Επιτροπή εντολή να διαπραγματευθεί συμφωνίες επανεισδοχής με 16 τρίτες χώρες.
      Ειδικότερα ως προς την Τουρκία, οι σχετικές διαπραγματεύσεις έχουν ξεκινήσει από το 2003, λόγω όμως έλλειψης συνεργασίας της Τουρκίας δεν έχει υπάρξει, μέχρι στιγμής, πρόοδος στις σχετικές διαπραγματεύσεις.
      Η σύναψη συμφωνίας επανεισδοχής Ε.Ε.- Τουρκίας είναι πρωτεύουσας σημασίας για την Ελλάδα, επειδή αναμένεται ότι θα συμβάλει στην ουσιαστική υλοποίηση του ελληνο-τουρκικού Πρωτοκόλλου επανεισδοχής του 2001, δεδομένου ότι η Τουρκία, με διάφορες αστήρικτες προφάσεις, δεν ανταποκρίνεται ουσιαστικά στις υποχρεώσεις που έχει αναλάβει στο πλαίσιο αυτό. Χαρακτηριστικό είναι ότι από τον Απρίλιο του 2002 έως τον Μάιο του 2007 για αιτήματα επανεισδοχής 24.754 λαθρομεταναστών δέχθηκε μόλις 1.646, ποσοστό 6,65 % περίπου.
      Η Ελλάδα καταβάλλει κάθε προσπάθεια για την προώθηση του θέματος, μεταξύ άλλων μέσω της διασύνδεσης της υπογραφής της συμφωνίας επανεισδοχής με την ενταξιακή πορεία της Τουρκίας.
      Στο πλαίσιο καταπολέμησης της λαθρομετανάστευσης εντάσσεται και η σε εξέλιξη διαδικασία υιοθέτησης της Οδηγίας σχετικά με τους κοινούς κανόνες και διαδικασίες στα κράτη μέλη για την εmστροφή των παρανόμως διαμενόντων υπηκόων τρίτων χωρών. Παράλληλα, η Ευρωπαϊκή Επιτροπή υπέβαλε πρόταση Οδηγίας για την επιβολή κυρώσεων στους εργοδότες που απασχολούν τους παρανόμως διαμένοντες υπηκόους τρίτων χωρών, με στόχο την καταπολέμηση της μαύρης εργασίας, αλλά και με πολλά σημεία υπέρ των εργασθέντων έστω και χωρίς σχετικές άδειες κλπ.
      γ) όσον αφορά τη συνολική αντιμετώπιση του μεταναστευτικού φαινομένου: Οι αντιτιθέμενες αντιλήψεις μεταξύ Κ-Μ της Ε.Ε. και των αναπτυσσόμενων χωρών, από τις οποίες, κυρίως, πηγάζουν οι μεταναστευτικές πιέσεις προς την Ένωση έχουν οδηγήσει κατ' επανάληψη σε αποτυχία, προσπάθειες να συζητηθούν από κοινού τα ζητήματα της μετανάστευσης. Το πρόβλημα αυτό ώθησε την Ευρωπαϊκή Ένωση στην προσπάθεια να αναπtύξει μια σφαιρική αντιμετώπιση της μετανάστευσης, που θα βασίζεται σε κοινές πολιτικές αρχές και θα είναι ικανή να λαμβάνει υπόψη όλες τις πτυχές του μεταναστευτικού φαινομένου (ανάπτυξη του τόπου προέλευσης των μεταναστών, σύνδεση νόμιμης με παράνομη μετανάστευση, ενσωμάτωση της μετανάστευση ς στις εξωτερικές πολιτικές της Ένωσης).
      Στόχος της προσπάθειας αυτής είναι η δημιουργία ενός συνολικού πλαισίου διαχείρισης του μεταναστευτικού φαινομένου, το οποίο θα περιλαμβάνει προτάσεις για ενισχυμένο διάλογο και συνεργασία με τις χώρες τόπους καταγωγής ή διέλευσης παράνομων μεταναστών, ιδέες για την διευκόλυνση της κινητικότητας των μεταναστών από και προς την Ε.Ε., με σκοπό την μείωση των παράνομων μεταναστευτικών ροών και μέτρα καταπολέμησης της παράνομης μετανάστευση ς, όπως ολοκληρωμένη διαχείριση συνόρων, ανάπτυξη της χώρας καταγωγής ή διέλευσης, σύναψη συμφωνιών επανεισδοχής  κ.ο.κ.
      Η χώρα μας, αντιλαμβανόμενη πλήρως την σημασία καταπολέμησης των φαινομένων (λαθρο)μετανάστευσης στην πηγή, συμβάλλει με όλους τους δυνατούς τρόπους στην διαμόρφωση των ευρωπαϊκών θέσεων και πολιτικών για μία ολοκληρωμένη διαχείριση της μετανάστευσης και τονίζει ιδιαίτερα τη σημασία στενής συνεργασίας, στο πλαίσιο αυτό, με τις γειτονικές χώρες και ιδίως με την Τουρκία.
      Σε εθνικό επίπεδο, το Υπουργείο Εξωτερικών και τα συναρμόδια Υπουργεία, συνεπή προς τη διακηρυγμένη βούλησή τους να συμβάλουν αποτελεσματικά και άμεσα στην καταπολέμηση της λαθρομετανάστευσης, συνεργάζονται στενά και υπεύθυνα.
      Αυτό αποδεικνύουν η πρόσφατη συντονιστική δι-υπουργική συνάντηση, που έλαβε χώρα στις 9 Οκτωβρίου τ.ε. στο Υπουργείο Εξωτερικών, καθώς και το προς υπογραφή σχέδιο Προεδρικού Διατάγματος του καθ' ύλη αρμόδιου Υπουργείου Εσωτερικών, που προβλέπει α) την ίδρυση Τμημάτων της Δίωξης λαθρομετανάστευσης στις αστυνομικές διευθύνσεις Λέσβου, Χίου, Σάμου, Δωδεκανήσου και Ευβοίας και β) την αύξηση των Oργανικών θέσεων των συνοριακών φυλάκων κατά 200.
      Σε κάθε περίπτωση επιθυμώ να σας διαβεβαιώνω και πάλι ότι, για την αποτελεσματικότερη και ορθολογικότερη διαχείριση του λαθρομεταναστευτικού φαινομένου όλοι οι αρμόδιοι εθνικoί φορείς εντείνουμε τις προσπάθειές μας για την υπεράσπιση των εθνικών συμφερόντων με τακτικές συναντήσεις και ουσιαστικές αποφάσεις, σε εθνικό αλλά και διεθνές επίπεδο, αναμένοντας και απαιτώντας παράλληλα εποικοδομητική στάση από την γείτονα Τουρκία στην καταπολέμηση της παράνομης μετανάστευσης και όσων επιμέρους παράνομων ενεργειών (διακίνησης, λαθρεμπορίου κλπ) αυτή συμπεριλαμβάνει.
      Η Υπουργός
      ΝΤΟΡΑ ΜΠΑΚΟΓΙΑΝΝΗ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 145/5-11-2007 επίκαιρη ερώτηση του Βουλευτή της Νέας Δημοκρατίας κ. Αντωνίου Σαμαρά προς τον Υπουργό Εθνικής Παιδείας και Θρησκευμάτων, σχετικά με τον προγραμματισμό κατασκευής σχολικών κτηρίων στην περιφέρεια Πελοποννήσου. 
      Ειδικότερα η επίκαιρη ερώτηση του κυρίου συναδέλφου  έχει ως εξής:
      «Εδώ και πάρα πολλά χρόνια οι νομοί της περιφέρειας Πελοποννήσου αντιμετωπίζουν σοβαρά προβλήματα με τις κτηριακές και γενικότερα υλικοτεχνικές υποδομές σε όλες τις βαθμίδες της εκπαίδευσης. Η έλλειψη σχολικών κτηρίων στην πρωτοβάθμια και δευτεροβάθμια εκπαίδευση, κτηριακών υποδομών στην τριτοβάθμια εκπαίδευση, υποδομών για τα άτομα με ειδικές ανάγκες και τη διά βίου μάθηση στέρησαν επί χρόνια τη δυνατότητα των νέων της περιοχής να απολαμβάνουν το δικαίωμα για μια ποιοτική εκπαίδευση. 
      Είναι βέβαιο ότι τα τελευταία χρόνια ξεκίνησε μια σοβαρή προσπάθεια από την Κυβέρνηση για εκσυγχρονισμό των υφιστάμενων και τη δημιουργία νέων κτηριακών υποδομών. Η πρόσφατη επίσκεψη του Υπουργού Εθνικής Παιδείας και Θρησκευμάτων (ΥΠ.Ε.Π.Θ.) στους πέντε νομούς της περιφέρειας Πελοποννήσου με την ευκαιρία της Συνόδου των Πρυτάνεων στην Καλαμάτα και της Συνόδου των Περιφερειακών Διευθυντών της Πρωτοβάθμιας και Δευτεροβάθμιας Εκπαίδευσης στην Τρίπολη έδωσε τη δυνατότητα να αναδειχθούν τόσο τα κενά και οι ελλείψεις του παρελθόντος όσο και η δημιουργική προσπάθεια που ξεκίνησε και συνεχίζει η Κυβέρνηση της Νέας Δημοκρατίας τα τελευταία χρόνια.
      Ερωτάται ο ΥΠ.Ε.Π.Θ.:
      1. Ποια κτήρια ολοκληρώνονται;
      2. Ποιες υποδομές ξεκινούν και ποιες προγραμματίζονται στους πέντε νομούς της περιφέρειας Πελοποννήσου που αφορούν στις κτηριακές εγκαταστάσεις των τριών βαθμίδων της εκπαίδευσης;»
      Ο Υπουργός Εθνικής Παιδείας και Θρησκευμάτων κ. Στυλιανίδης έχει το λόγο για τρία λεπτά.
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Πρώτα απ’ όλα θα ήθελα να ευχαριστήσω τον αγαπητό συνάδελφο για την ευκαιρία που μας δίνει σήμερα να παρουσιάσουμε όλη τη δουλειά που έγινε το τελευταίο διάστημα προκειμένου να καλυφθούν τα κενά και να συμπληρωθούν οι παραλείψεις δεκαετιών στην περιφέρεια της Πελοποννήσου.
      Εγκαινιάσαμε προχθές μια νέα μέθοδο επιστασίας των έργων που γίνονται επισκεπτόμενοι επί τρεις μέρες σχεδόν όλα τα εργοτάξια που βρίσκονται σε ανάπτυξη στους πέντε νομούς, βλέποντας τα προβλήματα, συνομιλώντας με εκπαιδευτικούς, με γονείς, με συλλόγους φοιτητών, με συλλόγους μαθητών και δείχνοντας εμπράκτως την ευαισθησία μας για όλα αυτά που ταλανίζουν επί πολλά χρόνια τόσο την πρωτοβάθμια και την δευτεροβάθμια όσο και την τριτοβάθμια εκπαίδευση στη χώρα μας. 
      Η εικόνα όπως διαμορφώνεται αυτή τη στιγμή, μετά από ένα συστηματικό έργο που βρίσκεται ήδη σε ανάπτυξη τα τελευταία τρία-τέσσερα χρόνια, έχει ως εξής: Στον τομέα της πρωτοβάθμιας και της δευτεροβάθμιας εκπαίδευσης έχουμε χίλιες επτά σχολικές μονάδες, μαζί με τις καινούργιες που έχουν γίνει, για εβδομήντα πέντε χιλιάδες τριακόσιους έξι μαθητές στους πέντε νομούς της περιφερείας Πελοποννήσου. Μόνο έξι είναι σε διπλή βάρδια, αντιπροσωπεύοντας το 0,6% του συνόλου και μόνο ογδόντα μία απ’ αυτές είναι σε μισθωμένα κτήρια, αντιπροσωπεύοντας μόλις το 8,04% του συνόλου. 
      Αυτή τη στιγμή μέσα από το δυναμικό πρόγραμμα του Ο.Σ.Κ. ήδη έχουν δρομολογηθεί πενήντα ένα νέα έργα, από τα οποία τα δεκαεννιά είναι υπό κατασκευή, ενώ τα υπόλοιπα τριάντα δύο είναι στη φάση της μελέτης ή της δημοπράτησης, συνολικού κόστους 164,2 εκατομμυρίων ευρώ. 
      Εκτός απ’ αυτά τα χρήματα από τα προγράμματα Σ.Δ.Ι.Τ., που ξεκινούν να εφαρμόζονται το επόμενο διάστημα στην περιοχή, θα δαπανηθούν 35,3 εκατομμύρια ευρώ για τέτοιου είδους έργα, ενώ έχουν δοθεί έξτρα σε δήμους και νομαρχίες των πέντε νομών της Πελοποννήσου 27.000.000 ευρώ. 
      Απ’ αυτό το συνολικό ποσό των 164,2 εκατομμυρίων τα 84.000.000 δίνονται για το Πανεπιστήμιο Πελοποννήσου, το οποίο αναπτύσσεται σε διαφορετικούς νομούς. 
      Παράλληλα, και στο θεσμό της διά βίου μάθησης έχουν γίνει παρεμβάσεις με συνολική δαπάνη τα τελευταία χρόνια, την τελευταία προγραμματική περίοδο, 67.000.000, που αφορούν την ανάπτυξη βιβλιοθηκών, τη δημιουργία κέντρων για τη διά βίου μάθηση, για τη διά βίου κατάρτιση, για τις συμβουλευτικές γονέων, που τους θεωρούμε απαραίτητο συμπλήρωμα στην εκπαίδευση του μαθητή και έχουν διασφαλιστεί στην κατεύθυνση αυτή αλλά και στην κατεύθυνση της ολοκλήρωσης των υποδομών της τυπικής εκπαίδευσης άλλα 25.000.000 από το Περιφερειακό Ταμείο. 
      Αυτό το πρόγραμμα που βρίσκεται σε εξέλιξη είναι το πλέον αποτελεσματικό και φιλόδοξο πρόγραμμα που εφαρμόζεται στην Ελλάδα τις τελευταίες δεκαετίες και νομίζουμε ότι συμπληρώνει και επιλύει μια σειρά από προβλήματα.
      Κανείς βεβαίως, αγαπητοί συνάδελφοι, δεν ισχυρίζεται ότι λύθηκαν τα προβλήματα. Πιστεύουμε όμως ότι έχουμε αναπτύξει μια δυναμική που την προσδιορίζει η διαφάνεια, η αποτελεσματικότητα και κυρίως η ανταποδοτικότητα προς τη νέα γενιά, στην οποία οφείλουμε πολλά. 
      Ευχαριστούμε πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ. 
      Κύριε Σαμαρά έχετε το λόγο για δυο λεπτά. 
      ΑΝΤΩΝΙΟΣ ΣΑΜΑΡΑΣ: Κύριε Υπουργέ, είναι πράγματι γεγονός οι μεγάλες ελλείψεις για την παιδεία στην Πελοπόννησο, αλλά είναι και γεγονός ότι σπάνια Υπουργός είχε την ευαισθησία να αποκτήσει ο ίδιος γνώση και όχι γνώμη με την προσωπική του επαφή επισκεπτόμενος επί τόπου την περιφέρεια. 
      Και είναι σημαντικό το γεγονός ότι επιλέξατε την περιφέρεια Πελοποννήσου για να ξεκινήσετε αυτήν την προσπάθεια αποκέντρωσης του Υπουργείου, του οποίου ηγείστε και για τη Σύνοδο των Πρυτάνεων στην Καλαμάτα που ήταν μια ιδιαίτερη τιμή για τη Μεσσηνία και ως προς τη Σύνοδο των Περιφερειακών Διευθυντών της Πρωτοβάθμιας και Δευτεροβάθμιας Εκπαίδευσης που κάνατε στην Αρκαδία για την Πελοπόννησο ήταν τιμή. 
      Θέλω τώρα να πω ότι πράγματι κάνατε μια εξαντλητική περιοδεία και στους πέντε  νομούς. Το εκτιμούμε βαθιά και εκτιμούμε περισσότερο ακόμα το ότι είδατε τα εργοτάξια στα υπό εκτέλεση έργα, για να δείτε την πρόοδό τους. 
      Τα προβλήματα είναι πράγματι πολλά, αγωνία και στους πέντε νομούς υπάρχει και σε ολόκληρη την Πελοπόννησο γι’ αυτές τις υποδομές –θα έλεγα- ιδιαίτερα και για τα εργαστήρια ειδικής αγωγής, τα άτομα δηλαδή με ειδικές ανάγκες, για τα κέντρα όπως είπατε της διά βίου μάθησης. 
      Επίσης, ήταν σημαντική η παρέμβαση που κάνατε με τα Σ.Δ.Ι.Τ. και τα λεφτά, τα οποία δώσατε στο Πανεπιστήμιο Πελοποννήσου, το οποίο πράγματι μεγαλώνει και ελπίζω να μεγαλώσει ακόμη παραπάνω υπό την ηγεσία σας. 
      Θα ήθελα να σας πω ότι οι εξαγγελίες σας –προσωπικά θέλω να το τονίσω αυτό- μας γεμίζουν με αισιοδοξία και πιστεύω ότι πραγματικά φαίνεται ότι το νερό έχει μπει στο αυλάκι. Θα ήθελα μόνο να υλοποιηθούν και να τα παρακολουθήσετε προσωπικά ο ίδιος αυτά τα έργα. Είναι πολύ σημαντικά για την Πελοπόννησο και να ξέρετε ότι κι εμείς πιστεύουμε ότι η υλοποίηση των στόχων σας θα έχει αποτελέσματα άμεσα ορατά για το καλό των νέων παιδιών στην Πελοπόννησο.
      Σας ευχαριστούμε και πάλι γι’ αυτήν την επίσκεψη που απετέλεσε σταθμό στα δρώμενα της περιοχής. Είναι πρώτη φορά που Υπουργός κατέβηκε, έμεινε και από κοντά είδε τα έργα αυτά. 
      Σας ευχαριστούμε και πάλι. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δυο λεπτά να απαντήσετε. 
      ΕΥΡΙΠΙΔΗΣ ΣΤΥΛΙΑΝΙΔΗΣ (Υπουργός Εθνικής Παιδείας και Θρησκευμάτων): Αξιοποιώντας την ευκαιρία που μου δίνετε, κύριε συνάδελφε, δεν θέλω μόνο να σας ευχαριστήσω για την παρέμβασή σας που μου έδωσε τη δυνατότητα σήμερα να παρουσιάσω το νέο τρόπο δουλειάς που αρχίζει να εφαρμόζει το Υπουργείο Εθνικής Παιδείας και Θρησκευμάτων, αλλά θέλω και ενώπιον της Εθνικής Αντιπροσωπείας να δεσμευτώ ότι αυτός ο τρόπος θα συνεχιστεί. 
      Ήδη τον εγκαινιάσαμε στην Πελοπόννησο. Η Σύνοδος Πρυτάνεων στην Καλαμάτα ήταν η αφορμή για να ξεκινήσει αυτός ο τρόπος δουλειάς. Συμπληρώθηκε από την Πανελλήνια Συνδιάσκεψη των Περιφερειακών Διευθυντών Πρωτοβάθμιας και Δευτεροβάθμιας Εκπαίδευσης στην Τρίπολη και από τις επισκέψεις στα εργοτάξια. 
      Ο στόχος μας και η δέσμευσή μας ενώπιον των συναδέλφων, ενώπιον του Εθνικού Κοινοβουλίου είναι ότι τέτοιου είδους περιοδείες θα οργανωθούν το επόμενο διάστημα σε όλες τις περιφέρειες της χώρας. Θα συνδυάζονται με συνδιασκέψεις προέδρων Τ.Ε.Ι. σαν αυτή που έχουμε σήμερα και αύριο στην Άρτα, με Συνόδους Πρυτάνεων αλλά και με Συνδιασκέψεις Περιφερειακών Διευθυντών της Πρωτοβάθμιας και της Δευτεροβάθμιας Εκπαίδευσης που θα γίνονται μια φορά στο κέντρο, για να επιλύονται τα διοικητικά προβλήματα και μια φορά στην περιφέρεια, για να βλέπουμε επί τόπου τις ανάγκες και να ακούμε τις προτάσεις των τοπικών κοινωνιών. 
      Παράλληλα, ξεκινά ένα γενναίο πρόγραμμα για τη δημιουργία ειδικών σχολείων για άτομα με ειδικές ανάγκες και ειδικών εργαστηρίων, καθώς και κέντρων περιβαλλοντικής εκπαίδευσης, ώστε να δείξουμε ότι η εκπαίδευσή μας είναι και ανθρωποκεντρική, αλλά και συμβάλλει στην ανάπτυξη της περιβαλλοντικής συνείδησης με στόχο την αειφόρο ανάπτυξη της χώρας.
      Σας ευχαριστώ, λοιπόν, ακόμη μια φορά για την αφορμή που μου δώσατε και καταθέτω αυτή τη δέσμευση ενώπιον των συναδέλφων. 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ και για την εκτεταμένη και ουσιαστική επίσκεψή σας στην Αργολίδα. 
      Κυρίες και κύριοι συνάδελφοι, η με αριθμό 146/5.11.2007 δεύτερη επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρίστου Βερελή προς τον Υπουργό  Ανάπτυξης, σχετικά με τον αγωγό πετρελαίου Μπουργκάζ-Αλεξανδρούπολης διαγράφεται λόγω κωλύματος του κυρίου Υπουργού.
      Η Τρίτη με αριθμό 141/5.11.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Εμπορικής Ναυτιλίας, Αιγαίου και Νησιωτικής Πολιτικής και Εσωτερικών, σχετικά με τις καταγγελίες για καταπάτηση των στοιχειωδών ανθρωπίνων δικαιωμάτων των μεταναστών από τις Αστυνομικές και Λιμενικές Αρχές διαγράφεται λόγω κωλύματος των κυρίων Υπουργών.
      Η τέταρτη με αριθμό  154/5.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Υγείας και Κοινωνικής Αλληλεγγύης και Δικαιοσύνης, σχετικά με τις συνθήκες κράτησης στις φυλακές κ.λπ. διαγράφεται λόγω κωλύματος των κυρίων Υπουργών.
      Εισερχόμαστε στην πέμπτη με αριθμό 142/5.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με τις συνθήκες διαβίωσης των Τσιγγάνων κ.λπ..
      Η επίκαιρη ερώτηση του κυρίου συναδέλφου αναλυτικά έχει ως εξής:
      «Πολλοί αξιόλογοι Βουλευτές όλων των πτερύγων της Βουλής (όπως πρόσφατα ο εξαιρετικός συνάδελφος κ. Κουβέλης με επίκαιρη ερώτησή του που συζητήθηκε στις 15.10.2007) έχουν θέσει το ζήτημα το ζήτημα των απάνθρωπων συνθηκών διαβίωσης των Αθιγγάνων. Στο Χαλάνδρι σημειώθηκαν πρόσφατα κρούσματα φυματίωσης στα Τσιγγανόπουλα του καταυλισμού που υπάρχει εκεί επί τριάντα και πλέον χρόνια, ενώ είναι γνωστό και στις κρατικές και στις δημοτικές αρχές του Χαλανδρίου ότι οι συνθήκες διαβίωσής τους είναι άθλιες, αφού δεν υπάρχει αποχέτευση, οι τσιγγάνοι ζουν σε παραπήγματα κ.ο.κ..
      Ο Υφυπουργός κ. Νάκος τόνισε στην τοποθέτησή του ενώπιον της Βουλής στις 15.10.2007, ότι συχνά οι Τσιγγάνοι αρνούνται να μετακινηθούν, ενώ και η Τοπική Αυτοδιοίκηση δεν λαμβάνει τα απαραίτητα μέτρα για την αξιοπρεπή διαβίωση των Τσιγγάνων, κάτι που στην περίπτωση του Δήμου Χαλανδρίου είναι ακριβές, αφού τα γεγονότα αποδεικνύουν ότι όλες οι δημοτικές αρχές του μέχρι σήμερα δεν έχουν κάνει κάτι, ώστε να σταματήσουν οι εξευτελιστικές συνθήκες διαβίωσης των Τσιγγάνων.
      Ερωτάται ο κύριος Υπουργός: Ποια συγκεκριμένα μέτρα έχει λάβει η Κυβέρνηση για τον άμεσο τερματισμό των ρατσιστικών συνθηκών διαβίωσης των Τσιγγάνων του Χαλανδρίου και για τη γρήγορη μετεγκατάστασή τους σε αξιοπρεπείς κατοικίες και πότε προβλέπεται να γίνει κάτι τέτοιο».
      Κύριε Υπουργέ, έχετε τρία λεπτά να απαντήσετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ευχαριστώ, κυρία Πρόεδρε.
      Πράγματι, είναι ένα ιδιαίτερα πολύπλοκο και ευαίσθητο θέμα αυτό που ο κ. συνάδελφος θίγει, θέμα για το οποίο έχει υπάρξει απάντηση πριν από λίγο καιρό στο συνάδελφο του Συνασπισμού, τον κ. Κουβέλη. Και θα δώσω δυστυχώς την ίδια απάντηση που είχα δώσει και τότε, διότι κάποια άλλη πρόοδος δεν έχει σημειωθεί. Και το λέω αυτό, γιατί και παλιότερα, αλλά και στο νέο Κώδικα Δήμων και Κοινοτήτων αναφέρεται -σαφέστατα αυτή τη φορά- ότι αποκλειστική αρμοδιότητα και ευθύνη είναι της Τοπικής Αυτοδιοίκησης για θέματα που αφορούν την ποιότητα διαβίωσης, αλλά και τη στεγαστική αποκατάσταση των Ελλήνων Τσιγγάνων. Και αυτό δεν έγινε, επειδή η κεντρική διοίκηση ήθελε να μεταθέσει τις ευθύνες στην Τοπική Αυτοδιοίκηση. Το κάναμε αυτό και με τα δάνεια που δίνουμε στους Έλληνες Τσιγγάνους για τον απλούστατο λόγο, ότι έτσι μόνο υπάρχει ο κοινωνικός έλεγχος.
      Αν μου επιτρέπετε, κυρία Πρόεδρε, ένα λεπτό επιπλέον θα χρειαστώ.
      Σας λέω μόνο τούτο, ότι όταν παραλάβαμε το Υπουργείο Εσωτερικών, σε κάποιες αίθουσες υπήρχαν ατάκτως ερριμμένοι φάκελοι με αιτήσεις για δάνεια Τσιγγάνων. Από αυτούς κατά καιρούς βγαίνανε είκοσι, τριάντα -δεν ξέρω με ποια διαδικασία, κανείς δεν γνωρίζει ποτέ- και εγκρίνονταν δάνεια.
      Όταν πήγα στο Υπουργείο, μηχανοργάνωσα το σύστημα και ανακάλυψα ότι άλλοι είχαν πάρει δύο φορές δάνεια, διότι υπέβαλαν αιτήσεις σε διαφορετικούς δήμους και ένας είχε πάρει τέσσερις φορές δάνειο. Δεν υπήρχε έλεγχος για το τι αγοραζόταν με αυτά. Υπήρχε μια ομάδα ατόμων, η οποία αγόραζε ερειπωμένα κτήρια, έκανε συστάσεις οριζοντίου ιδιοκτησίας και σε ένα ερειπωμένο μηδενικής αξίας κτήριο περνιόντουσαν τρία και τέσσερα δάνεια με σύσταση οριζοντίου ιδιοκτησίας, με τον ίδιο πάντα που υπέγραφε ως πληρεξούσιος των αγοραστών που ήταν οι Τσιγγάνοι.
      Όλα αυτά έχουν σταματήσει. Υπάρχει έλεγχος από την τράπεζα. Υπάρχει πλέον η Τοπική Αυτοδιοίκηση, υπεύθυνη για να πει και το σημαντικότερο από όλα, ότι εάν είναι Τσιγγάνος αυτός που κάνει την αίτηση για δάνειο ή δεν είναι. Διότι από πουθενά αλλού δεν προκύπτει η ιδιότητα αυτή ούτε επιτρέπεται να προκύπτει από ταυτότητα ή από άλλα έγγραφα.
      Εξυγιάναμε, λοιπόν, το θέμα των δανείων. Υπάρχει το ολοκληρωμένο πρόγραμμα για την αποκατάσταση των Τσιγγάνων και εδώ, κύριε συνάδελφε, είναι τα έγγραφα του Υπουργείου Υγείας για τους εμβολιασμούς, για όλα αυτά που είναι στην ευθύνη του Υπουργείου Υγείας.
      Όσον αφορά το θέμα του Δήμου Χαλανδρίου, που είναι μια από τις περιοχές που δεν έχουν προχωρήσει τα πράγματα -ενώ αντίθετα μπορώ να σας πω πάρα πολλές περιοχές όπου τα πράγματα προχωρούν- εμείς, μέσα από τις χρηματοδοτήσεις που κάνουμε για αγορά γης, για την εγκατάσταση λυομένων, για έργα υποδομής, έχουμε χρηματοδοτήσει το Δήμο Χαλανδρίου με το ποσό των 920.000 ευρώ για τον καθαρισμό των χώρων και με 1.280.000 ευρώ για την κατασκευή έργων υποδομής, δηλαδή ύδρευσης, αποχέτευσης, δρόμων. Είναι μια εργολαβία η οποία είναι σε εξέλιξη και η οποία βεβαίως θα βελτιώσει την κατάσταση.
      Αλλά εάν υπάρξει –και το έχω πει πάρα πολλές φορές- αίτημα από οποιονδήποτε δήμο της χώρας, όπως έγινε τελευταία από το Νομάρχη Μεσσηνίας, τον κ. Δράκο, για την αγορά έκτασης για τη μετεγκατάσταση, θα είναι η πρώτη προτεραιότητα όλων των δαπανών του Υπουργείου Εσωτερικών. Το δυστύχημα είναι ότι αυτές οι εκτάσεις δεν βρίσκονται ή υπάρχει απροθυμία από την Τοπική Αυτοδιοίκηση, γιατί ξέρετε ότι εκεί που αγοράζεται μια έκταση για την αποκατάσταση των Τσιγγάνων, οι περίοικοι, οι συνιδιοκτήτες, οι εδαφοϊδιοκτήτες γύρω απ’ αυτή την έκταση αντιδρούν και οι δήμαρχοι, δυστυχώς, δεν κάνουν αυτό που θα έπρεπε να κάνουν και να προχωρήσουν, αγνοώντας τις πιέσεις.
      Το θέμα είναι πολύπλοκο και δεν πρέπει να μπαίνει στο ίδιο τσουβάλι. Υπάρχουν κατηγορίες Τσιγγάνων οι οποίοι έχουν χρησιμοποιήσει τα στεγαστικά δάνεια, προγράμματα στεγαστικής αποκατάστασης σε συνεργασία με δήμους -και μπορώ να αναφέρω παραδείγματα, στους Σοφάδες, στη Μενεμένη, στη Νέα Ιωνία του Βόλου, όπου τα προγράμματα αυτά πιάνουν τόπο και τα αποτελέσματα είναι θεαματικά- και υπάρχουν και άλλες περιοχές όπου τα πράγματα κινούνται, κύρια με ευθύνη της Τοπικής Αυτοδιοίκησης, αν όχι αποκλειστικά, με ρυθμούς χελώνας.
      Το Υπουργείο Εσωτερικών κάνει ό,τι μπορεί, προς κάθε κατεύθυνση, σε αυτά που το αφορούν, δηλαδή χρηματοδότηση των έργων υποδομής, στεγαστικά δάνεια που φτάνουν σε λίγες μέρες. Εννέα χιλιάδες στεγαστικά δάνεια είναι ο συνολικός αριθμός, ο οποίος έχει προϋπολογισμό με την εγγύηση του ελληνικού δημοσίου 540.000.000 δραχμές, κύριοι συνάδελφοι. Αλλά και έργα αγοράς γης, διαμόρφωσης χώρων και κατασκευής ή προμήθειας προκατασκευασμένων, λυομένων οικίσκων, για μας είναι πρώτη προτεραιότητα. Μακάρι να μας ζητούσαν πολύ περισσότερα. Δεν υπάρχει αίτημα το οποίο δεν έχει καλυφθεί από το Υπουργείο Εσωτερικών.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Ο κ. Αϊβαλιώτης έχει το λόγο για δυο λεπτά.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Ευχαριστώ, κυρία Πρόεδρε.
      Κύριε Υπουργέ, στο Χαλάνδρι έχω μεγαλώσει, έχω πάει σε δημόσιο σχολείο, είχα συμμαθητές Τσιγγανόπουλα, έχω παίξει μπάλα στις αλάνες που τότε υπήρχαν στο Χαλάνδρι με Τσιγγανόπουλα, έχω φίλους Τσιγγάνους.
      Πρέπει να σας πω ότι ο ρατσισμός χτυπιέται μόνο με πράξεις. Με ενημέρωσε πριν από λίγο ο συνάδελφος, ο Βουλευτής Λάρισας κ. Ροντούλης, ότι στον Τύρναβο υπάρχει επίσης, μεγάλος καταυλισμός με τρεις χιλιάδες Τσιγγάνους που ζουν κάτω από άθλιες συνθήκες και η μετεγκατάστασή τους δεν έχει προχωρήσει με ευθύνη του δικού σας Υπουργείου. Αυτή είναι η καταγγελία που υπάρχει από τον Τύρναβο.
      Κατ’ αρχάς, μου προκαλεί κατάπληξη και εντύπωση η μοιρολατρική αντιμετώπιση εκ μέρους της Κυβέρνησης όλου αυτού του ρατσισμού που βιώνουν στους καταυλισμούς τους οι Τσιγγάνοι του Χαλανδρίου επί τριάντα και πλέον χρόνια. Υπάρχει ένας καταυλισμός που ξεκίνησε με τριάντα άτομα και σήμερα είναι ένας από τους μεγαλύτερους καταυλισμούς Τσιγγάνων της Αττικής. Ένας ολόκληρος κρατικός μηχανισμός, δυο μεγάλα κόμματα εξουσίας, Υπουργοί, δήμαρχοι και των δυο παρατάξεων και του ΠΑ.ΣΟ.Κ. και της Νέας Δημοκρατίας στο Χαλάνδρι –γιατί τριάντα χρόνια έχουμε δημάρχους του ΠΑ.ΣΟ.Κ. και της Νέας Δημοκρατίας στο Χαλάνδρι, δικός σας είναι ο δήμαρχος τώρα στο Χαλάνδρι- ομολογούν με την πράξη τους την ανημπόρια να δώσουν λύσεις.
      Είπατε ότι δώσατε λεφτά για να μαζευτούν σκουπίδια κ.λπ.. Τρέχουν οι αποχετεύσεις στους δρόμους. Περάστε να δείτε, είναι βουνά τα σκουπίδια.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν ακούσατε. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Τρέχουν οι αποχετεύσεις στους δρόμους και είναι βουνά τα σκουπίδια. Δίπλα δημιουργείται ο σταθμός του μετρό, περνάνε βαριά φορτηγά. Περιμένουμε να υπάρξει τροχαίο ατύχημα με θάνατο κάποιου Τσιγγανόπουλου; Οι αρρώστιες καλπάζουν.
      Θα πρέπει να πεθάνει Τσιγγανόπουλο σ’ αυτόν τον καταυλισμό για να ασχοληθούμε επιτέλους μ’ έναν καταυλισμό που είναι από τους μεγαλύτερους καταυλισμούς της Αττικής;
      Αφήστε τους δήμους και τις κοινότητες. Είστε κράτος και υποτίθεται ότι κυβερνάτε. Πώς μπορεί να σταματήσει αυτός ο ρατσισμός; Τα ρίχνετε στο Δήμο Χαλανδρίου. Ωραία. Πότε θα πάρετε μία πρωτοβουλία επιτέλους σε συνεννόηση με το Δήμο Χαλανδρίου για να υπάρξει η μετεγκατάστασή τους σε αξιοπρεπείς συνθήκες διαβίωσης και να σταματήσει αυτός ο απίστευτος ρατσισμός εναντίον των Τσιγγάνων, οι οποίοι και το καλοκαίρι και κυρίως το χειμώνα, γιατί ζουν σε παραπήγματα, παγώνουν και –επαναλαμβάνω- οι αρρώστιες καλπάζουν και οι αποχετεύσεις, αυτή τη στιγμή που μιλάμε, τρέχουν στο δρόμο;
       Τίποτα απολύτως δεν έχει γίνει. Συνεχίζεται η εγκατάσταση εκεί Τσιγγάνων υπό άθλιες συνθήκες.
      Ερώτηση απλή: Πότε θα μετεγκατασταθούν από τη συγκεκριμένη περιοχή;
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δύο λεπτά για να απαντήσετε.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Έκανα το λάθος, κυρίες και κύριοι συνάδελφοι, να πιστεύω ότι η ερώτηση από τον κύριο συνάδελφο είχε πραγματικό νόημα για να μάθει τι γίνεται. Όμως, ήθελε να πει το δικό του ποίημα, μη ακούγοντας κιόλας.
      Σας επαναλαμβάνω ότι έχουν δοθεί 2.000.000 ευρώ για την αποχέτευση.
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Στο Χαλάνδρι;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Του Χαλανδρίου. 
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Περάστε να δείτε τι γίνεται. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Έχουν δοθεί 2.000.000 ευρώ. Γιατί μου λέτε ότι δεν κάνουμε τίποτα;
      Αυτό είναι το πρώτο. Δεύτερον, από τη μια μιλάτε για ρατσισμό και από την άλλη τι προτείνετε, βίαιη μετεγκατάσταση; Αυτή είναι η λογική σας; Δηλαδή, με το ζόρι να τους πάρουμε και να τους πάμε να τους μετεγκαταστήσουμε κάπου;
      ΑΣΤΕΡΙΟΣ ΡΟΝΤΟΥΛΗΣ: Γιατί, δεν κυβερνάτε; Δεν είστε κράτος;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Σας επαναλαμβάνω ότι με ευθύνη της Τοπικής Αυτοδιοίκησης μπορεί να υποδειχθεί ο χώρος της μετεγκατάστασης. Και δεσμεύεται το Υπουργείο…
      ΑΣΤΕΡΙΟΣ ΡΟΝΤΟΥΛΗΣ: (Δεν ακούστηκε)…
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δεν σας διέκοψα, κύριε συνάδελφε.
      Παρακαλώ, κυρία Πρόεδρε, να εφαρμόζεται ο Κανονισμός.
      Τι προτείνετε; Βίαιη μετεγκατάσταση; Επαναλαμβάνω ότι μόλις υποβληθεί το αίτημα για αγορά γης για μετεγκατάσταση, ανεξάρτητα από τις ανάγκες –και είναι πολλές οι ανάγκες- για χρηματοδοτήσεις από το Υπουργείο Εσωτερικών, μπαίνει στην πρώτη και απόλυτη προτεραιότητα.
      Όσον αφορά τους εμβολιασμούς και τις αρρώστιες, επειδή ο χρόνος δεν αρκεί για να σας πω για τις ενέργειες των δύο συναρμόδιων Υπουργείων, του Υπουργείου Υγείας και του Υπουργείου Απασχόλησης, σας δίνω αυτά τα έγγραφα και εάν θέλετε –εσείς θα το κρίνετε- επανέλθετε με ερώτηση προς τα συναρμόδια Υπουργεία για το θέμα των Τσιγγάνων να πάρετε τις απαντήσεις σας.
      Αυτά τα έγγραφα σας τα δίνω για να δείτε τα μέτρα που λαμβάνει η πολιτεία για την υγεία των Τσιγγάνων της περιοχής Χαλανδρίου.
      (Στο σημείο αυτό ο Υφυπουργός Εσωτερικών κ. Αθανάσιος Νάκος                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και δεσμεύομαι και σε τούτο: Και καινούργιο αίτημα για ακόμα περισσότερα έργα, πέραν της μετεγκατάστασης, να υποβληθεί από το Δήμο Χαλανδρίου στο Υπουργείο Εσωτερικών, θα ικανοποιηθεί άμεσα, όπως ικανοποιήθηκε και αυτό των 2.000.000 ευρώ για τη δημιουργία συνθηκών καλύτερης ζωής. Για μας, όμως, σας λέω ότι δεν υπάρχει θέμα βίαιης μετεγκατάστασης. Και επειδή αναφέρατε…
      ΚΩΝΣΤΑΝΤΙΝΟΣ ΑΪΒΑΛΙΩΤΗΣ: Περιμένετε πρώτα να πεθάνει από την αρρώστια Τσιγγάνος και μετά να πάρετε μέτρα;
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Και επειδή αναφέρατε και το θέμα του Τυρνάβου –που δεν το ξέρετε καθόλου καλά- ο προηγούμενος Δήμαρχος, ο κ. Νασίκας, είχε βρει μία έκταση εκατόν είκοσι στρεμμάτων. Εγκρίθηκε η αγορά των εκατό είκοσι στρεμμάτων στις παρυφές του λόφου που είναι πάνω από τον Τύρναβο. Εκεί δεν ήθελε να πάει κανείς και υπήρξε αντίδραση από τους Τσιγγάνους της περιοχής του Τυρνάβου.
      ΑΣΤΕΡΙΟΣ ΡΟΝΤΟΥΛΗΣ: Όχι, κύριε Υπουργέ! Συμφώνησαν! Αλλά εσείς δεν ήσασταν έτοιμοι να προχωρήσετε σε υποδομές.
      ΠΡΟΕΔΡΕΥΟΥΣΑ (Έλσα Παπαδημητρίου): Συγγνώμη, δεν διεξαγάγεται συζήτηση μ’ αυτόν τον τρόπο, κύριε Ροντούλη. Σας παρακαλώ.
      ΑΣΤΕΡΙΟΣ ΡΟΝΤΟΥΛΗΣ: Ήμουν Πρόεδρος του Δημοτικού Συμβουλίου και το γνωρίζω καλύτερα από εσάς! Συμφώνησαν!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ροντούλη, σας παρακαλώ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Αφού ήσασταν Πρόεδρος του Δημοτικού Συμβουλίου, την έγγραφη έγκριση που έχετε από το Υπουργείο Εσωτερικών γιατί δεν την προχωρήσατε;
      ΑΣΤΕΡΙΟΣ ΡΟΝΤΟΥΛΗΣ: Τι να προχωρήσουμε, κύριε Υπουργέ; Εσείς δεν προχωρήσατε στη χρηματοδότηση!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Να σας πω τη διαδικασία γιατί δεν την ξέρετε;
      ΑΣΤΕΡΙΟΣ ΡΟΝΤΟΥΛΗΣ: Την ξέρουμε τη διαδικασία!
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Πώς την ξέρετε;
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, σας παρακαλώ πολύ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Υπάρχει αίτημα για αγορά της γης από το Δήμο Τυρνάβου;
      ΑΣΤΕΡΙΟΣ ΡΟΝΤΟΥΛΗΣ: Μου επιτρέπετε, κυρία Πρόεδρε;
      ΠΡΟΕΔΡΕΥΟΥΣΑ (Έλσα Παπαδημητρίου): Με συγχωρείτε, αλλά δεν είναι διαδικασία αυτή. Μην επιβαρύνετε μία κατάσταση που παγιώνει ο κύριος Βουλευτής. Καθημερινώς δημιουργείτε το ίδιο πρόβλημα.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Μα, λέει ανακρίβειες, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Τελείωσε ο χρόνος σας, κύριε Υφυπουργέ.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Δώστε μου μισό λεπτό, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υφυπουργέ, έχετε διπλασιάσει το χρόνο και της πρωτολογίας σας και της δευτερολογίας σας.
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Οι διακοπές δεν είναι δική μου ευθύνη, κυρία Πρόεδρε.
      ΘΕΟΔΩΡΟΣ ΠΑΓΚΑΛΟΣ: Είναι άσχετες οι διακοπές! 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Επειδή ειπώθηκε, όμως, το θέμα, θέλω να το διευκρινίσω. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υφυπουργέ, έχετε ένα λεπτό. 
      ΑΘΑΝΑΣΙΟΣ ΝΑΚΟΣ (Υφυπουργός Εσωτερικών): Ενώ στην αρχή είχε παρθεί απόφαση για τον Τύρναβο ώστε να μετεγκατασταθούν σε έκταση, είχε υποβληθεί από τον τέως Δήμαρχο, τον κ. Νασίκα, το αίτημα, το οποίο όμως ουδέποτε προχώρησε και το οποίο ήταν το εξής: Μετά την προέγκριση, γίνεται εκτίμηση της αξίας της έκτασης από το Σώμα Ορκωτών Εκτιμητών και εάν είναι συμβατές οι τιμές μεταξύ τους και δεν διαφέρουν πολύ, προχωρούν στην αγορά του χώρου και αμέσως με την υπογραφή του συμβολαίου το Υπουργείο Εσωτερικών καταθέτει τα χρήματα. Αυτή η διαδικασία δεν έγινε ποτέ και να σταματήσουν να ακούγονται ανακρίβειες. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Επίκαιρες ερωτήσεις δεύτερου κύκλου:
      Πρώτη είναι η υπ’ αριθμόν 148/5.11.2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Θεόδωρου Πάγκαλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη μόλυνση της λίμνης του Μαραθώνα από τη ρήψη βοθρολυμάτων, κ.λπ..
      Ειδικότερα το περιεχόμενο της ερώτησης του κ. Πάγκαλου έχει ως εξής:
      «Ο Δήμος Αγίου Στεφάνου Αττικής και όμοροι δήμοι και κοινότητες καταγγέλλουν μέσω δημοσιευμάτων που έχουν επανειλημμένα εμφανισθεί στον Τύπο, ότι φυσικοί αγωγοί ομβρίων υδάτων μεταφέρουν στη λίμνη Μαραθώνα μεγάλες ποσότητες βοθρολυμάτων. 
      Οι δέκα Ο.Τ.Α. της περιοχής επί σειρά ετών ζητούν να διορθωθεί η υφιστάμενη κακοτεχνία, η οποία εμποδίζει τη σύνδεση των αποχετευτικών δικτύων της περιοχής με τον παρακηφίσιο αγωγό λυμάτων. 
      Ερωτάται ο κύριος Υπουργός, πότε θα γίνει έναρξη εργασιών για το συγκεκριμένο πρόβλημα, ποια θα είναι η σχετική δαπάνη και εάν προβλέπονται τα απαιτούμενα κονδύλια στον προϋπολογισμό του 2008 και ποια είναι η εκτίμηση του Υπουργείου για τον υφιστάμενο κίνδυνο για την υγεία των πελατών της Ε.ΥΔ.Α.Π. στο Νομό Αττικής;»
      Κύριε Υπουργέ, έχετε το λόγο για τρία λεπτά.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
      Ο κ. Πάγκαλος θίγει δύο σοβαρότατα θέματα τα οποία είναι και αλληλένδετα και για τα οποία η απάντηση είναι και διδακτική, θα έλεγα, για τα χάλια που κατά καιρούς παρουσιάζει η λειτουργία της Δημόσιας Διοίκησης. 
      Πράγματι, αυτός ο αναγκαίος για δεκαπέντε δήμους και πολλές άλλες κοινότητες παρακηφίσιος συλλεκτήρας ακαθάρτων που έπρεπε να γίνει εδώ και είκοσι χρόνια, δημοπρατήθηκε το 1992 και μισοτελείωσε το 1995, αλλά κατά τρόπο τεχνικά απαράδεκτο. Από τότε μέχρι το 1999, δεν έγινε απολύτως τίποτε. Ο αγωγός βέβαια δεν δούλευε, είχε ανάποδες κλίσεις, ένα μέρος δεν είχε καν κατασκευαστεί, κατέρρεαν οι οροφές και δεν γινόταν τίποτε. 
      Πράγματι το 1999, με πρωτοβουλία της πολιτικής ηγεσίας του Υπουργείου, έγινε μια έρευνα των αιτίων αυτής της απαράδεκτης κατάστασης. Αυτή η έρευνα κράτησε μέχρι το 2001 και βγήκε ένα πόρισμα το οποίο έλεγε, βέβαια ότι ο αγωγός είναι για πέταμα και χρειάζεται καινούργιος, αλλά πάλι δεν έγινε απολύτως τίποτε. Ξεχάστηκε το θέμα μέχρι το 2004-2005. Ξεσηκώθηκαν οι κάτοικοι όλων αυτών των κοινοτήτων και πράγματι ασχολήθηκα προσωπικά ο ίδιος, κύριε Πάγκαλε, και σε μία σύσκεψη που έγινε το Φλεβάρη του 2006, δρομολογήσαμε τις οριστικές λύσεις και είπαμε ότι ο αγωγός είναι για πέταμα και καταργείται. 
      Η Ε.ΥΔ.Α.Π. είχε κάνει μία προμελέτη για ένα νέο αγωγό, ο οποίος έπρεπε να ολοκληρωθεί ταχύτατα από πλευράς μελέτης. Πήρε εντολή, λοιπόν, να τον ολοκληρώσει ταχύτατα και πράγματι σήμερα έχουμε πλήρη και οριστική μελέτη για τα τεύχη δημοπράτησης. Άρα, μπορεί επιτέλους να κατασκευαστεί ένας αγωγός σωστός για την περιοχή.
      Το δεύτερο ερώτημα είναι τι γίνεται με τις πιστώσεις, με ποια χρήματα θα προχωρήσουμε. Πολύ σωστή η ερώτησή σας, κύριε Πάγκαλε. Με την πίεση του Υπουργού ΠΕ.ΧΩ.Δ.Ε. κ. Σουφλιά και των κατοίκων της περιοχής, σας ανακοινώνω ευχαρίστως ότι ο αρμόδιος Υφυπουργός κ. Παπαθανασίου αποφάσισε προχθές να χρηματοδοτήσει επειγόντως αυτό το έργο, έτσι ώστε να γίνει η προκήρυξη της κατασκευής του μέχρι το τέλος του 2007.
      Άρα, πράγματι ξεκινάει κατά το Δεκέμβρη - Γενάρη αυτή η νέα κατασκευή του αγωγού. 
      Δεύτερο κρίσιμο ερώτημα είναι τι γίνεται τώρα με τα νερά του Μαραθώνα, γιατί πράγματι μερικά λύματα πέφτουν στους χειμάρρους της περιοχής. Αυτό με απησχόλησε, επίσης, προσωπικά και θα καταθέσω –για να ησυχάσουν και οι Αθηναίοι- στα Πρακτικά μια σειρά από αναλύσεις του 2007, που αποδεικνύουν, ευτυχώς, ότι τα νερά του Μαραθώνα είναι από τα καθαρότερα νερά που υπάρχουν, διότι έχουμε σταθερές παραμέτρους μόλυνσης, πολύ κάτω των ορίων, και διότι, ευτυχώς, δεν υπάρχουν διακυμάνσεις σε περιόδους καλοκαιρινές ή άλλες. 
      Συνεπώς ουδείς κίνδυνος υπάρχει, αλλά βέβαια αυτό δεν μπορεί να διαιωνιστεί. Πρέπει οπωσδήποτε ταχύτατα να τακτοποιηθεί το μείζον θέμα του αγωγού ακαθάρτων, όπως είπα προηγουμένως. Μερικές άλλες σημαντικές λεπτομέρειες για την υγεία των κατοίκων της Αθήνας θα πω στη δευτερολογία μου. 
      Ευχαριστώ. 
      (Στο σημείο αυτό ο Υφυπουργός Περιβάλλοντος, Χωροταξίας και Δημοσίων Έργων κ.  Ξανθόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Ευχαριστώ, κυρία Πρόεδρε. 
      Είναι η δεύτερη φορά που κάνω ερώτηση στον κύριο Υπουργό και θα σκεφθώ πολύ πριν κάνω τρίτη, γιατί και τις δύο φορές έδωσε ικανοποιητική απάντηση, με αποτέλεσμα να με εμφανίζει να κάνω εποικοδομητική αντιπολίτευση στην Κυβέρνηση, πράγμα που δεν είναι, όπως ξέρετε, καλό. Δεν θα μπορέσω ποτέ να βάλω υποψηφιότητα για Πρόεδρος του κόμματός μου, αν συνεχίσω να έχω τη φήμη ότι κάνω εποικοδομητική αντιπολίτευση! 
      Χαίρομαι και κρατώ από την ομιλία σας, κύριε Υπουργέ, τη δέσμευση του Υπουργείου Οικονομικών ότι διαθέτει το ποσό και ότι θα γίνει εντός του έτους η δημοπράτηση. Υπάρχει, προφανώς, ευθύνη. Ευθύνη διακυβερνητική, διότι η προκήρυξη για τη δημοπρασία έγινε το 1992. Το έργο συνεχίστηκε επί κυβερνήσεων ΠΑ.ΣΟ.Κ. και υποθέτω ότι οι υπηρεσίες του Υπουργείου θα χρησιμοποιήσουν όλα τα νόμιμα μέσα που διαθέτουν, για να υποστεί τις συνέπειες αυτός ο εργολάβος, είτε για την ανικανότητα είτε για την εξαπάτηση που προσπάθησε να κάνει. 
      Για το δεύτερο θέμα στο οποίο θα μας απαντήσετε, έχει δημοσιευθεί -και θα χαρώ αν μας δώσετε καθησυχαστικές απαντήσεις- ότι υπάρχουν στοιχεία στο νερό και στα λύματα που διοχετεύονται τα οποία δεν εξαφανίζονται από τον καλώς εννοούμενο καθαρισμό του ύδατος, πριν αυτό χρησιμοποιηθεί από τους πελάτες της Ε.ΥΔ.Α.Π.. Αν αυτό το πράγμα δεν συμβαίνει, θα ήταν καλό να δηλωθεί επίσημα, ώστε και οι Αθηναίοι να καθησυχαστούν. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε δύο λεπτά, για να απαντήσετε. 
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
      Όσον αφορά το πρώτο γεγονός, πράγματι, κακώς το 1992 ανατέθηκε αυτό το έργο με έκπτωση 70% και πλέον. Ήταν επακόλουθο. Βέβαια, ο κατασκευαστής πτώχευσε, στη συνέχεια απεβίωσε, κηρύχθηκε πράγματι έκπτωτος και κατέπεσαν εγγυητικές επιστολές. Η ζημιά όμως έγινε. Διότι ναι μεν πήραμε πίσω κάποια εκατομμύρια ευρώ και του χρεώθηκαν στην εφορία μερικά άλλα ακόμη, αλλά το έργο καθυστέρησε επί δεκαπέντε χρόνια. Είναι προς γνώση και συμμόρφωση όλων και κυρίως ημών αυτή τη στιγμή, να μη γίνονται ξανά τέτοιες αναθέσεις και, βέβαια, να μη διαιωνίζεται το πράγμα χωρίς λύση τα επόμενα δεκαπέντε χρόνια. 
      Όσον αφορά το δεύτερο, ήθελα να σας πω –και αυτό είναι και σημαντικό- ότι η Ε.ΥΔ.Α.Π., εφαρμόζοντας αυστηρά την οδηγία για τις αναλύσεις στο Μαραθώνα, παίρνει αναλύσεις σε οκτώ με δέκα σημεία. Έχω καταθέσει τα αποτελέσματα στα Πρακτικά και αποδεικνύεται ότι όλες οι παράμετεροι, πράγματι, είναι τελείως εντάξει. 
      Όμως, πέρα απ’ αυτό, ενημερώνω ότι αυτές οι αναλύσεις περιλαμβάνουν έλεγχο του (pH), αγωγιμότητας, νιτρικών, χλωριούχων, χρωστικών, μαγγανίου, σιδήρου, θειικών και άλλων πολλών, κολοβακτηριδίων και διάφορων στρεπτόκοκκων και σαλμονέλων και όλα αυτά, ευτυχώς, είναι ή ανύπαρκτα ή κάτω από τα όρια που επιβάλλει η οδηγία. 
      Θα δώσω μια ειλικρινή εξήγηση ενός παραδόξου. Αφού πέφτουν στα ρέματα κάποια βοθρολύματα, πώς δεν μολύνεται το νερό του Μαραθώνα; Η απάντηση είναι ότι, ευτυχώς, τα εδάφη δεν είναι, κατ’ αρχάς, απορροφητικά στην περιοχή και ώσπου να φθάσουν κάτω έχουν ήδη σταματήσει στις κοκάλες, παραμένουν εκεί και σιγά-σιγά με το φυσικό οξυγόνο καταστρέφονται. Αυτή είναι μια απάντηση ενός ειδικού, όπως κάποτε ήμουν και εγώ. 
      Επαναλαμβάνω, ότι είναι ένα αίσχος η ιστορία αυτή. Οι Αθηναίοι δεν έχουν τίποτα να φοβηθούν αυτή τη στιγμή, αλλά πρέπει κάποια στιγμή να αντιμετωπιστεί ριζικά το θέμα. 
      Ελπίζουμε σε τρία χρόνια από τώρα να υπάρχει ο αγωγός, να δουλεύει, να γίνουν οι συνδέσεις και να μην υπάρχει πλέον κανένας κίνδυνος από περαιτέρω παροχές βοθρολυμάτων για τη μείζονα περιοχή και για την περιοχή του Μαραθώνα.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Κυρίες και κύριοι συνάδελφοι, η δεύτερη με αριθμό 144/5.11.2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τους Υπουργούς Δικαιοσύνης και Εσωτερικών, σχετικά με τη γνωμοδότηση του Εισαγγελέα του Αρείου Πάγου κ. Σανιδά που νομιμοποιεί τη συλλογή και χρήση στοιχείων από βιντεοκάμερες κ.λπ. διαγράφεται λόγω κωλύματος των κυρίων Υπουργών.
      Επίσης, η τρίτη με αριθμό 155/5.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Περικλή Κοροβέση προς τον Υπουργό Ανάπτυξης, σχετικά με την έγκριση ίδρυσης ηλεκτροπαραγωγικών μονάδων με καύσιμο ύλη λιθάνθρακα κ.λπ. διαγράφεται λόγω κωλύματος του κυρίου Υπουργού.
      Τελευταία είναι η τέταρτη με αριθμό 152/5.11.2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Υγείας και Κοινωνικής Αλληλεγγύης, σχετικά με την περικοπή κονδυλίων παροχής νομικής βοήθειας σε θεραπευόμενους του Ο.ΚΑ.ΝΑ. κ.λπ..
      Αναλυτικότερα η επίκαιρη ερώτηση του κυρίου συναδέλφου έχει ως εξής:
      «Σύμφωνα με το άρθρο 4 παράγραφος 1 του ν.2161/1993 ο κυριότερος πόρος του Ο.ΚΑ.ΝΑ. είναι η «ετήσια επιχορήγηση του κράτους που εγγράφεται στον προϋπολογισμό του Υπουργείου Υγείας, Πρόνοιας και Κοινωνικής Ασφαλίσεως». Σε εφαρμογή αυτού του νόμου καθώς και της αυτοτελούς διάταξης του άρθρου 21 του ν.2331/1995, πλήθος θεραπευομένων-χρηστών ναρκωτικών ουσιών εντάχθηκαν με επιτυχία σε θεραπευτικά προγράμματα και απεξαρτήθηκαν, αντιμετωπίζοντας ταυτόχρονα με τρόπο νομικά σαφή και δίκαιο την επαχθή και δαπανηρή εμπλοκή τους με το νόμο, ως αναγκαία συνέπεια της έξης τους. Με ειδική σύμβαση που υπεγράφη ήδη από το 1997 μεταξύ του Δικηγορικού Συλλόγου Αθηνών και του Ο.ΚΑ.ΝΑ., εθελοντές δικηγόροι, στα πλαίσια προγραμμάτων Νομικής Βοήθειας, παρείχαν τις υπηρεσίες τους ως συνήγοροι-συνεργάτες του Ο.ΚΑ.ΝΑ. παριστάμενοι ενώπιον των δικαστηρίων για την υποστήριξη των θεραπευομένων αμειβόμενοι συμβολικά.
      Ήδη, όμως, από τον Ιούλιο του 2007, οπότε και για τελευταία φορά ο Ο.ΚΑ.ΝΑ. χρηματοδότησε για το σκοπό αυτό το Δικηγορικό Σύλλογο Αθηνών, κανένας πόρος δεν παρέχεται πλέον. Είναι δε χαρακτηριστικό ότι εν όψει της αναστάτωσης που ευλόγως δημιουργήθηκε μεταξύ των θεραπευομένων και των δικηγόρων-συνεργατών του προγράμματος, ο Δικηγορικός Σύλλογος Αθηνών, διά τού Προέδρού του, απέστειλε στις 25.9.2007 σχετική επιστολή στον Πρόεδρο του Ο.ΚΑ.ΝΑ., ζητώντας να καταβληθούν άμεσα τα οφειλόμενα κονδύλια στο Δικηγορικό Σύλλογο Αθηνών (για υπηρεσίες δικηγόρων που έχουν ήδη εδώ και μήνες παρασχεθεί), διαφορετικά απειλούσε με διακοπή της συνεργασίας.
      Με βάση τα παραπάνω δεδομένα ερωτάται ο κύριος Υπουργός:
      1. Πότε θα καταβληθούν τα οφειλόμενα κονδύλια για υπηρεσίες που έχουν ήδη παρασχεθεί και ποιο ακριβώς ποσό θα εγγραφεί στον προϋπολογισμό για τον Ο.ΚΑ.ΝΑ. το 2008;
      2. Πώς αντιμετωπίζεται σήμερα από το Υπουργείο η πιθανότητα μέχρι να καταβληθούν οι σχετικοί πόροι, θεραπευόμενοι-χρήστες να αντιμετωπίσουν τον εγκλεισμό;»
      Ο κύριος Υπουργός έχει το λόγο για τρία λεπτά να απαντήσει.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε.
      Κυρίες και κύριοι συνάδελφοι, είναι γεγονός ότι η αντιμετώπιση του μεγάλου προβλήματος των ναρκωτικών αποτελεί για όλες τις προηγμένες, σύγχρονες κοινωνίες και για τη χώρα μας, ένα στόχο υψηλής προτεραιότητας.
      Θα πρέπει ακόμη να δεχθούμε –κι αυτό είναι γεγονός- ότι παρά τη μεγάλη προσπάθεια που έχει καταβληθεί απ’ όλες τις σύγχρονες κοινωνίες και από μας, τις τελευταίες δεκαετίες τα αποτελέσματα δεν ήταν τα αναμενόμενα, σύμφωνα και με τους σχετικούς δείκτες που παγκόσμια έχουν δημοσιευθεί. 
      Θα έλεγε, λοιπόν, κάποιος ότι θα πρέπει να υπάρξει μια πιο ριζική αντιμετώπιση τόσο στο επίπεδο της μείωσης της προσφοράς όσο και στο επίπεδο της μείωσης της ζήτησης. 
      Θα λέγαμε, ότι ίσως χρειάζεται μία προσεκτική διερεύνηση πιθανότατα για μία αλλαγή πορείας, αν θέλετε, για νέους ρεαλιστικούς στόχους μέσα από έναν ολοκληρωμένο εθνικό σχεδιασμό, ο οποίος θα είναι σύμφωνος μ’ αυτό που συμβαίνει στην Ευρωπαϊκή ‘Ένωση, σύμφωνος με τις οδηγίες του Οργανισμού Ηνωμένων Εθνών και με την πολύ μεγάλη εμπειρία που υπάρχει στις υπόλοιπες προηγμένες χώρες. Εκείνο, όμως, που θα πρέπει να δεχθούμε όλοι, είναι ότι επιβάλλεται η αντιμετώπιση σ’ όλα τα επίπεδα αλλά και σε όλες τις παραμέτρους που χαρακτηρίζουν τα επίπεδα αυτά. Αναφέρομαι στην ενημέρωση, στην πρόληψη, στη διαδικασία της θεραπείας απεξάρτησης και στην κοινωνική επανένταξη. 
      Τα λέω αυτά, για να έλθω στο περιεχόμενο της ερώτησής σας, η οποία ειλικρινά είναι αρκετά σοβαρή, είναι ένα μεγάλο κομμάτι αυτό της υπόθεσης των ναρκωτικών και ξεκίνησε με το ν. 2331 και το αυτοτελές άρθρο 21, όπου υπάρχει δυνατότητα στους χρήστες, οι οποίοι πριν από την ένταξή τους σε κάποιο θεραπευτικό σχήμα είχαν διαπράξει κάποια αδικήματα, της αντικατάστασης αυτής της ποινής και της έγκλησης σε σωφρονιστικά ιδρύματα με τη διαδικασία της θεραπείας. 
      Σαν αποτέλεσμα αυτού του νόμου, υπήρξε αυτή η συμφωνία μεταξύ του ΟΚΑΝΑ και του Δικηγορικού Συλλόγου Αθηνών εδώ και μία δεκαετία περίπου, η οποία είναι πάρα πολύ σημαντική και έδωσε έτσι τη δυνατότητα σ’ αυτούς τους άτυχους ανθρώπους να μπορέσουν να κάνουν χρήση αυτών των ευεργετημάτων.
      Είναι αληθές ότι στο τελευταίο χρονικό διάστημα λόγω κάποιων προβλημάτων που υπήρχαν στον προϋπολογισμό του Ο.ΚΑ.ΝΑ. και στην όλη διαδικασία αλλαγής της διοίκησης,  υπήρξε μία καθυστέρηση, η οποία όμως ήδη αντιμετωπίζεται και το αργότερο μέχρι το πρώτο δεκαήμερο του επομένου μηνός, θα υπάρξει η σχετική καταβολή της τέταρτης και τελευταίας δόσης του προϋπολογισμού του Ο.ΚΑ.ΝΑ., έτσι ώστε να αντιμετωπιστούν αποτελεσματικά όλα αυτά τα προβλήματα τα οποία υπάρχουν και θα συνεχιστεί η, πράγματι, πολύ σημαντική προσφορά, την οποία δίδουμε σ’ αυτούς τους άτυχους συνανθρώπους μας, για να αντιμετωπίσουν αυτό το σοβαρό πρόβλημα.
      Ευχαριστώ.
      ΠΡΟΕΔΡΕΥΟΥΣΑ (‘Ελσα Παπαδημητρίου): Ο κ. Βορίδης έχει το λόγο.
      ΜΑΥΡΟΥΔΗΣ ΒΟΡΙΔΗΣ: Κύριε Υπουργέ, ευχαριστώ για την τοποθέτηση, η οποία μαρτυρά ευαισθησία. 
      Το ζήτημα είναι το εξής: Ότι  πέρα από τις γενικές ευχές για το ζήτημα αυτό, τις οποίες προσυπογράφουμε όλοι και πέρα από τις τοποθετήσεις σ’ ένα επίπεδο πλαισίου, ειδικώς το ζήτημα αυτό έχει μεγάλη κρισιμότητα και ενδεχομένως θα έπρεπε κάποιος να πάει σε αίθουσες δικαστηρίων για να το ζήσει αυτό. Διότι προκειμένου να τύχουν των ευεργετημάτων οι άνθρωποι αυτοί που θεσπίζει ο νόμος, τα δικαστήρια είναι υποχρεωμένα να έχουν μπροστά τους στοιχεία, για να τους τα αποδώσουν αυτά τα ευεργετήματα. 
      Ο εξαρτημένος, λοιπόν, ασθενής από τα ναρκωτικά, ο οποίος αντιμετωπίζει από την άλλη μεριά βαρύτατες κατηγορίες εμπορίας ναρκωτικών, γιατί έχει εμπλακεί σ’ όλο αυτό το σύστημα, βρίσκεται σε μία κατάσταση στην οποία δεν έχει νομική συμπαράσταση και δεν έχει πολλές φορές ο ίδιος την ικανότητα, να αναπτύξει επιχειρήματα και να υπερασπιστεί τον εαυτό του. 
      Το δικαστήριο δεν έχει στοιχεία προκειμένου να τον υπαγάγει σ’ αυτόν το νόμο και είναι υποχρεωμένο το δικαστήριο να επιβάλει τις ποινές που προβλέπει ο νόμος, με αποτέλεσμα να οδηγούνται αυτοί οι άνθρωποι στις φυλακές και, βεβαίως, αυτό, όπως αντιλαμβάνεστε, δεν κάνει καλό σε κανέναν. Ούτε σ’ αυτούς κάνει καλό, ούτε στην κοινωνία κάνει καλό, γιατί αυτοί πια αποκτούν μία εχθρική σχέση με την κοινωνία εν όψει αυτής της κατάστασης. 
      Το λέω αυτό, γιατί από όλο αυτό κρατώ τη δέσμευση σας, κύριε Υπουργέ, για την καταβολή στο πρώτο δεκαήμερο του επόμενου μηνός. Αντιλαμβάνεστε ότι είναι πολύ σημαντικό να έχουν συμπαράσταση αυτοί οι άνθρωποι. Αυτό το πρόγραμμα έχει λειτουργήσει με επιτυχία. Οι δικηγόροι που ασχολούνται μ’ αυτό το πρόγραμμα, το κάνουν με μεράκι, γιατί έχουν οι ίδιοι ευαισθησία. Αλλά είναι σημαντικό να λαμβάνουν αυτήν τη μικρή αμοιβή. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο για δύο λεπτά. 
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ, κυρία Πρόεδρε. 
      Είναι, πράγματι, έτσι τα πράγματα και είναι πολύ σοβαρό αυτό το κομμάτι που έχει σχέση μ’ αυτήν τη διαδικασία των συνανθρώπων μας. Θα έλεγα επιπλέον –έδωσα ιδιαίτερη έμφαση στην πρωτολογία μου- ότι θα πρέπει να είναι ισότιμη και πλήρης η επέμβασή μας σ’ όλα τα επίπεδα, αν και στέκομαι στο συγκεκριμένο, ιδιαίτερα, γιατί γνωρίζουμε όλοι πάρα πολύ καλά, πόσο εύκολα μεταπίπτουν οι άνθρωποι αυτοί σαν ασθενείς που είναι από το ένα στάδιο στην πρότερη κατάσταση. Από εκεί και πέρα, καμμία καινούργια προσπάθεια δεν μπορεί να αποδώσει. 
      Γι’ αυτό και αυτή η συνεργασία που αναπτύχθηκε ανάμεσα στον Ο.Κ.Α.Ν.Α. και στο δικηγορικό σύλλογο έχει, πράγματι, περπατήσει, έχει αποδώσει. Το νέο προϋπολογισμό του Ο.ΚΑ.ΝΑ., φιλοδοξούμε να τον ενισχύσουμε και με καινούργιους πόρους μέσα από θεσμοθετημένες από χρόνια διαδικασίες, οι οποίες όμως ποτέ δεν πραγματοποιήθηκαν. Άρα θα ενισχύσουμε πολύ καλά τα οικονομικά του Ο.ΚΑ.ΝΑ., γιατί προβλέπουμε ένα αρκετά σημαντικό ποσό, το οποίο μπορεί και να αναθεωρηθεί. Στον προϋπολογισμό έχουν εγγραφεί περίπου 350.000 ευρώ για αυτήν την κάλυψη, τη νομική προστασία που θα παρέχεται στους άτυχους συνανθρώπους μας, ώστε να μπορούν να κάνουν χρήση αυτών των ευεργετημάτων του νόμου, που είναι πάρα πολύ σημαντικά. Αυτή είναι η ελάχιστη προσφορά την οποία μπορούμε να κάνουμε σ’ αυτούς τους άτυχους, πραγματικά, συνανθρώπους μας, οι οποίοι βρέθηκαν σ’ αυτήν τη δύσκολη θέση, που σήμερα αποτελεί τη μάστιγα των σύγχρονων κοινωνιών. 
      Θεωρώ ότι κάθε φορά που συζητείται κάτι που έχει σχέση με τα ναρκωτικά, θα πρέπει και να πλατιάζεται περισσότερο το θέμα -γι’ αυτό έκανα και όλη αυτήν, την αναφορά- έτσι ώστε και το στίγμα της πολιτείας να δίνεται, αλλά και να έχει τα αποτελέσματα από την πίεση η οποία ασκείται κάθε φορά, πολύ περισσότερο σε μια αίθουσα Εθνικής Αντιπροσωπείας.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Πριν εισέλθουμε στην ημερήσια διάταξη της νομοθετικής εργασίας θέλω να κάνω γνωστό στο Σώμα ότι από τα άνω δυτικά θεωρία παρακολουθούν τη συνεδρίαση μας, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: α) «Οι Έλληνες στη διασπορά (15ος αι.-21ος αι.)» και β) «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα τρεις μαθητές και μαθήτριες από το Λύκειο των Εκπαιδευτηρίων Γείτονα και πέντε συνοδοί καθηγητές. 
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      ΠΡΟΕΔΡΕΥΟΥΣΑ (Έλσα Παπαδημητρίου): Εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των σχεδίων νόμων του Υπουργείου Οικονομίας και Οικονομικών: α) «Κύρωση του Απολογισμού του Κράτους οικονομικού έτους 2005» και β) «Κύρωση του Ισολογισμού του Κράτους οικονομικού έτους 2005». 
      Στη χθεσινή συνεδρίαση, κυρίες και κύριοι συνάδελφοι, έλαβαν το λόγο οι εισηγητές, οι ειδικοί αγορητές και εγγεγραμμένοι Βουλευτές. Στη σημερινή συνεδρίαση θα μιλήσουν οι υπόλοιποι εγγεγραμμένοι Βουλευτές από τον κατάλογο των ομιλητών που έχει δοθεί από τα κόμματα και σε χρόνους που έχουν οριστεί, σύμφωνα με τα άρθρα 123 παράγραφος 8 και 107 του Κανονισμού της Βουλής για οργανωμένη συζήτηση σε δύο συνεδριάσεις.
      Εδώ, κυρίες και κύριοι συνάδελφοι, θέλω τη συναίνεσή σας, για να δοθεί ο λόγος στην κ. Βάσω Παπανδρέου, η οποία ήταν η τελευταία εγγεγραμμένη στον κατάλογο, αλλά από κακή συνεννόηση με τον συνάδελφό της τον οποίο θα αντικαθιστούσε και ενώ εμείς ειδοποιήσαμε ως Προεδρείο το κόμμα της, υπήρξε πρόβλημα και σήμερα επιθυμεί να ομιλήσει. 
      Η Βουλή συμφωνεί;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Η Βουλή συνεφώνησε. 
      Κυρία Παπανδρέου, έχετε το λόγο.
      ΒΑΣΩ ΠΑΠΑΝΔΡΕΟΥ: Ευχαριστώ, κυρία Πρόεδρε κι ευχαριστώ και τους κυρίους συναδέλφους στη Βουλή.
      Συζητάμε σήμερα τον Ισολογισμό και Απολογισμό του 2005, δύο χρόνια μετά την υλοποίηση του προϋπολογισμού του 2005. Είναι μία διαδικασία που κάθε χρόνο γίνεται και πιο ανούσια, πιο τυπική και δεν συμβάλλει στην αναβάθμιση του ρόλου της Βουλής. 
      Κυρία Πρόεδρε, νομίζω ότι θα πρέπει να το δει το Προεδρείο της Βουλής και να φέρει πρόταση για αλλαγή του Κανονισμού, ώστε η συζήτηση και για τον Προϋπολογισμό, αλλά και για τον Απολογισμό και Ισολογισμό, να αποκτήσει τη βαρύτητα και το κύρος, που αρμόζει σ’ αυτό το πολύ σημαντικό νομοθέτημα.
       Όπως θα γνωρίζετε σ’ όλες τις χώρες-μέλη της Ευρωπαϊκής Ένωσης, αλλά και στο Ευρωπαϊκό Κοινοβούλιο, η επιτροπή που παρακολουθεί την υλοποίηση του προϋπολογισμού, είναι η πλέον σημαντική. Θα μπορούσε, είτε αυτή η ειδική επιτροπή να αναβαθμιστεί, είτε η Επιτροπή Οικονομικών Υποθέσεων να είναι αρμόδια, υπό τον όρο, βεβαίως, ότι θα υπάρχει μία τεχνική υποστήριξη, μία επιστημονική υποστήριξη και θα υπάρχει μία συνεχής παρακολούθηση της υλοποίησης του προϋπολογισμού, ώστε και η Βουλή να γνωρίζει το τι πράττει η Κυβέρνηση, αλλά και οι πολίτες να ενημερώνονται για την ανταποδοτικότητα και αποτελεσματικότητα των εσόδων και δαπανών.
      Όπως γίνεται η συζήτηση, η Κυβέρνηση γνωρίζει ότι ο προϋπολογισμός που ψήφισε και που άλλοτε υλοποίησε, θα εγκριθεί από την πλειοψηφία μετά από δύο χρόνια, όλοι οι πολίτες δεν καταλαβαίνουν πραγματικά τη σημασία της συζήτησης που κάνουμε εδώ και της έγκρισης η οποία δίνεται και υπάρχει πλήρης αδιαφάνεια, σχετικά με το τι προϋπολογισμό ψηφίζει η Βουλή και το τι προϋπολογισμό υλοποιεί τελικά η Κυβέρνηση. Αλλά είναι πολύ σημαντικό και ο ρόλος της Βουλής να αναβαθμιστεί, αλλά και στους πολίτες ν’ αρχίσουμε να λέμε τι έγιναν τα έσοδα, τα οποία πλήρωσαν, πού διατέθηκαν, ποια ήταν η αποδοτικότητα αυτών των δαπανών και εάν επιτεύχθηκαν οι στόχοι, με βάση τις προτεραιότητες, οι οποίες αποφασίστηκαν από τον προϋπολογισμό. Είναι μία διαδικασία πάρα πολύ τυπική, που υποβαθμίζει το ρόλο μας και η Κυβέρνηση, ούτε εξηγήσεις δίνει, ούτε διευκρινίσεις, σχετικά με τα κονδύλια και βεβαίως το κείμενο είναι αρκετά τεχνικό.
      Η κατάσταση επιδεινώνεται κάθε χρονιά, η Κυβέρνηση όλο και λιγότερο θεωρεί ότι έχει την υποχρέωση να ενημερώνει τη Βουλή και να δίνει απαντήσεις σε συγκεκριμένα ερωτήματα. Θα πω ένα παράδειγμα. Προχθές, στην Επιτροπή Οικονομικών, όταν συζητούσαμε τον προϋπολογισμό του 2008, είχα πει ότι δεν είναι δυνατόν να συζητάμε προϋπολογισμό, όταν δεν γνωρίζουμε την υλοποίηση του προϋπολογισμού για τον Αύγουστο και τον Σεπτέμβριο. Εκεί διαφώνησε ο Υπουργός κ. Μπέζας, ότι είχαν δημοσιοποιηθεί τα στοιχεία, αλλά τελικά  η δημοσιοποίηση έγινε, με επίσημο δελτίο Τύπου του Υπουργείου Οικονομικών, στις 6 Νοεμβρίου, για το εννεάμηνο. Βλέπετε και την προχειρότητα, στο δελτίο Τύπου γράφετε: Εκτέλεση προϋπολογισμού, πρώτου οκταμήνου του 2007. Μέσα είναι εκτέλεση προϋπολογισμού εννεαμήνου του 2007.
       Πέρα, όμως, από αυτό το λάθος, υπάρχει μία συνειδητή παραπλάνηση και της Βουλής και των Ελλήνων πολιτών. Αυτό είναι για το δελτίο Τύπου στις 6 Νοεμβρίου για το πρώτο εννεάμηνο. Την επόμενη ημέρα, στις 7 Νοεμβρίου, εκδόθηκε και δελτίο Τύπου για το δεκάμηνο. Και στο δεκάμηνο αλλά και στο εννεάμηνο, λέτε, ότι αισθάνεται ιδιαίτερη ικανοποίηση το Υπουργείο Οικονομικών για τα στοιχεία που ανακοινώθηκαν, σχετικά με την πορεία των εσόδων, διότι τα έσοδα τον Οκτώβριο έτρεχαν με 7,8%, δηλαδή με ρυθμό ταχύτερο των στόχων, του υπό εκτέλεση προϋπολογισμού, που ήταν 5,5%. 
      Μα, κύριε Υφυπουργέ, εδώ μας καταθέσατε την 1η Οκτωβρίου το προσχέδιο του προϋπολογισμού για το 2008. Έχετε αναθεωρήσει τους στόχους για το 2007 και εδώ λέτε ότι τα τακτικά έσοδα -γιατί δεν προβλέπονται μη τακτικά το 2007- θα πρέπει να τρέχουν με ρυθμό 8,6%. Αντί του 8,6%, μας λέτε στο δελτίο στις 7/11 ότι έχουν υπερβεί τον ετήσιο στόχο που ήταν 5,5%. 
      Τι ισχύει τελικά; Απλώς, επειδή τα έσοδα υπολείπονται των στόχων, βγάζετε ένα δελτίο και παίρνετε ως αφετηρία το τι ψηφίσατε για το 2007, ενώ στη Βουλή φέρνετε προσχέδιο που έχετε αναθεωρήσει τους στόχους του 2007. Ποιον κοροϊδεύετε τελικά; Αυτό είναι ένα δείγμα των αλχημειών, της αδιαφάνειας, της σκοπιμότητας και της ανεντιμότητας τελικά του τρόπου, με τον οποίο ενημερώνεται και η Βουλή και ο ελληνικός λαός. 
      Ερχόμαστε στο 2005. Ήταν ο πρώτος ειλικρινής, διαφανής προϋπολογισμός, που συνέταξε και υλοποίησε η κυβέρνηση της Νέας Δημοκρατίας. 
      Τον προϋπολογισμό που ψηφίσατε το Δεκέμβρη του 2004 για το 2005 τον αναθεωρήσατε τέσσερις ή πέντε φορές. 
      Το έλλειμμα το ψηφίσατε στο 2,8% και τελικά έφθασε στο 5,5%. 
      Δεν προβλεπόταν αύξηση έμμεσων φόρων. Υπήρχε μάλιστα η κατηγορηματική διάψευση του κυρίου Υπουργού, του κ. Αλογοσκούφη, κατά τη συζήτηση του προϋπολογισμού το 2004 και το Μάρτιο του 2005 αυξήσατε το Φ.Π.Α.. 
      Αυξήσατε τους ειδικούς φόρους κατανάλωσης δύο φορές και τελικά έχετε υπέρβαση δαπανών και χρέους. Το μεν έλλειμμα, όπως σας είπα, από το 2,8% πήγε στο 5,5% και το χρέος αυξήθηκε κατά 16.300.000.000 επιπλέον απ’ αυτό το οποίο είχατε ψηφίσει και το έλλειμμα μειώνεται. Και αυτό γίνεται κάθε χρόνο. Ζητάμε επανειλημμένως να μας ερμηνεύσετε, γιατί αδυνατούμε να καταλάβουμε, το εξής: Αυξάνεται το χρέος κάθε χρόνο, αυξάνονται τα επιτόκια και πέφτει το έλλειμμα. Αυτό είναι ένα θαύμα που μόνον εσείς μπορείτε να το επιτύχετε και ζητάμε να μας πείτε πώς γίνεται αυτό το θαύμα, αλλά δεν ενδιαφέρεστε ποτέ να δώσετε απαντήσεις. 
      Ζητάμε να μας πείτε πού είναι καταγεγραμμένες οι δαπάνες για τα νοσοκομεία. Σήμερα έχουν φθάσει τα 3.000.000.000. Το 2005, σύμφωνα με απάντηση του Υπουργού Υγείας κ. Αβραμόπουλου, ήταν 1.500.000.000. 
      Τα swaps ήταν 800.000.000, ενώ οι εξοπλιστικές δαπάνες δεν αναφέρονται. 
      Το 2006 και πάλι ρωτάμε τι έγινε με εκείνο το δάνειο του 1.500.000.000 ευρώ της «JP MORGAN». Πού έχει καταγραφεί; Για πιστωτικές διευκολύνσεις, λέτε. Πέρα από τους όρους με τους οποίους συνήφθη το δάνειο, το οποίο ποτέ δεν έχετε δώσει στη δημοσιότητα, πού έχει καταγραφεί; Γιατί το 1.000.000.000 μειώνει το έλλειμμα κατά 0,5%. 
      Μ’ αυτές, λοιπόν, τις αλχημείες, φέρνετε τυπικά τώρα έναν Ισολογισμό και έναν Απολογισμό. Θα τον εγκρίνει η Πλειοψηφία, αλλά αυτό, κυρίες και κύριοι συνάδελφοι, και τη Βουλή υποβαθμίζει και δικαιολογημένα οι πολίτες, συνεχώς στρέφουν την πλάτη τους από τους πολιτικούς και από την πολιτική. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει η κ. Κόρκα για δώδεκα λεπτά. 
      ΑΘΗΝΑ ΚΟΡΚΑ-ΚΩΝΣΤΑ: Ευχαριστώ πολύ, κυρία Πρόεδρε. 
      Κυρίες και κύριοι συνάδελφοι, σήμερα συζητάμε εδώ στο Κοινοβούλιο την Κύρωση του Ισολογισμού και του Απολογισμού του ελληνικού κράτους για το οικονομικό έτος 2005. Αποτελεί αυτό μία ιδιαίτερα σοβαρή κοινοβουλευτική διαδικασία, κατά την οποία αναλύεται η πορεία της υλοποίησης τόσο των εσόδων όσο και των δαπανών για το συγκεκριμένο έτος που συζητάμε. Ουσιαστικά, μέσα απ’ αυτήν τη διαδικασία η Κυβέρνηση απολογείται, δηλαδή δίνει λογαριασμό για την οικονομική διαχείριση και την πιστή εφαρμογή του προϋπολογισμού του έτους 2005, με το οποίο θα ασχοληθούμε. 
      Ο Απολογισμός και ο Ισολογισμός του έτους 2005, περιλαμβάνει τους τελικούς λογαριασμούς κλειόμενης χρήσης του 2004 και τα αποτελέσματα που προέκυψαν από τη χρήση και την εκτέλεση του προϋπολογισμού από την 1η Ιανουαρίου ως τις 31 Δεκεμβρίου του 2005.
      Εδώ, κυρίες και κύριοι συνάδελφοι, θα ήθελα να επισημάνω ένα πράγμα: Ο Απολογισμός και ο Ισολογισμός που καλούμαστε σήμερα να αναλύσουμε και να κυρώσουμε, βασίζεται όντως στον πρώτο προϋπολογισμό που κατάρτισε το 2004 η νέα διακυβέρνηση της Νέας Δημοκρατίας και που φυσικά εκτέλεσε κατά το οικονομικό έτος 2005. Διότι ο προηγούμενος απολογισμός και ο ισολογισμός του οικονομικού έτους 2004 που είχαμε συζητήσει, ήταν περίεργος, παράδοξος. Βέβαια, βασιζόταν σ’ έναν προϋπολογισμό που το 2003 είχε καταρτίσει μια προηγούμενη κυβέρνηση, απεδείχθη ότι στηρίχθηκε σε μια δημιουργική λογιστική, είχε μια σειρά από περίεργους, ανακριβείς αριθμούς και λογαριασμούς και κατ’ ουσίαν ήταν τότε εξωραϊσμένος, έπρεπε να φαίνεται όμορφος, γιατί γνωρίζαμε όλοι και γνώριζε και η τότε κυβέρνηση ότι στις αρχές του 2004 θα είχαμε εκλογές. 
      Ο προϋπολογισμός όμως του 2005, δεν είχε καμμία τέτοια περίπτωση αντίστοιχη. Ήταν ένας προϋπολογισμός τότε ειλικρίνειας και γι’ αυτό και ο Απολογισμός και ο Ισολογισμός που συζητάμε σήμερα, δεν έχει σημαντικές αποκλίσεις, γιατί βασίστηκε πάνω σ’ έναν προϋπολογισμό, ο οποίος περιείχε πραγματικά και αληθινά στοιχεία. Και καταφέραμε να ενισχυθεί η αξιοπιστία μας στην Ευρωπαϊκή Επιτροπή και να μας περιβάλλει με εμπιστοσύνη σαν χώρα, η οποία απουσίασε τα προηγούμενα χρόνια και όπως διαβεβαίωσε ο αρμόδιος Επίτροπος κ. Αλμούνια, η ανάπτυξη επιστρέφει σε περισσότερο διατηρήσιμο βηματισμό για την Ελλάδα. 
      Στο σημείο αυτό, κυρίες και κύριοι συνάδελφοι, θα ήθελα να αναφερθώ στη μεγάλη προσπάθεια του Υπουργείου Οικονομίας, να περιορίσει και τον αριθμό των ειδικών λογαριασμών και να τους ενσωματώσει στον προϋπολογισμό, ενισχύοντας μ’ αυτόν τον τρόπο και τον έλεγχο και την διαφάνεια στην οικονομική διαχείριση των στοιχείων του προϋπολογισμού. 
      Ουσιαστικά το 2005, ήταν η πρώτη χρονιά μετά τη μεσολάβηση των Ολυμπιακών Αγώνων, η πρώτη χρονιά επιτυχημένης οικονομικής πολιτικής από τη νέα διακυβέρνηση της Νέας Δημοκρατίας, ήταν η χρονιά της ήπιας δημοσιονομικής προσαρμογής, μιας συνειδητής και πολύ μεγάλης προσπάθειας, για να περιοριστούν τα ελλείμματα, μιας μεγάλης προσπάθειας, για να περιοριστεί το δημόσιο χρέος και μιας μεγάλης προσπάθειας, για τη δημιουργία και την παροχή κινήτρων, έτσι ώστε να αυξηθούν όσο περισσότερο γίνεται οι επενδύσεις, με την ταυτόχρονη μείωση της ανεργίας και αύξηση της απασχόλησης και μια σειρά άλλων θεμάτων, τα οποία προσπάθησε να αντιμετωπίσει η Κυβέρνηση στο έτος εκείνο, τη χρήση του οποίου αναλύουμε σήμερα, αλλά που συνέχισε και στις επόμενες χρήσεις και τα επόμενα έτη. Η υλοποίηση του προϋπολογισμού του 2005 του οποίου σήμερα συζητάμε τον Ισολογισμό, αποτελούσε την αφετηρία, αποτελούσε το θεμέλιο λίθο, ώστε να ενισχυθεί η οικονομική ανάπτυξη, να προωθηθούν διορθωτικές μεταρρυθμίσεις και το κυριότερο να αναζωπυρωθεί επιτέλους η ελπίδα για νέες ευκαιρίες, για την αξιοποίηση περισσότερων δυνατοτήτων στον καθένα μας, στον κάθε πολίτη, στην κάθε οικογένεια και το κυριότερο στην κάθε επιχείρηση. 
      Εργαλείο αυτού του εγχειρήματος, ήταν και η δημοσιονομική απογραφή που πραγματοποίησε η κυβέρνηση της Νέας Δημοκρατίας –θα το αναφέρω τηλεγραφικά, γιατί μέσα και σ’ αυτήν την Αίθουσα έχουν καταναλωθεί πάρα πολλές ώρες συνδιασκέψεων, για να συζητηθεί αυτό το θέμα- με τρείς στόχους. Βασικό είναι ότι κάθε κυβέρνηση έπρεπε να γνωρίζει τι παραλαμβάνει από την προηγούμενη Κυβέρνηση, προκειμένου να  βάλει μια αρχή για να διαμορφώσει την πολιτική της, ο ελληνικός λαός αντίστοιχα, έπρεπε να ξέρει την πραγματική οικονομική κατάσταση που βρίσκεται η χώρα και οι δημοσιονομικές  διαφορές είχαν αρχίσει να γίνονται τόσο μεγάλες, τόσο δυσθεώρητες, ιδιαίτερα αισθητές. 
      Από την έκθεση του Ισολογισμού αποδεικνύεται ότι ο προϋπολογισμός που υλοποιήθηκε το 2005, υπήρξε όντως, όπως είχε προβλεφθεί, και αναπτυξιακός και νοικοκυρεμένος και αποτελεσματικός και κοινωνικά προσανατολισμένος και απεικόνισε τον τρόπο, τη μέθοδο με την οποία θα μπορούσαμε να πετύχουμε δύσκολους στόχους, όπως ήταν να μειώσουμε το έλλειμμα, να αποκλιμακώσουμε το δημόσιο χρέος και το κυριότερο να προχωρήσουμε προς την ανάπτυξη με κέντρο τον άνθρωπο, την ανθρωποκεντρική ανάπτυξη. 
      Γι’ αυτό, κυρίες και κύριοι συνάδελφοι, ο Απολογισμός αυτού του έτους, για τον οποίο συζητάμε, απεδείχθη ότι όντως ήταν αποτελεσματικός, γιατί έγιναν αυτές οι κινήσεις, αυξήθηκαν οι ρυθμοί ανάπτυξης, δημιουργήθηκε ένα ευνοϊκό περιβάλλον για επενδύσεις, ένα ευνοϊκό περιβάλλον για εξαγωγές, που επηρέασαν  θετικά όλους τους τομείς της οικονομικής δραστηριότητας. 
      Ακόμη βελτίωσαν την ανταγωνιστικότητα, δημιούργησαν νέες θέσεις απασχόλησης, χρηματοδοτήθηκαν και προχώρησαν προοπτικές για να αναβαθμιστεί η αγροτική παραγωγή, για να βοηθηθούν, για να αναπτυχθούν οι μικρομεσαίες επιχειρήσεις. Ειπώθηκε τότε και είναι μια πραγματικότητα σήμερα που συζητάμε τον Ισολογισμό αυτού του έτους ότι ήταν νοικοκυρεμένος, γιατί προωθήθηκε μία αποτελεσματικά, μία ορθολογική αξιοποίηση των κοινοτικών πόρων όσο το δυνατόν περισσότερο, αλλά και εποικοδομητικότερα από το Γ΄ Κοινοτικό Πλαίσιο Στήριξης, αλλά και με την παροχή υπηρεσιών, με την παραγωγή προϊόντων υψηλών προδιαγραφών, να είναι ελκυστικά και στην εσωτερική αλλά και στη διεθνή αγορά. 
      Και φυσικά ήταν προσανατολισμένος κοινωνικά, διότι επενέβη στη δίκαιη αναδιανομή των εισοδημάτων, βοήθησε στην ενίσχυση οικονομικά των οικονομικά ασθενέστερων, των χαμηλόμισθων, των συνταξιούχων, των ευπαθών ομάδων, των αγροτών, βοηθώντας τους με φοροελαφρύνσεις με εργαλεία σημαντικά, με το φορολογικό νόμο και αντίστοιχα με τον αναπτυξιακό νόμο αργότερα. Το κυριότερο δηλαδή, προσπάθησε να άρει τις περιφερειακές ανισότητες, που κατά το παρελθόν, δυστυχώς, είχαν φέρει αρκετές περιφέρειες της Ελλάδος να είναι οι φτωχότερες στην Ευρωπαϊκή Ένωση, πριν από τη διεύρυνση.
      Κυρίες και κύριοι συνάδελφοι, κατά την εκτέλεση αυτού του προϋπολογισμού του 2005, η Κυβέρνηση προχώρησε και στη δημοσιονομική εξυγίανση ασταμάτητα και αποτελεσματικά. Και αυτή η οικονομική πολιτική απεδείχθη και σοβαρή και προχωρήσαμε προς αυστηρή δημοσιονομική πειθαρχία. Επιδιώχθηκε με το σχέδιο της ήπιας προσαρμογής. Αυτό σημαίνει ότι τα οικονομικά βάρη του κράτους δεν τα έφερε στους ώμους του ο Έλληνας πολίτης. Επίσης η εκτέλεση του προϋπολογισμού, διακρίθηκε για ευαισθησία και σεβασμό προς τον πολίτη, με όσο το δυνατόν συγκράτηση των δαπανών του δημοσίου και κατά το δυνατόν περιστολή της φοροδιαφυγής, διασφάλιση της διαφάνειας για τη διαχείριση των οικονομικών πόρων στο δημόσιο τομέα. Αυτό επιτεύχθηκε με τις διαρθρωτικές αλλαγές που επέτυχε. 
      Το κυριότερο, επιτεύχθηκε η μείωση των μεγάλων ελλειμμάτων τα οποία κληρονόμησε η νέα διακυβέρνηση τότε, από τις κυβερνήσεις του ΠΑ.ΣΟ.Κ.. Υλοποιήθηκαν οι δεσμεύσεις για τους οικονομικά ασθενέστερους στην αναπτυξιακή και οικονομική πολιτική, σ’ ένα περιβάλλον ευνοϊκό, που βελτίωσε την ανταγωνιστικότητα, καταφέρνοντας στην πορεία του χρόνου να κάνουμε τη χώρα μας, να βρίσκεται πάνω από το μέσο όρο στην Ευρωπαϊκή Ένωση, όσον αφορά στην ανταγωνιστικότητα.
      Ήδη στο 2005 κλείσαμε με μείωση του ελλείμματος από το 7,9% που ήταν στις 31.12.2004 και το 2005 για να προχωρήσουμε και το 2006 να επιτευχθεί ο στόχος, που ήταν κάτω του 3% στο 2,6%, στο 2,4%. Αυτό ήταν το όριο το οποίο είχε θέσει η Ευρωπαϊκή Επιτροπή για την οικονομική σύγκληση, που επετεύχθη αντίστοιχα για να περάσουμε το όριο και να αρθούν οι περιορισμοί από την Ευρωπαϊκή Ένωση τον Ιούνιο του 2007. Ακόμη, επισπεύστηκε και επιδιώχθηκε η αξιοποίηση των πόρων του Γ΄ Κοινοτικού Πλαισίου Στήριξης.
      Προεβλέποντο για το οικονομικό έτος 2005, τακτικά έσοδα περίπου 17.000.000.000 ευρώ. Όντως τα έσοδα ήταν 17,1 δισεκατομμύρια ευρώ. Δηλαδή επιτεύχθηκαν αυτές οι προβλέψεις στο ακέραιο περίπου. Υπήρξε αύξηση άμεσων φόρων από έσοδα και εισπράξεις, που σημαίνει ότι λειτούργησαν όσο το δυνατόν περισσότερο οι φοροελεγκτικοί μηχανισμοί αποτελεσματικά και υπήρχε μια σωστότερη απόδοση άμεσων φόρων από έσοδα από μεγάλα εισοδήματα και όχι από τα μικρά. 
      Προέβλεπε επίσης, έσοδα από έμμεσους φόρους 24,3 δισεκατομμύρια ευρώ και εισπράχθηκαν 22,5 δισεκατομμύρια ευρώ σε σχέση με το 2004. Δηλαδή παρουσιάστηκε αύξηση περίπου 3,6%. Έτσι, λοιπόν, καταρρίπτεται και ένας μύθος που ειπώθηκε πάρα πολλές φορές σ’ αυτήν την Αίθουσα ότι η Κυβέρνηση αύξησε τους έμμεσους φόρους, δηλαδή έκανε μία αύξηση, που συνήθως βαρύνει τους πολίτες το ίδιο, φτωχούς και πλούσιους. Περισσότερο ήταν στους άμεσους φόρους.
      Κυρίες και κύριοι συνάδελφοι, για τις δαπάνες οι προβλέψεις του προϋπολογισμού ήταν 73,6 δισεκατομμύρια ευρώ. Δαπανήθηκαν 82,9 δισεκατομμύρια. Οι δημόσιες επενδύσεις ήταν ελαφρώς λιγότερες, από αυτές που προέβλεπε ο Προϋπολογισμός. Βέβαια υπήρχαν και θεσμοθετημένες δαπάνες από το Γενικό Λογιστήριο του Κράτους, που δεν μπορούσαν να περιοριστούν. Κατάφεραν όμως, να συγκρατηθούν σε πολύ χαμηλά επίπεδα.
      Ένα από τα πολύ μεγάλα προβλήματα που είχε να αντιμετωπίσει το Υπουργείο Οικονομίας τότε, ήταν το δημόσιο χρέος, διότι το 2005 πληρώσαμε 9,6 δισεκατομμύρια ευρώ μόνο για τόκους και 25,5 δισεκατομμύρια ευρώ για χρεωλύσια. 
      Δηλαδή πληρώσαμε αυτά, που ήταν ένα μεγάλο πρόβλημα για την ελληνική οικονομία. Πληρώσαμε τότε για τόκους περισσότερα απ’ ό,τι για το Πρόγραμμα Δημοσίων Επενδύσεων, δηλαδή ήταν το 14% για λειτουργικές δαπάνες, αντίστοιχα το 20% για ασφάλιση και περίθαλψη και το 23% για τόκους για την εξυπηρέτηση του δημόσιου χρέους. Αποτέλεσμα αυτής της πολιτικής ήταν η παρουσίαση ενός ισοσκελισμένου ισολογισμού. Η διαχείριση για το οικονομικό έτος ήταν νοικοκυρεμένη, σοβαρή και συνετή. 
      Εν κατακλείδι, κυρίες και κύριοι συνάδελφοι, κεντρικός στόχος της Κυβέρνησης της Νέας Δημοκρατίας, ήταν με την κατάρτιση και την εκτέλεση του προϋπολογισμού του 2005, να δημιουργηθεί εκείνο το κλίμα εμπιστοσύνης, σταθερότητος και ενίσχυσης της απασχόλησης. 
      Η χώρα μας, με τη μεταρρυθμιστική πολιτική που ακολουθεί η Κυβέρνηση, έχει απτά και αρκετά ελπιδοφόρα αποτελέσματα, όπως το να αυξηθούν οι ρυθμοί ανάπτυξης, να μειωθεί το δημοσιονομικό έλλειμμα, να αυξηθεί η ανταγωνιστικότητα, ο τουρισμός -έχουμε ανέβει πολύ σε δείκτες- και το κυριότερο, η Ελλάδα μας να γίνει πόλος και κόμβος. 
      Να γίνει και διεθνής ενεργειακός κόμβος και σ’ όλους τους τομείς της οικονομίας να είναι σημαντική, όπως και πύλη εισόδου προϊόντων, υπηρεσιών και επενδύσεων. Κατόπιν τούτου εγκρίνουμε, κυρώνουμε και ψηφίζουμε τον Απολογισμό και Ισολογισμό του ελληνικού κράτους για το 2005, αφήνοντας βέβαια κατά μέρος κάθε μικροπολιτική, που θεωρώ ότι δεν ταιριάζει σ’ αυτήν την περίπτωση.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (΄Ελσα Παπαδημητρίου): Ευχαριστώ, κυρία Κόρκα.
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, θα ήθελα το λόγο επί προσωπικού. 
      ΠΡΟΕΔΡΕΥΟΥΣΑ (΄Ελσα Παπαδημητρίου): Ναι, κύριε συνάδελφε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Χθες εν τη απουσία μου –είχα τελειώσει τη δική μου ομιλία- ο συνάδελφος ο κ. Γιαννάκης από τη Νέα Δημοκρατία, αναφέρθηκε στο πρόσωπό μου. Διαβάζω από τα Πρακτικά της Βουλής…
      ΠΡΟΕΔΡΕΥΟΥΣΑ (Έλσα Παπαδημητρίου): Δύο λεπτά, κύριε συνάδελφε.
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Ναι, για δύο λεπτά, πολύ γρήγορα, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Υπάρχει και Κανονισμός, κύριε συνάδελφε. 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Αναφέρθηκε στο πρόσωπό μου…
      ΠΡΟΕΔΡΕΥΟΥΣΑ (Έλσα Παπαδημητρίου): Αναμείνατε, σας παρακαλώ. 
      Το προσωπικό ζήτημα μπορεί να εξεταστεί, αφού το ζητήσει ο Βουλευτής πριν τελειώσει η ομιλία του θίγοντος την προσωπικότητά του. 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Ναι, αλλά ο θιγόμενος δεν ήταν παρών, κυρία Πρόεδρε. Έκανε την επιπλέον απρέπεια να μην είμαι παρών και θα απαντούσα…
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ακούστε με. 
      Δεν προβλέπεται από τον Κανονισμό καμμία εξαίρεση, πολλώ μάλλον που ο έχων θίξει την προσωπικότητά σας… 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Και ολοκλήρου του κόμματός μου.
      ΠΡΟΕΔΡΕΥΟΥΣΑ (Έλσα Παπαδημητρίου): …συνάδελφος δεν παρίσταται. Επειδή, όμως, προήδρευα εγώ και γνωρίζω που αναφέρεστε, ασυζητητί δεν μπορώ να πω ότι ήταν κομψή κοινοβουλευτική έκφραση, αλλά εν πάση περιπτώσει δεν νομίζω ότι συνιστά προσωπικό πρόβλημα για εσάς και το κόμμα σας. 
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Κυρία Πρόεδρε, εκτός του ότι κατηγόρησε εμένα, κατηγόρησε και όλο το κόμμα μου. Είπε ότι έχουμε «ορθόδοξο λαϊκισμό».
      ΠΡΟΕΔΡΕΥΟΥΣΑ (Έλσα Παπαδημητρίου): Δεν μπορώ να σας εκχωρήσω το λεπτό που χρειάζεστε για το προσωπικό ζήτημα. Νομίζω ότι αδικεί το συνάδελφο. Βρείτε έναν τρόπο να το συζητήσετε εκτός Αιθούσης.
      ΣΠΥΡΙΔΩΝ- ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κυρία Πρόεδρε.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κουτμερίδης, Βουλευτής του ΠΑ.ΣΟ.Κ. για δεκατέσσερα λεπτά.
      ΕΥΣΤΑΘΙΟΣ ΚΟΥΤΜΕΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε σήμερα την κύρωση του Απολογισμού και του Ισολογισμού του προϋπολογισμού του 2005. Όπως αντιλαμβάνεστε μετά από πάρα πολύ καιρό, μετά από δύο χρόνια, συζητούμε το κατά πόσο ο προϋπολογισμός του 2005 εκτελέστηκε ορθά. Και μόνο αυτή η διαδικασία, είναι διαδικασία που πρέπει, πραγματικά, να προσδώσει ένα ιδιαίτερο κύρος στην επιτροπή. 
      Έχουν κατ’ επανάληψη τεθεί ορισμένες προτάσεις για την αναβάθμιση του ρόλου αυτής της επιτροπής. Κατ’ αρχάς προτείνουμε η σύνθεση της επιτροπής, να εμπλουτιστεί και με καινούργια πρόσωπα, τεχνοκράτες, εμπειρογνώμονες, γιατί είναι γεγονός ότι η διαδικασία του ελέγχου των εσόδων, των εξόδων και των δαπανών, είναι μία διαδικασία άκρως τεχνική και άρα χρειάζεται οπωσδήποτε εμπειρογνώμονες και τεχνοκράτες. 
      Δεύτερον, θα πρέπει να προχωρήσουμε και στη θεματική αναβάθμιση και ανάλυση των δεδομένων του Ισολογισμού και του Απολογισμού μέσα από την επιτροπή.
      Και αυτό γιατί; Η διαδικασία κύρωσης και ψήφισης του προϋπολογισμού του κράτους, πρέπει να εξελιχθεί σε μια σπουδαία διαδικασία, με ουσιαστικό περιεχόμενο και όχι σε μια απλή, τυπική διαδικασία. Δυστυχώς αναδεικνύουμε ως κορυφαία κοινοβουλευτική διαδικασία τη συζήτηση και την ψήφιση για τον προϋπολογισμό και υποβαθμίζουμε σαν μια εντελώς τυπική διαδικασία τη συζήτηση για τον Απολογισμό και τον Ισολογισμό του κράτους. Θεωρώ πραγματικά ότι είναι παράδοξο το να γίνεται με τέτοιον τρόπο και σε τέτοια έκταση η συζήτηση για τον προϋπολογισμό και να υποβαθμίζεται μ’ αυτόν τον τρόπο η συζήτηση για τον Απολογισμό και τον Ισολογισμό.
      Θα πρέπει παράλληλα οι αρμοδιότητες της επιτροπής να διευρυνθούν, πέραν των άλλων να παρακολουθείται μέσα από την επιτροπή η πορεία του τρέχοντος προϋπολογισμού αλλά και οι δυνατότητες αξιολόγησης των αποτελεσμάτων του προϋπολογισμού. Πολύ δε περισσότερο –και νομίζω ότι το αντιλαμβάνεστε όλοι σ’ αυτήν την Αίθουσα- θα πρέπει η διαδικασία αυτή της κύρωσης του Απολογισμού και του Ισολογισμού, να γίνεται τουλάχιστον αμέσως μετά την εκτέλεση του προϋπολογισμού και όχι όπως συμβαίνει σήμερα, εν έτει 2007, όπου συζητώντας το προσχέδιο του προϋπολογισμού για το 2008, συμβαίνει να συζητούμε και την κύρωση του Απολογισμού και Ισολογισμού του έτους 2005. Νομίζω, κύριε Υπουργέ, ότι θα πρέπει να αναλάβετε κάποιες πρωτοβουλίες. 
      Άκουσα με πολύ ενδιαφέρον και τον κύριο Υπουργό, να μιλάει για κάποιες θεσμικές αλλαγές όσον αφορά τη διαδικασία τόσο της κατάρτισης του προϋπολογισμού όσο και της συζήτησης του Απολογισμού και του Ισολογισμού. Θα ήθελα να σας μεταφέρω παράλληλα την εμπειρία μου από τη συμμετοχή μου στις διήμερες εργασίες της Λισαβόνας με τους προέδρους των οικονομικών επιτροπών των κρατών-μελών της Ευρωπαϊκής Ένωσης, ότι κι εκεί συζητούνται μεγάλες αλλαγές οι οποίες πρέπει να γίνουν, όσον αφορά στην κατάρτιση του προϋπολογισμού –και μιλώ για το 2008- με καινούργια θέματα που αφορούν σήμερα την παγκόσμια κοινωνία, όπως τα θέματα της παγκοσμιοποίησης, τα θέματα των κλιματολογικών αλλαγών, αλλά και τα θέματα της μετανάστευσης. Νομίζω ότι κι εμείς θα πρέπει να εμπνευστούμε απ’ αυτές τις πρωτοβουλίες και να προχωρήσουμε, όπως μας είπε και ο κύριος Υπουργός, στην κατάργηση των ειδικών λογαριασμών. Το ακούμε με πολύ ενδιαφέρον. Μακάρι να προχωρήσετε.
      Κυρίες και κύριοι συνάδελφοι, είναι γεγονός πως η πολιτική δεν είναι αριθμοί. Και παράλληλα πολλές φορές πίσω από τους στρογγυλοποιημένους ή ωραιοποιημένους αριθμούς, οι οποίοι «μακιγιάρονται» έντεχνα σ’ έναν προϋπολογισμό, συμβαίνει μέσα από τα στοιχεία του Ισολογισμού και του Απολογισμού, να αποκαλυφθούν οι αστοχίες, οι αποτυχίες και οι αδυναμίες ενός προϋπολογισμού και μάλιστα μιλώντας για το 2005, για τον «πρώτο ειλικρινή και αξιόπιστο προϋπολογισμό», όπως μας έλεγαν όλα τα στελέχη της Νέας Δημοκρατίας.
      Όλα τα στελέχη της Νέας Δημοκρατίας μας έλεγαν ότι ο προϋπολογισμός που κλήθηκαν να εκτελέσουν το Μάρτιο του 2004, όταν ανέλαβαν την κυβέρνηση της χώρας μας, ήταν ένας προϋπολογισμός ο οποίος συντάχθηκε, καταρτίστηκε από την προηγούμενη κυβέρνηση του ΠΑ.ΣΟ.Κ. και άρα δεν είχαν τη δυνατότητα να τον διαφοροποιήσουν, να τον διαμορφώσουν όπως αυτοί ήθελαν και ήταν αναγκασμένοι να εφαρμόσουν έναν προϋπολογισμό, τον οποίο δεν ψήφισαν, αλλά και πολύ περισσότερο δεν αποδέχονταν. Εμείς όμως γνωρίζουμε ότι η νέα Κυβέρνηση της Νέα Δημοκρατίας το 2004, είχε τη δυνατότητα να διαμορφώσει και να αλλάξει τον προϋπολογισμό του 2004, ή να προβεί σ’ έναν συμπληρωματικό προϋπολογισμό, όπως έχει γίνει με άλλες κυβερνήσεις άλλων κρατών, και έτσι να φτιάξουν έναν συμπληρωματικό προϋπολογισμό σύμφωνα με τις δικές τους προτεραιότητες. Αυτό όμως δεν το έκανε η Κυβέρνηση της Νέας Δημοκρατίας, γιατί ήθελε πραγματικά να προχωρήσει σ’ ένα μεγάλο οικονομικό κόλπο, το κόλπο της δημοσιονομικής απογραφής. 
      Κυρίες και κύριοι συνάδελφοι, ελέγχοντας τα στοιχεία του Απολογισμού, βλέπουμε πως για το 2005 υπάρχει μια εμφανής στέρηση των φορολογικών εσόδων της τάξεως του 1,6 δισεκατομμυρίου ευρώ. Υπάρχει μια εμφανής υστέρηση των έμμεσων φόρων  κατά 1,9 δισεκατομμύρια ευρώ, ενώ παράλληλα γνωρίζουμε ότι τον Απρίλιο του 2005, η Κυβέρνηση προέβη στην αύξηση των συντελεστών του Φ.Π.Α.. 
      Άρα αυτό αποδεικνύει την έκταση και την έξαρση της φοροδιαφυγής. Επίσης ανακαλύπτουμε υπέρβαση των εξόδων, που ξεπερνά τα 9,4 δισεκατομμύρια ευρώ, υπέρβαση του δανεισμού, αφού η πρόβλεψη του προϋπολογισμού του 2005 ήταν 29,1 δισεκατομμύρια ευρώ και εισπράχτηκαν τελικά 39,9 δισεκατομμύρια ευρώ. Αυτά όσον αφορά τα έσοδα. 
      Όσον αφορά το δημοσιονομικό έλλειμμα, αυτό που πραγματικά έγινε, θα λέγαμε ότι είναι εντυπωσιακό και πρωτόγνωρο. Μετά από μια σειρά αναθεωρήσεων, τελικά το έλλειμμα έφθασε να εκτοξευθεί στο 7,9%.
      Εσείς θέσατε ως στόχο για τον προϋπολογισμό του 2005 ότι το έλλειμμα θα μειωνόταν κάτω από το 3% και τελικά το έλλειμμα έκλεισε στο 5,5%. Δηλαδή είχαμε και εδώ μια λογιστική μείωση του ελλείμματος της τάξεως του 2,4%. Και αυτό δεν συνέβη γιατί –όπως υπερήφανα μας έλεγε όλο αυτό το χρονικό διάστημα η Κυβέρνηση της Νέας Δημοκρατίας- με μια ήπια δημοσιονομική προσαρμογή μειώθηκε το δημοσιονομικό έλλειμμα, αλλά αυτό συνέβη, διότι το 2005 δεν είχαμε τις επαναλαμβανόμενες δαπάνες των ολυμπιακών έργων με τη μείωση του Προγράμματος Δημοσίων Επενδύσεων. Δεν είχαμε τις επαναλαμβανόμενες δαπάνες για τις εθνικής εκλογές και της ευρωεκλογές. 
      Είχαμε πρόσθετα φορολογικά έσοδα με την αύξηση του συντελεστή του Φ.Π.Α., αλλά είχαμε και λογιστικές αλχημείες με τη μεταφορά των τόκων στο μέλλον. Αυτοί ήταν οι λόγοι που το δημοσιονομικό έλλειμμα μειώθηκε από το 7,9%, στο 5,5% του 2005. 
      Η Κυβέρνηση της Νέας Δημοκρατίας για το 2005 και τον προϋπολογισμό του χρεώνεται πραγματικά ένα μεγάλο ιστορικό λάθος, με δυσμενείς συνέπειες τόσο για την ελληνική οικονομία αλλά και για τη χώρα μας γενικότερα. Προκειμένου να χτυπήσει πολιτικά και να κατηγορήσει και να ενοχοποιήσει τις κυβερνήσεις του ΠΑ.ΣΟ.Κ., αλλά ταυτόχρονα να μεταθέσει σε βάθος χρόνου ή –αν θέλετε- να αθετήσει τις πολλές προεκλογικές δεσμεύσεις και υποσχέσεις της, εφεύρε ένα οικονομικό πείραμα, ένα οικονομικό κόλπο. 
      Αλλάζοντας τον τρόπο καταγραφής των αμυντικών δαπανών και αναθεωρώντας προς τα κάτω τα πλεονάσματα των ασφαλιστικών ταμείων και αναθεωρώντας τις πληρωμές για τους τόκους, εκτόξευσε το έλλειμμα του 2004 στο 7,9%. Ζήτησε τον έλεγχο από τη EUROSTAT για τη δημοσιονομική απογραφή και έβαλε τη χώρα μας σε καθεστώς επιτήρησης, απαξιώνοντας τόσο την ελληνική οικονομία αλλά και τη χώρα μας γενικότερα. 
      Αποτέλεσμα αυτής της δημοσιονομικής απογραφής ήταν, πρώτον, να κερδίσει η Κυβέρνηση της Νέας Δημοκρατίας πολιτικό χρόνο, για να μεταθέσει στο μέλλον όλες τις δεσμεύσεις και τις υποσχέσεις της και δεύτερον, να δοθούν πενιχρές αυξήσεις σε μισθούς και συντάξεις, να εισπραχθούν επιπλέον έσοδα με την αύξηση του Φ.Π.Α., να προβούν στην αύξηση της έμμεσης φορολογίας, όσον αφορά τα καύσιμα, τα ποτά, τα τσιγάρα και την κινητή τηλεφωνία, στη φορολογία των ακινήτων και στη φορολογία των φυσικών προσώπων. 
      Δυστυχώς, η επιείκεια της Κυβέρνησης της Νέας Δημοκρατίας εξαντλείται στις μεγάλες επιχειρήσεις με τη μη φορολόγηση των διανεμόμενων κερδών, αλλά και στις τράπεζες με την κατάργηση του φόρου του 10% για τις διατραπεζικές συναλλαγές. 
      Κυρίες και κύριοι συνάδελφοι, ακούγοντας πραγματικά τα στελέχη της Κυβέρνησης της Νέας Δημοκρατίας για την πορεία της ελληνικής οικονομίας, δημιουργείται η εντύπωση σε όλους μας ότι όλοι στη χώρα μας απολαμβάνουν ένα νεοφιλελεύθερο οικονομικό μοντέλο που μόνο δημοσιονομικές επιτυχίες έχει να επιδείξει. 
      Δείχνει πραγματικά ότι απολαμβάνουμε ένα οικονομικό θαύμα, όπου επιτυγχάνονται όλοι οι οικονομικοί στόχοι της Κυβέρνησης, με τη βελτίωση όλων των μακροοικονομικών μεγεθών. Απολαμβάνουμε ένα οικονομικό θαύμα με την επίτευξη όλων των στόχων του προϋπολογισμού, με ανάπτυξη και ευημερία για όλους τους Έλληνες.
      Δυστυχώς η Κυβέρνηση της Νέας Δημοκρατίας αγνοεί την πραγματικότητα. Δυστυχώς η Κυβέρνηση αρέσκεται να αυτοθαυμάζεται με τους ωραιοποιημένους και στρογγυλοποιημένους αριθμούς, κάνοντας πως δεν καταλαβαίνει πραγματικά τι γίνεται και τι συμβαίνει στην ελληνική κοινωνία. Δυστυχώς η Κυβέρνηση της Νέας Δημοκρατίας δεν ακούει τις κραυγές απόγνωσης που βγάζουν οι Έλληνες πολίτες και τα νοικοκυριά με τον υπερδανεισμό τους για να αντεπεξέλθουν στα αυξημένα προβλήματα και τις υποχρεώσεις που αντιμετωπίζουν.
      Όμως, επειδή σήμερα συζητούμε για την κύρωση του Ισολογισμού και του Απολογισμού του κράτους για το 2005 και γνωρίζοντας με το προσχέδιο του προϋπολογισμού τα στοιχεία για το 2008, το μόνο που μπορούμε να πούμε είναι «κάθε πέρυσι και καλύτερο». Γιατί ο προϋπολογισμός του 2008 που έρχεται, είναι κατά πολύ χειρότερος από τον προϋπολογισμό του 2005.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε.
      Το λόγο έχει ο κ. Βελόπουλος από το Λαϊκό Ορθόδοξο Συναγερμό.
      Κύριε συνάδελφε, έχετε το λόγο για έξι λεπτά.
      ΚΥΡΙΑΚΟΣ ΒΕΛΟΠΟΥΛΟΣ: Κυρία Πρόεδρε, θα είμαι σύντομος.
      Κυρία Πρόεδρε, κυρίες και κύριοι συνάδελφοι, επειδή χθες διεμείφθη ένα περίεργο συμβάν και ακούσθηκαν τα περί λαϊκισμού, σήμερα αποφάσισα να κάνω κάτι πολύ απλό. Δεν θα αναφερθώ καθόλου στο τι πιστεύω εγώ. Απλά πήρα από το εγχειρίδιο και θα διαβάσω τι είπαν οι ίδιοι.
      Σας διαβάζω, λοιπόν, τι είπε ο εισηγητής της Νέας Δημοκρατίας για την κυβέρνηση του ΠΑ.ΣΟ.Κ. και τους προϋπολογισμούς που κατέθετε πριν: «Ήταν ένας προϋπολογισμός που, από ό,τι αποδείξαμε στη συζήτηση, έβριθε από δημιουργική λογιστική και είχε μια σειρά ανακριβέστατων και ψευδέστατων αριθμών». Δηλαδή, ο εισηγητής της Νέας Δημοκρατίας ούτε λίγο ούτε πολύ μιλάει για ψεύδη και ανακρίβειες από την πλευρά του ΠΑ.ΣΟ.Κ. για τον προηγούμενο προϋπολογισμό.
      Πηγαίνω, λοιπόν, στην αναφορά του εισηγητή του ΠΑ.ΣΟ.Κ.. Τι λέει ο ίδιος; Μιλάει για αποθέωση της δημιουργικής λογιστικής και πλήρους κατάρρευσης και εκτροχιασμού του προϋπολογισμού, αποτυχία οικονομικής πολιτικής της Κυβέρνησης της Νέας Δημοκρατίας, παλινωδίες, κόλπα. Αυτά, λοιπόν, δεν είναι δικά μας λόγια, γιατί αν τα έλεγα εγώ, θα μπορούσε κάλλιστα κάποιος από εσάς να μου πει ότι είμαι λαϊκιστής ή ότι λέω ακρότητες. Τα λένε οι μεν για τους δε. Και το αντίστροφο, κατά πώς βολεύει τον καθένα.
      Εμείς, λοιπόν, επειδή δεν είμαστε το παλαιό, αλλά είμαστε το καινούργιο, θα αναφερθούμε στα πολύ απλά πραγματικά περιστατικά. Και επειδή, δυστυχώς, ο χρόνος μου είναι λίγος, θα ήθελα να πω στον Υπουργό αυτό που έχω στα χέρια μου και να το αναγνώσω. Δεν θα μιλήσω εκτός κειμένου, αλλά θα διαβάσω αυτά που λέει το Υπουργείο Οικονομίας.
      Ξέρετε, κύριε Υπουργέ, κρατώ στα χέρια μου τα στοιχεία της Εθνικής Στατιστικής Υπηρεσίας της Ελλάδος και επειδή εδώ μέσα οι αριθμοί ευημερούν σε επίπεδο, αν θέλετε, τσιτάτων -λέμε 20.000.000.000, 30.000.000.000, 40.000.000.000, 50.000.000.000- δανειζόμαστε εύκολα ως χώρα κάθε χρόνο και δεν ξέρω ποιος θα πληρώσει τα χρήματα αυτά. Φαντάζομαι όχι εμείς, αλλά και πάλι στην πλάτη του ο ελληνικός λαός θα κουβαλήσει τα λάθη της Κυβερνήσεως της Νέας Δημοκρατίας, όπως και του ΠΑ.ΣΟ.Κ. κατά το παρελθόν.
      Θα σας πω μόνο τούτο. Η κατάσταση της απασχόλησης, κύριε Υπουργέ, έχει ως εξής για το 2007. Είναι στοιχεία της Εθνικής Στατιστικής Υπηρεσίας, δεν είναι δικά μου τα λόγια. Λοιπόν, τεσσεράμισι εκατομμύρια είναι οι απασχολούμενοι. Τέσσερα εκατομμύρια διακόσιες χιλιάδες είναι οι οικονομικά μη ενεργοί. Και ξέρετε ότι με τα προγράμματα «STAGΕ» και τον Ο.Α.Ε.Δ., μειώνετε κάθε φορά και λίγο την ανεργία. Εδώ, λοιπόν, έχουμε ένα τεράστιο πρόβλημα για το ασφαλιστικό. Είναι η επέκταση του προβλήματος και έρχεται από εδώ.
      Δεν θα πω τι συμβαίνει στην ανατολική Μακεδονία και τη Θράκη, όπου είναι 15% η ανεργία. Είναι τεράστια τα ποσοστά. Όμως, θα πάω στην έρευνα οικογενειακών προϋπολογισμών: Φτώχεια. Αν διαβάσετε τι λέει η Εθνική Στατιστική Υπηρεσία, αν τα διαβάσουμε προσεκτικά όλοι μας, θα αναλογιστούμε αν αυτά τα νούμερα που λέμε εδώ μέσα είναι πραγματικά.
      Ακούστε, λοιπόν, τι συμβαίνει και δεν είναι λαϊκισμός. Είναι η πραγματικότητα επιτέλους και δεν τη λέω εγώ, τη λένε οι υπηρεσίες του αρμοδίου Υπουργείου, η Εθνική Στατιστική Υπηρεσία. 
      Ακούστε: Οι ‘Ελληνες κατά 39% μένουν σε σπίτια του 1946 έως 1960, σε παλιά σπίτια, κοινώς σε παλιόσπιτα. Το 20% περίπου των Ελλήνων για θέρμανση   –ακούστε λίγο, γιατί εγώ δεν το περίμενα, αλλά τώρα το αντιμετωπίζουμε- χρησιμοποιούν σόμπα πετρελαίου. Αυτό δείχνει την ένδεια και θα πρέπει να το καταλάβουμε. Επίσης, περίπου το 1,7% των Ελλήνων δεν θερμαίνεται. Δεν τα λέω εγώ αυτά. Τα λέει η Εθνική Στατιστική Υπηρεσία του Υπουργείου. Και ξέρετε ότι καμμιά φορά τα νούμερα αυτά είναι και λίγο μαγειρεμένα προς το καλύτερο πάντοτε, για να βολεύει την κάθε κυβέρνηση.
      Ακούστε: Σόμπα καυσόξυλων, δηλαδή με ξύλα, χρησιμοποιεί το 7,6% των ελληνικών νοικοκυριών. Εγώ θυμάμαι ότι ο παππούς μου τα χρησιμοποιούσε και τα είχαμε ξεχάσει όλοι. Επανέρχονται. Αυτά είναι δείγματα φτώχειας. 
      Πάμε σε κάτι άλλο. Ακούστε με, γιατί κάποιες στιγμές πρέπει να μιλάμε και με πραγματικά νούμερα. Η Εθνική Στατιστική Υπηρεσία λέει ότι δύο εκατομμύρια ‘Ελληνες είναι στα όρια της φτώχειας. Μιλάμε για νούμερα, όταν οι ‘Ελληνες κυριολεκτικά είναι πένητες. Και σ’ αυτό δεν φταίω ούτε εγώ ούτε τα μικρότερα κόμματα του ελληνικού Κοινοβουλίου. Φταίει το ΠΑ.ΣΟ.Κ. και η Νέα Δημοκρατία που κυβερνάει ήδη σήμερα τέσσερα χρόνια και με το άλλοθι των λαθών που έκανε το ΠΑ.ΣΟ.Κ., προσπαθεί να περάσει κάποια λάθη δικά της.
      Συνεχίζω. Εδώ είναι το τεράστιο έγκλημα που γίνεται. Το 20% του πλουσιότερου πλουτισμού έχει περίπου το 45% του πλούτου. Δηλαδή το 20% των Ελλήνων νέμονται περίπου το μισό πλούτο. Το 80%, λοιπόν, των Ελλήνων παίρνουν λιγότερα χρήματα. Αυτά δεν είναι απλά νούμερα, είναι νούμερα της Κυβερνήσεως παρακαλώ! Είναι από την Εθνική Στατιστική Υπηρεσία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Δυστυχώς δεν έχω πολύ χρόνο ακόμα. Ένα λεπτό ακόμα, παρακαλώ, κυρία Πρόεδρε.
      Προχωράμε σε κάτι άλλο. Ο κίνδυνος οικονομικής επισφάλειας για παιδιά ηλικίας εννέα έως δεκαπέντε ετών είναι περίπου 20%. Το 20% των παιδιών από εννέα μέχρι δεκαπέντε ετών κινδυνεύει με οικονομική επισφάλεια. 
      Κάνω μια έκκληση σε όλους σας, επειδή δεν έχω χρόνο. Μπείτε στο διαδίκτυο, πηγαίνετε στην Εθνική Στατιστική Υπηρεσία, μελετήστε τα. Υπάρχει πρόβλημα στην ελληνική κοινωνία. Δεν είναι λαϊκισμός. Θα μπορούσα να πω ένα σωρό πράγματα για τις βασικές ανάγκες, για συνθήκες στέγασης. Ξέρετε ότι περίπου το 30% των Ελλήνων δεν μπορεί να πληρώσει τα καταναλωτικά δάνεια; Ξέρετε ότι έχει χρεωθεί ο ‘Έλληνας; Ξέρετε ότι κινδυνεύουν οι άνθρωποι να χάσουν σπίτια από τοκογλύφους ή από τις τράπεζες που δρουν και λειτουργούν τοκογλυφικά; 
      Τι θα κάνετε με τις τράπεζες, κύριε Υπουργέ; Θα δώσετε ένα τέλος στην ομηρία των πολιτών; Τι θα γίνει με αυτήν την ιστορία; Το ξέρουμε όλοι αυτό.
      Και θα τελειώσω –επειδή είναι πάρα πολλά τα στοιχεία- με το εξής: Βλέπω ότι το 30% των οικογενειών λέγουν ότι δεν μπορούν να πληρώσουν τα πάγια έξοδά τους. Το 30% των Ελλήνων δεν μπορεί να πληρώσει το ενοίκιό του. Το καταλαβαίνουμε αυτό; 
      Δυστυχώς δεν έχω άλλο χρόνο. ‘Ηθελα τουλάχιστον δεκαπέντε λεπτά. Απλά κάνω μια έκκληση σε όλους. Είναι καλό να μιλάμε με νούμερα, αλλά είναι καλύτερο να καταλάβουμε ότι ο πολίτης δεν είναι νούμερο. Είναι ανθρώπινο ον και πρέπει όλοι να τον βοηθήσουμε. Γι’ αυτό είμαστε εδώ. 
      Σας ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (‘Ελσα Παπαδημητρίου): Ευχαριστώ, κύριε Βελόπουλε.
      Το λόγο έχει ο κ. Ελευθέριος Αυγενάκης από τη Νέα Δημοκρατία για δώδεκα λεπτά.
      ΕΛΕΥΘΕΡΙΟΣ ΑΥΓΕΝΑΚΗΣ: Κυρία Πρόεδρε, κύριε Υπουργέ, αγαπητοί συνάδελφοι, αφού ευχαριστήσω από το Βήμα της Βουλής τους Ηρακλειώτες και τις Ηρακλειώτισσες που με στήριξαν στις πρόσφατες εκλογές, θα ήθελα να αναφερθώ στο επίκαιρο θέμα της κατάστασης που επικρατεί στο χωριό Ζωνιανά του Νομού Ρεθύμνης και να καταδικάσω απερίφραστα ενέργειες, όπως αυτή της επίθεσης κατά των αστυνομικών, δηλώνοντας ότι στεκόμαστε αλληλέγγυοι σε κάθε προσπάθεια της Ελληνικής Αστυνομίας, του Υπουργείου Εσωτερικών και του αρμοδίου Υφυπουργού Εσωτερικών που έχει ευθύνη για τη δημόσια τάξη, του κυρίου Χηνοφώτη, να πατάξουν οποιασδήποτε μορφής έγκλημα.
      Παράλληλα, οφείλω από το Βήμα αυτό να ευχηθώ ολόψυχα, τόσο στους ίδιους, όσο και στις οικογένειες των αστυνομικών, ταχεία ανάρρωση και το γρηγορότερο να τους δούμε στην υπηρεσία τους.
      Και θα συμπληρώσω μια τελευταία φράση, πριν μπω στο σημερινό θέμα. Η
      Κρήτη, κύριοι συνάδελφοι, έχει πολιτισμό, άξιους και ικανούς ανθρώπους. Αυτή είναι η απάντηση στα Μέσα Ενημέρωσης που, ούτε λίγο ούτε πολύ, μας έχουν παρουσιάσει τους μισούς Κρήτες ως χασισοκαλλιεργητές και τους άλλους μισούς ως χασισοκαταναλωτές. 
      Κύριε Υπουργέ, κυρίες και κύριοι συνάδελφοι, από την πρώτη στιγμή της νέας διακυβέρνησης του Κώστα Καραμανλή τέθηκε ένας διττός στόχος. Η ήπια δημοσιονομική προσαρμογή και η επίτευξη υψηλών ρυθμών ανάπτυξης.
      Η πλήρης απογραφή των δημοσίων οικονομικών έγινε για να γνωρίζουμε ποια ήταν η πραγματική οικονομική κατάσταση της χώρας, έτσι ώστε να χαραχτεί μια αξιόπιστη οικονομική πολιτική. Και το καταφέραμε. Αρκεί να λάβουμε υπ' όψιν μας την άρση της επιτήρησης της Ελλάδας, κατανοώντας όλοι ότι αυτό αποτέλεσε το «κλείσιμο» ενός εκ των πιο δύσκολων πολιτικών κεφαλαίων στην ευρωπαϊκή πορεία και στη δημοσιονομική πολιτική της χώρας. Φτάνει να σταθούμε σε μια αναφορά από την έκθεση της Ευρωπαϊκής Επιτροπής για την Ελλάδα, στην οποία αναφέρεται επί λέξει «Η ανάπτυξη επιστρέφει σε περισσότερο διατηρήσιμο βηματισμό για τη χώρα»!
      Η Ελλάδα δικαιώθηκε και βρίσκεται στη σωστή κατεύθυνση. Με τη συνέχιση της πολιτικής μας θα πετύχουμε το 2010 αυτό που έχουμε υποσχεθεί, δηλαδή μηδενικό έλλειμμα. Τα στοιχεία αποδεικνύουν του λόγου το αληθές. Το έλλειμμα περιορίστηκε από 7,9% που ήταν στις 31 Δεκεμβρίου του 2004, στο 4,5% το 2005. Στις 31 Δεκεμβρίου 2006 έπεσε ακόμα περισσότερο φτάνοντας στο 2,6%. Υπενθυμίζω ότι η προηγούμενη κυβέρνηση του ΠΑ.ΣΟ.Κ. ανέφερε έλλειμμα 1,2%.
      Επιπλέον, κύριοι συνάδελφοι, το δημόσιο χρέος το 2005 ως προς το ποσοστό του Α.Ε.Π. μειώθηκε σε σχέση με το 2004. Η ανεργία από 11,3% που είχε φτάσει το 2004, μειώθηκε στο 8,1% το δεύτερο τρίμηνο του 2007. 
      Κύριοι συνάδελφοι, μιλώντας για τον προϋπολογισμό του 2005, του οποίου τον Ισολογισμό και Απολογισμό καλούμαστε να συζητήσουμε και να εγκρίνουμε, πρέπει να λάβουμε υπ' όψιν μας τρία βασικά θέματα αιχμής, τρεις στρατηγικές προτεραιότητες της Κυβερνήσεως της Νέας Δημοκρατίας που δεν είναι άλλες από την καταπολέμηση της ανεργίας, της ακρίβειας και της φτώχειας. Και αυτά πρέπει να συνδυάζονται με την ανάγκη για μια ισχυρή οικονομική ανάπτυξη. 
      Ο προϋπολογισμός του 2005 έδειξε ότι οι κυβερνήσεις της Νέας Δημοκρατίας έχουν και τη διάθεση, αλλά το κυριότερο ότι έχουν την ικανότητα, κύριε Υπουργέ, να νοικοκυρέψουν τα οικονομικά της χώρας μετά από μια μακρά περίοδο αφερεγγυότητας που είχε δημιουργήσει το ΠΑ.ΣΟ.Κ. Οι αλχημείες που είχαν χρησιμοποιήσει ιδιαίτερα οι εκσυγχρονιστικές προ του 2004 κυβερνήσεις, σίγουρα διεκδικούν τον τίτλο της παγκόσμιας πρωτοτυπίας. 
      Ήταν φυσικό, λοιπόν, η Νέα Δημοκρατία να αναλάβει να χρησιμοποιήσει το ταμειακό σύστημα καταγράφοντας αμέσως την όποια δαπάνη στο έλλειμμα. Αυτό ακριβώς ακολουθήθηκε και τα επόμενα χρόνια, ώστε να καταφέρουμε να εναρμονιστούμε πλήρως με το σύστημα της EUROSTAT. 
      Κυρίες και κύριοι συνάδελφοι, ο Ισολογισμός και ο Απολογισμός του κράτους τον οποίο καλούμαστε να συζητήσουμε και να εγκρίνουμε, είναι ο πρώτος που αφορά έναν προϋπολογισμό, ο οποίος προήλθε από μια καθαρή Κυβέρνηση της Νέας Δημοκρατίας. 
      Σε ό,τι αφορά τα τακτικά έσοδα, προέβλεπε περίπου 17.000.000.000 έσοδα. Οι εισπράξεις άγγιξαν τα 17,1 δισεκατομμύρια, δηλαδή κάτι περισσότερο από τα προϋπολογισθέντα. Οι άμεσοι φόροι ανέβηκαν περισσότερο σε σχέση με τους έμμεσους, φανερώνοντας την κοινωνική πολιτική της Κυβέρνησης. 
      Στο σύνολο του προϋπολογισμού εισπράχθηκαν 9.000.000.000 παραπάνω. Οι πληρωμές ήταν και αυτές με τη σειρά τους 9.000.000.000 παραπάνω. Συνεπώς ο Απολογισμός και ο Ισολογισμός του 2005 είναι ισοσκελισμένος. 
      Ο προϋπολογισμός του 2005 απεικόνιζε τον τρόπο με τον οποίο θα πετυχαίναμε δύσκολους στόχους, όπως τη μείωση του ελλείμματος, την αποκλιμάκωση του δημοσίου χρέους και τη δημιουργία μιας ανθρωποκεντρικής ανάπτυξης. Και όλα αυτά στην αναγκαιότητα και στην πρακτική της ήπιας δημοσιονομικής προσαρμογής. 
      Σας καλώ, κύριοι συνάδελφοι, να αντιμετωπίσουμε τον Ισολογισμό και Απολογισμό του κράτους 2005 με βάση τις εξελίξεις και των επόμενων χρόνων και λαμβάνοντας υπ' όψιν ότι η Ελλάδα έχει σήμερα μετεξελιχθεί σε μια μεγάλη περιφερειακή αγορά σε σημαντικούς κλάδους της οικονομίας. 
      Κύριοι συνάδελφοι, ανεξαρτήτως σε ποιο κόμμα ανήκετε, σας καλώ να υπερψηφίσετε τον Ισολογισμό και Απολογισμό του Οικονομικού Έτους 2005, διότι το αποτέλεσμα είναι σαφές πλέον. Οι Ευρωπαίοι μάς εμπιστεύονται. Και αυτό δεν αποτελεί συμπέρασμα μόνο δικό μας αλλά και των εταίρων μας στην Ευρωπαϊκή Ένωση, στο Διεθνές Νομισματικό Ταμείο, στον Ο.Ο.Σ.Α.. 
      Δεν δηλώνω ειδικός για τα οικονομικά. Όμως όπου και εάν γυρίσει να κοιτάξει ο οιοσδήποτε πολίτης, καθίσταται σαφές ότι πολλά έχουν αλλάξει τα τελευταία χρόνια. Η βάση για το θετικό αποτέλεσμα που βλέπουμε σήμερα μπήκε με τον προϋπολογισμό του 2005.
      Θεωρώ κάτι περισσότερο από βέβαιο ότι στα αμέσως επόμενα χρόνια θα μπορούμε να μιλάμε με πολύ μεγαλύτερη σιγουριά για την ελληνική οικονομία.
      Προερχόμενος, φίλες και φίλοι, κύριοι συνάδελφοι, από περιφέρεια, εκλεγόμενος στο Νομό Ηρακλείου του οποίου οι κάτοικοι έχουν βιώσει την οικονομική ύφεση που προκάλεσαν οι πολιτικές του παρελθόντος, θεωρώ επιβεβλημένο να σας καλέσω να στηρίξουμε την προσπάθεια της Κυβέρνησης υπερψηφίζοντας τον Ισολογισμό και Απολογισμό του 2005. 
      Η χώρα έχει ανάγκη από συνεχείς μεταρρυθμίσεις και η Κυβέρνηση της Νέας Δημοκρατίας αποδεικνύει καθημερινά ότι διαθέτει και το συγκεκριμένο σχέδιο και την πολιτική βούληση. Είναι επιβεβλημένο να πάψουμε να αποτελούμε την «ουρά» της Ευρωπαϊκής Ένωσης.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
      Το λόγο έχει ο κ. Δημήτριος Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, παρά τα θετικά βήματα που έγιναν με την αναθεώρηση του υφιστάμενου Συντάγματος του 2001 και την κατάρτιση του Κανονισμού της Βουλής, σχετικά με την κατάρτιση και τον έλεγχο του προϋπολογισμού, το πρόβλημα όπως διαπιστώθηκε από όλες τις πτέρυγες της Βουλής, παραμένει και είναι πάρα πολύ μεγάλο. 
      Το Εθνικό μας Κοινοβούλιο δεν έχει τη δυνατότητα να ελέγξει αποτελεσματικά ούτε την κατάρτιση αλλά ούτε και την εκτέλεση του προϋπολογισμού. Δεν έχουμε τη δυνατότητα να αξιολογήσουμε ούτε τη σκοπιμότητα και την κοινωνική αποτελεσματικότητα των δαπανών, από τη μια πλευρά αλλά ούτε και τους τρόπους άντλησης των εσόδων, από την άλλη. Υπάρχει πάρα πολύ μεγάλη αδιαφάνεια και αδυναμία ουσιαστικού, κοινοβουλευτικού αλλά και κοινωνικού ελέγχου. Και αυτές οι διαπιστώσεις δεν είναι μόνο δικές μου αλλά όλων. 
      Το αποτέλεσμα είναι ότι συζητάμε σήμερα, στο τέλος του 2007, για τον Απολογισμό και τον Ισολογισμό του 2005. Αυτή η απαράδεκτη κατάσταση, κύριε Υπουργέ, πρέπει να σταματήσει και η Κυβέρνηση οφείλει να αναλάβει τις ευθύνες της. Πρέπει να φέρει εδώ, στο Εθνικό μας Κοινοβούλιο, στην αρμόδια επιτροπή, μια πολύ συγκεκριμένη πρόταση και με διαπαραταξιακή σύνθεση να αναθεωρήσουμε συνολικά τον τρόπο με τον οποίο και καταρτίζεται από μια πλευρά και ελέγχεται από την άλλη ο προϋπολογισμός του κράτους. 
      Μετά τα παραπάνω, κυρίες και κύριοι συνάδελφοι, η μόνη αξία που μπορεί να έχει η συζήτηση που  κάνουμε σήμερα είναι να διαπιστώσουμε εάν και κατά πόσο ο προϋπολογισμός εκτελέστηκε όπως είχε ψηφιστεί ή εάν άλλα έλεγε και άλλα υλοποιήθηκαν.
      Από τα στοιχεία λοιπόν του Απολογισμού, προκύπτει αβίαστα το συμπέρασμα ότι οι προβλέψεις του προϋπολογισμού δεν έχουν καμμία σχέση με την πραγματικότητα.
      Ας πάρουμε το σκέλος των εσόδων. Στα έσοδα έχουμε μία σημαντική υστέρηση κατά 1,6 δισεκατομμύρια ευρώ και είναι χαρακτηριστικό ότι στην άντληση εσόδων από το Φ.Π.Α. έχουμε μία απόκλιση της τάξης του 1,3 δισεκατομμυρίων ευρώ. Και αυτό σε μια χρονιά, που όπως είναι γνωστό, είχαμε αύξηση των φορολογικών συντελεστών του Φ.Π.Α.. Σε μια χρονιά, δηλαδή, που ο Έλληνας πολίτης επιβαρύνθηκε πληρώνοντας παραπάνω Φ.Π.Α. από 18% στο 19%, αλλά επιβαρύνθηκε και από το κόστος ζωής που ανέβηκε σε όλα τα είδη που επηρεάστηκαν από το Φόρο Προστιθέμενης Αξίας. Δηλαδή, η κοινωνία πλήρωσε και πλήρωσε ακριβά για να πλουτίσουν οι φοροκλέφτες. Διότι αυτό το οποίο έγινε το 2005 είναι ότι πλούτισαν αυτοί οι οποίοι παρακράτησαν τον Φ.Π.Α. και δεν τον απέδωσαν όπως όφειλαν.
      Δεύτερον, στο σκέλος των δαπανών είχαμε μία υπέρβαση των εξόδων πάνω από 9,4 δισεκατομμύρια ευρώ. Έχουμε, δηλαδή, μία απόκλιση της τάξης του 13% που δεν είναι διόλου ευκαταφρόνητη. Προβλέπατε μείωση των καταναλωτικών δαπανών κατά 3,6% και αντί γι’ αυτό είχαμε αύξηση κατά 6,9%. 
      Αλήθεια, κύριε Υπουργέ, ψάχνουμε ακόμη και περιμένουμε να μας πείτε, όπως και ο ελληνικός λαός, πού είναι εκείνα τα περίφημα 10.000.000.000 ευρώ που η Κυβέρνησή σας θα εξοικονομούσε από τη μείωση της κρατικής σπατάλης. 
      Σε ό,τι αφορά τον τομέα των δημόσιων επενδύσεων, ήδη οι δημόσιες επενδύσεις μέσα από τις προβλέψεις του προϋπολογισμού είχαν μειωθεί σημαντικά. Αντί να πάμε μπροστά, αντί να αυξηθούν τα σχετικά κονδύλια, μας πήγατε πίσω στον προϋπολογισμό του 1997. Από τον Απολογισμό αυτό που προκύπτει είναι ότι οι επενδύσεις, το κονδύλι των δημοσίων επενδύσεων, είναι περαιτέρω μειωμένο κατά 500.000.000 ευρώ. Το αποτέλεσμα είναι ότι αυτές οι περικοπές και όλη αυτή η κατάσταση είναι σε βάρος της ελληνικής περιφέρειας, η οποία περίμενε μετά τη λήξη των Ολυμπιακών Αγώνων ότι θα έφθανε και η ώρα η δική της, όπως χαρακτηριστικά είχε υποσχεθεί ο κύριος Πρωθυπουργός. Αντί, λοιπόν, να έχουμε αύξηση των δημόσιων επενδύσεων στην επαρχία, είχαμε δραστική μείωση και απένταξη μιας σειράς έργων από το Γ΄ Κοινοτικό Πλαίσιο Στήριξης, που έπρεπε να στηριχθούν και με εθνικά κονδύλια για να προχωρήσουν. 
      Να μιλήσουμε, κυρίες και κύριοι συνάδελφοι, για την περίφημη «δημοσιονομική εξυγίανση»; Να μιλήσουμε για το δημοσιονομικό έλλειμμα και για το δημόσιο χρέος; Μετά από έξι αναθεωρήσεις που έγιναν μέχρι τότε, δηλαδή μέχρι το 2005, αυτό που θέλω να πω είναι ότι κάθε αναθεώρηση προς τα πάνω του δημοσιονομικού ελλείμματος από πλευράς της EUROSTAT σημαίνει αναθεώρηση προς τα κάτω του κύρους και της αξιοπιστίας της χώρας. Και δεν ξέρω πού στηρίζει ο προηγούμενος συνάδελφος τους ισχυρισμούς του ότι η χώρα μας απέκτησε αξιοπιστία. Η  χώρα μας έγινε «μαύρο πρόβατο» στην Ευρωπαϊκή Ένωση μετά την απογραφή και μετά από όλα αυτά που ακολούθησαν. 
      Μετά, λοιπόν, από έξι αναθεωρήσεις, το δημοσιονομικό έλλειμμα διαμορφώθηκε στο 5,5% του Α.Ε.Π. έναντι πρόβλεψης που υπήρχε στον προϋπολογισμό του 2005 –τα στοιχεία είναι δικά σας, δεν είναι δικά μου- 2,8%. Και εδώ θέλω να σημειώσω κάτι, ότι για να κρατηθεί στο 5,5% αξιοποιήσατε στο έπακρο εκείνη την «επάρατη» δημιουργική λογιστική. 
      Τι κάνατε; Κατ’ αρχάς, αυξήσατε τις εθνικολογιστικές προσαρμογές. Από 450.000.000 ευρώ, που είχατε εγγράψει αρχικά στον προϋπολογισμό, σε 1,19 δισεκατομμύρια ευρώ. Και γνωρίζετε ότι όσο αυξάνει το κονδύλι των εθνικολογιστικών προσαρμογών τόσο μειώνεται το δημοσιονομικό έλλειμμα. Το 450, λοιπόν, το κάνατε 1,19. 
      Δεύτερον, προχωρήσατε σε μεταφορά τόκων στο μέλλον –μέσα από τα περίφημα swaps- 800.000.000 ευρώ. 
      Τρίτον, αποκρύψατε και αποκρύβετε ακόμη και σήμερα το χρέος των νοσοκομείων, το οποίο κάθε χρόνο υπερβαίνει το 1,1 δισεκατομμύριο. Δεν φαίνονται πουθενά τα χρέη των νοσοκομείων και αυτό, για να εξυπηρετήσετε τη μείωση του δημοσιονομικού ελλείμματος. 
      Προχωρήσατε σε μια υπέρμετρη εκποίηση της δημόσιας περιουσίας. Αυτό το ξέρετε. Αλήθεια, πού πήγαν αυτά τα χρήματα; 
      Τέλος, δεν πληρώσατε –και αυτό το ομολόγησε χθες ο κ. Αλογοσκούφης, όμως το ομολόγησε κατά πολύ μικρό μέρος- τις υποχρεώσεις σας απέναντι στα ασφαλιστικά ταμεία. Ο κ. Αλογοσκούφης είπε ότι το κράτος χρωστά 1,5 δισεκατομμύριο στο Ι.Κ.Α. και θα αρχίσει να αποπληρώνει τις θεσμοθετημένες υποχρεώσεις μετά το 2008. Ήταν πραγματικά πρόκληση η χθεσινή τοποθέτηση του Υπουργού Οικονομίας σε σχέση με το σύστημα κοινωνικής ασφάλισης, γιατί είναι πάνω από 10.000.000.000 αυτά τα οποία χρωστάει αυτή τη στιγμή το κράτος στα ασφαλιστικά ταμεία και δεν νομιμοποιείται σε καμμία περίπτωση να τα μεταχειρίζεται έτσι. Και όμως, παρ΄όλα όσα συνέβησαν, όπως είπα, το δημοσιονομικό έλλειμμα έμεινε καρφωμένο στο 5,5%. 
      Ισχυριστήκατε και εσείς και ο εισηγητής σας ότι η μείωση αυτή από 7,7% σε 5,5%, δηλαδή των 2,2 ποσοστιαίων μονάδων, ήταν προϊόν δημοσιονομικής εξυγίανσης. 
      Αλλά ούτε κι αυτό έγινε στην πράξη, όπως σας απέδειξε ο εισηγητής μας και η κ. Παπανδρέου. Και δεν έγινε, γιατί το 2005 δεν επαναλήφθηκαν οι Ολυμπιακοί Αγώνες, το κόστος των οποίων ήταν 1,1% του Α.Ε.Π., δεν είχαμε τα έξοδα των εθνικών εκλογών και είχαμε μια υπέρμετρη αύξηση των εσόδων μέσα από τη φορολογία, μέσα από τους νέους φόρους, τους οποίους επιβάλατε.
      Σε ό,τι αφορά στο δημόσιο χρέος, αυτό αυξήθηκε λόγω του υπέρμετρου δανεισμού κατά 16,3 δισεκατομμύρια ευρώ. Και εδώ δεν θέλω να θυμίσω τι μας έλεγε ο ίδιος ο Πρωθυπουργός για το δημόσιο χρέος της χώρας. Εκείνο που θέλω να πω είναι ότι το 2003 το κατά κεφαλήν δημόσιο χρέος ήταν στα 18.000 ευρώ. Εσείς το φθάσατε στα 23.000 ευρώ. Αυτά είναι τα αποτελέσματα της πολιτικής σας σ’ αυτό το κομμάτι.
      Αυτά, λοιπόν, κυρίες και κύριοι συνάδελφοι, ήταν τα αποτελέσματα του πρώτου «αξιόπιστου», έτσι τον ονόμασε ο ίδιος ο Πρωθυπουργός, προϋπολογισμού της Κυβέρνησης της Νέας Δημοκρατίας. Ένας προϋπολογισμός που απ’ ό,τι φαίνεται από τα ίδια τα πράγματα -και όχι από αστήρικτους ισχυρισμούς του ομιλούντος- ήταν προϋπολογισμός και αναξιοπιστίας αλλά και αδιαφάνειας ταυτόχρονα. Ένας προϋπολογισμός, θα έλεγα εγώ, που στο όνομα μιας κάλπικης δημοσιονομική εξυγίανσης, που χρησιμοποίησε σαν όχημα την περίφημη δημοσιονομική απογραφή, προχώρησε σε μια άγρια αναδιανομή του εισοδήματος. 
      Θύματα αυτής της αναδιανομής μέσα και από τη φορολογική και από την εισοδηματική και από την κοινωνική πολιτική ήταν και είναι τα μεσαία στρώματα και οι χαμηλότερες εισοδηματικά τάξεις. Και είναι γεγονός ότι έχουμε σήμερα πάνω από δύο εκατομμύρια διακόσιες χιλιάδες Ελλήνων που ζουν στα όρια και κάτω από τα όρια της φτώχειας. 
      Θύματά της είναι η παιδεία και η υγεία. Η παιδεία, τα ποσοστά για την οποία όχι μόνο δεν έφθασαν το 5%, όπως προεκλογικά είχατε δεσμευτεί, αλλά κατέβηκαν ακόμη πιο κάτω και η υγεία, της οποίας νοσεί σήμερα ολόκληρο το σύστημα. Λείπουν πάνω από δεκατέσσερις χιλιάδες άτομα σε ιατρικό και νοσηλευτικό προσωπικό, υπάρχουν τεράστια προβλήματα ακόμη και με τις εντατικές. Εμείς στη Μεσσηνία το ζούμε έντονα, στο νοσοκομείο της Καλαμάτας και στα υπόλοιπα νοσοκομεία, όπου λείπουν πάνω από τριακόσιοι γιατροί και νοσηλευτικό προσωπικό και η κατάσταση είναι πάρα πολύ άσχημη.
      Χαμένη επίσης είναι η ελληνική περιφέρεια μέσα από τη βίαιη περικοπή των δημοσίων επενδύσεων. 
      Κερδισμένοι, κυρίες και κύριοι συνάδελφοι, είναι οι οικονομικά ισχυροί, οι φοροκλέφτες και οι φοροδιαφεύγοντες. Αν, λοιπόν, γι’ αυτή σας την οικονομική πολιτική είστε υπερήφανοι, τότε αυτό που εγώ θα πω -και κλείνω με αυτό- είστε πολύ μακριά από τα πραγματικά προβλήματα της ελληνικής οικονομίας και της ελληνικής κοινωνίας. Και όταν η ελληνική κοινωνία το καταλάβει αυτό, θα απομακρύνει εσάς από την εξουσία.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Το λόγο έχει ο κ. Ροντούλης Αστέρης για έξι λεπτά.
       ΑΣΤΕΡΙΟΣ ΡΟΝΤΟΥΛΗΣ: Ευχαριστώ, κυρία Πρόεδρε.
      Αγαπητέ κύριε Υφυπουργέ, η φιλολογική έρευνα έχει δείξει ότι στα ομηρικά έπη υπάρχει το φαινόμενο του αναχρονισμού. Δηλαδή ενώ ο Όμηρος συνθέτει τα έπη του τον 8οαιώνα π.Χ., μιλάει για πράγματα που συνέβησαν το 1.200 π.Χ.. Κάτι ανάλογο, τηρουμένων των αναλογιών βεβαίως, συμβαίνει και με την παρούσα διαδικασία. Δηλαδή έχουμε έναν προϋπολογισμό κ.λπ. που εκτελείται το 2005 και ο Απολογισμός και Ισολογισμός έρχεται το 2007. 
      Θα πρέπει να σας πω ότι αυτό δεν είναι υποχρεωτικά προσωπικά για μένα κακό. Δεν θα σας ψέξω γι’ αυτό, όπως έκαναν άλλοι συνάδελφοι, διότι αν και είστε μια Κυβέρνηση που επαγγέλλεται τη μεταρρύθμιση, ακολουθείτε την πεπατημένη. Αρκεί να βγάλουμε τα κατάλληλα διδάγματα από τη διαδικασία αυτή. Και βλέπουμε ότι τα κατάλληλα διδάγματα, κύριε Υφυπουργέ, δεν βγαίνουν.
      Και δεν βγαίνουν, διότι κάθε φορά στην Αίθουσα αυτή που συζητείται Απολογισμός και Ισολογισμός, ακούγονται κατά μονότονο τρόπο τα ίδια ακριβώς πράγματα. Και βεβαίως συνάδελφοι παλαιότεροι εμού απορώ πως κάθονται σε μία διαδικασία που ακούγονται τα ίδια και τα ίδια, με εναλλαγή ρόλων βέβαια. Η εκάστοτε Κυβέρνηση εξωραΐζει την κατάσταση. Όλα γίνονται καλά. 
      Ο αγαπητός συνάδελφος κ. Βελόπουλος, όμως, απέδειξε με την Εθνική Στατιστική Υπηρεσία  ότι άλλη είναι η πραγματικότητα που βιώνει ο κόσμος. Άρα προς τι οι αυτοέπαινοι και ο εξωραϊσμός της  πραγματικότητας, που μόνο εξωραϊσμένη δεν είναι;
      Όσον αφορά την Αντιπολίτευση τώρα, να σας πω τις λέξεις που άκουσα και κατέγραψα πενήντα φορές: «αυθαιρεσία, αδιαφάνεια, προχειρότητα, αναξιοπιστία στοιχείων». Αλλάζουν οι ρόλοι, αλλάζουν και οι τοποθετήσεις, οι μεν έναντι των δε. Ο κόσμος, όμως, βιώνει μία άθλια πραγματικότητα κι εδώ μέσα λέγονται τα ίδια και τα ίδια. 
      Εμείς του Λαϊκού Ορθοδόξου Συναγερμού, αγαπητέ κύριε Υφυπουργέ, επειδή δεν είμαστε λαϊκιστές, θέλουμε να δούμε την ουσία των πραγμάτων και να την καταθέσουμε στο ελληνικό Κοινοβούλιο. Και η ουσία ποια είναι; Δεν ακούστηκε κατά τη χθεσινή ημέρα. Είναι ότι υπάρχει ένα μεγάλο έλλειμμα στην ανταγωνιστικότητα της ελληνικής οικονομίας και υπάρχει και ένα μεγάλο έλλειμμα στην παραγωγικότητα της ελληνικής οικονομίας. Υπάρχει ένας δείκτης που να το πιστοποιεί αυτό το πράγμα; Βεβαίως. Υπάρχει κάτι που επίσης δεν ακούστηκε. Υπάρχει ο δείκτης για το έλλειμμα τρεχουσών συναλλαγών. Δηλαδή, χάνουμε έδαφος, χάνουμε χώρο στον παγκόσμιο καταμερισμό εργασίας σταδιακά και κανείς δεν μιλάει γι’ αυτό.
      Ο Ανδρέας Παπανδρέου είπε κάποτε στην Αίθουσα αυτή ότι ή το δημόσιο χρέος θα καταφάει τη χώρα ή η χώρα θα φτάσει σε ένα σημείο να τιθασεύσει το δημόσιο χρέος. Αλλά το μείζον δεν είναι το δημόσιο χρέος, είναι παράγωγο το δημόσιο χρέος και τα δημοσιονομικά ελλείμματα που ακούμε συνεχώς τις ημέρες αυτές. Το μείζον είναι ότι στον παγκόσμιο καταμερισμό εργασίας, επειδή δεν είμαστε ανταγωνιστικοί, επειδή δεν είμαστε παραγωγικοί, χάνουμε συνεχώς έδαφος. 
      Το πρόβλημα ποιο είναι, αγαπητέ κύριε Υφυπουργέ, το οποίο πιστεύω ότι το γνωρίζετε καλύτερα από όλους; Το πρόβλημα είναι το εξής απλό: Πρέπει να αλλάξουμε το μοντέλο οικονομικής ανάπτυξης που ακολουθούμε. Το μοντέλο οικονομικής ανάπτυξης που ακολούθησαν όχι μόνο η δική σας η Κυβέρνηση αλλά και άλλες κυβερνήσεις την τελευταία δεκαετία, στηρίζεται πάνω σε τρεις πυλώνες.
       Ο πρώτος πυλώνας ήταν τα περιβόητα ολυμπιακά έργα, η εκροή χρημάτων, για να γίνουν τα ολυμπιακά έργα. Αυτό πυροδότησε μία ανάπτυξη. Μας τελείωσε όμως αυτό, κύριε Υφυπουργέ. Πάει ο ένας πυλώνας λοιπόν.
      Ο δεύτερος πυλώνας τώρα είναι ο δανεισμός, ο μεγάλος δανεισμός των νοικοκυριών. Ο δανεισμός των νοικοκυριών έφθασε στο 80% του Α.Ε.Π., έφθασε στο μάξιμουμ. Μας τελείωσε και αυτό το βάθρο, αυτός ο πυλώνας, κύριε Υφυπουργέ. 
      Κι ερχόμαστε στον τρίτο, τον μόνο που μας απέμεινε, που είναι οι εισροές κοινοτικών πόρων, οι λεγόμενες κοινοτικές μεταβιβάσεις. Κι εκεί τώρα είναι το στοίχημα της Κυβέρνησής σας. Όσον αφορά την αποτελεσματική χρήση των κοινοτικών μεταβιβάσεων. Κι εδώ είναι θέμα πολιτικής βούλησης. Διότι ή η Κυβέρνηση θα χρησιμοποιήσει ένα μοντέλο οικονομικής ανάπτυξης βασισμένο στη λεγόμενη βαριά ανάπτυξη, δηλαδή μεταφορές, γέφυρες κ.λπ., που σημαίνει ότι υπό το βάρος της απορροφητικότητας θα κινηθείτε σε μία τέτοια κατεύθυνση ή θα κινηθούμε στην παιδεία, σε ένα άλλο μοντέλο, στις νέες τεχνολογίες, στην επιχειρηματικότητα, όπως έκανε η Ιρλανδία και προχώρησε, κύριε Υφυπουργέ.
      Θα σας πω κάτι που είναι καταπληκτικό. Για κάθε ευρώ κοινοτικό που εισρέει στην Ελλάδα ο πλούτος μας μεγαλώνει κατά 1,61 ευρώ. Για κάθε ευρώ κοινοτικό που εισρέει στην Ιρλανδία ο πλούτος της Ιρλανδίας αυξάνει κατά 2,54 ευρώ. Άρα γι’ αυτό συνεχώς μένουμε πίσω και είμαστε ουραγοί. Η λέξη κλειδί, λοιπόν, είναι η επιχειρηματικότητα, είναι το επιχειρείν. Χρειαζόμαστε το επιχειρείν στο κράτος, χρειαζόμαστε το επιχειρείν στην παιδεία, στα σχολεία, στον αγροτικό τομέα. Πρέπει και οι αγρότες μας να αποκτήσουν μία επιχειρηματική νοοτροπία. Και γνωρίζω ότι βεβαίως το λέτε, αλλά άλλο να το λέτε και άλλο να παίρνετε μέτρα ώστε αυτό να γίνεται πράξη. 
      Ο κ. Αλογοσκούφης επειδή γνωρίζει αυτά που είπαμε, προσπάθησε να εμφανίσει μια ωραιοποιημένη κατάσταση πλούτου για τους Έλληνες μέσω της αναθεώρησης του Α.Ε.Π. κατά ποσοστό 25,7% και προσγειώθηκε ανωμάλως από τη EUROSTAT στο 9,6% μόνο. Γιατί το έκανε αυτό και γίναμε διεθνώς ρεζίλι; Διότι ήθελε μια χαλαρή δημοσιονομική πολιτική, που στηρίζεται όμως στα χαρτιά, γιατί δεν είμαστε πλουσιότεροι. Αυτό δείχνει το διαρκές έλλειμμα που έχουμε, όσον αφορά το ισοζύγιο πληρωμών. 
      Άρα, λοιπόν, ή στο DNA των Ελλήνων θα επανέλθει η επιχειρηματικότητα, κάτι που μας χαρακτήριζε από την αρχαιότητα ή ό,τι και να κάνει η Κυβέρνησή σας, αγαπητέ κύριε Υφυπουργέ, θα είναι μία από τα ίδια. Όποιος και να έρθει στη θέση σας, οποιαδήποτε άλλη κυβέρνηση, εδώ στην Αίθουσα θα ακούγονται τα ίδια και τα ίδια άνευ αποτελέσματος.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Παρασκευή Μπουζάλη έχει το λόγο.
      ΠΑΡΑΣΚΕΥΗ ΜΠΟΥΖΑΛΗ: Ευχαριστώ, κυρία Πρόεδρε.
      Κυρίες και κύριοι συνάδελφοι, η δημοσιονομική σταθερότητα αποτελεί μια από τις βασικές προτεραιότητες της οικονομικής πολιτικής που ακολουθούν οι κυβερνήσεις, προκειμένου να υπάρξει κλίμα εμπιστοσύνης τόσο στους πολίτες όσο και στους επενδυτές και να μπορέσουν να δημιουργηθούν έτσι οι αναγκαίες συνθήκες για μια διατηρήσιμη αλλά και αυτοτροφοδοτούμενη ανάπτυξη. 
      Βασικό εργαλείο, λοιπόν, για την επίτευξη αυτής της σταθερότητας αποτελεί ο έλεγχος του δημοσίου χρήματος. Η ύπαρξη ενός συστήματος ελέγχου των δημοσίων δαπανών προσφέρει σημαντικές υπηρεσίες προς την κατεύθυνση της προστασίας του δημοσίου χρήματος από φαινόμενα σπατάλης και απάτης. Ταυτόχρονα, όμως, συμβάλλει στο νοικοκύρεμα των δημοσίων οικονομικών και κατ’ επέκταση στη διασφάλιση υλοποίησης του κρατικού υπολογισμού.
      Μέσα στο πλαίσιο, λοιπόν, αυτό η κύρωση του Ισολογισμού-Απολογισμού του έτους 2005 αποτελεί μια πολύ σημαντική στιγμή για την Κυβέρνηση του Κώστα Καραμανλή. Και αυτό γιατί πρόκειται για την επιβράβευση των προσπαθειών της νέας διακυβέρνησης να νοικοκυρέψει την ελληνική οικονομία και ταυτόχρονα να πετύχει πολλούς από τους στόχους που είχαν τεθεί από το Μάρτιο του 2004.
      Κυρίες και κύριοι συνάδελφοι, στην περσινή συζήτηση που έγινε για την κύρωση του Ισολογισμού-Απολογισμού του 2004 κατηγορηθήκαμε από την Αξιωματική Αντιπολίτευση ότι υλοποιήσαμε έναν προϋπολογισμό ο οποίος στηριζόταν σε παραπλανητικά στοιχεία αλλά και σε ωραιοποιημένους αριθμούς, τόσο ως προς το σχεδιασμό του όσο και προς την κατάρτισή του. Κατηγορηθήκαμε ότι υλοποιήσαμε έναν προϋπολογισμό σε σαθρά θεμέλια, με αποτέλεσμα να δημιουργήσουμε δήθεν πρόσθετα ελλείμματα, πληθωρισμό και δημόσιο χρέος, δηλαδή κατηγορηθήκαμε για την υλοποίηση ενός προγράμματος που εμείς οι ίδιοι ουδέποτε σχεδιάσαμε και ουδέποτε καταρτίσαμε. 
      Στην πορεία, βέβαια, αποδείχθηκε ότι εμείς πετύχαμε να εξασφαλίσουμε τη συνέχεια του κράτους, δηλαδή να υλοποιήσουμε έναν προϋπολογισμό μέσα σε εννέα μήνες που δεν μας εξέφραζε, προκειμένου να μη δημιουργήσουμε πρόβλημα στη χρηστή διοίκηση και μάλιστα το καταφέραμε με επιτυχία.
      Εσείς αντίθετα, αγαπητοί συνάδελφοι της Αξιωματικής Αντιπολίτευσης, αυτό που πετύχατε ήταν να δημιουργήσετε έναν ωραιοποιημένο προϋπολογισμό, ο οποίος εξαφάνιζε μία πληθώρα δαπανών, προκειμένου να φαίνεται μειωμένο τόσο το έλλειμμα όσο και το δημόσιο χρέος, δηλαδή προχωρήσατε στη συνειδητή υποεκτίμηση των εγγεγραμμένων πιστώσεων που εμφανίσατε στον προϋπολογισμό του 2004 που εσείς καταρτίσατε και αφορούσε σε μισθούς, συντάξεις, εκλογικές δαπάνες και δαπάνες για τη διεξαγωγή των Ολυμπιακών Αγώνων. 
      Κυρίες και κύριοι συνάδελφοι, στη φετινή συζήτηση για τον Ισολογισμό-Απολογισμό του 2005 το κατηγορητήριο από την πλευρά της Αξιωματικής Αντιπολίτευσης στρέφεται προς την απογραφή, την αναθεώρηση του Α.Ε.Π., την αύξηση του δημοσίου χρέους, τη φοροδιαφυγή, τους μισθούς και τις συντάξεις. 
      Αγαπητοί συνάδελφοι της Αξιωματικής Αντιπολίτευσης, πρέπει να σας θυμίσω ότι για την απογραφή η Ελλάδα διασύρθηκε πρώτα και αποκλειστικά από εσάς, από τη στιγμή που τροφοδοτούσατε τη EUROSTAT με ψευδή στοιχεία, καταρρίπτοντας κάθε έννοια αξιοπιστίας και χρηστής διοίκησης της χώρας μας έναντι των Ευρωπαίων εταίρων μας. 
      Με άλλα λόγια, δημιουργήσατε μία εικόνα αναξιόπιστων εταίρων, την οποία κατά τη δική σας άποψη έπρεπε να υιοθετήσουμε και εμείς, προκειμένου να ολοκληρώσουμε το έργο σας και να συμβαδίσουμε με την ισχυρή οικονομία και τους υψηλούς ρυθμούς ανάπτυξης που πρεσβεύατε! 
      Εδώ, όμως, κάνατε ένα μεγάλο λάθος, αγαπητοί συνάδελφοι του ΠΑ.ΣΟ.Κ.. Η Κυβέρνηση του Κώστα Καραμανλή ήδη στο οικονομικό πρόγραμμά της από το Μάρτη του 2004 είχε μιλήσει για δημοσιονομική απογραφή, καθώς και για την ανάγκη επιστροφής της αξιοπιστίας της χώρας, που εσείς στερήσατε τα προηγούμενα χρόνια.
      Η απογραφή αυτή αποκάλυψε την πραγματική αλήθεια για την κατάσταση της ελληνικής οικονομίας, την οποία εσείς ωραιοποιήσατε για να παραπλανήσετε τον ελληνικό λαό και σήμερα που μιλάμε η Κυβέρνηση Καραμανλή δικαιώνεται και η χώρα μας βγήκε από την επιτήρηση το περασμένο Ιούνιο. 
      Όσον αφορά το θέμα της αναθεώρησης του Α.Ε.Π., για την οποία κατηγορηθήκαμε ποικιλοτρόπως, σας επισημαίνω ότι έπρεπε να έχει γίνει από χρόνια και εάν εσείς κατηγορείτε τη σημερινή Κυβέρνηση γιατί δεν την έκανε το 2004 ή το 2005, τότε πρέπει να αναλογιστείτε ότι εσείς φέρετε μεγαλύτερες ευθύνες που δεν την πραγματοποιήσατε, εφόσον γνωρίζατε τον κανονισμό 2223/1996 της Ευρωπαϊκής Επιτροπής, που ορίζει ότι ανά πενταετία πρέπει να γίνεται η ανανέωση των στοιχείων του Α.Ε.Π.. Σας υπενθυμίζω ότι εσείς ως κυβέρνηση κάνατε μόνο μία αναθεώρηση το 1995, ανεβάζοντας το Α.Ε.Π. τότε κατά 23,9% και φυσικά τότε είπατε ότι η κίνηση αυτή θα διευκόλυνε την ένταξη της χώρας μας στην Ο.Ν.Ε.. 
      Συνεπώς, εάν κάνατε αναθεώρηση ανά πενταετία, δεν θα συνέβαιναν όλα αυτά. Σας αναφέρω ενδεικτικά το παράδειγμα της Ολλανδίας, η οποία ως νοικοκυρεμένο κράτος κάνει αναπροσαρμογές ανά πενταετία, παρουσιάζοντας λογικές αυξήσεις του Α.Ε.Π. της τάξεως του 7%. 
      Στον τομέα του δημοσίου χρέους πρέπει να σας επισημάνω ότι το 2004 παραλάβαμε ένα χρέος της τάξης του 109,3% και το 2006 υποχώρησε για πρώτη φορά ύστερα από δύο δεκαετίες στο 95,3%, σύμφωνα με στοιχεία της EUROSTAT. Τα στοιχεία αυτά ενσωματώνονται στα ελληνικά στοιχεία με βάση τα αποτελέσματα της πρόσφατης κατά 9,6% αναθεώρησης του Α.Ε.Π., που εσείς αποδοκιμάζετε. 
      Μας κατηγορείτε, επίσης, για μειωμένα φορολογικά έσοδα, λέγοντας ότι καταστρέψαμε το φοροεισπρακτικό μηχανισμό. Πρέπει να σας πω ότι ο φοροεισπρακτικός μηχανισμός και ο φοροελεγκτικός μηχανισμός προϋπήρχαν και, το κυριότερο, ότι η πρόβλεψη που είχε γίνει στον προϋπολογισμό για την είσπραξη των άμεσων φόρων ήταν 17.000.000.000 ευρώ. Εμείς εισπράξαμε 17.100.000.000 ευρώ σε σχέση με τα αντίστοιχα 15.000.000.000 του 2004. Δηλαδή είχαμε αύξηση της τάξης του 13,2%. 
      Τι σημαίνει, λοιπόν, αυτή η διαφορά; Ότι καταστρέψαμε το φοροεισπρακτικό μηχανισμό και είχαμε τρομερή υστέρηση εσόδων; 
      Επίσης, από τα στοιχεία του Ισολογισμού που συζητάμε, προκύπτει καθαρά ότι οι κοινωνικά άδικοι έμμεσοι φόροι παρουσίασαν μία περιορισμένη αύξηση της τάξης του 3,9% σε σχέση με το 2004. Επομένως και ο μύθος περί της μεγάλης αύξησης των έμμεσων φόρων καταρρίπτεται. 
      Στον τομέα των μισθών και των συντάξεων όπου έγινε λόγος για πενιχρές αυξήσεις λόγω δημοσιονομικής επιτήρησης, σας επισημαίνω, αγαπητοί συνάδελφοι της Αξιωματικής Αντιπολίτευσης, ότι παρά τις δυσκολίες –και αντιμετωπίσαμε δυσκολίες- τηρήσαμε τις δεσμεύσεις μας στο ακέραιο. Σας θυμίζω, λοιπόν, ενδεικτικά τα παρακάτω. 
      Το Ε.Κ.Α.Σ. διπλασιάζεται σε τετρακόσιους πενήντα χιλιάδες συνταξιούχους. Από τα 111 ευρώ το 2003 πάει στα 230 από 1.1.2008. 
      Η αγροτική σύνταξη του Ο.Γ.Α. διπλασιάζεται σε οκτακόσιες χιλιάδες συνταξιούχους. Από τα 170 ευρώ πηγαίνει στα 330 από 1.1.2008. 
      Αυξήθηκε το επίδομα ανεργίας από τα 311 ευρώ το 2003 σε 367 το 2007 και σε 404 ευρώ από 1.1.2008. 
      Ενισχύθηκαν συνταξιούχοι με την κατάργηση των εισφορών υπέρ του Λ.Α.Φ.Κ.Α.. 
      Ρυθμίστηκαν οι οφειλές σε διακόσιες σαράντα χιλιάδες αγρότες του Ο.Γ.Α..
      Επεκτάθηκε το παραπληγικό επίδομα σε είκοσι χιλιάδες ασφαλισμένους του Ο.Γ.Α. φθάνοντας τα 560 ευρώ. 
      Δίνεται η δυνατότητα σε σαράντα χιλιάδες αγρότες ηλικίας από πενήντα πέντε μέχρι εξήντα πέντε ετών να λάβουν βασική σύνταξη, την οποία πριν δεν εδικαιούντο. 
      Αυξήθηκε το οικονομικό επίδομα του Ο.Α.Ε.Δ. κατά 40%. 
      Ενσωματώθηκαν σταδιακά από το 2005, 140 ευρώ στο συντάξιμο μισθό των πολιτικών συνταξιούχων του δημοσίου. 
      Καταργήθηκε ο φόρος στο επίδομα που λαμβάνουν από το κράτος οι πολύτεκνες μητέρες. 
      Αυξήθηκε η περιουσία των ασφαλιστικών ταμείων από 21.800.000.000 ευρώ σε 31.000.000.000 ευρώ το 2006. Είχαμε, δηλαδή, μία αύξηση της τάξεως του 42%. 
      Προβλέπονται πρόσθετα κονδύλια ύψους 850.000.000 ευρώ για κοινωνικές δαπάνες στο νέο προϋπολογισμό, Ο.Γ.Α., Ε.Κ.Α.Σ., επιδόματα ανεργίας, αυξήσεις μισθών και συντάξεων οι οποίες είναι μεγαλύτερες του πληθωρισμού. 
      Κυρίες και κύριοι συνάδελφοι, με την πολιτική που ακολουθούσαμε από το Μάρτη του 2004 καταφέραμε να βάλουμε τα θεμέλια για την ανανέωση και την εξυγίανση της ελληνικής οικονομίας, την αύξηση της παραγωγικότητας, την ενίσχυση της ανταγωνιστικότητας και την αύξηση της απασχόλησης. Και όλα αυτά έγιναν όχι με λόγια, αλλά με συνεχείς μεταρρυθμίσεις που υλοποιήθηκαν και υλοποιούνται και καθημερινά. Θυμίζω τη φορολογική μεταρρύθμιση, τον αναπτυξιακό νόμο, τη μεταρρύθμιση στην αγορά εργασίας, την καταπολέμηση της γραφειοκρατίας και της φοροδιαφυγής, τις συμπράξεις δημοσίου και ιδιωτικού τομέα, το πρόγραμμα αποκρατικοποιήσεων και άλλα.
      Φυσικά, η πολιτική μας συνεχίζεται με ένα δεύτερο κύμα μεταρρυθμίσεων στην οικονομία, με σκοπό τη διατήρηση των υψηλών ρυθμών στις επενδύσεις, στις εξαγωγές, στην απασχόληση και στην ανάπτυξη.
      Σήμερα, αγαπητοί συνάδελφοι, απολαμβάνουμε τους καρπούς της πολιτικής αυτής που απαρέγκλιτα χαράξαμε.
      (Στο σημείο αυτό την Προεδρική Έδρα  καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ). 
      Αντιμετωπίσαμε με μεγάλη επιτυχία τις πραγματικά δύσκολες συνθήκες που κληρονομήσαμε και καταφέραμε να αναστρέψουμε τις τάσεις στους οικονομικούς δείκτες. Άλλωστε, τα στοιχεία της Τράπεζας της Ελλάδος επιβεβαιώνουν ότι η ελληνική οικονομία βρίσκεται πλέον στο σωστό δρόμο, αλλά και στη σωστή κατεύθυνση και ότι η Κυβέρνηση του Κώστα Καραμανλή κατάφερε να περιορίσει το έλλειμμα από 7,8% του Α.Ε.Π. στο 2,5%, να πετύχει ρυθμούς ανάπτυξης της τάξεως του 4,4% και να μειώσει την ανεργία από το 11% στο 8,9%. 
      Κυρίες και κύριοι συνάδελφοι, η ορθή αποτύπωση όλων των δημοσιονομικών μεγεθών, αλλά και ο εκτενής έλεγχος του δημοσίου χρήματος είναι βαρύνουσας σημασίας. Σίγουρα, όπως επισημάνθηκε και στην αρμόδια επιτροπή πρέπει να γίνουν περαιτέρω βήματα για την καλύτερη, αλλά και αποτελεσματικότερη συγκρότηση και λειτουργία της επιτροπής και προς αυτό το σκοπό πρέπει όλοι να δουλέψουμε περισσότερο. Φυσικά, βήματα βελτίωσης έχουν γίνει ήδη προς αυτήν την κατεύθυνση και με την εφαρμογή του περσινού ν. 3492/2006, για την οργάνωση συστήματος ελέγχου, για τη διασφάλιση της χρηστής δημοσιονομικής διαχείρισης του κρατικού προϋπολογισμού και των εκτός του κρατικού προϋπολογισμού φορέων.
      Κυρίες και κύριοι συνάδελφοι, συνοψίζοντας, θα ήθελα να υπογραμμίσω ότι η σημερινή Κυβέρνηση έκανε μία μεγάλη προσπάθεια για το νοικοκύρεμα, αλλά και την εξυγίανση της ελληνικής οικονομίας. Συνέταξε και υλοποίησε με επιτυχία έναν Ισολογισμό-Απολογισμό που αποτυπώνει την πραγματικότητα και αποδεικνύει τη χρηστή διοίκηση που ασκήθηκε από τη σημερινή Κυβέρνηση. Γι’ αυτό το λόγο θεωρώ ότι το κείμενο αυτό πρέπει να υπερψηφιστεί από όλους.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μπουζάλη.
      Κυρίες και κύριοι συνάδελφοι, θα ήθελα να ανακοινώσω στο Σώμα ότι από τα άνω δυτικά θεωρεία της Βουλής παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις της Αίθουσας «ΕΛΕΥΘΕΡΙΟΣ ΒΕΝΙΖΕΛΟΣ»  με θέματα: «Οι Έλληνες στη Διασπορά 15ος – 21ος αι.ς» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι έξι μαθητές και μαθήτριες και δύο συνοδοί δάσκαλοι από το 69ο  Δημοτικό Σχολείο Πατρών.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα απ΄όλες τις πτέρυγες της Βουλής)
       Ο πρώην Πρόεδρος της Βουλής κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε  Πρόεδρε, θα ήθελα –είναι ρητορικό το ερώτημα- να ρωτήσω την μόλις κατελθούσα από το Βήμα συνάδελφο, εάν ο επόμενος ομιλητής, με αφορμή την περίφημη πρόταση της Κυβερνήσεως -με βάση τα στοιχεία της Εθνικής Στατικής Υπηρεσίας προς την Ευρωπαϊκή Ένωση για την αναθεώρηση του Α.Ε.Π. κατά 25% περίπου, που όπως είναι γνωστό απεδείχθη ότι ήταν αναληθής και τελικώς και η Κυβέρνηση υποχρεώθηκε να συνομολογήσει ότι η αύξηση αυτή δεν υπερβαίνει το 9% περίπου- απευθυνόταν προς την πλευρά της Νέας Δημοκρατίας -όχι προς την Κυβέρνηση, αλλά προς τους συναδέλφους της  Νέας Δημοκρατίας- και ιδιαίτερα σε αρκετούς νέους συναδέλφους, όπως και η μόλις κατελθούσα από το Βήμα, η οποία εξέθεσε γλαφυρότατα τις απόψεις της κι έλεγε: «Εσείς, που διασύρατε τη χώρα, εσείς …»  και όλα τα άλλα που δεν χρειάζεται να τα επαναλάβω, είμαι βέβαιος ότι θα ένιωθε εξαιρετικά άσχημα. Και ίσως και σε κάποιους συναδέλφους που μπορεί να υπήρξαν και Υπουργοί, όπως εγώ που υπήρξα στο παρελθόν και Υπουργός της δεκαετίας του 1980 των Κυβερνήσεων του ΠΑ.ΣΟ.Κ., θα ήταν σωστό να μου υπομνησθεί ότι κάποιες ευθύνες έχω κατ’ αυτήν ή κατά οποιονδήποτε συνάδελφο για λάθη εκείνης της περιόδου ή και κάτι παραπάνω από λάθη. 
      Τι θέλω να πω; Αυτό που εσείς το έχετε ακούσει αρκετές φορές από εμένα. Στο σύνολό της η Βουλή έχει ως αποστολή να ελέγχει την Κυβέρνηση.
      Ένα τμήμα της Βουλής, το μεγαλύτερο –γιατί αλλιώς δεν υπάρχει Κυβέρνηση- στηρίζει την Κυβέρνηση. Στηρίζοντας κατά τη γνώμη μου την Κυβέρνηση, επικρίνει -εάν θέλει με αυτόν τον τρόπο να στηρίξει την Κυβέρνηση και την πολιτική της, τα νομοθετήματά της κ.λπ.- μπορεί να επικρίνει κυβερνήσεις που προηγήθηκαν, τα κόμματα που τις στήριξαν, ενδεχομένως όσους έδωσαν ψήφο εμπιστοσύνης στην όποια κυβέρνηση, αλλά –και το έχω πει αρκετές φορές, ιδιαίτερα θυμάμαι με την ιστορία του περίφημου Χούπη, λέω, τώρα ώρα είναι να αρχίσουμε να λέμε «από εκεί εσείς οι Χούπηδες», όπως παλαιότερα έλεγαν «εσείς οι Κωσκοτάδες» – αλλά δεν είναι αυτή η δουλειά μας εδώ μέσα. Αυτό ήθελα να πω.
      Σε ό,τι αφορά δε τη συζήτηση που κάνουμε, άλλοι πολύ εγκρατέστεροι ή μάλλον εγκρατείς σε σχέση με εμένα -εγώ δεν διεκδικώ γνώση ιδιαίτερη των οικονομικών πραγμάτων- αναπτύσσουν τις απόψεις τους και θα συνεχίσουν. Θέλω όμως να πω κάτι που θα έλεγε ένας απλός ψηφοφόρος μου. Απλούς ανθρώπους εκπροσωπώ της Β΄ Περιφέρειας Αθηνών.
      Θυμάμαι και εγώ ότι επρόκειτο να γίνει μία προσπάθεια από την Κυβέρνηση για την εξοικονόμηση 10.000.000.000 ευρώ με την περιστολή δαπανών σπατάλης δημόσιου χρήματος σε βάρος του κρατικού προϋπολογισμού και των πολιτικών που ο προϋπολογισμός πρέπει να χρηματοδοτεί προς όφελος του ελληνικού λαού, για την παιδεία, την υγεία, το περιβάλλον, όλα αυτά τα πράγματα τα ηχηρά και άλλα παρόμοια που λέμε. 
      Πώς συντηρείται η αξιοπιστία και η φερεγγυότητα μιας Κυβερνήσεως, που, όχι μόνο δεν έχει αντιμετωπίσει κάτι που και διαχρονικά υπάρχει, την όποια σπατάλη στη λειτουργία του κράτους και στην εκτέλεση του κρατικού προϋπολογισμού, αλλά, όπως είδα χθες στις εφημερίδες, στο εννεάμηνο -υποθέτω ως το τέλος του χρόνου, γιατί όπως ξέρουμε, μέχρι τον Οκτώβρη καταγράφονται αυτά που έρχονται στη Βουλή, τα άλλα λέμε κατ’ υπολογισμό, γίνεται και η μεγαλύτερη εκταμίευση σε βάρος του κρατικού προϋπολογισμού- έχετε έλλειμμα 9,7 δισεκατομμύρια ευρώ μέχρι τώρα; Εδώ υπάρχει ένα πρόβλημα. Όπως όταν άρχισε χθες η συζήτηση για το ασφαλιστικό πρόβλημα -και την ξεκινά αυτή τη συζήτηση η Κυβέρνηση- ταυτόχρονα βαρύνεται πολιτικά –διότι ακόμη δεν ξέρουμε η δικαιοσύνη τι θα πει- με αυτό τον τρόπο διαχείρισης των αποθεματικών των ασφαλιστικών ταμείων όπου και συγκαλύπτει και εμποδίζει. Εγώ χθες στην Επιτροπή Θεσμών και Διαφάνειας της Βουλής, δέχθηκα μία φοβερή επίθεση από τους συναδέλφους, οι οποίοι δεν ήθελαν καν –εάν είναι δυνατόν- να απευθύνω ερωτήσεις στον κ. Ζορμπά. Εάν αυτή είναι η αντίληψή σας, το να μην ψάξουμε, να μην δούμε αν κάποιοι φταίνε, τι να πω; Σε όλες τις κυβερνήσεις σε όλες τις εποχές, υπάρχουν αυτοί που βάζουν το δάκτυλο στο μέλι. Εάν δεν τους το κόβουμε, αυτό διαιωνίζεται. Και δυστυχώς σε αυτό βοηθάει, καμμία φορά και η Αντιπολίτευση, όταν υπερβαλλόντως εκμεταλλεύεται πολιτικά, γενικεύει και οι κυβερνήσεις θεωρούν ότι καλύτερα είναι να συγκαλύψουν παρά να είναι στο στόχαστρο. Είναι και αυτό ένα στοιχείο μέσα στην παθογένεια του πολιτικού μας συστήματος, διότι πιστεύω πάντοτε –είστε από αυτούς και εσείς, κύριε Πρόεδρε, που το πιστεύετε και το διακηρύσσετε- ότι πρέπει να εξατομικεύονται οι ευθύνες. 
      Έχει σημασία αυτό που σας λέω. Διότι εδώ τι κάνουμε; Λέμε, δείχνοντας στη μια πλευρά, όλοι αυτοί «είναι σάπιοι». Σηκώνονται από εκεί και λένε για μας «όλοι αυτοί είναι σάπιοι». «Οι σάπιοι», λοιπόν, τρίβουν τα χέρια τους! 
      Κατά συνέπεια, κύριε Πρόεδρε, θεωρώ ότι συζητώντας για τα προβλήματα της οικονομίας, συζητώντας τον κρατικό προϋπολογισμό, τον Ισολογισμό και τον Απολογισμό του κράτους δεν πρέπει μανιχαϊστικά να τοποθετούμεθα. Είναι αυτός ένας πρόσθετος λόγος που έχουμε ένα κανάλι εδώ στη Βουλή να ακούει ο κόσμος τι λέμε και τι κάνουμε. Φαίνεται ότι ελάχιστα ενδιαφέρουν τον κόσμο αυτά που λέμε και αρκούνται να κάθονται τα απογευματάκια εκεί στους καναπέδες, να βγαίνουν κάποιοι από εμάς, αφού περάσουν πρώτα από τα ιδιαίτερα των καναλαρχών και των ιδιοκτητών των συγκροτημάτων, και να λένε την «παρόλα» τους, την γκρίνια τους. Έτσι νομίζω ότι υπονομεύουμε το ίδιο το πολιτικό σύστημα και φυσικά την πρώτη ευθύνη την έχει η Κυβέρνηση. 
      Δεν ξέρω, κύριε Πρόεδρε, γιατί δεν ήμουν στην αρχή της συνεδριάσεως, αν τελικώς θα καταδεχθεί αύριο ο κ. Πρωθυπουργός να έρθει να απαντήσει σε μιά επίκαιρη ερώτηση που καταθέτω επί ένα μήνα, εάν κάποτε αυτή η ιστορία των τηλεφωνικών υποκλοπών και των δομημένων ομολόγων θα εξεταστεί από τη Βουλή ή θα την αφήνουμε κι όποιος θέλει να την εκμεταλλεύεται, να λασπολογεί, κι όποιος φταίει να λέει: «Μπορώ να κάνω και χειρότερα. Δεν τρέχει τίποτα». Δεν ξέρω: Θα έρθει ο Πρωθυπουργός; Δεν ήμουν πράγματι εδώ. 
      ΠΡΟΕΔΡΕΥΩΝ (Γεώργιος Σούρλας): Να σας απαντήσω. Δεν ήμουν και εγώ πράγματι από την αρχή, αλλά όπως ξέρετε, κύριε Πρόεδρε, σε δύο λεπτά γίνεται η Διάσκεψη των Προέδρων. Προφανώς εκεί ο Πρόεδρος της Βουλής, κ. Σιούφας θα σας ενημερώσει. 
      ΑΠΟΣΤΟΛΟΣ ΚΑΚΛΑΜΑΝΗΣ: Ίσως, γιατί κατά τον Κανονισμό, όπως ξέρετε, την προηγουμένη μέρα ανακοινώνεται. Γι’ αυτό υπέθεσα. 
      ΠΡΟΕΔΡΕΥΩΝ (Γεώργιος Σούρλας): Σε δύο λεπτά θα γνωρίζετε. 
      ΑΠΟΣΤΟΛΟΣ ΚΑΚΛΑΜΑΝΗΣ: Εντάξει, ευχαριστώ πάρα πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
      Το λόγο έχει η κ. Κατσέλη. 
      ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, ήδη πολλοί συνάδελφοι αναφέρθηκαν στην αδυναμία μας ως Βουλευτές να συνεισφέρουμε ουσιαστικά στη συζήτηση επί του Απολογισμού και Ισολογισμού του κράτους για το έτος 2005. Δεν αναφέρομαι και δεν θα αναφερθώ μόνο στην καθυστέρηση την οποία ξέρουμε. Όπως ξέρετε, το άρθρο 79 του Συντάγματος λέει ότι αυτός ο Απολογισμός πρέπει να συζητείται και να κυρώνεται από την Ολομέλεια το αργότερο μέσα σε ένα έτος από τη λήξη του οικονομικού έτους. Αντ’ αυτού ερχόμαστε και συζητάμε σήμερα τον Απολογισμό και Ισολογισμό του 2005, ένα μήνα πριν από τη συζήτηση του Προϋπολογισμού του 2008. Δεν θα μείνω όμως σ’ αυτό. 
      Θέλω να μιλήσω πρώτα για την ποιότητα της αποτίμησης των αποτελεσμάτων. Πώς είναι αυτή η έκθεση που μας έχει μοιραστεί; Αν την ανοίξετε, αγαπητοί συνάδελφοι, θα δείτε ότι είναι μία σειρά πινάκων που περιλαμβάνουν τα προϋπολογισθέντα ποσά, τις εισπράξεις και τις πληρωμές κατά τη διάρκεια του 2005 και επίσης κάποιους λογαριασμούς που έχουν σχέση με τη χρηματική διαχείριση του δημοσίου. Δεν περιλαμβάνονται, όπως διευκρινίζεται, οι μεταβολές στην αξία της κινητής και της ακίνητης περιουσίας του κράτους. Και αυτή θα είναι η πρώτη μου παρατήρηση. Όταν λέμε, παραδείγματος χάριν, ότι το Κτηματολόγιο και το Δασολόγιο είναι βασική προτεραιότητα για τους Έλληνες πολίτες και για τον τόπο μας δεν είναι νοητό το δημόσιο, το κράτος να μην μας παρουσιάζει μία απεικόνιση των μεταβολών που πραγματοποιούνται στα περιουσιακά του στοιχεία. 
      Νομίζω ότι αυτό πρέπει οπωσδήποτε να περιλαμβάνεται στην ετήσια έκθεση και να συζητείται. 
      Προχωράω λίγο περισσότερο, στην αποτίμηση της ποιότητας των πεπραγμένων. Το Σύνταγμα ορίζει ότι αυτή πρέπει να περιλαμβάνει μία έκθεση του Υπουργού Εθνικής Οικονομίας. Έχετε δει αυτή την έκθεση; Ουσιαστικά η έκθεση είναι κάποιες παράγραφοι που απλώς συνοπτικά περιγράφουν τους πίνακες που παρατίθενται. Δεν υπάρχει έκθεση ή αξιολόγηση των πινάκων που βλέπουμε. Για να μπορούμε να κάνουμε συζήτηση στη Βουλή θα πρέπει να έχουμε επαρκείς πληροφορίες. Να γνωρίζουμε, εάν οι αποκλίσεις που παρατηρούνται οφείλονται σε αλλαγή πολιτικής, σε διοικητικές η φοροεισπρακτικές αδυναμίες ή τέλος σε καθυστερήσεις πληρωμών από το Γενικό Λογιστήριο.
      Κανονικά βέβαια, αν θέλαμε να είμαστε λίγο πιο σοβαροί, μία έκθεση πεπραγμένων δεν έπρεπε να γίνεται από τον ίδιο τον Υπουργό Εθνικής Οικονομίας. Θα έπρεπε να είναι μία ανεξάρτητη έκθεση. Δεν μπορεί ο ίδιος ο Υπουργός να αξιολογεί τον εαυτό του και τα πεπραγμένα του. Γι’ αυτό έχει οριστεί από το Σύνταγμα να υπάρχει Ειδική Επιτροπή της Βουλής. Αλλά όπως ακούσαμε, αυτή η Ειδική Επιτροπή δεν έχει γραμματειακή και επιστημονική υποστήριξη, έτσι ώστε να μπορέσει να επιτελέσει το έργο της. Είναι ένα πάγιο αίτημα και το επαναλαμβάνουμε σήμερα προς τον καινούργιο Πρόεδρο της Βουλής να συσταθεί μία τέτοια γραμματεία, ώστε να μπορούν οι Βουλευτές να αξιολογήσουν και να αποτιμήσουν τον Απολογισμό και τον Ισολογισμό του κράτους. Εάν δεν μπορεί να συσταθεί μία τέτοια γραμματεία μέσα στη Βουλή τουλάχιστον θα μπορούσε να υποβοηθηθεί εναλλακτικά από μία ομάδα εμπειρογνωμόνων, παραδείγματος χάριν του ΚΕ.ΠΕ..
      Τονίζω την ανάγκη για μία υψηλού επιπέδου αξιολόγηση και ανάλυση, γιατί πραγματικά πιστεύω ότι μόνο μέσα από μία ουσιαστική αποτίμηση πεπραγμένων μπορούμε να συνάγουμε συμπεράσματα. Δυστυχώς, πρόσφατα στην Επιτροπή Οικονομικών είχαμε την έκθεση του 2007 για την αποτίμηση του Εθνικού Προγράμματος Μεταρρυθμίσεων 2005-2008, όπου τα όσα αναλύονταν ήταν επιεικώς απαράδεκτα και πάρα πολύ προχειρογραμμένα. Και εδώ θέλω να τονίσουμε το σοβαρό πρόβλημα που αντιμετωπίζουμε με την έλλειψη αξιόπιστων χρονοσειρών από την Εθνική Στατιστική Υπηρεσία για τα μακροοικονομικά μεγέθη λόγω συνεχών αναθεωρήσεων και μεταβολών. Αυτό είναι ένα ουσιαστικό πρόβλημα για όλους όσοι θέλουμε να αποτιμήσουμε την οικονομική πραγματικότητα. 
      Όμως, η ποιότητα αποτίμησης των πεπραγμένων έχει να κάνει και με την όλη διαδικασία με την οποία συζητάμε τον προϋπολογισμό. Δεν λέω βέβαια να γίνουμε Σουηδία, όπου εκεί για μισό χρόνο τουλάχιστον συζητάνε τον προϋπολογισμό. Ξεκινάνε τον Απρίλιο με συζήτηση του σχεδίου προϋπολογισμού και στη συνέχεια συζητάνε τις βασικές κατευθύνσεις μέσα στο καλοκαίρι. Υποβάλλεται το προσχέδιο το Σεπτέμβριο και ολοκληρώνεται το Δεκέμβριο. Γιατί δεν μπορούμε να ξεκινήσουμε αυτή τη συζήτηση νωρίτερα, έστω από τον Ιούνιο στα Θερινά Τμήματα και να ολοκληρώνουμε τη συζήτηση το Δεκέμβριο; Νομίζω ότι μπορούμε και ότι σε αυτά τα χρονικά πλαίσια, όπως άλλωστε γίνεται στη Γαλλία μπορούμε να συζητάμε τον Ισολογισμό και τον Απολογισμό του προηγούμενου έτους.
      Τέλος, όσον αφορά την ποιοτική αναβάθμιση της αποτίμησης των πεπραγμένων θα έπρεπε και θα μπορούσαμε να συζητούσαμε με βάση ένα μεσοπρόθεσμο δημοσιονομικό πλαίσιο τουλάχιστον για τρία έτη, όπως γίνεται στον Καναδά και στην Ευρωπαϊκή Ένωση, που έχουν ένα δημοσιονομικό πλαίσιο επτά ετών, έτσι ώστε να μπορέσουμε να αξιολογήσουμε αξιόπιστα τις εξελίξεις των ειδικών λογαριασμών και των λογαριασμών εκτός προϋπολογισμού και ιδιαίτερα την χρηματοοικονομική διαχείριση, που όπως ξέρετε είναι μεσοπρόθεσμη. Αυτά για την ποιότητα της διαβούλευσης.
      Δεδομένης αυτής της ελλιπούς πληροφόρησης, ποια είναι τα βασικά συμπεράσματα που μπορούμε να εξάγουμε από τα διαθέσιμα στοιχεία που μας δίνονται; Και μία πρώτη παρατήρηση είναι ότι θα ήταν τουλάχιστον χρήσιμο στον τόμο που περιλαμβάνει τον απολογισμό των εσόδων και των εξόδων ανά Κ.Α.Ε. να έχουμε έναν τίτλο της κάθε Κ.Α.Ε. ώστε να μπορούμε να αξιολογήσουμε τουλάχιστον αυτό, δηλαδή τι περιλαμβάνει το νούμερο.
      Θα ήταν χρήσιμο να ήταν μέσα στον πίνακα. 
      Ήδη όμως από τον Απολογισμό και τον Ισολογισμό, έτσι όπως εμφανίζονται τα στοιχεία, προκύπτουν δύο ζητήματα. Πρώτον, οι κεντρικές επιλογές της οικονομικής πολιτικής της Κυβέρνησης και δεύτερον, τα αποτελέσματα των επιλογών αυτών, όσον αφορά στο σκέλος της δημοσιονομικής διαχείρισης. 
      Κυρίες και κύριοι συνάδελφοι, ποιες είναι οι βασικές επιλογές της οικονομικής πολιτικής της Κυβέρνησης, οι οποίες προκύπτουν και από τον Απολογισμό και Ισολογισμό του 2005; Ουσιαστικά είναι τέσσερις βασικές επιλογές.
      Πρώτον, η μείωση της φορολογικής επιβάρυνσης, ιδιαίτερα στα νομικά πρόσωπα και η διεύρυνση των φορολογικών εσόδων μέσω αύξησης της έμμεσης φορολογίας. Αυτή είναι μία βασική επιλογή οικονομικής πολιτικής.
      Δεύτερον, η μείωση των δαπανών, κυρίως του Προγράμματος Δημοσίων Επενδύσεων, ιδιαίτερα δε σε ορισμένα Υπουργεία. Θα επανέλθω σε αυτό. 
      Τρίτον, η συστηματική υπέρβαση των τρεχουσών δαπανών είτε λόγω προσλήψεων είτε λόγω ανεπάρκειας ελέγχων είτε λόγω μη χρηστής διοίκησης. 
      Τέταρτον, η χρηματοδότηση των ελλειμμάτων με δανεισμό και διάφορες χρηματοπιστωτικές αλχημείες, όπως απόκρυψη χρεών ή μεταφορά τόκων στο μέλλον, που κρύβουν την πραγματική δημοσιονομική κατάσταση της οικονομίας.
      Αυτές οι τέσσερις βασικές επιλογές έχουν ως αποτέλεσμα τη μείωση της αξιοπιστίας στη δημοσιονομική διαχείριση, μείωση της ανταγωνιστικότητας της παραγωγικής βάσης, κυρίως λόγω της καθυστέρησης στο Πρόγραμμα Δημοσίων Επενδύσεων και αναδιανομή του πλούτου και των ευκαιριών σε βάρος των οικονομικά αδύναμων. 
      Είναι ακριβώς αυτές οι κεντρικές επιλογές οικονομικής πολιτικής και οι πρακτικές που οδηγούν σε αποκλίσεις που εμφανίζονται τόσο στον Απολογισμό του 2005 όσο και του 2007, όλα αυτά τα χρόνια. Πολύ συνοπτικά στον Απολογισμό του 2005 καταδεικνύεται η συστηματική υπερεκτίμηση εσόδων και υποεκτίμηση των δαπανών από την Κυβέρνηση, με αποτέλεσμα το έλλειμμα του 2005 να φθάνει στο 5,5% του Α.Ε.Π. ενώ είχε προβλεφθεί στο 2,8%. 
      Το ίδιο ακριβώς έγινε και το 2007, όπως διαπιστώσαμε στην Επιτροπή Οικονομικών, όπου με βάση τα στοιχεία του πρώτου επταμήνου εμείς λέγαμε ότι θα υπάρξει υστέρηση στα έσοδα τουλάχιστον κατά 1.000.000.000 και μόλις χθες επιβεβαιωθήκαμε ότι υπάρχει το πρώτο εννιάμηνο η υστέρηση εσόδων που ανέρχεται στα 665.000.000 ευρώ και έχουμε ακόμα άλλους τρεις μήνες μπροστά μας. Την ίδια πορεία θα έχουν τα έσοδα και το 2008. 
      Το 2005 καταφύγατε σε αύξηση του Φ.Π.Α. κατά μία ποσοστιαία μονάδα και σε αύξηση των φόρων στα ποτά και τα τσιγάρα, ενώ ο Υπουργός είχε εξαγγείλει αύξηση του Φ.Π.Α. Παρά την αύξηση του Φ.Π.Α. παρατηρήθηκε, όπως βλέπουμε στα στοιχεία, σημαντική υστέρηση στην είσπραξη των έμμεσων φόρων περίπου κατά 2.000.000.000 ευρώ. Το ίδιο ακριβώς θα συμβεί και το 2008. 
      Στο προσχέδιο για τον προϋπολογισμό που συζητήσαμε προβλέπετε ότι τα έσοδα από Φ.Π.Α. θα αυξηθούν κατά 13,4%, που σημαίνει μία εισοδηματική ελαστικότητα περίπου 2, ποσοστό που δεν δικαιολογείται απ’ όσα ξέρουμε μέχρι σήμερα. Επομένως, θα αυξήσετε το Φ.Π.Α. κατά δύο ή τρεις ποσοστιαίες μονάδες.
      Το 2005 υπήρξε υπέρβαση δαπανών κατά 9,4 δισεκατομμύρια ευρώ. Το ίδιο θα γίνει και το 2007, όπου οι δαπάνες του τακτικού προϋπολογισμού ξεπερνούν τις αρχικές προβλέψεις σχεδόν κατά 1,5 δισεκατομμύριο ευρώ και αναμένεται να φθάσουν στα 54,8 δισεκατομμύρια. Αποτέλεσμα; Το 2007 το έλλειμμα της Κεντρικής Κυβέρνησης εκτιμάται ότι θα είναι σχεδόν 2.000.000.000 με 2.500.000.000 ευρώ υψηλότερο απ’ ό,τι είχε αρχικά προϋπολογιστεί, περίπου 1% του Α.Ε.Π.. 
      Το 2005 σηματοδοτήθηκε η βασική επιλογή της Κυβέρνησης για περιστολή δαπανών του Προγράμματος Δημοσίων Επενδύσεων από το 5,7% του Α.Ε.Π. το 2004 στο 4,2%, όπως και το 2006 και το 2007. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Μισό λεπτό, κύριε Πρόεδρε.
      Το 2008 συνεχίζεται αυτή η πορεία. Το ποσοστό μειώνεται περαιτέρω. 
      Ο Απολογισμός και ο Ισολογισμός του κράτους όμως το 2005 δείχνει και κάτι άλλο, ότι το Πρόγραμμα Δημοσίων Επενδύσεων είναι ο αδύναμος κρίκος της δημοσιονομικής πολιτικής. Κάθε φορά που το έλλειμμα κινδυνεύει να εκτιναχθεί η Κυβέρνηση τι κάνει; Ή πιο εκτεταμένες περικοπές του ή συστηματικές καθυστερήσεις αποδεσμεύσεων από το Γενικό Λογιστήριο. 
      Πού παρατηρείται δε αυτή η σημαντική καθυστέρηση; Σε κάποια Υπουργεία. Κάποια Υπουργεία, όπως το Υπουργείο Εσωτερικών, το Υπουργείο Ανάπτυξης και το ίδιο το Υπουργείο Οικονομικών έχουν ελαστικούς προς τα πάνω προϋπολογισμούς όσον αφορά τις δαπάνες, ενώ το Υπουργείο Παιδείας, το Υπουργείο Υγείας και το Υπουργείο Εξωτερικών είναι μεταξύ των μεγάλων θυμάτων του Προγράμματος Δημοσίων Επενδύσεων. Κι επειδή προέρχομαι από τον πανεπιστημιακό χώρο μπορώ να σας διαβεβαιώσω ότι γίνονται τεράστιες καθυστερήσεις στην εκτέλεση του Προγράμματος Δημοσίων Επενδύσεων, ιδιαίτερα στα πανεπιστήμια. Και σας λέω, αγαπητοί συνάδελφοι, να δείτε όλες τις Κ.Α.Ε. που αφορούν στην εκπαίδευση, οι  οποίες παρουσιάζουν τεράστιες  αποκλίσεις προς τα κάτω μεταξύ πληρωμών και προϋπολογισθέντων πιστώσεων. 
      Τι γίνεται τώρα στις δαπάνες; 
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κυρία Κατσέλη. 
      ΛΟΥΚΑ ΚΑΤΣΕΛΗ: Τελειώνω.
      Έχουμε σημαντικές υπερβάσεις σε όλες τις Κ.Α.Ε. δαπανών που αφορούν είτε προσλήψεις, είτε κατάρρευση των ελεγκτικών μηχανισμών. Έτσι παραδείγματος χάριν οι συνολικές πληρωμές των δαπανών υγείας άγγιξαν τα 6.000.000.000 ευρώ έναντι προϋπολογισμού 3,8 δισεκατομμύρια, ενώ στην πρόνοια, παραδείγματος χάριν, είναι ακριβώς το αντίθετο. Επομένως, πίσω από κάθε πίνακα του Απολογισμού και του Ισολογισμού του 2005 κρύβονται συγκεκριμένες πολιτικές επιλογές οικονομικής πολιτικής και πρακτικές διαχείρισης. Είναι αυτές οι επιλογές, τις οποίες καταψηφίζουμε. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε την κυρία Κατσέλη. 
      Ο Υφυπουργός κ. Λέγκας έχει το λόγο για μία παρέμβαση. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε. 
      Μία σύντομη παρατήρηση θα ήθελα να κάνω. Επειδή είναι η τρίτη φορά που ακούγεται στην Αίθουσα ότι υπήρξε καθυστέρηση στην κατάθεση και στη διαδικασία της συζήτησης του Απολογισμού και του Ισολογισμού του 2005, θα ήθελα να πω ότι η διαδικασία αυτή προβλέπεται από το Σύνταγμα. Ο Απολογισμός και ο Ισολογισμός του κράτους σύμφωνα και με τις διατάξεις του Συντάγματος και συγκεκριμένα σύμφωνα με το άρθρο 72, παράγραφος 1 εδάφιο 2, κατατίθεται στη Βουλή. Εξετάζονται από ειδική επιτροπή Βουλευτών και κυρώνονται από τη Ολομέλεια της Βουλής, σύμφωνα με τα οριζόμενα από τον Κανονισμό αυτής.
      Θυμίζω στην κυρία συνάδελφο ότι η συζήτηση του Ισολογισμού και του Απολογισμού του 2005 πραγματοποιήθηκε τον Ιούλιο του 2007. Διεκόπη η συζήτηση λόγω των εκλογών και επανέρχεται σήμερα. Τώρα, αν τίθεται ζήτημα να αλλάξει ο Κανονισμός της Βουλής και τα σχετικά άρθρα του Συντάγματος, βεβαίως να καθίσουμε και να το συζητήσουμε. Θα ήθελα όμως να λάβουμε υπ’ όψιν όλοι μας ότι αυτή η διαδικασία είναι μια «μακρόσυρτη» διαδικασία. Το Γενικό Λογιστήριο του Κράτους οφείλει να συλλέξει και χρειάζεται χρόνο για να συλλέξει όλα αυτά τα στοιχεία. Χρειάζεται να γίνει η έκθεση του Ελεγκτικού Συνεδρίου και καταλαβαίνετε ότι όλη αυτή η διαδικασία απαιτεί το σχετικό χρόνο. 
      Επίσης θα ήθελα να σας πω ότι μαζί με τον Ισολογισμό και τον Απολογισμό υπάρχει η έκθεση του Ελεγκτικού Συνεδρίου, η οποία είναι αναλυτική και μάλιστα έχει και ποιοτικά σχόλια. Επ’ αυτής της εκθέσεως θα σας έλεγα ότι υπάρχουν αναλυτικές απαντήσεις και σχόλια του Υπουργού Οικονομίας και Οικονομικών επί των ερωτημάτων ή επί των σχολίων του Ελεγκτικού Συνεδρίου. 
      Θα ήθελα επίσης να σας πω είναι ότι η Κυβέρνηση έχει ακολουθήσει όλες τις προβλεπόμενες διαδικασίες, αυτές που προβλέπονται από το Σύνταγμα. 
      Κι ένα τελευταίο. Στην ειδική έκδοση του Ισολογισμού βεβαίως και υπάρχει η αναλυτική περιγραφή των Κ.Α.Ε.. Φανταστείτε όμως αυτή η περιγραφή να συνόδευε όλους τους πίνακες. Θα είχαμε δύσχρηστους πίνακες, οι οποίοι δεν θα ήταν και αναγνώσιμοι. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
      Ο Πρόεδρος του Λαϊκού Ορθόδοξου Συναγερμού κ. Καρατζαφέρης έχει το λόγο. 
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, δεν χωράει καμμία αμφιβολία ότι το θέμα το οποίο συζητάμε είναι ιδιαίτερα σοβαρό. Πολύ φοβούμαι, όμως, ότι οι παρατηρήσεις της Καθηγήτριας της κ. Κατσέλη είναι απολύτως σωστές. 
      Υπάρχουν μέσα μεγέθη, τα οποία δεν αξιολογούνται όπως πρέπει. Και μιλάμε για τα περιουσιακά στοιχεία της χώρας, τα ακίνητα. Υπάρχουν μέσα θέματα, τα οποία δεν θα μπορούσαν να περάσουν από νεοεισερχόμενο ορκωτό λογιστή. Δεν περνάει αυτή η έκθεση από ορκωτό λογιστή, κύριε Υπουργέ. Δεν περνάει! Δεν περνάει! Ας τη δώσουμε σε δύο ορκωτούς λογιστές να δούμε αν θα την περάσουν!
      Επομένως, συνεχίζουμε εδώ μία ιστορία να ερχόμαστε να συζητάμε, χωρίς να μπαίνουμε ποτέ εις την ουσία του πράγματος, κατά πόσον έχουμε μία σωστή απεικόνιση. Και φυσικώ τω λόγω πρέπει να επιλαμβάνεται κάποια άλλη αρχή. Δεν μπορεί να είναι και ελεγχόμενος και ελεγκτής και εισηγητής το ίδιο πρόσωπο. Να καθίσουμε εδώ και να δούμε ποιος θα μπορούσε να κάνει αυτήν την αντικειμενική έκθεση. Θα μπορούσε να την κάνει η Τράπεζα της Ελλάδος; Ενδεχομένως, μία ανεξάρτητη αρχή; Πρέπει να γίνει από εκείνη, η οποία θα προλαμβάνει πράγματα, θα βλέπει πράγματα, τα οποία –εν πάση περιπτώσει- η κάθε κυβέρνηση προσπαθεί να κρύψει. 
      Και, φυσικά, βλέπετε μέσα στοιχεία για μείωση ποσών, την ίδια ώρα που τα μυστικά κονδύλια αυξάνονται, κύριε Υπουργέ. Μπορούμε να πούμε στον ελληνικό λαό για ποιο λόγο έπρεπε να αυξηθούν δυόμισι φορές τα μυστικά κονδύλια του Υπουργείου Εξωτερικών; Για ποιο λόγο; Για να ελέγχονται γραφίδες χρήσιμες, γραφίδες οι οποίες δημιουργούν και το πολιτικό πλαίσιο εις το οποίο κινούμεθα, αφαιρώντας αυτό το ρόλο από το Κοινοβούλιο; 
      Είδαμε την πρεμούρα χθες του κυβερνώντος κόμματος να μην επιτρέψει εις τον κ. Ζορμπά να τοποθετηθεί. Και ήρθε ο Εισαγγελέας, με μία πορεία τριάντα πέντε χρόνων, να λέει μισόλογα! Και εδέχθη την επίθεση των Βουλευτών της Νέας Δημοκρατίας, από τη στιγμή που ήταν επιλογή της ιδίας της Νέας Δημοκρατίας να πάει σ’ αυτή τη θέση! 
      Και η κοινή γνώμη δεν έχει πληροφορηθεί! Δεν μπορεί να είναι ευχαριστημένη και ικανοποιημένη η Κυβέρνηση. Και ο ελληνικός λαός δεν ξέρει ακόμα τι έχει γίνει με τα ομόλογα! Θα μπορούσα να δεχθώ ότι είναι ομολογία ενοχής της Κυβερνήσεως η αποπομπή όλων των παραγόντων, εκτός του ιδίου του κυρίου Υπουργού, από το Υπουργείο. Αυτό, όμως, δεν αρκεί. 
      Γιατί δεν θέλετε το φως; Γιατί δεν θέλετε να γίνει μία εξεταστική των πραγμάτων επιτροπή να δούμε τα πραγματικά μεγέθη, να δούμε πόσο και ποιος ευθύνεται; Και επιτέλους, να δώσουμε απαντήσεις στον ελληνικό λαό που ρωτά ποιοι ενθυλάκωσαν το χρήμα. Δεν πρέπει; Πρέπει αυτά να τα αφήνουμε σε μισόλογα, σε μισοδημοσιεύματα, σε μισομαρτυρίες; 
      Είναι μέσα στη δικογραφία, κύριε Υπουργέ; Είστε ο αρμόδιος Υπουργός. Σας ερωτώ: Το πόρισμα Ζορμπά βρίσκεται μέσα στη δικογραφία; Ένα και ένα κάνουν δυο! Ή είναι στη δικογραφία ή δεν είναι στη δικογραφία. Εάν μεν είναι στη δικογραφία, είναι δημόσιο έγγραφο και πρέπει να το έχουμε όλοι μας. Εάν δεν είναι στη δικογραφία, τότε πάσχει η δικαιοσύνη, όσον αφορά το σημείο αυτό. Δεν υπάρχει τρίτη λύση. Ή είναι μέσα το πόρισμα ή δεν είναι. Εάν είναι μέσα στο πόρισμα, είναι κτήμα όλων. Εάν δεν είναι, τότε δεν πάμε καλά, δεν λειτουργεί καλά το σύστημα. 
      Ένα άλλο θέμα που ήθελα να σας θίξω είναι αυτή η οικονομία που αναπτύσσεται σε κάποιες περιοχές της χώρας, όπως στα Ζωνιανά. Την έχετε «συμπεριλάβει»; Βρέθηκαν Πόρσε και Μερσεντές σε ανθρώπους που εκινούντο εις τα όρια της φτώχειας. Μόνο επίδομα από την Εκκλησία δεν έπαιρναν! Μόνο επίδομα από την Εκκλησία δεν έπαιρναν και βρέθηκαν στην κατοχή τους Μερσεντές και Πόρσε! Για ποιο λόγο η ανοχή σε κάποιες περιοχές της χώρας; 
      Τι σημαίνει αυτό, κύριε Υπουργέ; Επιτρέπουμε να υπάρχει κράτος εν κράτει μέσα στην Ελλάδα; Έγινε μία επιχείρηση, η οποία είχε διαφημισθεί ότι –ξέρετε- θα έρθουμε το πρωί στις εννέα.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, αυτό όμως είναι εκτός κοινοβουλευτικής τάξεως.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε με, κύριε Πρόεδρε. Σας παρακαλώ.
      ΠΡΟΕΔΡΕΥΩΝ (Γεώργιος Σούρλας): Όχι, κύριε Καρατζαφέρη...
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Σας παρακαλώ. Να δούμε πώς αναπτύσσεται η οικονομία σε κάποιες περιοχές της χώρας.
      ΠΡΟΕΔΡΕΥΩΝ (Γεώργιος Σούρλας): Τα Ζωνιανά είναι θέμα σχετικό με το νομοσχέδιο;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Είναι οδυνηρό για εσάς το θέμα, το καταλαβαίνω, αλλά θα τα ακούσετε! Θα ακούσετε πώς αναπτύσσεται. 
      Γιατί, όταν έχουμε, λοιπόν, σε ολόκληρες τις περιοχές της χώρας, κύριε Υπουργέ…
      ΠΡΟΕΔΡΕΥΩΝ (Γεώργιος Σούρλας): Έχει σχέση αυτό με το σχολιασμό για τον απολογισμό;
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): …και αναπτύσσονται εμπόριο κοκαΐνης, εμπόριο ηρωίνης, φυτείες χασισιού, σαφέστατα το προϊόν αυτό είναι προϊόν το οποίο έρχεται από τον ελληνικό λαό και πηγαίνει σε αυτές τις τσέπες, τις οποίες τσέπες δεν τις ενοχλεί κανένας.
      Κύριε Πρόεδρε, μην κοροϊδευόμαστε. Όλοι ήξεραν τι συνέβαινε στην περιοχή. Και ιδιαίτερα ήξεραν οι τοπικοί παράγοντες, οι οποίοι διετέλεσαν Υπουργοί και μάλιστα, Υπουργοί Δημοσίας Τάξεως. Αυτές τις ευθύνες πρέπει να τις αποδώσουμε. Και δεν ακούω να γίνεται κουβέντα.
      ΠΡΟΕΔΡΕΥΩΝ (Γεώργιος Σούρλας): Να τις αποδώσετε στα πλαίσια Κοινοβουλευτικού Ελέγχου, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήνουμε και περνάει έτσι. Καταλαβαίνω ότι είναι δυσάρεστο, αλλά κάποια στιγμή η Κυβέρνηση πρέπει να απαντήσει επί των θεμάτων. Πρέπει να απαντήσει για το Ζορμπά. Πρέπει να απαντήσει τι έγιναν τα ομόλογα.
      ΠΡΟΕΔΡΕΥΩΝ (Γεώργιος Σούρλας): Καμμία αντίρρηση, κύριε Πρόεδρε.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πρέπει να απαντήσει τι έγιναν τα χρήματα των ομολόγων, γιατί χθες είχαμε μία θεατρική παράσταση.
      ΠΡΟΕΔΡΕΥΩΝ (Γεώργιος Σούρλας): Κύριε Πρόεδρε, σας παρακαλώ. Αυτό να γίνει στα πλαίσια, όμως, των διαδικασιών που προβλέπονται.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Αφήστε, κύριε Πρόεδρε. Ξέρω ότι τα δυσάρεστα δεν πρέπει να ακούγονται.
      Απευθύνομαι για λίγο στους συναδέλφους της Νέας Δημοκρατίας και ιδιαίτερα στους νεοεκλεγέντες. Το λεωφορείο της εξουσίας, στο οποίο επιβαίνουν κάποιοι, κάποια χρόνια, κάποιοι άλλοι το συναρμολόγησαν και το έφτιαξαν το λεωφορείο για να ταξιδεύετε άνετα σήμερα. Προσέξτε μόνο, μήπως μπροστά στην ανηφόρα που τραβάτε, φύγει το ημιαξόνιο και ξαναψάχνετε τους συναρμολογητές ή μηχανικούς να το φτιάξουν.
      Και το λέω αυτό, γιατί σε αυτήν τη λιτότητα που ζούμε, κύριε Πρόεδρε, εδώ και είκοσι πέντε σχεδόν χρόνια, διετύπωσε ο αγορητής του Λαϊκού Ορθόδοξου Συναγερμού την άποψη ότι θα μπορούσε να είναι λιγότερο πολυτελής η έκδοση. Και μη σπαταλάμε λεφτά, λεφτά τα οποία στερούμε από τον ελληνικό λαό, ο οποίος πένεται με τριακόσια ή τετρακόσια ευρώ σύνταξη και μισθό. Κάποιοι μας είπαν λαϊκιστές.
      Ας προσέχουν, λοιπόν, την εύκολη διαβολή, την εύκολη κατηγορία, γιατί γνωρίζουμε πολύ καλά της Δεξιάς τις γειτονιές και δεν θα θέλαμε να συμπεριλάβουμε εις το πολιτικό μας ρεπερτόριο σχόλια και πράγματα, τα οποία θα ήταν ιδιαίτερα δυσάρεστα.
      Ευχαριστώ πολύ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Το λόγο έχει ο κ. Κόλλιας.
      ΚΩΝΣΤΑΝΤΙΝΟΣ ΚΟΛΛΙΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, καλούμαστε σήμερα να συζητήσουμε την κύρωση του Απολογισμού και του Ισολογισμού του κράτους για το οικονομικό έτος 2005. Καλούμαστε ουσιαστικά να διεκπεραιώσουμε το τελευταίο στάδιο του ελέγχου στην εκτέλεση του προϋπολογισμού του έτους 2005, ενός προϋπολογισμού αληθινά δύσκολου, αφού στα πλαίσιά του έπρεπε να πετύχουμε στόχους δύσκολους, όπως τη μείωση του δημοσίου ελλείμματος, την αποκλιμάκωση του δημοσίου χρέους, την αύξηση των ρυθμών ανάπτυξης, της ανταγωνιστικότητας και της παραγωγής, παράλληλα με τη μείωση της ανεργίας, της ακρίβειας και της φτώχιας.
      Και όλα αυτά μέσα σε μιά δύσκολη οικονομική συγκυρία, αφού η πραγματική κατάσταση των δημοσίων οικονομικών που παραλάβαμε το 2004, ήταν τραγικότερη ακόμα και από εκείνη που επινόησε το ΠΑ.ΣΟ.Κ. Παραλάβαμε μία Ελλάδα οικονομικό ουραγό ανάμεσα στις χώρες της Ευρωπαϊκής Ένωσης και ταυτόχρονα, πρωταθλήτρια στις περιφερειακές, οικονομικές και κοινωνικές ανισότητες, πρωταθλήτρια στο δημόσιο χρέος, στο δημόσιο έλλειμμα, στην αδιαφάνεια, στην αναξιοκρατία και στα σκάνδαλα.
      Κατηγορηθήκαμε τότε, όμως, ακούστηκε και σήμερα δύο φορές σε αυτήν την Αίθουσα από συναδέλφους του ΠΑ.ΣΟ.Κ., ότι βάλαμε την Ελλάδα σε περιπέτειες, επειδή προχωρήσαμε σε δημοσιονομική απογραφή και επειδή θεωρήσαμε την αλήθεια, αδιαπραγμάτευτη προϋπόθεση της ορθολογικής και τίμιας διακυβέρνησης.
      Το κράτος έπρεπε να ξέρει τι έχει να εισπράξει. Το κράτος έπρεπε να ξέρει τι έχει να πληρώσει. Ο λαός έπρεπε να ξέρει και η διεθνής κοινότητα, η οποία ούτως ή άλλως υποπτευόταν και μας είχε υπό στενή παρακολούθηση, έπρεπε και αυτή να γνωρίζει.
      Και τότε, κυρίες και κύριοι συνάδελφοι, επί ΠΑ.ΣΟ.Κ., ήταν η χώρα μας το μαύρο πρόβατο και όχι σήμερα, όπως είπε προηγούμενος συνάδελφός σας.
      Αυτά που τολμήσαμε να αποκαλύψουμε τότε, έρχονται σήμερα, κυρίες και κύριοι συνάδελφοι του ΠΑ.ΣΟ.Κ. και τα επιβεβαιώνουν κορυφαία στελέχη σας, όταν με δηλώσεις τους αποδίδουν τις οδυνηρές ήττες του ΠΑ.ΣΟ.Κ. στις αποτυχημένες πολιτικές των κυβερνήσεών σας. Ακόμα και στελέχη που συμμετείχαν στις προηγούμενες κυβερνήσεις του ΠΑ.ΣΟ.Κ., σήμερα αρνούνται να υποστηρίξουν τις τότε πολιτικές επιλογές, απαξιώνοντας ακόμα και την προσωπική τους συμμετοχή.
      Κυρίες και κύριοι συνάδελφοι, σήμερα καλούμαστε να κυρώσουμε τον Απολογισμό και Ισολογισμό του πρώτου προϋπολογισμού που καταρτίστηκε, ψηφίστηκε και υλοποιήθηκε εξ ολοκλήρου επί Κυβέρνησης της Νέας Δημοκρατίας, του πρώτου προϋπολογισμού με βεβαιωμένα μεγέθη στα έσοδα και τα έξοδα, μακριά από λογιστικά δημιουργικά τεχνάσματα του παρελθόντος που εξέθεσαν τη χώρα και παραλίγο να υπονομεύσουν την υπόληψη και το μέλλον μας στη διεθνή κοινότητα.
      Από την πρώτη στιγμή που αναλάβαμε τη διακυβέρνηση της χώρας αισθανθήκαμε την υποχρέωση απέναντι σε κάθε Ελληνίδα, σε κάθε Έλληνα, εργαζόμενο, συνταξιούχο και άνεργο, να αγωνιστούμε για μία Ελλάδα της κοινωνικής ισότητας, για μία Ελλάδα της ευημερίας. 
      Συνειδητοποιήσαμε από την πρώτη στιγμή ότι έπρεπε να αλλάξουμε άρδην όλες τις πολιτικές του ΠΑ.ΣΟ.Κ. και να αναζητήσουμε καινούργιες λύσεις, ικανές να εμπνεύσουν τους πολίτες, αλλά και να δώσουν χειροπιαστές αποδείξεις στα μικρά και τα μεγάλα προβλήματα, στα καθημερινά προβλήματα του κάθε Έλληνα. 
      Με αυτούς τους στόχους και με απαρχή τον προϋπολογισμό του 2005, η Κυβέρνηση της Νέας Δημοκρατίας προσπάθησε και κατάφερε να ανταπεξέλθει στις αυξημένες υποχρεώσεις με τη λιγότερη, όμως, δυνατή επιβάρυνση για τον ελληνικό λαό. 
      Τα έσοδα του κράτους από φόρους αυξήθηκαν, όχι λόγω βελτίωσης ή της πρόσθετης φορολόγησης, αλλά χάρη στη βελτίωση της αποτελεσματικότητας των φορολογικών αρχών στον έλεγχο και την είσπραξη. Από τα έσοδα αυτά το 63% διατέθηκε για μισθούς, για συντάξεις, για ασφάλιση και για την περίθαλψη των εργαζομένων, το 23%, όμως, για την εξυπηρέτηση του δημόσιου χρέους. Το ιλιγγιώδες ποσό των 35.000.000.000 ευρώ δαπανήθηκε για να κλείσει τη μαύρη τρύπα του δημοσίου ελλείμματος που μας κληροδότησε το ΠΑ.ΣΟ.Κ. και που για το 2004 έφθανε στο 7% του Α.Ε.Π. Το 2005 κατορθώσαμε να μειώσουμε το έλλειμμα σε 5,5%, ενώ το δημόσιο χρέος παρουσίασε και αυτό μείωση ως ποσοστό του Α.Ε.Π. σε σχέση με το 2004. 
      Παρ’ όλο που η χώρα στερήθηκε έτσι πολύτιμους πόρους και άλλες κοινωνικές προτεραιότητες και αναπτυξιακές επενδύσεις, κατορθώσαμε παράλληλα να πετύχουμε υψηλό βαθμό ανάπτυξης της οικονομίας χάρη στις απορροφήσεις του προγράμματος των δημοσίων έργων, οι οποίες έφθασαν στο 93% του προβλεπομένου, ενώ για την περιφέρεια υπερκάλυψαν τις προβλέψεις.
      Μειώνοντας τον εσωτερικό και κυρίως τον εξωτερικό δανεισμό και πετυχαίνοντας την αύξηση των ιδιωτικών επενδύσεων και των εξαγωγών, φθάσαμε την Ελλάδα σε ρυθμούς ανάπτυξης του 3,7% για το 2005 που έκτοτε αυξήθηκαν.
      Κυρίες και κύριοι συνάδελφοι, δεν θα επαναλάβω αριθμούς που ακούσαμε πολλάκις από αρμοδιότερα στόματα. Η κύρωση αυτού του Ισολογισμού, καθώς και η επερχόμενη συζήτηση για τον προϋπολογισμό αποτελούν κάτι περισσότερο από μία στυγνή επιβεβαίωση των οικονομικών μεγεθών. Αποτελούν τη βεβαίωση μιας συλλογικής πορείας προς τη σωστή κατεύθυνση με ορθολογική διαχείριση, συνέπεια στις υποχρεώσεις που έχει αναλάβει το κράτος, με κοινωνικό πρόσωπο και αναπτυξιακή πολιτική. Η ορθότητα των αριθμών είναι δεδομένη. Έχει άλλωστε περάσει από επανειλημμένους ελέγχους, όπως προβλέπεται από τη νομοθεσία μας. 
      Αυτό που οφείλουμε να εξάρουμε εδώ είναι ότι το 2005 ήταν το έτος που μπήκαν οι βάσεις, ώστε έπειτα από τριάμισι χρόνια διακυβέρνησης από τη Νέα Δημοκρατία η χώρα μας έχει ανακάμψει. Ξεφύγαμε οριστικά από το τέλμα και τη στασιμότητα, περιορίζοντας μέχρι σήμερα το έλλειμμα κάτω από το 3% του Α.Ε.Π. Μπήκαμε σε ασφαλή και σταθερή τροχιά ανάπτυξης, μειώνοντας τους φορολογικούς συντελεστές για τις επιχειρήσεις και εκσυγχρονίζοντας τη νομοθεσία με τον επενδυτικό νόμο πετύχαμε ρυθμούς ανάπτυξης 4,6%, έναν από τους υψηλότερους στην ευρωζώνη.
      Και με την ανάπτυξη πετύχαμε και τη μείωση της ανεργίας στο 8,8%, δημιουργώντας νέες θέσεις εργασίας, ιδίως στον ιδιωτικό τομέα. Τρανότερη επιβεβαίωση της θετικής πορείας είναι η απόφαση του Συμβουλίου των Υπουργών Οικονομίας των χωρών του ευρώ για την έξοδο της Ελλάδας από τη διαδικασία υπερβολικού ελλείμματος τον Ιούνιο του 2007.
      Το επιβεβαιώνει, επίσης, ο Γενικός Γραμματέας του Ο.Ο.Σ.Α. Angel Gurria, ο Πρόεδρος της EUROGROUP Ζαν Κλοντ Γιούνκερ, ακόμα και ο Επίτροπος Χοακίν Αλμούνια, που πιστοποίησαν τη σαφέστατη βελτίωση της ελληνικής οικονομίας και συνεχάρησαν την ελληνική Κυβέρνηση για τη σημαντική πρόοδο σε όλα τα οικονομικά μεγέθη. 
      Με λίγα λόγια, κυρίες και κύριοι συνάδελφοι, η χώρα μας σήμερα απολαμβάνει της εμπιστοσύνης όλων των ευρωπαϊκών και διεθνών Οργανισμών, καθώς αναγνωρίζεται ότι η ελληνική οικονομία κινείται στη σωστή κατεύθυνση με όρους διαφάνειας, αξιοπιστίας, συνέπειας και αποτελεσματικότητας. 
      Δικαιώνεται σήμερα η θέση μας να ζητήσουμε και να υλοποιήσουμε την απογραφή και να εντοπίσουμε την πραγματική κατάσταση της ελληνικής οικονομίας. 
      Τα αποτελέσματα, όμως, μπορεί να ήταν δυσάρεστα, αφού από την απογραφή προέκυψε έλλειμμα πολύ μεγαλύτερο από εκείνο που εμφάνιζαν τα πλαστά στοιχεία του ΠΑ.ΣΟ.Κ.
      Θα έπρεπε, κυρίες και κύριοι συνάδελφοι του ΠΑ.ΣΟ.Κ., να είχατε κάνει την αυτοκριτική σας και να είχατε προβληματιστεί για τις αποκλειστικές σας ευθύνες, τόσο για την κακή κατάσταση της οικονομίας, όσο και για την πλαστότητα που παρουσιάζατε και που ήταν έξω από την πορεία συμπόρευσης με την Ευρωπαϊκή Ένωση.
      Αυτές τις σχέσεις διαφάνειας και εμπιστοσύνης χτίζει βήμα-βήμα σήμερα η Κυβέρνηση, όχι μόνο με τους εταίρους μας στην Ευρωπαϊκή Ένωση, αλλά και με τους πολίτες. Με σταθερά βήματα και ρεαλισμό, οδηγούμε την Ελλάδα στο δρόμο της ανάπτυξης, στο δρόμο της προοπτικής. Η κρατικοδίαιτη οικονομία που βόλευε όλους, αλλά κυρίως τους λίγους, ελαχιστοποιείται προς όφελος όλων. Πετυχαίνουμε μία πρωτοφανή δημοσιονομική προσαρμογή χωρίς ύφεση, αλλά με ανάπτυξη, γιατί εφαρμόζουμε κατά γράμμα το πρόγραμμα που ψήφισε ο ελληνικός λαός και τις Προγραμματικές Δηλώσεις του Πρωθυπουργού Κώστα Καραμανλή.
      Κυρίες και κύριοι συνάδελφοι, με σχέδιο, τόλμη και αποφασιστικότητα, οδηγούμε τη χώρα στο μέλλον. Θα παραμείνουμε προσηλωμένοι στο δρόμο των αλλαγών και των μεταρρυθμίσεων, γιατί πιστεύουμε ότι υπάρχει μία καλύτερη Ελλάδα, η Ελλάδα της ελπίδας και των ευκαιριών που θα διασφαλίζει σιγουριά για τον εργαζόμενο, αλλά και αξιοπρέπεια για τον απόμαχο.
      Έχουμε δεσμευτεί ενώπιον του ελληνικού λαού και των Ευρωπαίων εταίρων μας ότι μέχρι το 2010 θα έχουμε εκμηδενίσει το έλλειμμα. Μετά από λίγα χρόνια, όταν η Νέα Δημοκρατία θα διανύει την τρίτη κυβερνητική της θητεία, θα απολαύσουμε την ικανοποίηση της κύρωσης του πρώτου ισοσκελισμένου προϋπολογισμού. Τότε θα μπορούμε να πούμε ότι αυτή η Κυβέρνηση σε έξι μόλις χρόνια εκμηδένισε το έλλειμμα που οι κυβερνήσεις του ΠΑ.ΣΟ.Κ. συσσώρευαν επί είκοσι χρόνια.
      Κυρίες και κύριοι συνάδελφοι, σήμερα κάνουμε το πρώτο βήμα. Υπερψηφίζουμε τον Ισολογισμό και Απολογισμό του έτους 2005, όχι για λόγους κοινοβουλευτικής ευταξίας, αλλά γιατί οι αριθμοί του στέκονται αδιάψευστοι μάρτυρες του πρώτου προϋπολογισμού που υλοποιήθηκε με αξιοπιστία, διαφάνεια και αποτελεσματικότητα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κόλλια.
      Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Παρασκευής 9 Νοεμβρίου 2007.
      Α. Επίκαιρες Ερωτήσεις Πρώτου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 137/11/5-11-2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τη σύσταση Εξεταστικών Επιτροπών για τις υποθέσεις α) των παράνομων τηλεφωνικών υποκλοπών και β) των δομημένων ομολόγων. 
      2. Η με αριθμό 166/6-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Πρωτούλη προς τον Υπουργό Εθνικής Παιδείας και Θρησκευμάτων, σχετικά με τις μαθητικές κινητοποιήσεις κ.λπ..
      3. Η με αριθμό 168/13/6-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Πρωθυπουργό, σχετικά με τις μαθητικές κινητοποιήσεις-καταλήψεις και τη λήψη μέτρων για την αντιμετώπιση των προβλημάτων του εκπαιδευτικού συστήματος της χώρας. 
      4. Η με αριθμό 160/6-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος-Άδωνι Γεωργιάδη προς τον Υπουργό Εθνικής Άμυνας, σχετικά με τη διοργάνωση της αεροπορικής επίδειξης «ΑΡΧΑΓΓΕΛΟΣ» κ.λπ..
      Β. Επίκαιρες Ερωτήσεις Δεύτερου Κύκλου (Άρθρο 129 παράγραφοι 2 και 3, 130 παράγραφοι 2 και 3 του Κανονισμού της Βουλής)
      1. Η με αριθμό 156/12/6-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χαράλαμπου Καστανίδη προς τον Πρωθυπουργό, σχετικά με τις προθέσεις της Κυβέρνησης για την αύξηση του Φόρου Προστιθέμενης Αξίας (Φ.Π.Α.) κατά δύο (2) μονάδες. 
      2. Η με αριθμό 165/6-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Νικολάου Καραθανασόπουλου προς τους Υπουργούς Δικαιοσύνης και Αγροτικής Ανάπτυξης και Τροφίμων, σχετικά με τις καταδίκες αγροτών στην Αιγιαλεία κ.λπ..
      3. Η με αριθμό 169/6-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με την αντιμετώπιση του προβλήματος της λειψυδρίας στην Ιεράπετρα κ.λπ..
      4. Η με αριθμό 162/6-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εθνικής Παιδείας και Θρησκευμάτων, σχετικά με τις μετεγγραφές φοιτητών προερχομένων από τρίτεκνες και πολύτεκνες οικογένειες κ.λπ..
      Ωστόσο, όμως, θέλω να ενημερώσω το Σώμα ότι αύριο ο Πρωθυπουργός θα απαντήσει σε τρεις επίκαιρες ερωτήσεις. Αυτό σαν απάντηση στο ερώτημα του πρώην Προέδρου της Βουλής κ. Κακλαμάνη αν θα προσέλθει αύριο ο Πρωθυπουργός. Ο Πρωθυπουργός, λοιπόν, θα είναι αύριο εδώ στη Βουλή, για να απαντήσει σε τρεις επίκαιρες ερωτήσεις.
      Το λόγο έχει ο κ. Σαχινίδης.
      ΦΙΛΙΠΠΟΣ ΣΑΧΙΝΙΔΗΣ: Κύριε συνάδελφε, μπορώ να σας διαβεβαιώσω ότι τίποτα απ’ αυτά τα δύο δεν πρόκειται να συμβεί. Ούτε ο λαός θα ανανεώσει τη θητεία σας για τρίτη φορά ούτε η Νέα Δημοκρατία θα πετύχει να ισοσκελίσει τον προϋπολογισμό μέχρι το 2010. 
      Κυρίες και κύριοι συνάδελφοι, άκουσα με ιδιαίτερη προσοχή τις ομιλίες των συναδέλφων απ’ όλες τις πτέρυγες της Βουλής. Διαπιστώνω, λοιπόν, ότι οι περισσότεροι επισημαίνουν αδυναμίες και διατυπώνουν προτάσεις, ώστε η διαδικασία για την κύρωση του Ισολογισμού και Απολογισμού του κράτους να αποκτήσει ουσιαστικό περιεχόμενο και να ανταποκρίνεται στις προδιαγραφές που έχει αυτή η διαδικασία σε άλλες ευρωπαϊκές χώρες. 
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Θέλω και εγώ με τη σειρά μου να συμφωνήσω με το αίτημα που υπέβαλαν οι συνάδελφοί μου για τη λήψη μέτρων –άκουσα πάρα πολλούς συναδέλφους απ’ όλες τις πτέρυγες, όπως τη συνάδελφό μου κ. Κατσέλη, τον κ. Δραγασάκη και τον Υπουργό προηγουμένως- ώστε να προχωρήσουμε σε εκείνες τις αλλαγές, που θα μας επιτρέψουν στο μέλλον να ανταποκριθούμε στο ρόλο, που μας ορίζει το Σύνταγμα. 
      Από τη συζήτηση των δύο ημερών προκύπτει ότι όλα τα κόμματα, τουλάχιστον σε επίπεδο διακηρύξεων, είναι υπέρ της ενίσχυσης της διαφάνειας στη διαχείριση των δημόσιων οικονομικών, γιατί έτσι διευκολύνεται η αξιολόγηση της αποτελεσματικότητας των δαπανών και ασκείται ο κοινοβουλευτικός έλεγχος. 
      Για τους πολίτες, για τους φορολογούμενους, αυτό που έχει σημασία δεν είναι η αξιολόγηση των διακηρύξεων, αλλά η αξιολόγηση των επιλογών που κάνουν τα πολιτικά κόμματα όταν βρίσκονται στην κυβέρνηση. Εδώ, λοιπόν, μπορούμε να κάνουμε μία πρώτη συγκριτική αντιπαράθεση. Το ΠΑ.ΣΟ.Κ., ως κυβέρνηση, κατά την αναθεώρηση του Συντάγματος το 2001, προχώρησε σε δύο σημαντικές αλλαγές. 
      Πρώτον, θέσπισε την υποχρέωση για κατάρτιση και κατάθεση στην Επιτροπή Οικονομικών προσχεδίου του προϋπολογισμού. Δεύτερον, θέσπισε την Ειδική Επιτροπή επί του Απολογισμού και του Γενικού Ισολογισμού του κράτους, για να υπάρχει εμπεριστατωμένος έλεγχος στη διαχείριση της Κυβέρνησης, ως προς την εκτέλεση του προϋπολογισμού. Πρόκειται για δύο σημαντικές κατακτήσεις. 
      Η Νέα Δημοκρατία, που κυβερνά τη χώρα επί μία τετραετία, ποια ακριβώς συνεισφορά έχει να επιδείξει; Καμμία. Αυτό δεν σημαίνει ότι οι συνάδελφοι από την πλευρά της Νέας Δημοκρατίας δεν αναγνώρισαν ή δεν αναγνωρίζουν την ανάγκη για αλλαγές. 
      Ανατρέχοντας στα Πρακτικά των συζητήσεων των προηγούμενων χρόνων, διαπίστωσα ότι οι συνάδελφοι από τη Νέα Δημοκρατία και στην προηγούμενη Βουλή αλλά και στην τωρινή, αλλά και ο κύριος Υπουργός και σήμερα και χθες αναγνωρίζουν αυτές τις αδυναμίες. 
      Το ερώτημα όμως είναι τι κάνουν για να τις αντιμετωπίσουν. Είπε χθες ο κύριος Υπουργός ότι υπάρχουν ανυπέρβλητες δυσκολίες. Επικαλεσθήκατε και δυσκολίες που αντιμετωπίζουν άλλες χώρες της Ευρωπαϊκής Ένωσης που επιχειρούν ανάλογη αναμόρφωση στην κατάρτιση του προϋπολογισμού και στην παρακολούθηση της εκτέλεσής του. Μας διαβεβαίωσε, όμως, πως η Κυβέρνηση κινείται στο σωστό δρόμο, καθώς, λέει, διαμόρφωσε το πλαίσιο για την κατάρτιση των προϋπολογισμών προγραμμάτων, κάτι που σύντομα θα έχουμε την ευκαιρία να δούμε. 
      Φοβούμαι όμως, κύριε Υπουργέ –αν και εσείς προσωπικά δεν έχετε την παραμικρή ευθύνη- ότι ο απολογισμός της τετραετίας της Κυβέρνησης της Νέας Δημοκρατίας ως προς το ζήτημα αυτό είναι απελπιστικά φτωχός, ειδικά από ένα κόμμα που είχε ως προμετωπίδα του αντιπολιτευτικού του λόγου την ενίσχυση της διαφάνειας στα δημόσια οικονομικά. Διότι, βέβαια, όλοι οι Έλληνες θυμούνται εκφράσεις, όπως «τραβεστί προϋπολογισμός» ή τις καταγγελίες σας για τους ειδικούς λογαριασμούς οι οποίοι παραμένουν σε ισχύ.
      Επειδή, λοιπόν, δύσκολα μπορούμε να ελέγξουμε τα στοιχεία και να αξιολογήσουμε τον προϋπολογισμό του 2005, νομίζω ότι είναι προτιμότερο να τoν αξιολογήσουμε ως προς τα αποτελέσματά του και τον χαρακτήρα του. 
      Σε ό,τι αφορά, λοιπόν, την εκτέλεση του πρώτου προϋπολογισμού της Κυβέρνησής σας –διότι απ’ ότι φαίνεται και απ’ ό,τι είπε και ο προλαλήσας, τον προϋπολογισμό του 2004 δεν τον αναγνωρίζετε ως δικό σας προϋπολογισμό, αλλά ταυτόχρονα δεν είχατε και το πολιτικό θάρρος να τον αλλάξετε, όπως έκαναν οι κυβερνήσεις άλλων χωρών, οι οποίες προχώρησαν σε αλλαγή ενός προϋπολογισμού, τον οποίο δεν ενέκριναν- αυτό που έχει σημασία είναι ότι τα αποτελέσματα του πρώτου προϋπολογισμού δεν συμβαδίζουν με τους μύθους που καλλιεργείτε όλα αυτά τα χρόνια. 
      Η Κυβέρνησή σας τότε, όταν κατέθεσε αυτό τον προϋπολογισμό, τον χαρακτήρισε ως αξιόπιστο. Πόσο αξιόπιστος όμως μπορεί να είναι ένας προϋπολογισμός τον οποίο αναθεωρείτε –και χωρίς να φέρετε σε συζήτηση στη Βουλή την Αναθεώρηση του προϋπολογισμού- τρεις μόλις μήνες μετά την ψήφισή του; 
      Προχωρήσατε στην επιβολή νέων φόρων σε τσιγάρα και καύσιμα και στην αύξηση του Φ.Π.Α. κατά μία ποσοστιαία μονάδα. 
      Επειδή είστε Θεσσαλός και είμαι Θεσσαλός, να σας θυμίσω τι λέγατε στους αγρότες για το Φ.Π.Α.; 
      Κάποιος συνάδελφος από τη Νέα Δημοκρατία ισχυρίστηκε χθες ότι από τη στιγμή που ήρθε η Νέα Δημοκρατία στην εξουσία μειώθηκαν οι αποκλίσεις στην εκτέλεση του προϋπολογισμού, ενώ επί ΠΑ.ΣΟ.Κ. καταγράφονταν φοβερές υπερβάσεις. Παρέθεσε μάλιστα και στοιχεία, για να αποδείξει την άποψή του. Τα στοιχεία αυτά δεν μπόρεσα να τα επιβεβαιώσω. Δυστυχώς, και εδώ διαπιστώνω ότι για άλλη μια φορά έχουμε απόπειρα παραπλάνησης του Έλληνα πολίτη, του Έλληνα φορολογούμενου. 
      Αναζήτησα, λοιπόν, μελέτες που ασχολούνται με την εκ των υστέρων καταγραφή των αποκλίσεων που σημειώθηκαν στις εκτελέσεις των προϋπολογισμών. Υπάρχει μια πρόσφατη μελέτη από διακεκριμένους οικονομολόγους ερευνητές, η οποία αξιολογεί την εμπειρία από το 1982 έως και το 2005. 
      Καταθέτω, λοιπόν, τον πίνακα αυτό, ο οποίος δείχνει τις αποκλίσεις στο ισοζύγιο της κεντρικής κυβέρνησης ως ποσοστό του προϋπολογισμού. Ένα πράγμα είναι ξεκάθαρο απ’ αυτόν τον πίνακα: Ότι οι κυβερνήσεις της Νέας Δημοκρατίας κατέχουν το αποκλειστικό προνόμιο να έχουν τη μεγαλύτερη υπέρβαση που καταγράφηκε ποτέ στη δημοσιονομική ιστορία της χώρας από το 1982 και μετά. 
      (Στο σημείο αυτό ο Βουλευτής κ. Φίλιππος Σαχινίδης                        καταθέτει για τα Πρακτικά τo προαναφερθέν έγγραφο, τo οποίo βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δύο υπερβάσεις είναι σημαντικές. Και οι δυο είναι των κυβερνήσεων της Νέας Δημοκρατίας της περιόδου 1990-1993. Ποτέ, καμμία κυβέρνηση του ΠΑ.ΣΟ.Κ., σύμφωνα με αυτήν τη μελέτη, δεν σημείωσε τις υπερβάσεις των δικών σας κυβερνήσεων.
      Θέλω να επισημάνω, για να αποφύγω την οποιαδήποτε αντίρρηση, ότι τα στοιχεία αυτά που χρησιμοποιήθηκαν για τη μελέτη δεν επηρεάζονται από την απογραφή. Επιπρόσθετα, αποδεικνύεται και ένα άλλο στοιχείο, ότι κατά την περίοδο 1993-2004 πραγματοποιήθηκε από τις κυβερνήσεις του ΠΑ.ΣΟ.Κ. μια τεράστια δημοσιονομική προσαρμογή με τις μικρότερες καταγεγραμμένες αποκλίσεις, με εξαίρεση δύο χρονιές, το 1997 και το 2003. Έτσι κατάφερε, συνάδελφοι, το ΠΑ.ΣΟ.Κ. να εξασφαλίσει την είσοδο της Ελλάδας στην Ο.Ν.Ε. και να θωρακίσει την ελληνική οικονομία από τις εξωτερικές διαταραχές, όπως αυτή που βιώνουμε σήμερα με την άνοδο των τιμών του πετρελαίου στα εκατό δολάρια το βαρέλι. 
      Για να έχουμε και ένα μέτρο σύγκρισης, για να κατανοούμε την ιστορική πραγματικότητα, σας υπενθυμίζω ότι η κατάρρευση του μεταπολεμικού αναπτυξιακού μοντέλου της δεκαετίας του 1970 και του 1980 ήταν το αποτέλεσμα των δύο πετρελαϊκών κρίσεων, που έλαβαν χώρα στη δεκαετία του ’70. Τότε είχαμε ως εθνικό νόμισμα τη δραχμή, η οποία κατέρρευσε και μετά την κατάρρευση της δραχμής κατέρρευσε και το μεταπολεμικό αναπτυξιακό μας μοντέλο. 
      Σήμερα, χάρη στις κυβερνήσεις του ΠΑ.ΣΟ.Κ. έχουμε το ευρώ και είναι αυτό το οποίο μας προστατεύει από τη μοναδική –θα έλεγα- εξέλιξη που καταγράφουμε σήμερα, δηλαδή να έχει φθάσει το έλλειμμα στο ισοζύγιο τρεχουσών συναλλαγών σε επίπεδα που ως ποσοστό του Α.Ε.Π. είναι πάνω από 12%, το οποίο και αυτό είναι μοναδική μεταπολεμική επίδοση. Όσο και αν αναζητήσετε από το 1950 και μετά που υπάρχουν στατιστικά στοιχεία, δεν υπάρχει ανάλογο έλλειμμα στο ισοζύγιο τρεχουσών συναλλαγών. 
      Αυτές, αγαπητέ κύριε Υπουργέ, είναι οι κατακτήσεις της οικονομικής πολιτικής του ΠΑ.ΣΟ.Κ.. Αυτά είναι τα πραγματικά γεγονότα και όχι η ψευδεπίγραφη απογραφή σας, που ο ιστορικός ερευνητής του μέλλοντος θα την κατατάξει στον κατάλογο με τις ατυχείς απόπειρες των κυβερνήσεων της Νέας Δημοκρατίας να απαξιώσουν το έργο των κυβερνήσεων του ΠΑ.ΣΟ.Κ. 
      Και για να προλάβω τις όποιες αντιρρήσεις σας, θα πω το εξής: Αν πραγματικά ενδιαφερόσασταν να κάνετε μια αντικειμενική απογραφή, μπορούσατε να την αναθέσετε σε έναν ανεξάρτητο τρίτο, στην Τράπεζα της Ελλάδος για παράδειγμα, όπως έκανε η κυβέρνηση Μπαρόζο στην Πορτογαλία, η οποία ανέθεσε στην Τράπεζα της Πορτογαλίας να κάνει την απογραφή. 
      Γι’ αυτό, λοιπόν, αν πραγματικά ενδιαφέρεστε, σας προσκαλώ να προχωρήσετε, όπως προτείναμε και στο πρόγραμμά μας, στην ανεξαρτητοποίηση της Εθνικής Στατιστικής Υπηρεσίας. Και να ζητήσει η Βουλή από την ανεξάρτητη πλέον αρχή να προχωρήσει, πέρα από πολιτικές σκοπιμότητες, στην επανεξέταση και, αν κριθεί απαραίτητο, στην αναθεώρηση όλων των στατιστικών δεδομένων. Διότι έτσι, και τη διεθνή αξιοπιστία της χώρας θα προστατεύσουμε, αλλά και δεν θα υποχρεωνόμαστε να διαβάζουμε τα ειρωνικά σχόλια της «WALL STREET JOURNAL» για το «κοντοπυράκειον θεώρημα»  που οδηγεί σε αύξηση του εισοδήματος κατά 25%, που, όμως, όταν έρχεται στα χέρια της EUROSTAT  καταλήγει να είναι, τελικά, της τάξης του 9%. 
      Αλήθεια, και στη χθεσινή και στη σημερινή συζήτηση δεν άκουσα κανένα συνάδελφο της Νέας Δημοκρατίας να σχολιάζει το κείμενο της EUROSTAT για την αναθεώρηση του Α.Ε.Π., ενώ επικαλείστε συνεχώς τη EUROSTAT.. 
      Να υπενθυμίσω ότι η EUROSTAT είπε το εξής: Το πρόβλημα δεν ήταν με τη συλλογή των πρωτογενών στατιστικών στοιχείων. Το πρόβλημα με τη μελέτη αναθεώρησης που στείλατε στη EUROSTAT ήταν με την επεξεργασία. Δηλαδή σας κατηγόρησε ότι «μαγειρέψατε» τα νούμερα, αν δεν το καταλάβατε. 
      Επανέρχομαι, λοιπόν, λέγοντας ότι με τη δημιουργία ανεξάρτητης στατιστικής υπηρεσίας θα μπορούμε να συζητάμε εδώ στη Βουλή με βάση αξιόπιστα στατιστικά δεδομένα, για να γνωρίζει ο Έλληνας φορολογούμενος, αν πράγματι γίνεται δημοσιονομική εξυγίανση κι αν γίνεται, ποιοι τελικά επωμίζονται τα βάρη. 
      Αποκαλέσατε τον προϋπολογισμό του 2005 κοινωνικά δίκαιο. Αλήθεια, πόσο δίκαιος μπορεί να είναι ένας προϋπολογισμός, που όπως φαίνεται, οδήγησε σε μια πρωτοφανή φορολογική αναδιανομή εισοδήματος μέσω των έμμεσων φόρων; Όμως, παρά το γεγονός ότι το 2005 αυξήσατε το Φ.Π.Α. κατά 1%, παρά το γεγονός ότι επιβάλλατε νέους φόρους στο πετρέλαιο, στα τσιγάρα, οι εισπράξεις του κράτους ως ποσοστό του εθνικού εισοδήματος μειώθηκαν. 
      Αυτό σημαίνει ότι το 2005 χάθηκαν χρήματα, τα οποία τα πλήρωσε μεν από τη τσέπη του ο Έλληνας φορολογούμενος, ο καταναλωτής, ο αγοραστής, ο πολίτης, ο ενοικιαστής, αλλά αυτά τα χρήματα δεν έφθασαν ποτέ στα ταμεία του κράτους. Κι αυτό γιατί εσείς θέσατε ως προτεραιότητα της Κυβέρνησής σας, όχι την ενίσχυση των ελεγκτικών μηχανισμών του κράτους, αλλά τον έλεγχο του κράτους από τους φίλους σας και τον ελεγκτικό μηχανισμό από τους φίλους σας.
      Οι διαφυγόντες φόροι του 2005 είναι η χαμένη ευκαιρία της Νέας Δημοκρατίας, είναι το αποτέλεσμα της διάλυσης του φοροεισπρακτικού μηχανισμού. 
      Ας αναρωτηθούν οι πολίτες πόσα έργα είναι που θα μπορούσαν να γίνουν, πόσα σχολεία, νοσοκομεία, κοινωνικές πολιτικές, χιλιόμετρα δρόμων, τα οποία δεν έγιναν εξαιτίας της επιλογής σας να προχωρήσετε στην επανίδρυση του κράτους.
      Αυτές τις ημέρες ακούω από συναδέλφους της Νέας Δημοκρατίας, πολλοί από τους οποίους είναι οικονομολόγοι, να χρησιμοποιούν καταχρηστικά τον όρο δημοσιονομική εξυγίανση για να περιγράψουν την πολιτική του 2005. Σκέφθηκα ότι πέρα απ’ όλα τα άλλα η χρήση αυτού του όρου θα σχετίζεται και με τη δεδηλωμένη πρόθεση της Κυβέρνησης να προχωρήσει σε περικοπή των δαπανών -υπενθυμίζω τη δική σας ορολογία- του σπάταλου κράτους που οικοδόμησε το ΠΑ.ΣΟ.Κ. κατά 10.000.000.000 ευρώ. 
      Αναζήτησα στις δαπάνες του 2005 κάποιες περικοπές που να τεκμηριώνουν τις εξαγγελίες της Νέας Δημοκρατίας. Δυστυχώς δεν τις βρήκα. Θα τις αναζητήσω και στον επόμενο απολογισμό, κύριε Υπουργέ και θα τις αναζητώ συνεχώς μέχρι που ή να προχωρήσετε πραγματικά στην περικοπή ή να υποχρεωθείτε να λογοδοτήσετε στον ελληνικό λαό, γιατί λέγατε αυτά τα οποία λέγατε προεκλογικά.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ένα λεπτό σας παρακαλώ.
      Αντίθετα, διαπίστωσα ότι τελικά, κάθε Έλληνας φορολογούμενος επιβαρύνθηκε το 2005 με 11.000.000.000 ευρώ επιπρόσθετου δανεισμού σε σχέση με όσα προβλέψατε. Αυτά τα 11.000.000.000 θα μπορούσαν να χρησιμοποιηθούν για τη βελτίωση των σχολικών υποδομών, για τις οποίες διαμαρτύρονται σήμερα οι μαθητές.
      Σήμερα ο γιος μου επέστρεψε στο σπίτι διότι το Λύκειο Χολαργού έχει καταληφθεί, με αίτημα των μαθητών να βελτιωθεί η υποδομή των σχολικών κτηρίων. 
      Θα μπορούσαν, λοιπόν, αυτά τα 11.000.000.000 του πρόσθετου δανεισμού να χρησιμοποιηθούν για μεγαλύτερες αυξήσεις στις συντάξεις του ΟΓΑ, στο ΕΚΑΣ και για μεγαλύτερες αυξήσεις στους μισθούς. 
      Υποστηρίξατε ότι με τον προϋπολογισμό του 2005 θα γεφυρώνατε το χάσμα περιφέρειας-μητρόπολης. Δυστυχώς, ο απολογισμός των δημόσιων επενδύσεων σας διαψεύδει, όχι μόνο γιατί τις μειώσατε, αλλά γιατί καταγράψατε και μια μείωση κατά 500.000.000 ευρώ.
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε. Υπάρχει μακρά σειρά ομιλητών.
      ΦΙΛΙΠΠΟΣ ΣΑΧΙΝΙΔΗΣ: Με βάση τα προαναφερθέντα, προκύπτει ότι ο προϋπολογισμός του 2005 οδήγησε σε μια διαχείριση με πενιχρά αποτελέσματα. Αυτή, λοιπόν, τη διαχείριση εμείς την καταψηφίζουμε, γιατί οδηγεί την Ελλάδα σε οπισθοχώρηση σε μια περίοδο μεγάλων προκλήσεων, γιατί επιδεινώνει ακόμη περισσότερο τη θέση των οικονομικά ασθενέστερων και εντείνει την κοινωνική ανισότητα μέσω της άνισης κατανομής των βαρών.
      Τέλος, την καταψηφίζουμε γιατί συμβάλλει στη διαιώνιση της μη ισόρροπης ανάπτυξης της Ελλάδος.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε συνάδελφε.
       Παρακαλώ τον Βουλευτή της Νέας Δημοκρατίας κ. Χρήστο Σταϊκούρα να λάβει το λόγο.
      ΧΡΗΣΤΟΣ ΣΤΑΪΚΟΥΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η κατάρτιση, υποβολή, συζήτηση και τελικά ψήφιση του κρατικού προϋπολογισμού είναι ένα σημαντικό πολιτικό, κοινωνικό και οικονομικό γεγονός. Αποτελεί εφαλτήριο συζητήσεων για την ακολουθούμενη οικονομική πολιτική.
      Η αξία του κρατικού προϋπολογισμού εδράζεται σε δύο βασικούς λόγους. Ο πρώτος είναι ότι η δημοσιονομική πολιτική, η οποία περιορίζεται στο πλαίσιο των βασικών αρχών και κατευθύνσεων του προγράμματος σταθερότητας και ανάπτυξης, ασκείται με τις μεταβολές στα μεγέθη του προϋπολογισμού. Και ο δεύτερος είναι ότι ο προϋπολογισμός ενσαρκώνει και αντανακλά την οικονομική φιλοσοφία και το πολιτικό πλαίσιο που διαπνέει τη λογική, τις επιλογές και τις πρακτικές της εκάστοτε κυβέρνησης.
      Η λογοδοσία της Κυβέρνησης, αναφορικά με την εκτέλεση του κρατικού προϋπολογισμού, επιτελείται με την κατάθεση, συζήτηση και κύρωση του Απολογισμού και Ισολογισμού του κράτους. Με τη διαδικασία αυτή κρίνεται κατά πόσον έχουν επαληθευτεί οι προβλέψεις για τα έσοδα και έξοδα του κράτους κάθε οικονομικού έτους, φωτίζονται τα σημεία του προϋπολογισμού που χρήζουν βελτίωσης και απαιτούν ένταση των προσπαθειών, αξιολογείται η χρηματική διαχείριση του δημοσίου και συμπληρώνεται το θεσμικό πλαίσιο διαφάνειας και ελέγχου των δημοσιονομικών δεδομένων. Μία τέτοια διαδικασία ολοκληρώνεται σήμερα στην ολομέλεια με την κύρωση του απολογισμού και του γενικού ισολογισμού του κράτους για το οικονομικό έτος 2005.  
      Αν και η συζήτηση αφορά το οικονομικό έτος 2005, αξίζει τον κόπο να κρίνουμε το βαθμό επίτευξης των στόχων του προϋπολογισμού, να εξετάσουμε και να ερμηνεύσουμε τις όποιες αποκλίσεις παρατηρούνται από τους προβλεπόμενους στόχους του προϋπολογισμού. Και αυτό, διότι οι αποκλίσεις στα δημοσιονομικά στοιχεία έχουν σημασία, επειδή το μέγεθος και η κατεύθυνσή του αντανακλούν το πόσο ρεαλιστικές είναι οι προβλέψεις και κατά πόσον οι κυβερνήσεις είναι διατεθειμένες να πραγματοποιήσουν τις πολιτικές δεσμεύσεις που ανέλαβαν στους εν λόγω προϋπολογισμούς. 
      Κυρίες και κύριοι συνάδελφοι, ο υπό κύρωση απολογισμός και γενικός ισολογισμός του κράτους για το οικονομικό έτος 2005 αφορά τον πρώτο κρατικό προϋπολογισμό που καταρτίστηκε και εκτελέστηκε από την Κυβέρνηση της Νέας  Δημοκρατίας. Βασικός στόχος του ήταν, με την υιοθέτηση και την εφαρμογή πολιτικής ήπιας προσαρμογής, η εξυγίανση της δημοσιονομικής κατάστασης της χώρας, ο περιορισμός του ελλείμματος, η αποκλιμάκωση του δημοσίου χρέους. 
      Η πορεία επίτευξης αυτού του στόχου κρίνεται ικανοποιητική, παρά το δυσμενές παγκόσμιο οικονομικό περιβάλλον. Η Κυβέρνηση με τη στρατηγική και το μείγμα των πολιτικών της κέρδισε το στοίχημα. Ο ρυθμός μεγέθυνσης της οικονομίας διαμορφώθηκε στο 3,7% το 2005, παρά τις υψηλές τιμές του πετρελαίου, τους χαμηλούς ρυθμούς ανάπτυξης της ευρωζώνης και την ολοκλήρωση της προετοιμασίας και διεξαγωγής των Ολυμπιακών Αγώνων. Το έλλειμμα της γενικής κυβέρνησης μειώθηκε στο 5,6% του ΑΕΠ το 2005 από 7,9% του ΑΕΠ το 2004. Το χρέος της γενικής κυβέρνησης μειώθηκε κατά μία ποσοστιαία μονάδα. Το ποσοστό ανεργίας μειώθηκε στο 9,8% το 2005 από 10,5% το 2004.
      Τα βασικά μεγέθη του κρατικού προϋπολογισμού του 2005 δεν αποκλίνουν σημαντικά από τις αρχικές προβλέψεις. Τα φορολογικά έσοδα παρουσίασαν αύξηση κατά 2,3% έναντι των προϋπολογισθέντων και κατά 6,3% έναντι του 2004. Ιδιαίτερα τα έσοδα από άμεσους φόρους αυξήθηκαν κατά 9,2% έναντι των προϋπολογισθέντων και κατά 11, 5% έναντι του 2004. Τα πιστωτικά έσοδα, αν και υψηλότερα από τα προϋπολογισθέντα κατά 10,8 δισεκατομμύρια ευρώ, ήταν 8,2% χαμηλότερα από το 2004. Το ελληνικό δημόσιο αναγκάστηκε να δανειστεί επιπλέον, για να αντιμετωπίσει τις πολύ αυξημένες απαιτήσεις, κυρίως από χρέη παρελθουσών χρήσεων. Οι δαπάνες ανήλθαν στα 90,4 δισεκατομμύρια ευρώ, 2,4% χαμηλότερα από το 2004. Η υπέρβαση από τα προϋπολογισθέντα στον τακτικό προϋπολογισμό κατά 9,4 δισεκατομμύρια ευρώ αφορούσε επιπλέον πληρωμές για χρεολύσια και διαχειριστικές τακτοποιήσεις παλαιών περιόδων. Η υλοποίηση του προγράμματος δημοσίων επενδύσεων προχώρησε ικανοποιητικά. Οι απορροφήσεις του προγράμματος διαμορφώθηκαν  στο 93,3% του αρχικού προβλεπόμενου ποσού. Η εξυπηρέτηση του δημοσίου χρέους κάλυψε περίπου το 39% των πληρωμών του 2005 έναντι ποσοστού 44% το 2004. Οι δαπάνες για τόκους του χρέους της κεντρικής κυβέρνησης μειώθηκαν από 14,5 δισεκατομμύρια ευρώ το 2004 στα 9,6 δισεκατομμύρια ευρώ το 2005 και διαμορφώθηκαν στο 5,4% του ΑΕΠ.
      Κυρίες και κύριοι συνάδελφοι,  παρά την ικανοποιητική εκτέλεση του προϋπολογισμού του 2005, υπήρξαν και εξακολουθούν να παρατηρούνται σημαντικές αδυναμίες σε κατηγορίες εσόδων και δαπανών. Στο σκέλος των εσόδων υπήρξε υστέρηση κατά 2,4% έναντι των προϋπολογισθέντων στους έμμεσους φόρους, στοιχείο που καταδεικνύει το υπαρκτό και μείζον πρόβλημα της φοροδιαφυγής, της εισφοροδιαφυγής και της διαφθοράς. 
      Στο σκέλος των δαπανών το δημόσιο χρέος παραμένει ιδιαίτερα υψηλό και στερεί πόρους από την άσκηση αναπτυξιακής και κοινωνικής πολιτικής. 
      Οι πληρωμές για την εξυπηρέτησή του ανήλθαν στα 35,1 δισεκατομμύρια ευρώ για το 2005, 5.000.000.000 ευρώ υψηλότερα από τα προϋπολογισθέντα, καλύπτοντας το 39% του συνόλου των δαπανών του τακτικού προϋπολογισμού. Από αυτό το ποσό, τα 9,6 δισεκατομμύρια ευρώ ή το 22% των εσόδων του τακτικού προϋπολογισμού αποδίδονται για την κάλυψη των τόκων του δημοσίου χρέους. 
      Κυρίες και κύριοι συνάδελφοι, οι αποκλίσεις στην εκτέλεση του προϋπολογισμού είναι ένα σύνηθες, διαχρονικό και παγκόσμιο φαινόμενο. Η συνάδελφος κ. Κατσέλη προηγουμένως συνέδεσε τα εκτελεσθέντα του 2005 με τα προϋπολογισθέντα του 2008. 
      Θα επικαλεσθώ την ίδια μελέτη που επικαλέστηκε και ο αγαπητός συνάδελφος, κ. Σαχινίδης. Σύμφωνα με αυτήν τη μελέτη στο διάστημα 1982-2005 και με εξαίρεση μόνο ένα έτος, το 1999, κάθε χρόνο το έλλειμμα της Κεντρικής Κυβέρνησης αποδεικνύεται μεγαλύτερο από το προϋπολογισθέν, με μέσο όρο απόκλισης 6,3% του συνολικού μεγέθους του προϋπολογισμού. Στον τακτικό προϋπολογισμό τα έσοδα υπερεκτιμούνται και οι δαπάνες υποεκτιμούνται, με αποτέλεσμα οι αποκλίσεις των δύο επιμέρους μεγεθών να δρουν αθροιστικά στη συνολική απόκλιση του προβλήματος. Το ζητούμενο συνεπώς είναι η Κυβέρνηση να αναλαμβάνει δράσεις και πρωτοβουλίες για τη μείωση των αποκλίσεων μέσα από την αντιμετώπιση των διαρθρωτικών αδυναμιών της οικονομίας. 
      Κυρίες και κύριοι συνάδελφοι, η Κυβέρνηση της Νέας Δημοκρατίας τα τρία τελευταία χρόνια δείχνει να διαθέτει συγκροτημένο πολιτικό σχέδιο και να προσπαθεί να αντιμετωπίσει αυτές τις χρόνιες αδυναμίες και αγκυλώσεις της ελληνικής οικονομίας.
       Πρώτον, η ενίσχυση των εσόδων στηρίζεται κατά βάση στη συνέχιση και ολοκλήρωση της φορολογικής μεταρρύθμισης. Βασικές επιδιώξεις αυτής της μεταρρύθμισης είναι η μείωση των φορολογικών συντελεστών, η διεύρυνση της φορολογικής βάσης, η βελτίωση της φορολογικής διοίκησης, η αντιμετώπιση της φοροδιαφυγής και η αποκατάσταση της φορολογικής δικαιοσύνης. Το σχέδιο νόμου για τη φοροδιαφυγή ήδη ψηφίστηκε στην Ολομέλεια. 
      Δεύτερον, ο περιορισμός των δαπανών βασίζεται στην υιοθέτηση και εφαρμογή πολιτικών που επενδύουν στους νέους δυνητικούς συντελεστές ανάπτυξης: στη γνώση, στην έρευνα και στην καινοτομία, στις νέες τεχνολογίες, στην επιχειρηματικότητα, στο αποτελεσματικό σύγχρονο και δίκαιο κράτος.
      Τρίτον, βελτιώνεται η διαδικασία κατάρτισης, εκτέλεσης και αξιολόγησης του κρατικού προϋπολογισμού. Επίσης, ενισχύεται η ποιότητα των δημόσιων οικονομικών. Με το ν.3513/2006 δημιουργήθηκαν στο Γενικό Λογιστήριο του Κράτους δύο νέες αυτοτελείς Υπηρεσίες, το Τμήμα Αναμόρφωσης του Συστήματος Κατάρτισης και Παρακολούθησης του Κρατικού Προϋπολογισμού και το Τμήμα Μετάβασης και Εφαρμογής Διπλογραφικού Συστήματος Λογιστικής στο Δημόσιο. 
      Επίσης, στο πλαίσιο των δεσμεύσεων του Υπουργείου Οικονομίας και Οικονομικών για υιοθέτηση προϋπολογισμού προγραμμάτων ο κρατικός προϋπολογισμός του 2008 θα συνοδεύεται από ειδική έκδοση, που θα παρουσιάζει τον κρατικό προϋπολογισμό σε λειτουργίες και προγράμματα υπό τη μορφή ενός εθνικού σχεδίου προγράμματος. 
      Τέλος, στην κατεύθυνση τόνωσης της διαφάνειας του προϋπολογισμού, πρόθεση της Κυβέρνησης –και ήδη έχουν ξεκινήσει οι σχετικές διαδικασίες- είναι η ενσωμάτωση στον γενικό προϋπολογισμό του κράτους όλων των ειδικών λογαριασμών.
      Κυρίες και κύριοι συνάδελφοι, η Κυβέρνηση της Νέας Δημοκρατίας από το 2004 εφαρμόζει μία συγκροτημένη πολιτική, πολιτική νοικοκυρέματος στα δημόσια οικονομικά και στοχευμένων μεταρρυθμίσεων στο σύνολο της οικονομίας. Η πολιτική αυτή αποδίδει. Τα αποτελέσματα είναι μετρήσιμα. Αναγνωρίζονται από την Ευρωπαϊκή Ένωση και άλλους αρμόδιους διεθνείς οργανισμούς. Επιτυγχάνονται καλοί ρυθμοί βιώσιμης και ισόρροπης ανάπτυξης και ενισχύεται η απασχόληση και η κοινωνική συνοχή. 
      Ο προϋπολογισμός του 2005 και η εκτέλεσή του αποτέλεσε ένα ουσιαστικό, ένα σημαντικό πρώτο βήμα προς αυτήν την κατεύθυνση.
      Με αυτές τις σκέψεις, καλώ όλες τις πτέρυγες του Κοινοβουλίου να υπερψηφίσουμε τον Απολογισμό και τον Γενικό Ισολογισμό του Οικονομικού Έτους 2005.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Σταϊκούρα και για την εμπεριστατωμένη ομιλία του και για το εμπρόθεσμο πέρας αυτής. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις Εκθέσεις «Οι Έλληνες στη Διασπορά 15ος αιώνας – 21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα ένας μαθητές και μαθήτριες και τέσσερις συνοδοί διδάσκαλοι από το 3ο Δημοτικό Σχολείο Τριπόλεως. 
      Η Βουλή τους καλωσορίζει. 
      (Χειροκροτήματα)
      Ο κ. Ρήγας έχει το λόγο. 
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε. 
      Κυρίες και κύριοι συνάδελφοι, είναι έκδηλη η αγωνία που συνέχει όλους και την οποία διατυπώνουμε με κάθε ευκαιρία για την ανάγκη αναβάθμισης του ρόλου μας και για την ανάγκη ανάκτησης της χαμένης μας αξιοπιστίας. Είναι ένα υπαρκτό πρόβλημα, το οποίο όμως θεωρώ ότι με την παρουσία μας εδώ φροντίζουμε να το μεγεθύνουμε. Γιατί, τι άλλο θα μπορούσε να αποκομίσει ως εικόνα ένας καλόπιστος παρατηρητής της συζήτησης, που διεξάγεται εδώ για τον Ισολογισμό και τον Απολογισμό του 2005; Εάν παρακολουθούσε αυτή τη συζήτηση, θα παρατηρούσε ότι έχουμε να κάνουμε με αποκλίνοντες, μονότονους και ιδιαίτερα απωθητικούς μονολόγους, που τα στοιχεία που τους χαρακτηρίζουν είναι η ανειλικρίνεια, η υπερβολή και κυρίως η διγλωσσία. 
      Κυρίες και κύριοι συνάδελφοι, ας ανακαλέσουμε λίγο στη μνήμη μας αυτά για τα οποία η σημερινή Κυβέρνηση κατηγορούσε την κυβέρνηση του ΠΑ.ΣΟ.Κ.. Έλεγε «Οι προϋπολογισμοί σας είναι ανειλικρινείς». Έλεγε «Οι προϋπολογισμοί σας αναθεωρούνται συνεχώς». «Υπάρχουν οι ειδικοί λογαριασμοί, οι οποίοι είναι ανεξέλεγκτοι». Ανέφερε το εξής: «Κρύπτετε το δημόσιο έλλειμμα, το οποίο συνεχώς αυξάνεται εξαιτίας του σπάταλου δημόσιου τομέα». Η Νέα Δημοκρατία εμέμφετο, λοιπόν, τότε τις κυβερνήσεις του ΠΑ.ΣΟ.Κ. για όλα αυτά και ζητούσε αύξηση δαπανών για κοινωνική πολιτική και δημόσιες επενδύσεις. 
      Ας έρθουμε στο σήμερα, λοιπόν, για να δούμε πώς έχει η κατάσταση με βάση το έτος 2005 και το συζητούμενο Ισολογισμό-Απολογισμό. Η Κυβέρνηση λέει ότι δεν είναι δυνατόν να υπάρξει αύξηση πόρων για κοινωνική πολιτική, γιατί τα πράγματα είναι «κουκιά μετρημένα». Έχουμε 43 ευρώ από τα 100 ευρώ για τους μισθούς, για τις συντάξεις, έχουμε 20 ευρώ περίπου για την ασφάλιση, άλλα 20 ευρώ για την εξόφληση τοκοχρεολυσίων. Και τι μας μένει για να κάνουμε δημόσιες επενδύσεις; Ένα ελάχιστο ποσό. 
      Βεβαίως, η κατάσταση δεν άλλαξε και βεβαίως η Νέα Δημοκρατία τώρα βλέπει ποιοι είναι εκείνοι οι περιοριστικοί παράγοντες που δεν της επιτρέπουν και αυτής να κάνει μια κοινωνική πολιτική, όπως υποτίθεται ότι θα ήθελε. 
      Κυρίες και κύριοι συνάδελφοι, όμως, λέγατε και κάτι άλλο. Ο κ. Καραμανλής απαντούσε, όταν ερωτάτο πώς θα βελτιώσει τα δημόσια οικονομικά, λέγοντας «Απλούστατα θα περιορίσουμε το σπάταλο κράτος». Υπήρξε αυτό; Αποτυπώθηκε; Φαίνεται μέσα στον Απολογισμό και τον Ισολογισμό του έτους 2005; 
      Έλεγε και κάτι άλλο, όμως, το οποίο τρόμαζε πράγματι τους Έλληνες πολίτες. Κάθε νέο παιδί που γεννιέται στην Ελλάδα, από τη στιγμή που βλέπει το φως του ήλιου, χρωστά ήδη 18.000 ευρώ. 
      Όταν το άκουγε κάποιος, ένιωθε, πράγματι, σοκ. Είναι δυνατόν να συμβαίνει κάτι τέτοιο; Πράγματι, συνέβαινε. 
      Η Νέα Δημοκρατία, όμως, σήμερα, με βάση τα στοιχεία του Απολογισμού και του Ισολογισμού του 2005, τι έχει κάνει προς αυτήν την κατεύθυνση; Περιόρισε το σπάταλο κράτος; Κάθε άλλο. Και όχι μόνο οι αριθμοί και τα στοιχεία, αλλά η πραγματικότητα τι δείχνει; Δείχνει ότι οι λειτουργικές δαπάνες, οι δαπάνες, για να πληρωθούν μισθοί και αποζημιώσεις όλων εκείνων των στελεχών των δημοσίων οργανισμών, τους οποίους η Κυβέρνηση της Νέας Δημοκρατίας κατηγορούσε ότι αμείβονται με παχυλούς μισθούς, για να πληρωθούν όλα αυτά τα μέλη των επιτροπών που δημιουργούνται, όταν ψηφίζουμε κάθε νομοσχέδιο εδώ στη Βουλή, αύξησαν προφανώς και έκαναν ακόμα πιο σπάταλο το κράτος επί Νέας Δημοκρατίας.
      Μήπως μείωσε το δημόσιο χρέος; Κάθε άλλο. Αυτήν τη στιγμή κάθε νέος που γεννιέται στην Ελλάδα από 18.500 ευρώ που χρωστούσε, χρωστά σήμερα περίπου 25.000 ευρώ.
      Άρα, λοιπόν, ούτε αυτός ο κίνδυνος, τον οποίο επέσειε ο κ. Καραμανλής για το κάθε νεογνό, έχει εξαλειφθεί. Αντίθετα, έχει αυξηθεί. Η Νέα Δημοκρατία, λοιπόν, στους βασικούς τομείς, στις βασικές επιλογές της, δεν έχει να επιδείξει την παραμικρή βελτίωση. 
      Η Νέα Δημοκρατία έκανε και άλλα λογιστικά «τρικ».
      Προσπάθησε, λοιπόν, κάνοντας συνεχείς αναθεωρήσεις του ελλείμματος, να αυξήσει το έλλειμμα του 2004 και το έφθασε στο 7,9%. Τόσο το εμφάνισε, με αποτέλεσμα η Ευρωπαϊκή Επιτροπή να μας θέσει υπό επιτήρηση. Η αύξηση, όμως, του ελλείμματος στο 7,9% ήταν και η βασική αιτία μετά από την απογραφή που η ελληνική οικονομία ετέθη υπό επιτήρηση.
      Τι προέβλεπε ο προϋπολογισμός του 2005; Προέβλεπε μείωση του ελλείμματος στο 2,8%. Ποιο ήταν το αποτέλεσμα; Με στοιχεία του Απριλίου του 2007, το έλλειμμα για το 2005 είναι στο 5,6%. Άρα, η μείωση του ελλείμματος που προέβλεπε ο προϋπολογισμός του 2005 δεν επετεύχθη. 
      Είναι φανερό, λοιπόν, ότι ο βασικός τομέας, στον οποίο η Νέα Δημοκρατία το 2005 θεωρούσε ότι πέτυχε κάτι σημαντικό, εμφανίζεται σήμερα να μην είναι αληθές. Επομένως, ούτε στη μείωση του δημοσίου ελλείμματος πέτυχε κάτι σημαντικό.
      Ο προϋπολογισμός είναι πολύ συγκεκριμένος. Από τη στιγμή που έχουμε έλλειμμα εσόδων, δεν έχουμε και τη δυνατότητα να πραγματοποιήσουμε δαπάνες. Η Νέα Δημοκρατία εμφάνισε και εμφανίζει μία σημαντικότατη υστέρηση στα έσοδα. 
      Πώς δικαιολογείται αυτό; Κανονικά δεν θα έπρεπε να υπάρχει, αφού και ο Φ.Π.Α. αυξήθηκε, όπως και οι υπόλοιποι έμμεσοι φόροι. Υπάρχει, όμως, μια τεράστια υστέρηση εσόδων που αποδεικνύει ότι τελικά, παρά την επιβάρυνση σε ετήσια βάση του Έλληνα πολίτη κατά 250 ευρώ με έμμεσους φόρους τους οποίους καταβάλλει, το ελληνικό δημόσιο δεν εισπράττει. Έχουμε, λοιπόν, διάλυση εισπρακτικών μηχανισμών και τεράστια εισφοροδιαφυγή, με αποτέλεσμα να μην μπορούν να πραγματοποιηθούν οι προγραμματισμένες δαπάνες. 
      Ποιες δαπάνες, όμως; Όχι όλες οι δαπάνες, όχι οι δαπάνες που αφορούν την καταβολή των αποζημιώσεων και την τροφοδότηση του λεγόμενου «σπάταλου κράτους», αλλά οι δαπάνες εκείνες που είναι τα πρώτα θύματα αυτής της κακής υλοποίησης του προϋπολογισμού, όπως είναι το Πρόγραμμα Δημοσίων Επενδύσεων. Το Πρόγραμμα Δημοσίων Επενδύσεων είναι το πρώτο θύμα της αδυναμίας της Κυβέρνησης να εισπράξει έσοδα και να υλοποιήσει δαπάνες και στη συνέχεια, είναι άλλοι τομείς, όπως αυτός της παιδείας και της υγείας.
      Εμείς, κυρίες και κύριοι συνάδελφοι, δεν είμαστε ορκωτοί λογιστές, δεν μπορούμε να εξαντληθούμε σε ένα πινγκ πονγκ αριθμών και να μη συμφωνούμε πουθενά. Τον καλύτερο απολογισμό για την επιτυχία του προϋπολογισμού της Κυβέρνησης, θα τον κάνει ο Έλληνας πολίτης, ο οποίος τουλάχιστον μειδιά, όταν ακούει ότι ο προϋπολογισμός υλοποιήθηκε με τρόπο απόλυτα ορθό και επομένως και ο απολογισμός είναι απόλυτα επιτυχής. 
      Πώς το εισπράττει αυτό σήμερα ο Έλληνας πολίτης; Το εισπράττει, ως ανέκδοτο, γιατί στην ουσία ο Απολογισμός είναι θετικός, εάν αυτό ο Έλληνας πολίτης το εισπράττει στην καθημερινότητά του, στο εισόδημά του, στις κοινωνικές δαπάνες που κάνει η Κυβέρνηση γι’ αυτόν. Δεν υπάρχει, όμως, τίποτα που να καταδεικνύει κάτι τέτοιο. Αντίθετα, από το 2005 και έπειτα, βλέπουμε ότι όλο και περισσότεροι Έλληνες πολίτες πυκνώνουν τη στρατιά των νεόπτωχων. Βλέπουμε την αγοραστική δύναμη των Ελλήνων να μειώνεται. Βλέπουμε το δανεισμό των οικογενειών να αυξάνεται. Επομένως, πώς είναι δυνατόν εμείς να λέμε μ’ αυτόν τον τρόπο ότι οι βασικοί στόχοι της Κυβέρνησης, όπως αποτυπώνονται σε ετήσια βάση, στον προϋπολογισμό επιτεύχθηκαν; Πώς είναι δυνατόν να πείσουμε σήμερα τον Έλληνα πολίτη ότι βελτιώθηκε η κατάστασή του, επειδή εμείς έτσι το θέλουμε, επειδή ο προϋπολογισμός μας υλοποιήθηκε με επιτυχή τρόπο; Είναι δυνατόν να προκαλούμε μ’ αυτόν τον τρόπο σήμερα τον ελληνικό λαό; 
      Κυρίες και κύριοι συνάδελφοι, ο Απολογισμός του έτους 2005 είναι τόσο ανειλικρινής, όσο ήταν και ο προϋπολογισμός του 2005. Με λογιστικά τρικ και λογιστικές αλχημείες, δεν είναι δυνατόν να ανατρέψουμε μία οδυνηρή για τον Έλληνα πολίτη πραγματικότητα. Δεν είναι δυνατόν με την επίκληση αριθμών να αποδείξουμε ή να πείσουμε τους Έλληνες ότι περνούν σήμερα καλύτερα, για να το πούμε έτσι απλά. Επειδή, λοιπόν, εμείς σήμερα εδώ δεν είμαστε, ούτε ορκωτοί λογιστές ούτε απλώς καταγραφείς αριθμών, αλλά είμαστε πολιτικοί και ως τέτοιοι πρέπει να στεκόμαστε απέναντι στον ελληνικό λαό, δηλώνω ότι δεν υπάρχει κανένας λόγος να ψηφίσουμε αυτόν τον Απολογισμό και τον Ισολογισμό. Καταψηφίζουμε, λοιπόν, αυτό τον Απολογισμό και τον Ισολογισμό της Κυβέρνησης και θεωρούμε ότι, όσο η Κυβέρνηση καταρτίζει και υλοποιεί ανειλικρινείς και αντιλαϊκούς Προϋπολογισμούς, εμείς το ίδιο θα πράττουμε.
       Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κύριε συνάδελφε και για την έγκαιρο περάτωση της ομιλίας σας.
      Ο συνάδελφος κ. Κωνσταντίνος Τζαβάρας έχει το λόγο.
      ΚΩΝΣΤΑΝΤΙΝΟΣ ΤΖΑΒΑΡΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, πιστέψτε με, ανερχόμενος για πρώτη φορά στο Βήμα αυτό της Δημοκρατίας που το έχουν τιμήσει μεγάλοι πολιτικοί άνδρες, αισθάνομαι ένα δέος και ελπίζω ότι στις δυσκολίες της πρώτης φοράς, θα με βοηθήσει η κατανόηση η δική σας και η επιείκειά σας, να τις υπερνικήσω.
      Αυτό που ιδιαιτέρως είναι εντυπωσιακό στη διήμερη συζήτηση που διεξήχθη ενώπιον της Ολομελείας της Βουλής είναι ότι απ’ ό,τι έχω σημειώσει -γιατί έχω βέβαια την άνεση αυτή, δεδομένου ότι ανέρχομαι στο Βήμα σε προχωρημένη φάση της συζήτησης, στην ολοκλήρωσή της σχεδόν- διαπίστωσα ότι οι περισσότεροι ομιλητές ασχολήθηκαν κυρίως με την άσκηση κριτικής και εν πολλοίς πολεμικής στην οικονομική πολιτική της Κυβέρνησης για το έτος 2005, παρά με το αντικείμενο της συζήτησης που δεν είναι άλλο, παρά η εργασία νομοθετικού περιεχομένου, η οποία  καθορίζεται από τις διατάξεις του νόμου 2362, σε συνδυασμό με τις διατάξεις του Συντάγματος 79, παράγραφος 7 και από τη διάταξη του 31Α του Κανονισμού της Βουλής σε συνδυασμό βέβαια με τη διάταξη του άρθρου 123 του Κανονισμού της Βουλής.
      Τι θέλω με αυτό να πω. Θέλω να πω ότι πρόκειται για τη συζήτηση ενός νομοσχεδίου και όχι για την κριτική ή την άσκηση ελέγχου στην Κυβέρνηση για τον τρόπο που άσκησε τη διαχείριση του δημοσίου χρήματος κατά το έτος 2005. 
      Ο ισολογισμός βεβαίως με βάση το ν. 2362/95, που το ΠΑ.ΣΟ.Κ. είχε την πρωτοβουλία να φέρει στη Βουλή και να κάνει νόμο του κράτους, είναι νόμος που έχει δύο χαρακτηριστικά. 
      Το πρώτο είναι ότι είναι νόμος που είναι τύποις, είναι τυπικός νόμος, δηλαδή δεν θέτει κανόνες δικαίου και δεύτερον είναι νόμος οργανικός, δηλαδή δεν έχει αποδέκτες τους πολίτες αλλά τις δημόσιες υπηρεσίες και τις αρχές της πολιτείας. 
      Υπό αυτήν την έννοια θεωρώ ότι εν πολλοίς είναι άστοχη και αλυσιτελής ενδεχομένως, η ευκαιρία να ασκηθεί τόσο δριμεία κριτική για ένα ζήτημα για το οποίο και το Σύνταγμα και οι νόμοι έχουν οριοθετήσει σαφώς το πλαίσιο εντός του οποίου θα πρέπει να διεξαχθεί η συζήτηση. Και ποιο είναι αυτό το πλαίσιο; 
      Το πλαίσιο προφανώς καθορίζεται από τα εξής στοιχεία: Πρώτον, από τη διαπίστωση ότι η Βουλή δεν έχει την αρμοδιότητα να κάνει έλεγχο ούτε επί της ουσίας του τρόπου με τον οποίο η Κυβέρνηση διαχειρίστηκε τη συγκεκριμένη χρονική περίοδο το δημόσιο χρήμα. Αυτό ασφαλώς προκύπτει και από τη διάταξη του άρθρου 26 του Συντάγματος που αναθέτει στη Βουλή την άσκηση της νομοθετικής εξουσίας και βέβαια από τη διάταξη του Κανονισμού της Βουλής με την οποία αυτός ο δυνατός έλεγχος που μπορεί να γίνει από τη Βουλή, γίνεται στο πλαίσιο του Κοινοβουλευτικού Ελέγχου. Επομένως, στη συγκεκριμένη περίπτωση αυτό για το οποίο θα πρέπει να μιλήσουμε είναι εάν ο νόμος που έρχεται προς ψήφιση στη Βουλή υπακούει στις προδιαγραφές που θέτει το Σύνταγμα, ο Κανονισμός της Βουλής και η ισχύουσα νομοθεσία. Βεβαίως, και η διάταξη του άρθρου 72 του ν. 2362/95 ορίζει ότι ο Απολογισμός είναι ο νόμος εκείνος στον οποίο αφ’ ενός εμφανίζονται τα αποτελέσματα της εκτέλεσης του προϋπολογισμού κατά το οικονομικό έτος που μας αφορά, καθώς και των εσόδων και των εξόδων του κράτους και αφ’ ετέρου εγκρίνεται μέσω αυτού, η έγκριση δηλαδή μέσω της Βουλής για τις σημειωθείσες υπερβάσεις των πιστώσεων που έγιναν κατά το συγκεκριμένο έτος.
      Υπ’ αυτήν, λοιπόν, την έννοια θα πρέπει να δεχθούμε ότι αυτό που αποτελεί αντικείμενο της συζήτησης δεν μπορεί να είναι άλλο από το αν στη συγκεκριμένη περίπτωση η Κυβέρνηση, ο συγκεκριμένος προϋπολογισμός, εκτελέστηκε κατά τέτοιον τρόπο ώστε να δίνει το δικαίωμα στον οποιοδήποτε καλόπιστο κριτή του κυβερνητικού έργου να αρνηθεί την έγκριση των υπερβάσεων που έγιναν.
      Και εδώ τίθενται τα εξής ερωτήματα: Μα, αυτές οι υπερβάσεις δεν έχουν ελεγχθεί μόνο από την Επιτροπή της Βουλής επί του Απολογισμού, αλλά έχουν ελεγχθεί από το Ανώτατο Δικαστήριο του Ελεγκτικού Συνεδρίου το οποίο στην Έκθεσή του, ακριβώς, κάνει έλεγχο και της ορθότητας και της συνταγματικότητας των μεγεθών και της εκτέλεσης του προϋπολογισμού του 2005. 
      Εκεί λοιπόν, αν ανατρέξουμε, θα δούμε ότι ομοφώνως, αυτός ο προϋπολογισμός έχει εκτελεστεί με τις εξαιρέσεις βέβαια αυτής της περιπτώσεως του άρθρου 79 παράγραφος 2 που αποτελεί ενδημική ασθένεια όλων των προϋπολογισμών που έχουν γίνει  μέχρι σήμερα. Αποτελεί, λοιπόν, η γνώμη και η απόφαση αυτού του Ανωτάτου Διοικητικού Δικαστηρίου πλήρη κάλυψη της ορθότητας του συγκεκριμένου Ισολογισμού και Απολογισμού.
      Υπό αυτήν την έννοια θεωρώ ότι είναι ανεδαφική η κριτική που ασκήθηκε αυτές τις δύο μέρες διότι, απ’ ό,τι μπόρεσα κα σταχυολόγησα, η αποδοχή όλων των επικρίσεων, δηλαδή να κάνουμε πιο ουσιαστικό τον έλεγχο του έργου της Κυβερνήσεως αναφορικά με την εκτέλεση του προϋπολογισμού ή το να αναβαθμίσουμε το ρόλο της Βουλής στον έλεγχο της εκτέλεσης του προϋπολογισμού, προϋποθέτει την αναθεώρηση συγκεκριμένων συνταγματικών διατάξεων τις οποίες βέβαια το ΠΑ.ΣΟ.Κ., η Αξιωματική Αντιπολίτευση δεν είχε την τόλμη και το θάρρος να τις επιχειρήσει, όταν το 2001 είχε την πρωτοβουλία να εισηγηθεί και τελικά να πραγματοποιήσει την Αναθεώρηση του Συντάγματος το 2001.
      Πολύ δε μάλλον κατά τη διάρκεια της τρέχουσας Αναθεωρητικής Βουλής δεν είχε τέτοια πρωτοβουλία να προτείνει σ’ αυτήν τη διαδικασία την οποία την προσημείωσε με τον τρόπο της αποχώρησής της. Δεν είχε λοιπόν ούτε σ’ αυτήν τη φάση την πρωτοβουλία να προτείνει κάτι σχετικό με την αναβάθμιση του ρόλου της Βουλής ως προς τον έλεγχο των δημοσίων οικονομικών.
      Θα ήθελα επί πλέον στο σημείο αυτό να σχολιάσω τον τρόπο με τον οποίο κατεφέρθη, ο κ. Βερελής, αν δεν απατώμαι, εναντίον των όσων αναφέρει στην έκθεση που έχει απευθύνει στο Κοινοβούλιο, και στην Επιτροπή και στην Ολομέλεια, ο παριστάμενος κύριος Υφυπουργός αναφορικά με τις πολύ μεγάλες και ρηξικέλευθες τομές που έχει αναλάβει την πρωτοβουλία να επιφέρει στον τρόπο με τον οποίο καταρτίζεται πλέον ο Προϋπολογισμός. Και μάλιστα πολύ ορθά, πολύ συνετά μίλησε για την ανάγκη της καθιέρωσης προϋπολογισμού, προγραμμάτων και πολιτικών και όχι αυτού του καθιερωμένου παραδοσιακού τρόπου καταρτίσεως των προϋπολογισμών. 
      Γι’ αυτή την περίπτωση επικαλέστηκε το παράδειγμα της Γαλλίας και εδέχθη κάποια σχετική καταφορά, αν μη και λοιδορία από την πλευρά του κ. Βερελή. Μα και ποιος αγνοεί σ’ αυτόν τον τόπο ότι η κοιτίδα του σύγχρονου Δημοσιονομικού Δικαίου, αυτού του Δημοσιονομικού Δικαίου που εφαρμόζουν όλα τα πολιτισμένα δημοκρατικά κράτη της ηπειρωτικής Ευρώπης είναι η Γαλλία; Στη Ριγκαμπόν στεγάζεται το Βατικανό, το δικαστήριο δηλαδή αυτό από τη δραστηριότητα και την νομολογία του οποίου έχει φωτιστεί όλος ο δημοκρατικός κόσμος της δημοκρατικής Ευρώπης. Και βεβαίως, η αναφορά στα πεπραγμένα της Γαλλίας έχει τεράστια αξία και σημασία και για μας, αφού από τον προηγούμενο ήδη αιώνα, από το 1862 ήδη οι τρόποι με τους οποίους καταρτίζοντο οι προϋπολογισμοί απετέλεσαν τη βάση εκ της οποίας προέκυψαν όλα τα ισχύοντα δόγματα του Δημοσιονομικού Δικαίου. 
      Ασφαλώς και η πολύ αξιοπρεπής και επαρκής στάση του κυρίου Υφυπουργού κατά τη συζήτηση αυτή δείχνει, ακριβώς, τη σοβαρότητα με την οποία η Κυβέρνηση της Νέας Δημοκρατίας, η Κυβέρνηση του Κώστα Καραμανλή, αντιμετωπίζει το θέμα της ρήξης στον τομέα της κατάρτισης των προϋπολογισμών και της εκτέλεσής τους με το παρελθόν, δηλαδή με εκείνο το καθεστώς που ίσχυσε για τους προϋπολογισμούς του 2004 και πριν. Γιατί, πράγματι, αυτό απέναντι στο οποίο θα πρέπει να κριθεί και να αναμετρηθεί η νέα διακυβέρνηση, όσον αφορά την εκτέλεση του προϋπολογισμού του 2005, είναι το αν πέτυχε στις αρχές τις οποίες διακήρυξε ότι θα εφαρμόσει κατά την κατάρτισή του. Και αυτές οι αρχές βεβαίως, δεν είναι άλλες από τις αρχές της δημοσιονομικής εξυγίανσης, από τις αρχές της ειλικρίνειας και της διαφάνειας.  
      Και ναι μεν μπορεί όπως κάθε προϋπολογισμός να μην έφτασε στο να πετύχει το 100% των στόχων, πλην όμως από αυτά τα στοιχεία τα οποία το Ελεγκτικό Συνέδριο έχει περιλάβει στην έκθεσή του –για να κάνω αναφορά σε στοιχεία είναι υπεράνω πάσης αμφισβητήσεως- προκύπτει ότι πράγματι η έναρξη της εμφάνισης των πρώτων θετικών αποτελεσμάτων για τον καινούργιο τρόπο με τον οποίο η νέα διακυβέρνηση διαχειρίζεται τα δημοσιονομικά πράγματα φάνηκε σε συγκεκριμένα αποτελέσματα.
      Και συμφωνώ, βεβαίως, ότι δεν υπάρχει ανάγκη να προστρέχουμε στην αριθμητική οντολογία για να έχουμε τη δεσμευτικότητα της πειθούς που χρειαζόμαστε, για να καταβάλουμε τον αντίπαλό μας σε πολιτικό επίπεδο.
      Εκείνο όμως το οποίο αξίζει να επισημάνουμε είναι ότι το δημόσιο χρέος μειώθηκε. Αυτό που είναι επίσης πολύ σημαντικό είναι ότι μειώθηκε ο δανεισμός του κράτους, τόσο ο εξωτερικός όσο και ο εσωτερικός. Μάλιστα είναι συγκλονιστικό το στοιχείο ότι ο εξωτερικός δανεισμός μειώθηκε κατά 45,57%. Με αυτά τα στοιχεία, θεωρώ ότι αυτόν το συγκεκριμένο Ισολογισμό και Απολογισμό θα πρέπει όλες οι πτέρυγες της Βουλής να τον ψηφίσουν.
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κύριο συνάδελφο, γιατί συνδύασε την ομιλία του με την τήρηση του χρόνου.
      Ο κ. Κουτσούμπας, Βουλευτής της Νέας Δημοκρατίας, έχει το λόγο.
      ΑΝΔΡΕΑΣ ΚΟΥΤΣΟΥΜΠΑΣ: Κύριε Πρόεδρε, κυρίες και κύριοι συνάδελφοι, πριν εισέλθω στην ουσία της σημερινής ημερήσιας διάταξης, επιτρέψτε μου, μιας και βρισκόμαστε στην ολοκλήρωση της συζήτησης και έχοντας το πλεονέκτημα αυτό ως Κοινοβουλευτικός, να προβώ σε δύο διαπιστώσεις, τις οποίες απευθύνω και στον κύριο Υπουργό.
      Η μία διαπίστωση είναι ότι διαφάνηκε από την όλη συζήτηση στην Ολομέλεια της Βουλής, αλλά και απ’ ότι είδα και από τα Πρακτικά στην αρμόδια επιτροπή, η αναγκαιότητα, κύριε Υπουργέ –την οποία και εσείς επισημάνατε βεβαίως- της επιτάχυνσης της διαδικασίας κύρωσης του Απολογισμού και Ισολογισμού του κράτους.
      Θεωρώ ότι η Κυβέρνηση όπως είπατε –γιατί εμείς πρέπει να λάβουμε την πρωτοβουλία- θα κάνει εκείνες τις αναγκαίες θεσμικές παρεμβάσεις, ούτως ώστε να έρχεται νωρίτερα, να συζητείται όπως πρέπει, ώριμα, ο κάθε Απολογισμός και Ισολογισμός του κράτους.
      Δεύτερη διαπίστωση που προέκυψε από τη διήμερη συζήτηση είναι η εξής. Ενώ όλες οι πτέρυγες της Βουλής μίλησαν για την πολιτική βαρύτητα και για τη σοβαρότητα της σημερινής συζήτησης, ξέφευγαν από τη συζήτηση λέγοντας ότι αποτελεί μια τυπική διαδικασία.
      Επιτρέψτε μου να πω, κατά την ταπεινή μου άποψη, ότι κατά τη λεκτική και ουσιαστική ερμηνεία της σχετικής διατάξεως που προέβλεψε τον Κοινοβουλευτικό Έλεγχο του Απολογισμού και Ισολογισμού του κράτους, δεν πρόκειται περί τυπικής διαδικασίας, αλλά γίνεται και έγινε ουσιαστικός Κοινοβουλευτικός Έλεγχος. Η παρουσία όμως ή, εάν θέλετε, ο τρόπος αντιμετώπισης του Απολογισμού και Ισολογισμού οδηγεί σε άλλες σκέψεις. 
      Εισέρχομαι στην ουσία της συζήτησης. Σήμερα, κυρίες και κύριοι συνάδελφοι, συζητάμε την κύρωση του Απολογισμού και του Ισολογισμού του κράτους για το έτος 2005, καλούμενοι να ελέγξουμε την υλοποίηση του προϋπολογισμού σ’ αυτό το έτος.
      Εκείνο που πρέπει να επισημάνουμε είναι ότι εμείς ως Κοινοβουλευτικοί -η Βουλή δηλαδή- ελέγχουμε το σκέλος των δαπανών και των εσόδων σύμφωνα με τη σχετική διάταξη μόνο ως προς τη νομιμότητα αυτών, γιατί μάλλον λανθασμένα πολλοί συνάδελφοι μίλησαν περί της σκοπιμότητας αυτών των δαπανών.
      Στην ουσία η σημερινή διαδικασία αποτελεί τη λογοδοσία της Κυβέρνησης για την οικονομική διαχείριση του ελεγχόμενου έτους και την εκτέλεση του προϋπολογισμού. Η κρίση μας αφορά δηλαδή εάν επαληθεύθηκαν ή διαψεύσθηκαν οι πολιτικοί και οικονομικοί στόχοι της Κυβέρνησης.
      Πρέπει να τονίσω, όπως τονίστηκε βεβαίως και από τους λοιπούς συναδέλφους, ότι είναι ένας καθαρός Ισολογισμός και Απολογισμός, ουσιαστικά ο πρώτος της Κυβέρνησης της Νέας Δημοκρατίας, του Κώστα Καραμανλή. Βασίζεται σ’ έναν πραγματικό προϋπολογισμό, χωρίς λογιστικές μεθοδεύσεις και ανακρίβειες, χωρίς σκοπιμότητες. 
      Η Νέα Δημοκρατία αναλαμβάνοντας τη διακυβέρνηση της χώρας, τον Μάρτιο του 2004, παρέλαβε μια κρατικοδίαιτη οικονομία. Βρέθηκε αντιμέτωπη με χρονίζοντα οικονομικά και κοινωνικά προβλήματα. Οι λαθεμένες επιλογές του απώτερου παρελθόντος είχαν οδηγήσει την ελληνική οικονομία από χρόνια σε κατάσταση υπερβολικού ελλείμματος. Το πραγματικό του μέγεθος δεν ήταν σαφές.
      Τεράστια ήταν τα κρυφά χρέη, τα οποία κανείς δεν μπορούσε να προσδιορίσει. Επικρατούσε μεγάλη αβεβαιότητα στη δημοσιονομική κατάσταση της χώρας και η Κυβέρνηση κατόρθωσε, μπορούμε να πούμε, επιλέγοντας τη διαφάνεια στα οικονομικά του κράτους, να αντιμετωπίσει την πραγματική κατάσταση της οικονομίας.
      Η πολιτική που επιλέξαμε, κύριοι συνάδελφοι, ήταν η αντιμετώπιση της σπατάλης με την ενίσχυση της διαφάνειας, τη συγκράτηση των δημόσιων δαπανών και την εντατικοποίηση των προσπαθειών για την πάταξη της φοροδιαφυγής. 
      Συγκρίνοντας τον προϋπολογισμό και τα αποτελέσματα αυτού με τον σημερινό Απολογισμό και Ισολογισμό, διαπιστώνουμε ότι η Κυβέρνηση εφήρμοσε μια υπεύθυνη και αποτελεσματική πολιτική μεταρρυθμίσεων. Εφάρμοσε νέο πρότυπο για την ανάπτυξη, μείωσε την ανεργία, δημιούργησε διακόσιες χιλιάδες θέσεις εργασίας, βελτίωσε την ανταγωνιστικότητα και παράλληλα έδωσε έμφαση στα ποιοτικά χαρακτηριστικά της ανάπτυξης προωθώντας τις ιδιωτικές επενδύσεις και τις εισαγωγές.
      Το κυριότερο που μπορούμε να πούμε -για να μην μείνω σε στοιχεία, επειδή πολλά αναφέρθηκαν από τους λοιπούς συναδέλφους- είναι πως η κυριότερη επιτυχία –και πρέπει να αναγνωριστεί απ’ όλες τις πτέρυγες- ήταν η μείωση ασφαλώς του δημόσιου χρέους, η αύξηση των άμεσων φόρων και η συγκράτηση των δαπανών. 
      Πρέπει να κάνουμε όμως μια παρένθεση και να πούμε ότι αν και το δημόσιο χρέος μειώθηκε σ’ αυτόν τον Απολογισμό, παραμένει υψηλό για τα μέτρα της χώρας μας. Αιτία βεβαίως είναι τα αρνητικά ρεκόρ που σημείωσαν οι κυβερνήσεις του χθες. Μόνο οι τόκοι για το χρέος που κληρονομήσαμε έφθασαν περίπου τα 10.000.000.000 ευρώ, ενώ υποχρεωθήκαμε να καταβάλουμε 25,5 δισεκατομμύρια ευρώ σε χρεολύσια. 
      Κρίνοντας αντικειμενικά τον Απολογισμό και τον Ισολογισμό του 2005 που φέρνει η Κυβέρνηση προς κύρωση μπορούμε να πούμε ότι η διαχείριση του προϋπολογισμού του κράτους για το οικονομικό έτος του 2005 ήταν σοβαρή, συνετή και ξεκάθαρη. Διαπιστώνουμε ότι έγινε μια πολύ μεγάλη προσπάθεια για το νοικοκύρεμα του ελληνικού κράτους και της οικονομίας. Παλέψαμε, όπως είπε κι ο Πρωθυπουργός, και παλεύουμε συνέχεια, καθημερινά, οι Υπουργοί, η Κυβέρνηση, μ’ αυτές τις παθογένειες της δημόσιας, της πολιτικής και της οικονομικής ζωής του τόπου και τα αποτελέσματα νομίζω ότι είναι θετικά. 
      Βασικός μας στόχος είναι η παραπέρα μείωση του ελλείμματος σε συνθήκες ισχυρής ανάπτυξης της οικονομίας, η περαιτέρω μείωση της ανεργίας και η ενίσχυση της κοινωνικής συνοχής. Συνεχίζουμε την προσπάθεια με συνέπεια και αποτελεσματικότητα για μια δυναμική οικονομία. 
      Έχουμε την άποψη, τη φιλοσοφία, ότι ο Απολογισμός δίνει την ευκαιρία τόσο σ’ εμάς τους Κοινοβουλευτικούς, όσο και στην Κυβέρνηση, στους Υπουργούς, να δούμε εκείνες τις δράσεις, τις παραλείψεις και σε ποιες από τις επιλογές αποτύχαμε και στο μέλλον να τις διορθώσουμε. Το σχέδιό μας για την οικονομία υλοποιείται. Η εξυγίανσή της έχει και θα έχει τα επόμενα χρόνια άμεσο αντίκτυπο στο εισόδημα των πολιτών, διότι η ευημερία των πολιτών είναι η πρώτη μας προτεραιότητα. 
      Κυρίες και κύριοι συνάδελφοι, πριν κλείσω την τοποθέτησή μου και ζητήσω κι από σας να προβείτε στην κύρωση, ψήφιση του Απολογισμού, θα σταθώ σε μια επισήμανση που εγένετο από έναν παλαιό Κοινοβουλευτικό μέσα εδώ στη Βουλή πριν από λίγο, που είπε προς όλες τις πτέρυγες -και ειδικά σ’ εμάς τους νεότερους- ότι εδώ πρέπει να είμαστε προσεκτικοί, με καινούργια ήθη και να τιμάμε ο ένας τον άλλο. Είναι βέβαιο από την πλευρά μας, από τη Νέα Δημοκρατία, ότι εμείς οι νεότεροι τιμάμε και τους παλιούς Κοινοβουλευτικούς και όλες τις πτέρυγες. Να θυμίσω ότι ο Πρωθυπουργός έχει ως κεντρική φιλοσοφία τη συναίνεση και λέει «όχι» στην οξύτητα. Μ’ αυτό λοιπόν το βήμα πορευόμαστε και θα πορευθούμε εμείς οι νεότεροι στο μέλλον. 
      Κλείνοντας, κυρίες και κύριοι συνάδελφοι, θα ήθελα να σας ζητήσω να επιδείξετε πολιτικό θάρρος και να πείτε «ναι» στην κύρωση του Απολογισμού και του Ισολογισμού του κράτους του 2005 για δύο λόγους. Διότι αυτός ο Απολογισμός και ο Ισολογισμός δεν κατατίθεται απλώς από την Κυβέρνηση, έτσι όπως νομοθετήθηκε, για να ψηφιστεί. Ελέγχθηκε από ένα θεσμικό όργανο της πολιτείας, που η πολιτεία μας, το ελληνικό κράτος ως συντεταγμένη πολιτεία έχει θεσπίσει. Ελέγχθηκε  από το Ελεγκτικό Συνέδριο.
      Και δεύτερον, έχει το πλεονέκτημα –και μπορούμε να σας κοιτάμε στα μάτια και να κοιτάμε και τον ελληνικό λαό- ότι αυτός ο Απολογισμός και ο Ισολογισμός εγκρίθηκε πρόσφατα με την ψήφο του ελληνικού λαού στις τελευταίες εκλογές. Θεωρούμε λοιπόν ότι κι εσείς πρέπει να επιδείξετε πολιτικό θάρρος και να πείτε «ναι» στην κύρωση και να μην είστε συνέχεια στείρα πολιτική αντίδραση. Η στείρα άρνηση δεν φέρνει θετικά αποτελέσματα. 
      Με αυτές τις λίγες σκέψεις σας ζητώ να προβείτε μαζί μου στην κύρωση του Απολογισμού και Ισολογισμού του Κράτους για το οικονομικό έτος 2005.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον Βουλευτή Βοιωτίας κ. Κουτσούμπα και για το ότι εξοικονόμησε ιδιαίτερα σημαντικό χρόνο. Μακάρι να βρει μιμητές και από τους υπολοίπους.
      Τώρα το λόγο έχει ο κ. Αργύρης Ντινόπουλος, Βουλευτής της Νέας Δημοκρατίας, στη Β΄ Περιφέρεια Αθηνών.
      ΑΡΓΥΡΙΟΣ ΝΤΙΝΟΠΟΥΛΟΣ: Κύριε Πρόεδρε, κύριοι συνάδελφοι, ο Γεώργιος Παπανδρέου είχε πει ότι όταν ευημερούν οι αριθμοί, δυστυχούν οι άνθρωποι. Είχε εκφράσει δηλαδή, με εκείνη τη ρητορική δεινότητα που τον διέκρινε, επιγραμματικά μια βαθιά πολιτική άποψη, ότι η γλώσσα των αριθμών δεν αντιστοιχεί πάντοτε στην κοινωνική πραγματικότητα. 
      Ο πολιτικός χρόνος τρέχει γρήγορα. Το 2005 φαίνεται ήδη μακρινό. Ο πολιτικός λόγος όμως έχει μεγαλύτερη αξία όταν είναι επίκαιρος, αλλά και όταν ανταποκρίνεται στις ανάγκες της κοινωνίας. 
      Αυτή η κοινωνία στις αρχές του 2005 βίωνε ακόμα τη μεταολυμπιακή εθνική ικανοποίηση, αλλά και τον αντίστοιχο προβληματισμό. Μέχρι πότε θα πλήρωνε το οικονομικό τίμημα των Αγώνων; Άκουγε για δημοσιονομικό έλλειμμα που ήταν κρυφό, όπως αποδείχτηκε έξι φορές μεγαλύτερο απ’ ό,τι παρουσιαζόταν μόλις ένα χρόνο πριν. 
      Σήμερα το δημοσιονομικό έλλειμμα μειώθηκε στο 2,4% του Α.Ε.Π., γιατί το 2005 ξεκίνησε η εφαρμογή της νέας οικονομικής πολιτικής, δημοσιονομική εξυγίανση και μεταρρυθμίσεις, όχι κρατικοδίαιτη ανάπτυξη, αλλά ιδιωτικές επενδύσεις και εξαγωγές. Σήμερα, ο ρυθμός ανάπτυξης άγγιξε το 4,4%, από τους υψηλότερους στην Ευρωζώνη. 
      Δεν ήταν όμως έτσι εύκολα τα πράγματα το 2005. Οικονομική ύφεση προέβλεπαν ορισμένοι. Διαψεύστηκαν. Αλλά αυτή η ευημερία των αριθμών, του ελλείμματος και της ανάπτυξης πόσο συνδυάστηκε με την ευημερία των ανθρώπων; Είναι ένα κρίσιμο ερώτημα, χωρίς εύκολη απάντηση, γιατί η Ελληνική κοινωνία και οικονομία έχουν διαχρονικές παθογένειες. 
      Η πατρίδα μας είναι μία από τις χώρες με τις μεγαλύτερες οικονομικές ανισότητες στην Ευρώπη των είκοσι πέντε. Το 20% των πλουσιοτέρων Ελλήνων έχει εισόδημα έξι φορές μεγαλύτερο από το εισόδημα του 20% των φτωχότερων Ελλήνων. Ο κατώτατος μισθός στην Ελλάδα είναι 668 ευρώ. Στη Γαλλία είναι 1.218 ευρώ και στο  Λουξεμβούργο 1.503 ευρώ. 
      Στο τέλος του 2005 οι εργαζόμενοι στο δημόσιο ξεπέρασαν το ένα εκατομμύριο. Ένας στους τρεις Έλληνες μισθωτούς εργάζεται σήμερα στο δημόσιο. Το 42% των εσόδων του προϋπολογισμού δαπανάται για πληρωμές δημοσίων υπαλλήλων και συντάξεις του δημοσίου. Αλλά το 70% των συντάξεων του Ι.Κ.Α. είναι κάτω από 600 ευρώ ενώ το 85% όλων των Ελλήνων συνταξιούχων λαμβάνει σύνταξη κάτω από 1.000 ευρώ. 
      Αυτοί οι αριθμοί μάλλον δεν αναφέρονται στον Απολογισμό και Ισολογισμό του 2005, τον οποίο συζητήσαμε. Εκφράζουν, όμως, μια συγκεκριμένη κοινωνική πραγματικότητα, όχι ευχάριστη. 
      Το 2005 ξεκίνησε η προσπάθεια άμβλυνσης των οικονομικών και κοινωνικών ανισοτήτων. Η σύνταξη του Ο.Γ.Α. από 170 ευρώ το 2003, πηγαίνει στα 330 ευρώ την 1η Ιανουαρίου 2008, το Ε.Κ.Α.Σ. από 111 ευρώ στα 230 ευρώ, το επίδομα ανεργίας από 311 ευρώ στα 404 ευρώ. Το αφορολόγητο όριο ανέβηκε ήδη από 10.000 ευρώ σε 12.000 ευρώ. Έτσι, σήμερα 3.300.000 Έλληνες δεν πληρώνουν καθόλου φόρο. 
      Η δημοσιονομική εξυγίανση και οι μεταρρυθμίσεις που ξεκίνησαν το 2005 απέδωσαν καρπούς. Το ζητούμενο, όμως, τώρα είναι να αποδώσουν και δικαιότερο κοινωνικό μέρισμα. Η οικονομική πολιτική δεν μπορεί παρά να έχει αναφορά στην κοινωνία. 
      Το Εθνικό Ταμείο Κοινωνικής Συνοχής είναι ένα σημαντικό βήμα. Η ίδρυσή του σήμερα δεν θα ήταν εφικτή, χωρίς τη νέα οικονομική πολιτική που ξεκίνησε το 2005. Η Ελλάδα έχει μαζί με την Ιρλανδία το υψηλότερο ποσοστό φτώχειας στην Ευρώπη των δεκαπέντε, ποσοστό δυστυχώς διαχρονικά αυξανόμενο. 
      Το 20% του πληθυσμού, δηλαδή 2.000.000 Ελληνίδες και Έλληνες ζουν με λιγότερα από 5.649 ευρώ το χρόνο, για τους άνω των 65 χρόνων μάλιστα το ποσοστό φτώχειας είναι 28%, στοιχεία τα οποία –δυστυχώς και πάλι- προσεγγίζουν το ανησυχητικό όριο της κοινωνίας των 2/3, στο περιθώριο της οποίας ζει, όπως ζει, και το άλλο 1/3. 
      Το Εθνικό Ταμείο Κοινωνικής Συνοχής ενισχύεται το 2008 με 500.000.000 ευρώ. Οι κοινωνικές δαπάνες του 2008 φθάνουν στο 18,4% του Α.Ε.Π., ενώ στην Ευρωζώνη είναι στο 16%. Αυτή η αύξηση των κοινωνικών δαπανών είναι αποτέλεσμα μείωσης του ελλείμματος, που ξεκίνησε με γενναίες και δύσκολες αποφάσεις το 2005.
      Η φτώχεια, όμως, δεν είναι στατιστικό μέγεθος. Δεν αρκούν τα -σίγουρα- απαραίτητα, αλλά λίγα ευρώ για να ανεβάσουμε τους φτωχούς πάνω από το όριο της φτώχειας και μετά να τους ξεχάσουμε. Δεν ζεις με 5.649 ευρώ το χρόνο. Όμως, ζεις με 6.649 ευρώ το χρόνο; Η φτώχεια είναι κοινωνική παθογένεια και πολιτικό πρόβλημα. Συνδέεται άμεσα με την ανεργία. Μόλις ένας στους δέκα εργαζόμενους κινδυνεύει να περιέλθει σε οικονομική κατάσταση φτώχειας.
      Αντιθέτως, ένας στους τρεις άνεργους κινδυνεύει να γίνει φτωχός. Η ανεργία ήταν κοντά στο 10% το 2005, από 11,4% το 2004. Σήμερα, μειώθηκε κάτω από το 8%. Ο στόχος για μείωση της ανεργίας κατά τρεις ποσοστιαίες μονάδες, που είχε τεθεί στις αρχές του 2005, επιτεύχθηκε.
      Πως, όμως, οι αριθμοί για την ανεργία αντιστοιχούν στην κοινωνική πραγματικότητα; Πρόκειται, βεβαίως, για διεθνώς αποδεκτές μεθόδους μέτρησης της ανεργίας, στις οποίες, όμως, δεν συμπεριλαμβάνονται όσοι δεν δηλώνουν άνεργοι, αυτοί -και είναι πολλοί- που κουράστηκαν να ψάχνουν για εργασία και δεν πηγαίνουν πλέον να εγγραφούν στα μητρώα του Ο.Α.Ε.Δ.. Όμως, μπορούμε να υπολογίζουμε και ως εργαζόμενους τους μερικώς απασχολούμενους ή τους συμμετέχοντες στα προγράμματα κατάρτισης; Τα απόλυτα μεγέθη προσφέρουν, λοιπόν, ασφαλέστερη εικόνα και της ανεργίας και της απασχόλησης.
      Από το 2005 μέχρι σήμερα δημιουργήθηκαν διακόσιες χιλιάδες νέες θέσεις εργασίας, στη συντριπτική πλειονότητα στον ιδιωτικό τομέα, αλλά η ανεργία παραμένει ο εφιάλτης της ελληνικής κοινωνίας. Η χώρα μας έχει από τα υψηλότερα ποσοστό ανεργίας στην Ευρωζώνη. Μια στις τέσσερις νέες γυναίκες έως 30 ετών είναι άνεργη. Το ποσοστό ανεργίας των γυναικών είναι διπλάσιο από αυτό των ανδρών. Ένας στους δυο άνεργους είναι χωρίς δουλειά για πάνω από ένα χρόνο. Στους τέσσερις ανέργους, δυο είναι απόφοιτοι Λυκείου, ένας απόφοιτος Δημοτικού, αλλά και ένας απόφοιτος Ανώτατου Εκπαιδευτικού Ιδρύματος. Και αυτά τα στοιχεία δεν αναφέρονται σε απολογισμούς και ισολογισμούς, εκφράζουν, όμως, τις αγωνίες, αλλά και τις προσδοκίες της ελληνικής κοινωνίας. Οι αγωνίες αυτές ήταν έντονες το 2005, όπως και οι προσδοκίες για ένα καλύτερο αύριο, ύστερα από μια σχεδόν εικοσαετή διακυβέρνηση της πατρίδας μας από την ίδια πολιτική παράταξη.
      Από το 2005 μέχρι σήμερα μεσολάβησαν οι εκλογές της 16ης Σεπτεμβρίου. Η ελληνική κοινωνία ανανέωσε την εμπιστοσύνη της στη Νέα Δημοκρατία. Μάλιστα, το τμήμα της που ασκεί το εκλογικό του δικαίωμα στη Β΄ Περιφέρεια της Αθήνας, περιποίησε τιμή στον ομιλούντα -για πρώτη φορά σήμερα, κύριε Πρόεδρε, από αυτού του Βήματος- να τον εκλέξει για Βουλευτή.
      Οι αγωνίες της ελληνικής κοινωνίας ίσως είναι λιγότερες σήμερα απ’ ότι το 2005. Το σίγουρο είναι ότι οι προσδοκίες της από την κυβερνώσα παράταξη, από την παράταξή μας, είναι περισσότερες και σε αυτές τις προσδοκίες οφείλουμε να ανταποκριθούμε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε συνάδελφε και για το ότι έγκαιρα τελειώσατε.
      Εξαντλήθηκε ο κατάλογος των ομιλητών και εισερχόμεθα τώρα στις δευτερολογίες των εισηγητών.
      Παρακαλώ τον κ. Κωνσταντίνο Αγοραστό, Βουλευτή Λάρισας, να πάρει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κύριε Πρόεδρε.
      Κύριε Υπουργέ, κυρία και κύριοι συνάδελφοι, έχει ολοκληρωθεί σχεδόν η διαδικασία. Θα ήθελα να απαντήσω σε ορισμένα θέματα που ακούστηκαν εδώ από κάποιους συναδέλφους.
      Την ανάγκη μιας νέας Δημόσιας Διοίκησης ανακάλυψαν μόλις σήμερα κάποιοι συνάδελφοι της Αξιωματικής Αντιπολίτευσης.
      Κοιτάξτε, κύριοι. Ένας καλοπροαίρετος παρατηρητής, αν έβλεπε τον τρόπο με τον οποίον κινείστε, τον τρόπο με τον οποίον κάνετε τις προτάσεις σας και τον τρόπο με τον οποίον θέλετε να κάνετε αντιπολίτευση, θα νόμιζε ότι το ΠΑ.ΣΟ.Κ. είναι ένα κόμμα που ιδρύθηκε στις 7 Μαρτίου του 2004. Ομιλείτε σαν κανένας από σας να μην ήταν ποτέ Υπουργός, ούτε πρώην Υπουργός ούτε πρώην Υφυπουργός ούτε στέλεχος ούτε Γενικός Γραμματέας ούτε Γενικός Γραμματέας Περιφέρειας. Συνεπώς, κάνετε μια αντιπολίτευση, προσποιούμενοι απώλεια μνήμης για τα παρελθοντικά σας πεπραγμένα. Τι κάνατε εσείς για μια νέα δημόσια διαχείριση είκοσι και πλέον έτη; Ανακαλύψατε το Νοέμβριο του 2007 ότι η χώρα χρειάζεται μια νέα Δημόσια Διοίκηση; 
      Μιλήσατε για εκτέλεση δαπανών, είπατε ότι κάναμε μεγάλες δαπάνες. Κάποιος εδώ είπε: «ξέρετε πόσα νοσοκομεία, πόσα σχολεία θα κάναμε, αν κάνατε πιο χρηστή διαχείριση;» 
      Πλέετε σε «πελάγη ηθελημένης άγνοιας», αγαπητοί συνάδελφοι του ΠΑ.ΣΟ.Κ. Θα σας πω ορισμένα πράγματα. Θα σας θυμίσω τα κρυφά χρέη. Δεν ήθελα να γυρίσω στο παρελθόν, αλλά η σημερινή συζήτηση είναι μια συζήτηση με την οποία γυρίζουμε στην ιστορία. Βέβαια, η οικονομική ιστορία δεν δικαιώνει ούτε την οικονομική πολιτική την οποία ασκήσατε, ούτε δικαιώνει την πολιτική την οποία θέλετε να ασκήσετε σήμερα, αλλά ούτε τις ημέρες ούτε τα έργα σας. 
      Θα σας θυμίσω, λοιπόν, τα κρυφά χρέη. Δεν πληρώνατε τα Κ.Τ.Ε.Λ., δεν πληρώνατε τη Δ.Ε.Η., δεν πληρώνατε την Ε.Υ.Δ.Α.Π., δεν πληρώνατε τον Ο.Τ.Ε., δεν πληρώνατε τα Ελληνικά Πετρέλαια. Υπήρχαν τεράστια χρέη της Ελληνικής Αεροπορίας, του Ναυτικού. Υπήρχαν τέσσερα εκατομμύρια επιστροφές φόρων των οποίων δεν καταγράφατε πουθενά τα αντίτιμα, τα οποία έπρεπε να τακτοποιήσει η κυβέρνησή σας, αλλά ήρθε η δική μας Κυβέρνηση να τα τακτοποιήσει. Γνωρίζετε ότι τουλάχιστον πέντε εκατομμύρια σε αποπληρωμές χρεογράφων τις ανταλλάσσατε με νέα ομόλογα, τα τοκομερίδια όπως τα ονομάζατε, τα «βαφτίζατε» μελλοντικά τοκομερίδια και πηγαίνατε στο μέλλον τα χρέη. Και αυτά ήταν κρυφά, ώσπου κάποιος Ολλανδός πήγε σε μια τράπεζα της  πατρίδος του και θέλησε να εξαργυρώσει αυτά τα τοκομερίδια. Δεν ήταν γραμμένα πουθενά.
      Να σας υπενθυμίσω, λοιπόν, τι έγινε με τα Ολυμπιακά Έργα; Το Ολυμπιακό Στάδιο της Πάτρας από 10.000.000 ευρώ ολοκληρώθηκε με προϋπολογισμό 45.000.000 ευρώ. Το Κέντρο Κωπηλασίας στο Σχοινιά από τα 53.000.000 ευρώ πήγε στα 76.000.000 ευρώ. Το Γυμναστήριο στο Γαλάτσι από τα 20.000.000 ευρώ πήγε στα 60.000.000 ευρώ. Το Ολυμπιακό Κέντρο Υγρού Στίβου από τα 6.000.000 ευρώ πήγε στα 22.000.000 ευρώ. Το Κανόε Σλάλομ από τα 9.000.000 ευρώ πήγε στα 37.000.000 ευρώ.
      Να σας θυμίσω τα λεφτά τα οποία χάσατε για το Κτηματολόγιο και Κτηματολόγιο δεν έχουμε και δημιουργήθηκαν μια σειρά από στρεβλώσεις, ακόμα μέχρι και τις επιδοτήσεις των αγροτών; Και όχι μόνο αυτά, αλλά δαπανήσατε, ξοδέψατε τα χρήματα, δεν κάναμε Κτηματολόγιο και πληρώσαμε και πρόστιμο. Δεν τα ενθυμείστε. 
      Να σας θυμίσω το περίφημο έργο του Κουροπητού, το Ελαιοκομικό Μητρώο, τη σήραγγα Καλλιδρομίου; Πόσο παραπάνω κόστισαν τα έργα Πλαταμώνα-Λεπτοκαρυά, τα νοσοκομεία Πύργου, Κέρκυρας, Κατερίνης; Να σας θυμίσω την «ΠΥΡΚΑΛ» και την «Ε.Β.Ο.-ΠΥΡΚΑΛ», για τα χρήματα τα οποία διεκδικούμε από το Ιράκ, περίπου 300.000.000 ευρώ, για εξαγωγές που έγιναν; Με ποια σοβαρότητα και ποια υπευθυνότητα τις έκανε η τότε Κυβέρνηση; 
      Αυτό σας το λέω για να μπορέσετε να αντιληφθείτε πόσα έργα θα είχαν γίνει στην ώρα τους με χαμηλότερο προϋπολογισμό, θα λειτουργούσαν ήδη, θα είχαν σωθεί ζωές και θα είχαν επιμορφωθεί μαθητές. Συνεπώς, όταν ασκείτε αντιπολίτευση να την ασκείτε με σοβαρότητα και υπευθυνότητα και προπαντός, να την ασκείτε, έχοντας στο μυαλό σας τα παρελθοντικά σας πεπραγμένα.
      «Τι έκανε ακόμη» λένε «αυτή η Κυβέρνηση; Διέσυρε το όνομα της χώρας μας στο εξωτερικό με την απογραφή».
      Εσείς καταγγείλατε την απογραφή στην Ευρωπαϊκή Ένωση. Την καταγγείλατε με την παρουσία σας εγγράφως, με διάφορα έγγραφα, τα οποία έστειλε και ο πρώην και οι σύμβουλοι του τέως Πρωθυπουργού, του κ. Σημίτη –και πήραν απαντήσεις ανάλογες- και με παρουσίες στελεχών σας και πρώην Υπουργών Οικονομίας στην Ευρωπαϊκή Ένωση για την απογραφή, αλλά δυστυχώς δεν σας άκουσαν. Και δεν σας άκουσαν, όχι επειδή υπήρχε κάτι προηγούμενο μ’ εσάς, αλλά γιατί έβλεπαν την αλήθεια και την πραγματικότητα, διότι τόσα χρόνια έκρουαν τον κώδωνα του κινδύνου, αλλά εσείς δεν ακούγατε. 
      Και να σας θυμίσω τι έλεγαν οι έρευνες των ελεγκτών της Ευρωπαϊκής Ένωσης που στάλθηκαν επί των ημερών σας και στη δική σας Κυβέρνηση του ΠΑ.ΣΟ.Κ.; Έλεγαν ότι τα έργα γίνονται χωρίς σωστές μελέτες, ότι οι αναθέσεις γίνονται χωρίς σωστούς διαγωνισμούς, ότι υπάρχουν συνεχείς τροποποιήσεις των συμβάσεων και του φυσικού αντικειμένου των έργων, ότι υπάρχουν παραβιάσεις της αρχής της διαφάνειας και της χρηστής δημοσιονομικής διαχείρισης των κοινοτικών ταμείων κ.λπ..
      Αυτά γίνονταν επί των ημερών σας. Γι’ αυτό και η κ. Χούκνερ μας καταλόγισε 1.000.000.000 ευρώ πρόστιμο για τις δικές σας παραλείψεις, τα δικά σας λάθη, τις δικές σας συναλλαγές. Και ευτυχώς, σ’ αυτήν την Κυβέρνηση υπήρξε σωστή διαπραγμάτευση και αυτό το πρόστιμο έχει μειωθεί κατά πολύ. 
      Υπήρξε πρόστιμο και για τη διαχείριση του αγροτικού τομέα που σήμερα είστε τιμητές και υπερασπιστές και για τη διαχείρισή σας στο θέμα των αγροτικών προϊόντων και κυρίως του βαμβακιού. 
      Όσον αφορά τη «δημιουργική» λογιστική, νομίζω ότι αυτή η Κυβέρνηση δεν μπορεί να κάνει «δημιουργική» λογιστική, διότι εσείς που ελέγχετε ως Αντιπολίτευση την Κυβέρνηση ήσασταν οι πρώτοι διδάξαντες της «δημιουργικής» λογιστικής και φυσικά γνωρίζετε όλες τις διαδικασίες αυτής, την οποία εφαρμόσατε. Σήμερα, με τον έλεγχο που κάνετε, προσπαθείτε να μην την εφαρμόσει αυτή η Κυβέρνηση. 
      Δεν την εφαρμόζει ούτε πρόκειται να εφαρμόσει αυτή η Κυβέρνηση τη «δημιουργική» λογιστική.
      Όσον αφορά τους φόρους, νομίζω ότι ήσασταν οι κυβερνήσεις των πολλών φόρων. Σε όλο αυτό το διάστημα είχατε βάλει περίπου ενενήντα οκτώ φόρους. Νομίζω ότι αυτή η Κυβέρνηση ελαφρύνει φορολογικά τα φυσικά πρόσωπα και τις επιχειρήσεις. Μειώνει τους φόρους, απαλλάσσει φόρους από επιδόματα πολυτεκνικά, απαλλάσσει φόρους από εμπορικές συναλλαγές. Νομίζω ότι μειώνει τους φόρους και δημιουργεί ένα πιο απλό, πιο εύκολο φορολογικό σύστημα, ούτως ώστε να μην υπάρχουν οι ασαφείς χώροι, οι οποίοι καταλαμβάνονται πολλές φορές από ανθρώπινες παρεμβάσεις και δημιούργησαν αυτά τα χρόνια το φαινόμενο της συναλλαγής. 
      Βέβαια, θα πρέπει να εκτιμήσετε την κατάσταση την οποία αφήσατε μεταξύ 2002 και 2004. Δεν θέλω να κάνω παρελθοντολογία, αλλά με αναγκάζετε να γυρίσω πίσω. Και ενθυμείστε τότε την κατάσταση στην οποία εγκαταλείψατε τη χώρα, γιατί το διάστημα 2002-2004 γνωρίζοντας ότι θα χάσετε την εξουσία, δημιουργήσατε το μύθο της «δεξιάς παρένθεσης». Και επώνυμα στελέχη σας διακινούσαν αυτόν το μύθο. Και τότε, έκανε ό,τι ήθελε ο καθένας χωρίς να δίνει λογαριασμό σε κανέναν. 
      Δυστυχώς, όμως, ο λαός, οι πολίτες, σας διέψευσαν. Ούτε «δεξιά παρένθεση» υπήρχε ούτε πρόκειται να υπάρξει. Και θα πρέπει να κρίνετε πρώτα τους εαυτούς σας, να υπάρχει αυτοκριτική και μετά να κάνετε προβλέψεις απ’ αυτό το Βήμα για το ποια θα είναι η επόμενη κυβέρνηση όταν θα γίνουν οι εκλογές. Αναλογιστείτε ότι υπονομεύετε τον πολιτικό κόσμο με την τακτική την οποία ακολουθείτε στην πολιτική. Πολιτική σημαίνει το ευ ζην των πολιτών και όχι το ευ ζην των ανθρώπων του κόμματος το οποίο πρεσβεύετε.
      Ακόμα, νομίζω ότι πολλοί από τους προλαλήσαντες απέδειξαν ότι έχουν πάρει διαζύγιο από την αλήθεια. 
      Να ξέρετε ότι όσο πικρή κι αν είναι η αλήθεια, θα πρέπει να τη λέτε και να την παραδέχεστε, διότι η αλήθεια φαίνεται, είναι μπροστά και τη γνωρίζουν οι πολίτες. Πολλές φορές οι πολίτες είναι πιο μπροστά από εσάς και από εμάς και από όλους τους  πολιτικούς. 
      Όσον αφορά τους ειδικούς λογαριασμούς, ακούστηκαν διάφορα. Οι ειδικοί λογαριασμοί, βέβαια, υπήρχαν και υπάρχουν, αλλά δεν πρόκειται να υπάρξουν στον επόμενο προϋπολογισμό. Πρόκειται για μια διαδικασία κατά την οποία θα σταματήσουν να υπάρχουν, η οποία όμως δεν είναι εύκολο να γίνει μέσα σ’ ένα μικρό χρονικό διάστημα. Χρειάζεται ένα διάστημα επεξεργασίας. Υπάρχει, λοιπόν, αυτή η διαδικασία απάλειψης των ειδικών λογαριασμών. 
      Επιπλέον, εμείς θα πάμε σε ισοσκελισμένους προϋπολογισμούς, γιατί αυτή είναι η δέσμευση η οποία έρχεται από την Ευρωπαϊκή Ένωση. Πρόκειται, λοιπόν,  μέχρι το 2010 να πάμε σε ισοσκελισμένους προϋπολογισμούς, κάνοντας σωστούς και πραγματικούς προϋπολογισμούς, προϋπολογισμούς τους  οποίους αντέχει και υλοποιεί η Κυβέρνηση, αλλά και προϋπολογισμούς που θα έχουν σαν στόχο τον άνθρωπο.
      Εμείς θέλουμε την καλύτερη ποιότητα ζωής των πολιτών. Οι προϋπολογισμοί μας έχουν ένα και μόνο νόημα, έναν στόχο, να μην πάει χαμένο κανένα ευρώ του Έλληνα φορολογούμενου και να στοχεύει στον άνθρωπο. 
      Επίσης, πιστεύω ότι οι συζητήσεις θα πρέπει να γίνονται με αληθινά στοιχεία, ενώ θα πρέπει να παραδεχθούμε ότι πολλές φορές στην πολιτική γίνονται και λάθη και μάλιστα, πολλοί μπορεί να υπερασπίζεστε και λάθη τα οποία έκαναν κάποιοι άλλοι. Προπαντός, λοιπόν, όταν χρησιμοποιείτε στοιχεία σ’ αυτή την Αίθουσα, θα πρέπει να λέτε και από πού προέρχονται, να αναφέρετε τις πραγματικές πηγές. Θα πρέπει να λέτε ότι τη συγκεκριμένη μελέτη την έκανε ο τάδε και όχι να αναφέρεστε σε μία οποιαδήποτε αξιόπιστη μελέτη, προκειμένου να ξέρουμε ποιος είναι ο κύριος που κάνει τη μελέτη και τι στόχο έχει η κάθε μελέτη. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς, κύριε Αγοραστέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «Ελευθέριος Βενιζέλος» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής της Μεταπολίτευσης» είκοσι τρεις μαθητές και μαθήτριες και δύο συνοδοί-δάσκαλοι από το Δημοτικό Σχολείο Κρεστένων Ηλείας.
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γεώργιος Παπακωνσταντίνου.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κυρίες και κύριοι συνάδελφοι, ο συνάδελφος εισηγητής της Πλειοψηφίας μίλησε δώδεκα λεπτά και από αυτά, τα δέκα και μισό περίπου τα αφιέρωσε στο ΠΑ.ΣΟ.Κ. Μεγάλη μας τιμή, κύριε συνάδελφε.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Απάντησα σ’ αυτά που είπατε.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Νομίζω πως έχετε ξεχάσει ότι ο ρόλος της Αντιπολίτευσης είναι να κάνει αντιπολίτευση. Μην το παίρνετε αυτό ως προσωπικό ζήτημα. Αυτός είναι ο ρόλος μας, να ελέγχουμε την Κυβέρνηση και θα το κάνουμε πάντα υπεύθυνα, όπως έχουμε μάθει. Η λογική του «δεν δικαιούστε δια να ομιλείτε», η οποία διέτρεχε όλη σας την ομιλία, νομίζω ότι δεν αρμόζει στο χώρο που βρισκόμαστε. 
      Και επειδή είπατε μια σειρά από πράγματα …
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Δεν νομίζω …
      ΠΡΟΕΔΡΕΥΩΝ (Αναστάσιος Νεράντζης): Κύριε συνάδελφε, σας παρακαλώ μη διακόπτετε. Δεν σας διέκοψε κανείς, κύριε Αγοραστέ.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Επί προσωπικού τον διακόπτω, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Δεν υφίσταται προσωπικό ζήτημα. 
      Κύριε Παπακωνσταντίνου, συνεχίστε.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Επειδή αναφερθήκατε σε μια σειρά από πολύ συγκεκριμένα πράγματα, κατ’ αρχάς όσον αφορά στον περίφημο Ολλανδό για τον οποίο μας είπατε, σας παρακαλώ πάρα πολύ να στείλετε αυτόν τον κύριο να προσπαθήσει να βρει σε ποια, ακριβώς, τράπεζα και πού διαπραγματεύονται τα κρυφά ομόλογα, αυτά τα ομόλογα και τις μίζες για τα οποία μιλάει η ελληνική κοινωνία εδώ και πολλούς μήνες. 
      Μιλήσατε για την απογραφή. Θα σας στείλω, κύριε συνάδελφε, στο γραφείο σας τα αποκόμματα των ξένων εφημερίδων. Θα σας στείλω την περίφημη λίστα με τις εκατό μεγαλύτερες γκάφες του CNN, στην οποία σε περίοπτη θέση είναι η αναθεώρηση του Α.Ε.Π. του κ. Κοντοπιράκη.
      Θα σας στείλω τα πρωτοσέλιδα των «FINANCIAL TIMES» και άλλων έγκριτων εφημερίδων για την απογραφή και τι ακριβώς σημαίνει αυτό για την Ελλάδα. 
      Θα σας στείλω το άρθρο του «ECONOMIST» που και αυτό αναφερόταν ακριβώς σε αυτό το ζήτημα. 
      Θα σας στείλω, επίσης, τις ανακοινώσεις της EUROSTAT από το 2001, το 2002, το 2003, με τις οποίες επικυρώνει τα ελληνικά στοιχεία. 
      Και ξέρετε κάτι; Δεν υπάρχει ευρωπαϊκή υπηρεσία στην οποία, άμα πάει κάποιος και της πει: «ξέρετε, τα πράγματα δεν είναι όσο καλά όσο σας τα λέγαμε. Είναι χειρότερα.» Δεν υπάρχει καμμία ευρωπαϊκή υπηρεσία, η οποία δεν θα δεχθεί αυτά τα νούμερα. Καμμία απολύτως. Διότι τα δίνει μία υπεύθυνη –υποτίθεται- κυβέρνηση μιας χώρας, μέλος της Ο.Ν.Ε..
      Άρα, αυτό το αυτομαστίγωμα που κάναμε ως χώρα και για το οποίο επαίρεστε είναι αυτό το οποίο μας οδήγησε στη δημοσιονομική επιτήρηση. Είναι αυτό το οποίο σας οδήγησε να μειώσετε τις Δημόσιες Επενδύσεις. Είναι αυτό το οποίο σας οδήγησε να αθετήσετε όλες σας τις προεκλογικές υποσχέσεις σχετικά με τις δαπάνες για την υγεία και την παιδεία. Είναι αυτό το οποίο οδήγησε στον υπερδανεισμό των νοικοκυριών. Αν, λοιπόν, υπάρχει κάποιος σε αυτήν την Αίθουσα που πρέπει να ζητάει συγγνώμη γι’ αυτά που έκανε, δεν είναι το ΠΑ.ΣΟ.Κ.. Και επειδή καλό είναι να μιλάμε με στοιχεία, εγώ θα ήθελα να αναφερθώ σε μερικά απ’ αυτά και να τα καταθέσω και στη Βουλή, λέγοντας, βεβαίως, και τις πηγές τους. 
      Να πάρουμε, λοιπόν, ορισμένα στοιχεία του 2003 και του 2006, για να δούμε πού βρισκόμασταν και πού βρισκόμαστε σήμερα. 
      Ρυθμός οικονομικής ανάπτυξης 2003: 4,8, όταν στην Ευρωπαϊκή Ένωση ο ρυθμός ήταν 1,1.. 2006: 4,3, όταν στην Ευρωπαϊκή Ένωση ο ρυθμός είναι 2,8, όταν δηλαδή ολόκληρη η Ευρωπαϊκή Ένωση σηκώνει τις χώρες, η δική μας πάει προς τα κάτω. 
      Το 2003 η Ελλάδα ήταν πρώτη στην Ευρωπαϊκή Ένωση στην ανάπτυξη. Το 2006 είναι πέμπτη. Το καταθέτω στα Πρακτικά. 
      (Στο σημείο αυτό ο Βουλευτής κ. Γεώργιος Παπακωνσταντίνου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Ανταγωνιστικότητα. Έλλειμμα ισοζυγίου τρεχουσών συναλλαγών σε δισεκατομμύρια ευρώ ως ποσοστό του Α.Ε.Π.. Τα προηγούμενα στοιχεία ήταν από τη EUROSTAT, αυτά είναι από την Τράπεζα της Ελλάδος. 
      2003: 11.000.000.000 ευρώ, 7% του Α.Ε.Π. 2006: 24.000.000.000 ευρώ, 12% του Α.Ε.Π.. Αυτή ήταν η μεγάλη αύξηση της ανταγωνιστικότητας από τη στιγμή που πήρατε την εξουσία. 
      Εμπορικό έλλειμμα. 23.000.000.000 το 2003, 35.000.000.000 το 2006. 15% του Α.Ε.Π. το 2003, 18% του Α.Ε.Π. το 2006. Πηγή Τράπεζα της Ελλάδος. Το καταθέτω στα Πρακτικά. 
      (Στο σημείο αυτό ο Βουλευτής κ. Γεώργιος Παπακωνσταντίνου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δανεισμός δημόσιος και ιδιωτικός. Χρέος νοικοκυριών και επιχειρήσεων σε δισεκατομμύρια ευρώ. 2003: μαζί επιχειρήσεις και νοικοκυριά 101.000.000.000. 2006: 156.000.000.000. Ειδικά τα νοικοκυριά το 2003 ήταν 40.000.000.000 ευρώ, το 2006 ήταν 80.000.000.000 ευρώ. Πηγή Τράπεζα της Ελλάδος. 
      Εξέλιξη δημοσίου χρέους κατά την ίδια περίοδο, γιατί εδώ θα επιστρέψουμε, στο χρέος, γιατί υποτίθεται πως το ΠΑ.ΣΟ.Κ. ήταν η παράταξη που χρέωσε την Ελλάδα. Να πάμε λίγο πίσω, αν έχετε την καλοσύνη, γιατί έχω ακούσει και τον κύριο Πρωθυπουργό επανειλημμένα να μιλάει για χρέος. 
      1989, όταν έχασε το ΠΑ.ΣΟ.Κ. την εξουσία, δημόσιο χρέος ως ποσοστό του Α.Ε.Π. 72%. 
      1993, όταν η Νέα Δημοκρατία έχασε την εξουσία, δημόσιο χρέος ως ποσοστό του Α.Ε.Π. 110%. Δηλαδή τριάντα οκτώ μονάδες σε τρία χρόνια ρεκόρ. 
      2003, όταν ξανακέρδισε η Νέα Δημοκρατία την εξουσία, 108% και αυτό μετά την απογραφή. Το μειώσαμε. Όχι πολύ, όχι όσο θα έπρεπε, αλλά το μειώσαμε. 2006: 105% του Α.Ε.Π. Μπράβο το μειώσατε τρεις μονάδες! Και αυτό, βεβαίως, παρά το γεγονός ότι το κατά κεφαλήν χρέος αυξήθηκε περίπου 5 χιλιάδες ευρώ. Πηγή EUROSTAT. 
      Φορολογία. Μεταβολές αφορολογήτου ορίου, διότι λέτε –και έχω ακούσει πολλούς από εσάς να λένε- ότι τριάμισι εκατομμύρια Έλληνες δεν πληρώνουν καθόλου φόρους. 
      Για να δούμε, λοιπόν. Επί ΠΑ.ΣΟ.Κ. από 6.750 ευρώ το έτος 2000 στα 10.000, δηλαδή αύξηση 48% του αφορολογήτου ορίου. Επί Νέας Δημοκρατίας από 10.000 στα 12.000, δηλαδή αύξηση 20% του αφορολογήτου ορίου. Πηγή Εθνική Στατιστική Υπηρεσία και Γενική Γραμματεία Πληροφοριακών Συστημάτων. 
      Δημόσιες Επενδύσεις, οι οποίες αφορούν την Ελληνική Περιφέρεια. 1999: 5,9%. 2000: 6,1%. 2001: 6%. 2002: 5%. 2003: 5,5%. 2004: 5,7%. 2005: 4,2%. 2006: 4,2%. 2007: 4,2%. 2008: 4,1%. 
      Το πρόγραμμα Δημοσίων Επενδύσεων, κύριε συνάδελφε, από το οποίο εξαρτώνται τα έργα στην περιφέρεια. Αυτή είναι η μεγάλη στροφή στην περιφέρεια που κάνει η Κυβέρνηση του κ. Καραμανλή.
      Να τελειώσουμε με τα βασικά μακροοικονομικά μεγέθη, γιατί πάντα στην πολιτική υπάρχει το τι παραλάβαμε και το τι παραδώσαμε. Επειδή έχουμε βαρεθεί να ακούμε για το τι ακριβώς έγινε επί ΠΑ.ΣΟ.Κ., να θυμίσουμε ότι το 1993, που παραδώσατε την κυβέρνηση, το δημοσιονομικό έλλειμμα ήταν 13% του Α.Ε.Π.. Μετά την απογραφή, καταφέρατε και το φθάσατε στο 7,8%. Μας το αφήσατε το 1993 στο 13% και έπεσε στο 6% το 2003 κι αυτό μετά την απογραφή. Το δημόσιο χρέος ήταν 110% και πήγε στο 108%, το είπαμε ήδη. Τα επιτόκια ήταν στο 23% το 1993 και έφθασαν στο 4% το 2003. Μας παραδώσατε πληθωρισμό 14% το 1993 και τον παραδώσαμε στο 3%. 
      Αυτά είναι στοιχεία της Εθνικής Στατιστικής Υπηρεσίας. Τα καταθέτω όλα αυτά για τα Πρακτικά.
      (Στο σημείο αυτό ο Βουλευτής κ. Γεώργιος Παπακωνσταντίνου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Κυρίες και κύριοι συνάδελφοι, έρχομαι τώρα στον Απολογισμό και στον Ισολογισμό, για να πω δύο λόγια κλεισίματος. Κάναμε μια συζήτηση δύο ημερών. Από αυτήν τη συζήτηση μπορούμε να βγάλουμε, πιστεύω, κάποια συμπεράσματα.
      Συμπέρασμα πρώτο: Όλες οι πτέρυγες της Βουλής συμφωνούν ότι πρόκειται για μια διαδικασία, η οποία υπολείπεται πολύ του πνεύματος του νομοθέτη, όταν έκανε την αναθεώρηση του Συντάγματος το 2001 και όταν δημιούργησε την επιτροπή του άρθρου 31Α. Νομίζω ότι όλοι συμφωνούμε σ’ αυτό, πέρα από χρώματα και παρατάξεις.
      Εδώ αυτό που θα περιμέναμε και το περιμένουμε ακόμη, είναι μια συνολική πρόταση της Κυβέρνησης για το πώς θα βελτιωθεί αυτή η διαδικασία. Δεν θέλω να αντιδικήσω. Εγώ διαπιστώνω κάποια βήματα και περιμένω τον προϋπολογισμό του 2008, για να δούμε, αν έστω τα δειλά βήματα για τον προγραμματικό προϋπολογισμό θα γίνουν. Όμως, χρειάζεται να πάμε παραπέρα. Και άκουσα ένα συνάδελφο με μεγάλο ενδιαφέρον να λέει, καθώς και τον Υπουργό κάποια στιγμή, ότι παίρνει χρόνο αυτή η διαδικασία. Το πρόβλημα δεν είναι ότι παίρνει χρόνο. Το πρόβλημα είναι ότι στο τέλος πάλι δεν θα έχουμε αυτό που θα θέλαμε.
      Περιμένουμε από το τέλος του οικονομικού έτους 2005 μέχρι σήμερα, για να κάνουμε τον Απολογισμό, αλλά και πάλι δεν μπορούμε να κάνουμε ουσιαστικό απολογισμό. Μόνο για τη νομιμότητα των δαπανών μπορούμε να μιλήσουμε εδώ. Για τη σκοπιμότητα, δεν μπορούμε να πούμε απολύτως τίποτα. Κι αυτό είναι μεγάλο κρίμα, πέρα, επαναλαμβάνω, από τις οποιεσδήποτε πολιτικές διαφωνίες που μπορεί να έχουμε για την κατεύθυνση του προϋπολογισμού. Πρέπει να μπορούμε να μιλάμε για τη σκοπιμότητά του και πρέπει να γίνει ένα βήμα προς αυτήν την κατεύθυνση.
      Συμπέρασμα δεύτερο: Δεδομένου ότι δεν μπορούμε να μιλήσουμε για σκοπιμότητα, για το μόνο πράγμα που μπορούμε να μιλήσουμε, όπως ανέφεραν πολλοί συνάδελφοι, είναι οι αποκλίσεις, είναι δηλαδή η διαφορά ανάμεσα στις προβλέψεις του προϋπολογισμού και στις πραγματοποιήσεις, στο τι προβλέψαμε και στο τι δαπανήθηκε. 
      Εδώ, λοιπόν, υπάρχουν κάποιοι αριθμοί, οι οποίοι προξενούν μεγάλη ανησυχία. Είναι η υστέρηση εσόδων, είναι η υπέρβαση δαπανών. Προσέξτε, όλες οι δαπάνες έχουν υπέρβαση πλην μίας: Των δαπανών που έχουν να κάνουν με τις δημόσιες επενδύσεις. Όλες οι άλλες έχουν υπέρβαση. Και είναι βεβαίως και η υπέρβαση δανεισμού που είναι περίπου 10.000.000.000. Είναι μεγάλα ποσά και σε απόλυτα και σε ποσοστιαία νούμερα. 
      Δεν μπορούμε να κρίνουμε τον Απολογισμό σε καμμία άλλη βάση πέρα απ’ αυτήν τη βάση. Ειλικρινά δεν καταλαβαίνω και αντιστρέφω αυτό που άκουσα από πολλούς συναδέλφους της Συμπολίτευσης, δηλαδή πώς μπορούμε μ’ αυτές τις αποκλίσεις εμείς να υπερψηφίσουμε αυτό τον Απολογισμό και Ισολογισμό.
      Συμπέρασμα τρίτο: Έχουμε το περίφημο θέμα του ελλείμματος και του χρέους. Εδώ δεν θα ξανανοίξω το ζήτημα της απογραφής. Έχουν ειπωθεί πάρα πολλά. Να θυμίσω απλώς μια φράση του σημερινού Πρωθυπουργού κ. Καραμανλή. Στις 22.12.2003 στη Βουλή ο κ. Καραμανλής είχε πει: «Το πραγματικό δημόσιο χρέος είναι 129% του Α.Ε.Π.».
      Κύριοι συνάδελφοι, κάνατε μια ολόκληρη απογραφή και καταφέρατε να το πάτε μόλις στο 110%. Μιλήσατε για 10.000.000.000 σπατάλης. Είναι προφανές ότι παρ’ όλες τις προσπάθειες που κάνατε, δεν καταφέρατε να προσκομίσετε στοιχεία που να αποδεικνύουν τους ισχυρισμούς σας. Και δυστυχώς αυτό που παρακολουθήσαμε τα τελευταία τρία χρόνια, δεν ήταν μια πραγματική δημοσιονομική προσαρμογή, όπως δεν ήταν και μια πραγματική απογραφή, όπως θα τη θέλαμε όλοι. Ήταν μια δημοσιονομική προσαρμογή στην πλάτη του Έλληνα πολίτη, στην πλάτη των δημοσίων επενδύσεων, στην πλάτη των χαμηλών εισοδημάτων που πληρώνουν υψηλότερους φόρους, όπως το Φ.Π.Α. και στην πλάτη κάθε ελληνικού νοικοκυριού που πληρώνει περισσότερα από την τσέπη του για το σχολείο του παιδιού του και για την υγεία των μελών της οικογένειάς του.
      Έγινε πριν αναφορά από μερικούς συναδέλφους στο ζήτημα της φτώχειας και άκουσα με μεγάλο ενδιαφέρον τον κ. Ντινόπουλο να λέει ότι πράγματι τα εισοδήματά τους δεν φθάνουν παραπάνω από 1.000 ευρώ. Βεβαίως. Ξέρετε γιατί δεν φθάνουν; Γιατί το ζήτημα της φτώχειας στην Ελλάδα δεν είναι απλώς το αν θα δώσουμε ένα επίδομα σε κάποιους ανθρώπους, το ζήτημα της φτώχειας στην Ελλάδα έχει να κάνει με το πόσο πληρώνει από τον οικογενειακό προϋπολογισμό ο πολίτης για βασικά δημόσια αγαθά, που σε όλες τις ανεπτυγμένες ευρωπαϊκές χώρες αυτά αποτελούν υποχρέωση του κράτους.
      Γι’ αυτούς τους λόγους, κυρίες και κύριοι συνάδελφοι, καταψηφίζουμε τον Απολογισμό και Ισολογισμό του 2005.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Παπακωνσταντίνου.
      Το λόγο έχει ο ειδικός αγορητής του Κ.Κ.Ε. κ. Νικόλαος Γκατζής.
      ΝΙΚΟΛΑΟΣ  ΓΚΑΤΖΗΣ:  Ευχαριστώ, κύριε Πρόεδρε.
      Κύριοι Βουλευτές και σήμερα γίναμε μάρτυρες μιας αντιπαράθεσης, η οποία ουσιαστικά στηρίχθηκε στο αν γίνεται καλή διαχείριση από το «άλφα», ή το «βήτα» κόμμα, αν διαχειρίστηκαν σωστά τα χρήματα, χωρίς να γίνονται σπατάλες, ρεμούλες, ή το ένα, το άλλο κ.λπ. και αναφέρθηκαν πάρα πολλά. Δεν θα σταθούμε σ’ αυτό. Το μόνο που θέλουμε να πούμε, είναι ότι το πρόβλημα για μας δεν είναι διαχειριστικό –σ’ αυτό το πνεύμα κινείται περίπου και ο Συνασπισμός-  είναι καθαρά ταξικό, καθαρά πολιτικό, δηλαδή αν ο προϋπολογισμός αυτός λύνει ή επιδεινώνει τα προβλήματα των εργαζομένων. 
      Και στον προϋπολογισμό του 2005, όταν συζητούσαμε, κύριοι Βουλευτές, αλλά και στην επιτροπή και στην πρωτολογία που ακούστηκε εδώ, στην Ολομέλεια, σήμερα για τον Ισολογισμό και τον Απολογισμό είπαμε: Αφού τον προϋπολογισμό του 2005 τον χαρακτηρίσαμε –και επιβεβαιώθηκε από την εξέλιξή του και την εφαρμογή του- ως ταξικό, αντιλαϊκό,  επόμενο είναι και ο Ισολογισμός και ο Απολογισμός να έχουν αυτά τα χαρακτηριστικά, με τη διαφορά ότι αποτελούν μία ακόμη επιβεβαίωση, με τα στοιχεία που δίνει ο ίδιος ο Απολογισμός και ο Ισολογισμός και επιβεβαιώνεται έτσι η πολιτική αυτή.
      Γι’ αυτό λέμε ότι δεν είναι μόνο θέμα τίμιας διαχείρισης του προϋπολογισμού, έχει να κάνει και  με ορισμένες δεσμεύσεις που έχουν αναλάβει οι κυβερνήσεις και του ΠΑ.ΣΟ.Κ. –παλιότερα το ΠΑ.ΣΟ.Κ.- και της Νέας Δημοκρατίας –σήμερα-  απέναντι ουσιαστικά στις αποφάσεις τις Ευρωπαϊκής  Ένωσης τόσο με το πρόγραμμα σταθερότητας και την εφαρμογή στη δημοσιονομική πολιτική, μια σφιχτή πολιτική λιτότητας κ.λπ., όσο επίσης και με την εφαρμογή της στρατηγικής της Λισαβόνας, που υλοποιείται με το εθνικό σχέδιο μεταρρύθμισης που μας έχει καταθέσει η Κυβέρνηση και που τελικά μ’ αυτές τις αποφάσεις –και συμφωνούν και οι κυβερνήσεις που σας ανέφερα- συντελείται μία γενικευμένη επίθεση απέναντι στα οικονομικά, κοινωνικά και εργασιακά δικαιώματα των εργαζομένων. Θα το δείτε, αν κοιτάξετε και ορισμένους πίνακες. Εμείς καταθέσαμε πολλούς πίνακες, αλλά τον ένα από αυτούς, που φέρει το νούμερο 4 -υπάρχει και μέσα στην έκθεση την οποία καταθέσαμε- θα τον καταθέσω και εδώ, αφού αναφέρω ορισμένους αριθμούς και νούμερα. 
      Πριν περάσω σ’ αυτό, θα ήθελα να πω ότι η επίθεση που γίνεται στα εργασιακά, είναι η ολοκλήρωση σχεδόν, η γενίκευση της μερικής απασχόλησης και στο δημόσιο τομέα -μερική δουλειά, μερικός μισθός, μερική ζωή, μερική ασφάλιση- είναι η κατάργηση του οκταώρου, είναι η κατάργηση των συλλογικών συμβάσεων εργασίας, που τα κόμματα στην Ευρωβουλή - η Νέα  Δημοκρατία, το ΠΑ.ΣΟ.Κ., ο ΛΑ.Ο.Σ και ο Συνασπισμός δεν μετείχαν- αποφάσισαν με την Πράσινη Βίβλο -εμείς το καταγγείλαμε, δεν το ψηφίσαμε- και που σημαίνει εφαρμογή αυτής της αντεργατικής, αντιλαϊκής πολιτικής, δηλαδή της κατάργησης ουσιαστικά των εργασιακών δικαιωμάτων των εργαζομένων και των συλλογικών συμβάσεων, που θα ενσωματωθεί στο ελληνικό Εργατικό Δίκαιο. 
      Τι να πούμε για τις ιδιωτικοποιήσεις που συνεχίζονται και για το ότι ξεπουλιούνται  -και για μας το θέμα δεν είναι απλώς το ξεπούλημα, το μεγάλο έγκλημα εδώ και το μεγάλο σκάνδαλο, η μεγάλη, αν θέλετε, παραβίαση κάθε δικαιώματος των εργαζομένων, είναι αυτή ακριβώς η πώληση των δημοσίων επιχειρήσεων που γίνεται-  επιχειρήσεις κοινωνικού χαρακτήρα, επιχειρήσεις στρατηγικής σημασίας για την ανάπτυξη της οικονομίας; Το αν πωλήθηκε τόσο, έχει και αυτό μία σημασία, αλλά το θεωρούμε δευτερεύον.
Τι να πούμε για την ανατροπή σε όλα τα εργασιακά δικαιώματα, που με νόμο ψηφίστηκε για τις Δ.Ε.Κ.Ο.; Τη σφιχτή εισοδηματική πολιτική; Τα χρέη στα νοικοκυριά; Τη φτώχεια; Την ανεργία; 
      Ειπώθηκε εδώ για διακόσιες θέσεις εργασίας. Ποιες θέσεις εργασίας; Διακόσιες χιλιάδες ευκαιρίες απασχόλησης παρουσίασε η Κυβέρνηση, όχι θέσεις εργασίας. 
      Επίσης, μιλήσατε για μείωση της ανεργίας. Όταν, κύριοι Βουλευτές, ένας άνθρωπος δουλεύει μία ώρα την εβδομάδα, θεωρείται εργαζόμενος, δεν θεωρείται άνεργος. Όταν υπάρχουν τα επιδοτούμενα προγράμματα, τα «STAGE» και όλα αυτά και η μερική απασχόληση συνεχώς ανεβαίνει χρόνο με το χρόνο, έχετε λοιπόν σήμερα εδώ το θάρρος να μας λέτε ότι μειώσατε την ανεργία και ότι οι Έλληνες τελικά ζουν καλύτερα και ότι έχουν περισσότερα άτομα εργασία;
      Να πούμε για τα προβλήματα που συσσώρευσαν όλα αυτά τα χρόνια οι πολιτικές και των δύο κομμάτων στα ασφαλιστικά ταμεία και που σήμερα, με τον ψευτοδιάλογο-απάτη, θέλουν να τα φορτώσουν πάλι στις πλάτες των εργαζομένων; Να πούμε τελικά ότι αυτό δεν συμβαίνει μόνο στην Ελλάδα, αλλά ότι είναι μία γενικότερη πολιτική; 
      Θα ήθελα να πω εδώ στο συνάδελφο εισηγητή του ΠΑ.ΣΟ.Κ., ότι τελικά η αιτία δεν είναι η απογραφή και η επιτήρηση, σαν αποτέλεσμα αυτής της πολιτικής και αυτά τα οποία ανέφερα προηγουμένως εις βάρος των εργαζομένων. Αιτία είναι η ταξική αντιλαϊκή πολιτική, γιατί αυτή υπάρχει είτε με απογραφή είτε χωρίς απογραφή. Κοιτάξτε τις άλλες χώρες που δεν είχαν αυτά τα προβλήματα. Ακολουθείται η ίδια πολιτική είτε με κεντροαριστερές κυβερνήσεις, πάρτε για παράδειγμα την Ιταλία κ.λπ. είτε με συντηρητικές κυβερνήσεις, πάρτε για παράδειγμα τις άλλες χώρες της Ευρώπης είτε με σοσιαλιστικές κυβερνήσεις κ.λ.π. ή όπως θέλετε ονομάστέ τες, σοσιαλδημοκρατικές, κεντροαριστερές, κεντροδεξιές. Η πολιτική αυτή είναι επίθεση απέναντι στους εργαζόμενους και ενίσχυση του μεγάλου κεφαλαίου.
      Για να τα δούμε αυτά, πως ακριβώς τεκμηριώνεται η πολιτική λιτότητας, η ταξική πολιτική που εφαρμόστηκε και σ’ αυτόν τον προϋπολογισμό, θα σας αναφέρω ορισμένα νούμερα, όπου είχαμε μείωση των προϋπολογισμών από το Πρόγραμμα Δημοσίων Επενδύσεων. 
      Τα καταθέτω αυτά στα Πρακτικά.
      (Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο  του Τμήματος Γραμματείας της Διεύθυνσης Στενογραφίας και Πρακτικών της Βουλής).
      Στον πίνακα 4 που σας κατέθεσα, αναδεικνύεται ο ρόλος του Προγράμματος Δημοσίων Επενδύσεων ως μηχανισμού ικανοποίησης των αναγκών, κατά την άποψή μας, του κεφαλαίου. 
      Δύο βασικά συμπεράσματα προκύπτουν από τον πίνακα τον οποίο καταθέσαμε:
      Πρώτον, παρουσιάζει αισθητή υπέρβαση από τις δαπάνες που είχαν προβλεφθεί, που αφορούν όλους τους τομείς, που σχετίζονται άμεσα με τη βελτίωση του επιχειρηματικού περιβάλλοντος, την ενίσχυση της επιχειρηματικότητας των επιχειρήσεων και την ικανοποίηση των αναγκών τους. 
      Συγκεκριμένα, στον τομέα των επικοινωνιών έχουμε μία αύξηση κατά 600%. Στον τομέα της βιομηχανίας έχουμε μία αύξηση 44%. Στον τομέα της ενέργειας έχουμε αύξηση κατά 71%. Στον τομέα της έρευνας και της τεχνολογίας, που πήγαν προς τον ιδιωτικό –περισσότερο- τομέα, έχουμε αύξηση κατά 76%. Στον τομέα της κατάρτισης έχουμε αύξηση κατά 18,7%. Στον τομέα του τουρισμού έχουμε αύξηση κατά 13,3%. 
      Δεύτερον, παρουσιάζουν σημαντική υστέρηση οι δαπάνες που αφορούν το σύνολο των τομέων που σχετίζονται με τις κοινωνικές παροχές, τη βελτίωση της ποιότητας ζωής των λαϊκών οικογενειών και την προστασία του περιβάλλοντος. 
      Πιο συγκεκριμένα, στον τομέα της εκπαίδευσης διατέθηκαν λιγότερα κατά 20%. Μιλάτε μετά για την παιδεία και για το ότι την αναβαθμίζετε. Στον τομέα της υγείας-πρόνοιας έχουμε μείωση κατά 47,5%. Εδώ εμφανίζεστε και μας λέτε ότι έχουμε μία αύξηση των κοινωνικών δαπανών, που έχει φτάσει στα τόσα δισεκατομμύρια ή στα τόσα ποσοστά. Συμπεριλαμβάνετε μέσα και τις δαπάνες που πληρώνουν τα ασφαλιστικά ταμεία, τις συμμετοχές των εργαζομένων στα φάρμακα κ.λπ. και έρχεστε να μας πείτε ότι έχετε μία αυξημένη κοινωνική πολιτική. Δεν είναι αυτό μόνο δικό σας. Το έκανε και παλαιότερα η κυβέρνηση του ΠΑ.ΣΟ.Κ.. 
      Στον τομέα του πολιτισμού, έχουμε μείωση κατά 17,1%. «Ήταν που ήταν», όπως λέμε στα χωριά μας, «μου το έφαγε και ο γάιδαρος». Οι δαπάνες για τον πολιτισμό ήταν 0,5%, μειώθηκε και κατά 17,5% και καταλαβαίνετε πως σεβόμαστε τα πράγματα, όταν μάλιστα ο Πρωθυπουργός στην πρώτη του εξαγγελία είπε ότι αναλαμβάνει το Υπουργείο Πολιτισμού και ότι θα έχει σαν προτεραιότητα τον πολιτισμό κ.λπ..
      Όσον αφορά τους αγρότες, στα εγγειοβελτιωτικά έργα  είχαμε μείωση κατά 47%, στην ύδρευση-αποχέτευση κατά 46,9%, στο οικιστικό περιβάλλον κατά 44,5%, στα δάση κατά 34,7%. Από αυτά και μόνο προκύπτει, κύριοι συνάδελφοι, το συμπέρασμα ότι για μία ακόμη χρονιά οι λαϊκές ανάγκες έγιναν θυσία στο βωμό της ικανοποίησης των αναγκών του μεγάλου κεφαλαίου.
      Επίσης, θα ήθελα να αναφερθώ στα ζητήματα που αφορούν τον προϋπολογισμό. Και μέσα από αυτόν τον προϋπολογισμό και από τους προηγούμενους του 2005 και από αυτούς που ήρθαν μετέπειτα -τους οποίους είχαν κάνει και η Νέα Δημοκρατία και το ΠΑ.ΣΟ.Κ.- και μέσα από αυτόν που έχουμε σήμερα στα σκαριά και έχει συζητηθεί το προσχέδιό του, φαίνεται, κύριοι Βουλευτές, ότι ενώ έχουμε εναλλαγές στις κυβερνήσεις, η ταξική, η αντιλαϊκή πολιτική, η πολιτική των περικοπών των κοινωνικών δαπανών, η πολιτική επίθεσης απέναντι στους εργαζόμενους, συνεχίζει να είναι βασικός άξονας της πολιτικής και της Νέας Δημοκρατίας όλα αυτά τα χρόνια, όπως φαίνεται και από τους προϋπολογισμούς οι οποίοι ακολούθησαν και από τον προϋπολογισμό ο οποίος υπάρχει. 
      Μπορούμε να πούμε πάρα πολλά, αλλά θα σταθώ σε ορισμένα άλλα σημεία. Να δούμε από πού ουσιαστικά αντλούνται και πώς διατίθενται αυτές οι δαπάνες. Κατ’ αρχήν, ξέρουμε ότι τα λεφτά από το μεγάλο δανεισμό είναι σχεδόν μία η άλλη. Και στο Πρόγραμμα Δημοσίων Επενδύσεων -μάλιστα είναι περισσότερα εκεί, είναι 53%- αλλά και στον τακτικό προϋπολογισμό το χρέος είναι πάρα πολύ μεγάλο. Φθάνει ουσιαστικά, περίπου, στο ίδιο ποσοστό των τακτικών εσόδων. 
      Από την άλλη μεριά, έχουμε μείωση των εσόδων που προέρχονται από τις μεγάλες επιχειρήσεις. Κατ’ έτος έχουμε μία τέτοια μείωση, ιδιαίτερα των νομικών προσώπων ιδιωτικών δικαίου, ενώ έχουμε μία αύξηση του φόρου εισοδήματος και για τους εργαζόμενους, καθώς και μία τρομερή αύξηση στην έμμεση φορολογία. Έχουμε 37,3% αύξηση του Α.Ε.Π. στο προσχέδιο του προϋπολογισμού που κατατέθηκε για το 2008.
      Η ίδια αυτή πολιτική συνεχίζεται, πολύ περισσότερο όταν συμβαδίζει με τις περικοπές που γίνονται στις κοινωνικές δαπάνες. Ας δούμε λοιπόν και τις δαπάνες. Παράλληλα με την αναδιανομή που γίνεται προς όφελος του μεγάλου κεφαλαίου από αυτήν την πολιτική, θα δούμε παραπέρα ότι η υπεραξία των εργαζομένων, την οποία το κράτος δέσμευσε μέσω της φορολογίας, δόθηκε απλόχερα στις μεγάλες επιχειρήσεις. 
      Τι μπορούμε να δούμε και από τον πίνακα, τον οποίο έχουμε καταθέσει; Μπορούμε να δούμε, εκτός από το Πρόγραμμα Δημοσίων Επενδύσεων, τα λεφτά που πήγαν σε κάθε Υπουργείο, τα λεφτά τα οποία διατέθηκαν για κοινωνικές δαπάνες, για την παιδεία, την υγεία κ.λπ..
      Κύριοι Βουλευτές, θα πρέπει να δούμε ότι όλες αυτές οι πολιτικές και οι πολιτικές του Προγράμματος Δημοσίων Επενδύσεων και οι πολιτικές που εφαρμόστηκαν από τον κρατικό προϋπολογισμό, είχαν ένα στόχο: Στήριξη της ανταγωνιστικότητας, στήριξη τελικά των επιχειρήσεων, στήριξη ουσιαστικά του μεγάλου κεφαλαίου με όλους τους τρόπους. Θέλετε με το φορολογικό; Θέλετε με το αναπτυξιακό; Θέλετε με τις φοροαπαλλαγές; Θέλετε με άλλα κίνητρα; Θέλετε με ρυθμίσεις που γίνονται στα ασφαλιστικά ταμεία εις βάρος των ασφαλιστικών ταμείων; Έχουμε συνεχώς την ίδια ακριβώς πολιτική και δεν μπορείς να ξεχωρίσεις ποια χρονιά γίνεται κάτι περισσότερο ή λιγότερο. Έχουμε μία ταυτόσημη πολιτική σε όλους τους προϋπολογισμούς προς αυτές τις κατευθύνσεις.
      Γιατί γίνεται αυτό; Γίνεται, κατά την άποψή μας, για να υπάρξει μία επιτάχυνση της απελευθέρωσης των αγορών και ιδιαίτερα της αγοράς εργασίας, για την οποία ενδιαφέρεται πάρα πολύ το μεγάλο κεφάλαιο και στην οποία θέλει να καταργήσει κάθε δικαίωμα. 
      Γίνεται, επίσης, γιατί σήμερα ιδιαίτερα, που υπάρχει μία υπερσυσσώρευση χρήματος, θέλουν άλλες διαδικασίες και άλλους τρόπους για να τα επενδύσουν, όπως είναι οι επιχειρήσεις στην υγεία, την πρόνοια κ.λπ. με τα Σ.Δ.Ι.Τ.. Κοιτάξτε τι γίνεται στην Τοπική Αυτοδιοίκηση, στις νομαρχίες, στην υγεία, στην παιδεία κ.λπ.. 
      Όλα αυτά εν ονόματι δήθεν της ανάπτυξης, της οικονομίας, του δημόσιου χρήματος που θα προκύπτει, λέει, από τα κεφάλαια του ιδιώτη, ενώ θα τα πληρώνουμε δύο, τρεις και τέσσερις φορές. 
      Δεν θέλω να αναφερθώ σε πολλά άλλα παρόμοια παραδείγματα. Για εμάς ένας άλλος άξονας έχει να κάνει με την ανατροπή του δημόσιου χαρακτήρα της κοινωνικής ασφάλισης, στο όνομα του ότι η κοινωνική ασφάλιση είναι πλέον ατομική ευθύνη, όπως λέει η Κυβέρνηση και πρέπει να βασίζεται στις ατομικές παροχές του καθενός ασφαλισμένου, μειώνοντας ουσιαστικά την κρατική χρηματοδότηση, αλλά και την επιβάρυνση των εργοδοτών και προωθώντας ταυτόχρονα το κεφαλοποιητικό σύστημα, το οποίο ουσιαστικά νομιμοποιήθηκε στη χώρα μας και με το «νόμο Ρέππα», αλλά και με τη δημιουργία των ταμείων επαγγελματικής ασφάλισης, που είναι κατ’ εξοχήν κεφαλοποιητικού χαρακτήρα και, βεβαίως, της ιδιωτικής ασφάλισης και όχι της κοινωνικής. 
      Βεβαίως, σ’ αυτό, άμεση επίπτωση υπάρχει στην παραπέρα εμπορευματοποίηση των ζητημάτων που αφορούν την παιδεία και την υγεία. Εμείς δεν ξεκόβουμε το ασφαλιστικό από την υγεία, από τις πρωτοβάθμιες, δευτεροβάθμιες και τριτοβάθμιες, εάν θέλετε, υπηρεσίες υγείας, γιατί το ασφαλιστικό σύστημα δεν το βλέπουμε μόνο σαν συνταξιοδοτικό.
      Επίσης, ένα άλλο συμπέρασμα από αυτά τα οποία είπαμε, είναι ότι επιδεινώνεται η θέση της λαϊκής οικογένειας. Αυτό φαίνεται και από τη μείωση των πραγματικών της εισοδημάτων και από το δείκτη που δείχνει την τεράστια αύξηση στη δανειακή επιβάρυνση, γιατί φθάσαμε να χρωστούν τα νοικοκυριά στις τράπεζες 90.000.000.000 ευρώ, κύριοι  Βουλευτές. Ξέρετε τι σημαίνει 90.000.000.000; Έχει ξεπεράσει και τον τακτικό προϋπολογισμό της χώρας.
      Τα έσοδα, λοιπόν, αυξάνονται για το 2005 κατά 10,8%. Αυτό, όμως, προκύπτει από μια σημαντική αύξηση της δανειακής επιβάρυνσης και από τη διεύρυνση της φορολογικής επιβάρυνσης, άμεσης ή έμμεσης, της λαϊκής οικογένειας. 
      Αντίθετα, τα έσοδα από τη φορολογία νομικών προσώπων είναι αυτά που ανέφερα προηγουμένως και παρουσιάζουν υστέρηση. Αυτό δεν φαίνεται μόνο από τον προϋπολογισμό του 2005 και τα νούμερα που παρουσιάζει και ο Απολογισμός. Φαίνεται γενικότερα από το πώς βιώνει σήμερα η εργαζόμενη λαϊκή οικογένεια τα προβλήματά της, από την υστέρηση που αντιμετωπίζει, για να αντεπεξέλθει στα στοιχειώδη προβλήματα της ζωής και από το πώς τελικά, ιδιαίτερα οι νέοι άνθρωποι, βρίσκονται σε τρομερά αδιέξοδα.
      Κύριοι Βουλευτές, από αυτήν την άποψη είναι φανερό ότι εμείς καταψηφίζουμε τον Απολογισμό και τον Ισολογισμό του έτους 2005. Θα αντιπαλέψουμε και το προσχέδιο, αλλά και κατά τη διάρκεια της συζήτησης του προϋπολογισμού του 2008 θα αντιπαλέψουμε αυτήν τη δημοσιονομική πολιτική, η οποία συνεχίζει να φορτώνει νέα βάρη στις πλάτες της λαϊκής οικογένειας και, αντίθετα, ευνοεί και εξυπηρετεί τις ανάγκες του κεφαλαίου, αντιπροτείνοντας έναν άλλο δρόμο ανάπτυξης, ο οποίος βεβαίως θα βασίζεται στο ότι ο κοινωνικός πλούτος που παράγεται, δεν μπορεί να γίνεται υπόθεση ατομικής ιδιοκτησίας, αλλά θα πρέπει να κοινωνικοποιείται και αυτό ταυτόχρονα θα οδηγήσει στο ότι άξονας μιας τέτοιας οικονομικής ανάπτυξης και κίνητρό της, θα είναι η ικανοποίηση των λαϊκών αναγκών και όχι η κερδοφορία του κεφαλαίου.
      Αυτό μπορεί να γίνει με τη διασφάλιση άμεσα μιας σταθερής εργασίας πλήρους απασχόλησης για όλους, με αυξημένες αποδοχές, με αποκλειστικά δημόσιο και αναβαθμισμένο χαρακτήρα κοινωνικής ασφάλισης, με μείωση των ορίων συνταξιοδότησης και αύξηση των συντάξεων -γιατί σήμερα έχουν αυξηθεί και η παραγωγικότητα και η τεχνολογία- με κατάργηση των έμμεσων φόρων που επιβαρύνουν ουσιαστικά τα είδη άμεσης ανάγκης για τη λαϊκή οικογένεια και με αποφασιστική επιβάρυνση των εσόδων που θα προέρχονται από τη φορολογία της κερδοφορίας του κεφαλαίου, όπως επίσης και της μεγάλης ακίνητης περιουσίας, με αποκλειστικά δημόσια υγεία και παιδεία, αναβαθμισμένη και δωρεάν για όλο το λαό, με κατάργηση της επιχειρηματικής δραστηριότητας σ’ αυτούς τους τομείς –γιατί διαφορετικά δεν μπορούμε να έχουμε δημόσια αναβαθμισμένη υγεία και παιδεία- και με ταυτόχρονη κατάργηση της οποιασδήποτε επίδοσης στη δράση των μεγάλων μονοπωλιακών ομίλων.
      Όπως καταλάβατε, καταψηφίζουμε τον Ισολογισμό και Απολογισμό του έτους 2005.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κ. Γκατζή και για την περιστολή του χρόνου, την οποία ο ίδιος έκανε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στους χώρους του Μεγάρου της Βουλής των Ελλήνων και στις εκθέσεις με θέματα: α. «οι Έλληνες στη Διασπορά 15ος-21ος αι.» και β. «Πρωθυπουργοί και Πρόεδροι της Βουλής των Ελλήνων της Μεταπολίτευσης», τριάντα πέντε μαθητές και μαθήτριες και  τρεις συνοδοί διδάσκαλοι από το Δημοτικό Σχολείο Βραχναίϊκων Αχαΐας.
      Η Βουλή τους καλωσορίζει και τους εύχεται καλές σπουδές. 
      (Χειροκροτήματα)
      Παρακαλώ τώρα τον ειδικό αγορητή του ΣΥΡΙΖΑ κ. Ιωάννη Δραγασάκη να λάβει το λόγο. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, ολοκληρώνουμε τη συζήτηση για τον Απολογισμό και τον Ισολογισμό του κράτους για το έτος 2005. Στην εισήγηση που σας παρουσίασα χθες, διατύπωσα μία σειρά από προτάσεις, πολλές από τις οποίες, απ’ ό,τι διαπίστωσα, υποστηρίζονται και από Βουλευτές άλλων κομμάτων, ορισμένες δε ακόμη και από Βουλευτές της Νέας Δημοκρατίας.
      Όμως, κύριε Υπουργέ, δεν ακούσαμε καμμία δική σας τοποθέτηση. Αποδέχεστε τις προτάσεις, δεν τις αποδέχεστε; Τις απορρίπτετε; Λαμβάνετε κάποια δέσμευση; Του χρόνου, δηλαδή, που θα έλθουμε εδώ να κάνουμε τον απολογισμό για το επόμενο έτος, η ίδια κατάσταση θα υπάρχει ή θα έχει αλλάξει σε κάτι η δημοσιονομική διαχείριση; 
      Η σιωπή σας, σημαίνει για μας απόρριψη. Δεν έχετε την πολιτική βούληση…
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Μπορεί και αποδοχή. 
      ΙΩΑΝΝΗΣ ΔΡΑΓΑΣΑΚΗΣ: Πείτε το, μακάρι. Εμείς αυτά που προτείνουμε, τα προτείνουμε για να υλοποιηθούν. Δεν θα το θεωρήσουμε αρνητικό γεγονός, αν υλοποιηθούν κάποιες από τις προτάσεις. Εμείς ελπίζουμε να υλοποιηθούν. Δεν βλέπουμε αυτήν την πολιτική βούληση, δεν την είδαμε τριάμισι χρόνια τώρα και επομένως στη βάση αυτή, πρέπει να πούμε εμείς στον κόσμο, που ενδεχομένως μας ακούει, ότι όταν μια κυβέρνηση δεν είναι διατεθειμένη να αλλάξει πράγματα, τα οποία έχουν εφαρμοστεί σε όλες σχεδόν τις χώρες της Ευρωπαϊκής Ένωσης, να αλλάξει πράγματα που έχουν να κάνουν με τις διαδικασίες σε μεγάλο βαθμό, με τη διαφάνεια του προϋπολογισμού και με την αξιοπιστία του, όταν μια κυβέρνηση δεν μπορεί ή δεν θέλει να τα κάνει αυτά, κάτι κρύβεται από πίσω. Δεν μπορεί να είναι κάποια ιδιοτροπία. Κάτι πρέπει να κρύβεται, διότι  αυτός που δεν θέλει τη διαφάνεια, κάτι θέλει να κρύψει. Αυτός που δεν θέλει η Βουλή να έχει ουσιαστικό ρόλο στον έλεγχο του προϋπολογισμού, επίσης φοβάται τον έλεγχο, τον έλεγχο της Βουλής και κατ’ επέκταση τον  έλεγχο της κοινωνίας.
      Επομένως, πίσω από όλα αυτά βρίσκονται πολιτικές, οι οποίες επειδή είναι κοινωνικά  άδικες, επειδή είναι πολιτικές αναποτελεσματικές, σε ό,τι αφορά τα προβλήματα της κοινωνίας, ακριβώς γι’ αυτό οι εκάστοτε κυβερνήσεις, οι εκάστοτε εξουσίες, προσπαθούν να θωρακίζουν, να κρύβουν αυτές τις πολιτικές πίσω από πέπλα αδιαφάνειας. Γι’ αυτό και οι υποσχέσεις της Κυβέρνησης ότι θα βελτιωθούν τα πράγματα κ.λπ., δεν είναι αξιόπιστες.
      Στην  πραγματικότητα, αυτό που είδαμε εδώ επί δύο μέρες, με ελάχιστες εξαιρέσεις, είναι το  γνωστό επικοινωνιακό σχήμα. Βλέπουμε τους Βουλευτές της Κυβέρνησης να υπερασπίζονται την Κυβέρνησή τους, ότι όλα γίνονται καλά, να προσπαθούν να μας πείσουν ότι στα χρόνια του ΠΑ.ΣΟ.Κ. όλα ήταν στραβά και από την άλλη μεριά πάλι, βλέπουμε Βουλευτές του ΠΑ.ΣΟ.Κ. να λένε ακριβώς το αντίθετο, ότι επί των κυβερνήσεων του ΠΑ.ΣΟ.Κ τα πράγματα πήγαιναν καλά και όλα τα στραβά άρχισαν από το Μάρτιο του 2004 που βγήκε η Νέα Δημοκρατία. 
      Εμείς, κυρίες και κύριοι συνάδελφοι, θεωρούμε ότι αυτή η λογική δεν είναι πια αποδεκτή από την κοινωνία. Δεν ξέρω τι βλέπετε εσείς από τους ψηφοφόρους και από την επικοινωνία που έχετε με τον κόσμο, αλλά δεν νομίζω ότι πια, ιδίως οι νέοι άνθρωποι, αποδέχονται αυτήν τη μυθοπλασία, ότι ο ένας είναι το μαύρο, ο άλλος το άσπρο, ο ένας είναι το σκοτάδι, ο άλλος  το φως. 
      Πιστεύω ότι και οι εκλογές το έδειξαν έστω και λίγο, ότι στη συνείδηση της κοινωνίας, διαμορφώνεται η άποψη ότι όχι μόνο το ΠΑ.ΣΟ.Κ, όχι μόνο η Νέα Δημοκρατία, αλλά συνολικά αυτό το οικοδόμημα που έχει δημιουργηθεί, δεν μπορεί πια να ανταποκριθεί στα προβλήματα του κόσμου.
      Είναι παράγοντας όχι σταθερότητας, αλλά στασιμότητας, είναι παράγοντας επιβράδυνσης και πηγή προβλημάτων. 
      Να αναφέρω και ορισμένα παραδείγματα που συνδέονται και με το θέμα που συζητούμε σήμερα: 
      Μιλάει η Νέα Δημοκρατία για τα κρυφά χρέη του ΠΑ.ΣΟ.Κ., τα οποία υπήρχαν. Εμείς τα καταγγείλαμε. Λέγαμε και για τους ειδικούς λογαριασμούς και για διάφορα άλλα. Σταμάτησαν να υπάρχουν, όμως, όλα αυτά, από τη στιγμή που ανέλαβε τη διακυβέρνηση η Νέα Δημοκρατία; Αυτό ενδιαφέρει τον κόσμο.
      Σήμερα, διάβασα στις εφημερίδες ότι η Κυβέρνηση προτίθεται να καλύψει μέρος των χρεών στους δήμους με την έκδοση ομολόγων του δημοσίου. Αυτά τα χρέη, για τα οποία μιλάμε τώρα, είχαν δημιουργηθεί επί ΠΑ.ΣΟ.Κ. μόνο; Δεν δημιουργήθηκαν στα χρόνια της Νέας Δημοκρατίας; 
      Προχθές ο κ. Αλογοσκούφης ήρθε στη Διαρκή Επιτροπή Οικονομικών και Κοινωνικών Υποθέσεων, στα πλαίσια του περιβόητου διαλόγου, που εμείς τον βάζουμε σε εισαγωγικά και αναγνώρισε ο κ. Αλογοσκούφης ότι όντως το κράτος χρωστάει στο ΙΚΑ και είπε ότι ένα μέρος του χρέους θα εγγραφεί στον προϋπολογισμό του 2008 και ένα άλλο μέρος, θα καλυφθεί και αυτό με ομόλογα του δημοσίου. Αυτά τα χρέη προς το ΙΚΑ είναι χρέη που δημιουργήθηκαν μόνον επί κυβερνήσεων ΠΑ.ΣΟ.Κ. ή είναι χρέη που δημιουργήθηκαν και επί κυβερνήσεων της Νέας Δημοκρατίας; 
      Διαβάζουμε επίσης στον Τύπο ότι υπάρχουν περί τα 2.000.000.000 με 3.000.000.000 χρέη των νοσοκομείων. Και υπάρχει ένας διάλογος –να το πω κομψά- μεταξύ του κ. Αβραμόπουλου και του κ. Αλογοσκούφη, για το πως θα λυθεί αυτό το πρόβλημα των χρεών. ‘Όπως και αν λυθεί, αυτά τα χρέη των νοσοκομείων, είναι χρέη που δημιουργήθηκαν επί ΠΑ.ΣΟ.Κ. ή είναι χρέη που δημιουργήθηκαν και επί κυβερνήσεων της Νέας Δημοκρατίας;
      Σας επισημαίνω ότι το 2004 έγινε ρύθμιση των χρεών των νοσοκομείων. Καλύφθηκαν με τα έσοδα του Ταμείου Παρακαταθηκών και Δανείων, κατά βάση. ‘Αρα, τα χρέη για τα οποία μιλάμε τώρα, είναι χρέη που δημιουργήθηκαν μετά το 2005. 
      Πέστε μου τώρα τι από όλα αυτά αναφέρεται στον προϋπολογισμό του 2005, τον οποίο συζητούμε. Τον προϋπολογισμό του 2005 καλούμαστε να εγκρίνουμε απολογιστικά. Πέστε μου τι από όλα αυτά τα χρέη αναφερόταν σ’ εκείνον τον προϋπολογισμό. Τίποτα δεν αναφερόταν; Ιδού λοιπόν και τα δικά σας κρυφά χρέη και, για να είμαι ακριβής, ένα μέρος των κρυφών χρεών.
      ‘Αρα, πόσο μπορεί κάποιος να κοροϊδεύει, πόσο μπορεί να κρύβει, πόσο μπορεί να παραπλανά; Αν το μοντέλο δημοσιονομικής διαχείρισης, αν ο τρόπος διαχείρισης του δημόσιου χρήματος είναι αυτός που είναι, κάποια στιγμή το πρόβλημα θα εμφανιστεί, θα «σκάσει». 
      Και χωρίς να θέλω να μπω στα εσωκομματικά προβλήματα του ΠΑ.ΣΟ.Κ., δεν μπορώ να μην κάνω την επισήμανση ότι, κατά την άποψή μου τουλάχιστον, ένα μέρος της κρίσης που αντιμετωπίζει σήμερα το ΠΑ.ΣΟ.Κ., δεν είναι μόνο αυτό που το ίδιο το ΠΑ.ΣΟ.Κ., που πολλά στελέχη του το αναγνωρίζουν, δηλαδή η ταύτιση του κόμματος με το κράτος -μιλούν για κρατικοποίηση του ΠΑ.ΣΟ.Κ.- αλλά μια δεύτερη αιτία, ότι επί ΠΑ.ΣΟ.Κ. στην ουσία μηδενίστηκε ο αυτόνομος ρόλος της Βουλής και του Βουλευτή. Επί ΠΑ.ΣΟ.Κ. είχαμε μια πλήρη επικάλυψη της νομοθετικής εξουσίας από την εκτελεστική εξουσία.
      Γι’ αυτό σήμερα ο κόσμος τα αντιμετωπίζει αυτά με δυσπιστία και δεν κρύβω ότι και εγώ αντιμετωπίζω με δυσπιστία καλές προτάσεις που ακούω σήμερα. Και από τον κ. Μαγκριώτη άκουσα και από τον κ. Παπακωνσταντίνου. Θέλω να τις δεχθώ και τίθεται το ερώτημα αυθόρμητα. Μα, γιατί δεν τα έκαναν όλα αυτά τα χρόνια που ήταν στην εξουσία; Βεβαίως, εμείς προσδοκούμε, μας ενδιαφέρει η αλλαγή. Δεν λέμε  ότι τα πράγματα είναι αναλλοίωτα. Βεβαίως χρειάζεται κάποιος να δίνει πάντα εχέγγυα αξιοπιστίας. Και αυτό ισχύει για όλους μας.
      Όμως, επανέρχομαι στη βασική σκέψη, για να πω ότι αυτή η υπερτροφία της εκτελεστικής εξουσίας σε βάρος της νομοθετικής επί κυβερνήσεων του ΠΑ.ΣΟ.Κ., συνέβαλε στην κρίση που σήμερα ζει το κόμμα αυτό. Δεν ήταν μόνο η ήττα στις εκλογές. Κάποτε θα έσκαγε. Αυτός είναι και ο δικός σας δρόμος, της Νέας Δημοκρατίας. Γιατί θα ξεφύγετε εσείς απ’ αυτόν τον κανόνα; Δηλαδή, ερχόμαστε εδώ και σύσσωμοι οι Βουλευτές της Νέας Δημοκρατίας, πλην ελαχίστων εξαιρέσεων, λένε: «Ζήτω η Κυβέρνηση» και στην ουσία δεν αναγνωρίζουν καν την ύπαρξη του προβλήματος. Είναι ελάχιστες οι εξαιρέσεις. Άκουσα με ενδιαφέρον την ομιλία του κ. Δένδια χθες, ο οποίος αναγνώρισε το πρόβλημα, άσχετα αν το παρέπεμψε στο τέλος στην Ευρωπαϊκή Ένωση. Αναγνώρισε, όμως, ότι υπάρχει πρόβλημα. Όταν, λοιπόν, αυτή είναι η τακτική που ακολουθείτε, κάποια στιγμή, όταν τα προβλήματα φτάσουν σ’ ένα σημείο διόγκωσης, ο κόσμος θα καταλάβει ότι όλο αυτό το σύστημα υπήρχε, για να συγκαλύπτει τα προβλήματα και όχι για να τα λύνει. 
      Αυτός είναι, λοιπόν, ο λόγος που εμείς επιμένουμε σ’ αυτές τις προτάσεις, που και χθες παρουσίασα, για ένα άλλο μοντέλο πολιτικής, βεβαίως, για μια δίκαιη κατανομή των βαρών, για έναν άλλο τρόπο διαχείρισης του δημόσιου χρήματος, που να αυξάνει την κοινωνική ανταποδοτικότητα, αλλά επίσης και ένα άλλο μοντέλο προϋπολογισμού, με διαφάνεια, με αξιοπιστία, με δυνατότητα της Βουλής να ελέγχει, με δυνατότητα της Βουλής να τροποποιεί το περιεχόμενο του προϋπολογισμού. 
      Τώρα, ο σύντροφος από το Κ.Κ.Ε. τα λέει αυτά «διαχείριση» -και τα λέει με μια «υποβάθμιση»- έναντι της ταξικής πολιτικής. Εγώ δεν δέχομαι ότι υπάρχει αταξική διαχείριση. Εμείς δεν λέμε ότι αυτά γίνονται τυχαία ή ότι γίνονται από ανικανότητα. Ταξικό είναι το κίνητρο και για το ότι έχουμε αυτόν τον τρόπο διαχείρισης του δημόσιου χρήματος στην Ελλάδα. Δεν είναι αταξικό. Δεν είναι απολίτικο. 
      Και εν πάση περιπτώσει, δεν θέλω να το επεκτείνω ή να το οξύνω, αλλά δεν μπορούμε να ονομάζουμε υποτιμητικά διαχειριστικό πρόβλημα τη δημοκρατία. Διότι όλα αυτά που λέμε εδώ, είναι περί δημοκρατίας. Δεν είναι οικονομικό το θέμα, εάν υπάρχει διαφάνεια στον προϋπολογισμό. Δεν είναι οικονομικό το θέμα, εάν βρίσκεις μέσα στον προϋπολογισμό την πραγματικότητα ή εάν βρίσκεις το πόση είναι η δημόσια περιουσία και το τι γίνεται η δημόσια περιουσία. Δεν είναι θέμα διαχειριστικό το εάν η Βουλή έχει τη δυνατότητα ελέγχου του προϋπολογισμού ή το εάν περιοριζόμαστε εδώ στο να βγάζουμε μονολόγους. Αυτά έχουν να κάνουν με την ουσία της δημοκρατίας. Και στην εποχή μας δεν είναι δευτερεύοντα ζητήματα. Είναι πρωτεύοντα. 
      Και το λέω αυτό όχι για αντιπαράθεση, αλλά για να υπογραμμίσω ότι ακριβώς από τη μεριά της Αριστεράς, σημασία δεν έχει μόνο η καταγγελία ή η περιγραφή της υφιστάμενης κατάστασης. Το είχε πει κάποιος φιλόσοφος προ πολλών ετών, ο Μαρξ. Σημασία, λέει, δεν έχει να αναλύουμε ή να περιγράφουμε την κατάσταση. Το θέμα είναι πώς να την αλλάξουμε, πώς να αλλάξουμε αυτήν την πραγματικότητα, τι μπορεί να αλλάξει σήμερα και τι αύριο, πώς διαμορφώνονται ευρύτερες κοινωνικές και πολιτικές συμμαχίες, διότι κανείς δεν μπορεί μόνος του να αλλάξει όλα αυτά τα πράγματα. 
      ΝΙΚΟΛΑΟΣ ΓΚΑΤΖΗΣ: Και σ' αυτό απαντά ο Μαρξ και το Κ.Κ.Ε....
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ μη διακόπτετε. Είναι προχωρημένη η ώρα τώρα. Τι θέλετε; Να παρατείνουμε τη συζήτηση; Κύριε Γκατζή, σας παρακαλώ.
      ΙΩΑΝΝΗΣ ΔΡΑΓΑΣΑΚΗΣ: Τελείωσα, κύριε συνάδελφε. Εγώ χαίρομαι που υπάρχει διάθεση διαλόγου. Απλώς είναι προφανές ότι δεν μπορούμε να τον κάνουμε εδώ μέσα. 
      ΠΡΟΕΔΡΕΥΩΝ (Αναστάσιος Νεράντζης): Κύριε Δραγασάκη, ο χρόνος σας τρέχει, σας παρακαλώ. 
      ΝΙΚΟΛΑΟΣ ΓΚΑΤΖΗΣ: Κύριε Πρόεδρε, εμείς τουλάχιστον από χρόνο...
      ΠΡΟΕΔΡΕΥΩΝ (Αναστάσιος Νεράντζης): Εσάς σας επήνεσα δημόσια. Αυτό δεν δικαιολογεί, όμως, τις διακοπές. Σας επήνεσα δημόσια. 
      Και τώρα παρακαλώ θα κλείσει ο Υφυπουργός κ. Λέγκας. Πόσο χρόνο θέλετε, κύριε Υφυπουργέ;
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Και εμένα θα με επαινέσετε, κύριε Πρόεδρε. Σύντομος θα είμαι. Μια παρατήρηση, στην ουσία θα ήθελα να κάνω. Κατ’ αρχάς, δεν είχα σκοπό να τοποθετηθώ παρά μόνο για να ευχαριστήσω τους συναδέλφους για τη συμμετοχή τους σ’ αυτήν τη διαδικασία και θα επαναλάβω ότι συμμερίζομαι πολλές από τις προτάσεις που ακούστηκαν από τους συναδέλφους απ’ όλες τις πτέρυγες της Βουλής. Άλλωστε -και αυτό πρέπει να το πούμε- αυτές οι προτάσεις που ακούστηκαν κατά καιρούς, έχουν υποστηριχτεί, σε άλλους χρόνους, απ’ όλες σχεδόν τις πτέρυγες της Βουλής και από πολλούς συναδέλφους. 
      Εγώ θα έλεγα -και όχι από κάποια διάθεση να πλειοδοτήσω- ότι όλα αυτά θα έπρεπε ενδεχομένως να έχουν γίνει χθες και όχι βεβαίως για να μη βαρύνουν το σήμερα, που υπάρχει μία άλλη κυβέρνηση, αλλά γιατί απλά είναι αναγκαιότητα. 
      Δυστυχώς καταλαβαίνετε, κυρίες και κύριοι συνάδελφοι, ότι όλα αυτά δεν γίνονται με αυτόματο πιλότο. Δεν μπορείς να πεις ότι μ’ ένα μαγικό ραβδάκι θα ξεκινήσεις και θα κάνεις τον προϋπολογισμό προγραμμάτων. Δεν μπορείς σήμερα να έρχεσαι και να λες ότι με μία νομοθετική ρύθμιση μπορείς άνετα να κλείσεις το θέμα των ειδικών λογαριασμών. 
      Θα μου επιτρέψετε τέλος και μία δεύτερη παρατήρηση. Εκτιμώ πως συνιστά πρόκληση να έρχεται σήμερα το ΠΑ.ΣΟ.Κ., να μας εγκαλεί και να μας δίνει μαθήματα ορθών, καλών δημοσιονομικών πρακτικών, όταν σ’ όλα τα στάδια των δημοσιονομικών του διαχειρίσεων είχε χρησιμοποιήσει λογιστικά τρικ, αλλά –επιπλέον- και πρωτότυπες προσεγγίσεις της «δημιουργικής λογιστικής». 
      Οι μέντορες της «δημιουργικής λογιστικής» δεν μπορούν σήμερα να μας εγκαλούν. Τους καλούμε να θυμηθούν –τα είπε ο κ. Αγοραστός προηγουμένως- τα πολύπλοκα swaps, μέσω των οποίων μετατρέψατε και μετακυλίσατε χρέη 2,8 δισεκατομμυρίων ευρώ, τα αντίτιμα, τις τιτλοποιήσεις, τους μελλοντικούς τόκους, τα νέα τοκομερίδια.
      Βεβαίως θα ισχυριστείτε ότι έχετε πληρώσει για τα λάθη και ότι έχετε διδαχθεί από αυτά. Εγώ να έλθω μαζί σας και να ρωτήσω αν φθάνει απλά αυτή η ομολογία, αν φτάνει αυτό. Σίγουρα δεν αρκεί μια ομολογία, χρειάζονται ιδέες, ιδέες ωστόσο που δεν ακούσαμε, που δεν έχετε. Χρειάζεται επιπλέον και κάτι άλλο. Χρειάζονται εγγυήσεις, πολύ περισσότερο όταν το παρελθόν σας δεν εγγυάται τίποτα, μα τίποτα, για το μέλλον.
      Είδαμε και κάτι άλλο σήμερα. Εκεί που πάτε να αναγνωρίσετε τα λάθη σας –και το κάνατε μέχρι χθες- έρχεστε σήμερα -και απευθύνομαι στον εισηγητή της Αντιπολίτευσης- και προκαλείτε συγκρίσεις των ημερών σας με τις ημέρες μας. Νομίζω ότι θα πρέπει να αποφασίσετε. Δεν μπορεί να καταγγέλλετε και να υποστηρίζετε ταυτόχρονα το ίδιο πράγμα. 
      Ή έχετε κάνει λάθη, τα αναλάβατε αυτά τα λάθη, τα αναγνωρίσατε και τα πληρώσατε στις εκλογές ή δεν κάνατε λάθη, αλλά δεν πιστεύω ότι θα ισχυριστείτε πως κακώς σας καταψήφισε ο ελληνικός λαός. Γιατί με μια τέτοια λογική, το μόνο που θα κατορθώσετε, θα είναι να περιχαρακώσετε το ΠΑ.ΣΟ.Κ. στη νέα του θεσμική θέση, του κόμματος της Αξιωματικής Αντιπολίτευσης και μάλιστα με μόνιμα και σταθερά χαρακτηριστικά, που δεν είναι ό,τι το καλύτερο για τη δημοκρατία μας.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί των σχεδίων νόμων του Υπουργείου Οικονομίας και Οικονομικών: α. «Κύρωση του Απολογισμού του Κράτους οικονομικού έτους 2005» και β. «Κύρωση του Ισολογισμού του Κράτους οικονομικού έτους 2005».
      Ερωτάται το Σώμα: Γίνεται δεκτό το σχέδιο νόμου: «Κύρωση του Απολογισμού του Κράτους οικονομικού έτους 2005»;
      Οι αποδεχόμενοι το σχέδιο νόμου, παρακαλώ να εγερθούν. 
      (Εγείρονται οι αποδεχόμενοι το σχέδιο νόμου)
      Προφανώς ηγέρθησαν οι περισσότεροι. 
      Συνεπώς το σχέδιο νόμου του Υπουργείου Οικονομίας και Οικονομικών: «Κύρωση του Απολογισμού του Κράτους οικονομικού έτους 2005» έγινε δεκτό κατά πλειοψηφία και έχει ως εξής:
      ΠΡΟΕΔΡΕΥΩΝ (Αναστάσιος Νεράντζης): Ερωτάται το Σώμα: Γίνεται δεκτό το σχέδιο νόμου: «Κύρωση του Ισολογισμού του Κράτους οικονομικού έτους 2005»;
      Οι αποδεχόμενοι το σχέδιο νόμου, παρακαλώ, να εγερθούν. 
      (Εγείρονται οι αποδεχόμενοι το σχέδιο νόμου)
      Προφανώς ηγέρθησαν οι περισσότεροι. 
      Συνεπώς το σχέδιο νόμου του Υπουργείου Οικονομίας και Οικονομικών: «Κύρωση του Ισολογισμού του Κράτους οικονομικού έτους 2005» έγινε δεκτό κατά πλειοψηφία και έχει ως εξής:
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών των συνεδριάσεων της Τετάρτης 7 Νοεμβρίου 2007 και της Πέμπτης 8 Νοεμβρίου 2007, ως προς την ψήφιση του Απολογισμού και του Ισολογισμού του Κράτους οικονομικού έτους 2005.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Αναστάσιος Νεράντζης): Συνεπώς το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 15.49΄, λύεται η συνεδρίαση για αύριο ημέρα Παρασκευή 9 Νοεμβρίου 2007 και ώρα 10.30΄, με αντικείμενο εργασιών του Σώματος, κοινοβουλευτικό έλεγχο: συζήτηση επικαίρων ερωτήσεων. 
      Ο ΠΡΟΕΔΡΟΣ					ΟΙ ΓΡΑΜΜΑΤΕΙΣ
Συνεδρίαση 8.11.07                                                                             σελ.1

Τελευταία Αποθήκευση:	15/11/2007 12:22:00 μμ	Από:	L.venetikidou
Εκτυπώθηκε:	14/11/2007 1:38:00 μμ

