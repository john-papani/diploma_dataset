      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΡSΑ΄
      
      ΘΕΜΑΤΑ
      Δευτέρα 27 Ιουνίου 2005
      
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. ‘Αδεια απουσίας της Βουλευτού κ. Β. Παπανδρέου, σελ.
      3. Επί διαδικαστικού θέματος, σελ.
      4. Επί του κανονισμού, σελ.
      
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Συζήτηση επικαίρων ερωτήσεων:
      α) Προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επιτάχυνση της διαδικασίας μετατροπής των συμβάσεων των σχολικών φυλάκων σε αόριστου χρόνου κ.λπ., σελ.
      β) Προς τον Υπουργό Περιβάλλοντος, Χωροταξίας και Δημοσίων:
      i) σχετικά με τις απαιτήσεις των εργαζόμενων κατά της εταιρείας που κατασκεύασε τη γέφυρα Ρίου-Αντιρρίου κ.λπ., σελ.
      ii) σχετικά με την κατασκευή νέων οδικών αξόνων στο Νομό Ευβοίας κ.λπ., σελ.
      γ) Προς τον Υπουργό Ανάπτυξης σχετικά με τη λήψη μέτρων βελτίωσης του συστήματος ελέγχων   στα τρόφιμα, σελ.
      δ) Προς τον Υπουργό Αγροτικής Ανάπτυξης και Τροφίμων:
      i) σχετικά με την λήψη μέτρων στήριξης και εγχώριας παραγωγής και μεταποίησης βιομηχανικής ντομάτας, σελ.
      ii) σχετικά με την αποσύνδεση της καταβολής της επιδότησης από τις καταληκτικές ημερομηνίες του κανονισμού υπογραφής των συμβολαίων πώλησης των καπνών, σελ.
      
      Γ. ΝΟΜΟΘΕΤΙΚΗ ΕΡΓΑΣΙΑ
      1. Ψήφιση στο σύνολο του σχεδίου νόμου του Υπουργείου Υγείας και Κοινωνικής Αλληλεγγύης: «Οργάνωση και λειτουργία δημόσιας υγείας και λοιπές διατάξεις», σελ.
      2. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Θέματα κεφαλαιαγοράς και άλλες διατάξεις», σελ.
      
      ΟΜΙΛΗΤΕΣ
      Α. Επί Διαδικαστικού Θέματος:
      ΑΛΟΓΟΣΚΟΥΦΗΣ Γ., σελ.
      ΕΒΕΡΤ Μ., σελ.
      ΚΑΣΤΑΝΙΔΗΣ Χ., σελ.
      ΜΠΕΝΑΚΗ Α., σελ.
      ΠΟΛΥΔΩΡΑΣ Β., σελ.
      ΣΚΥΛΛΑΚΟΣ Α., σελ.
      
      Β. Επί του Κανονισμού:
      ΑΛΟΓΟΣΚΟΥΦΗΣ Γ., σελ.
      ΒΕΝΙΖΕΛΟΣ Ε., σελ.
      ΜΠΕΝΑΚΗ Α., σελ.
      ΣΟΥΡΛΑΣ Γ., σελ.
      ΧΑΤΖΗΓΑΚΗΣ Σ., σελ.
      
      Γ. Επί των Επικαίρων Ερωτήσεων:
      ΑΝΔΡΕΟΥΛΑΚΟΣ Α., σελ.
      ΚΟΝΤΟΓΙΑΝΝΗΣ Γ., σελ.
      ΚΟΝΤΟΣ Α., σελ.
      ΞΑΝΘΟΠΟΥΛΟΣ Θ., σελ.
      ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
      ΠΑΠΑΘΑΝΑΣΙΟΥ Ι., σελ.
      ΠΙΠΕΡΓΙΑΣ Δ., σελ.
      ΠΡΩΤΟΠΑΠΑΣ Χ., σελ.
      ΣΚΟΠΕΛΙΤΗΣ Σ., σελ.
      ΣΚΥΛΛΑΚΟΣ Α., σελ.
      
      Δ. Επί του σχεδίου νόμου του Υπουργείου Οικονομίας και Οικονομικών:
      ΑΓΟΡΑΣΤΟΣ Κ., σελ.
      ΑΛΟΓΟΣΚΟΥΦΗΣ Γ., σελ.
      ΓΕΙΤΟΝΑΣ Κ., σελ.
      ΔΡΑΓΑΣΑΚΗΣ Ι., σελ.
      ΕΒΕΡΤ Μ., σελ.
      ΚΑΛΛΙΩΡΑΣ Η., σελ.
      ΚΑΣΤΑΝΙΔΗΣ Χ., σελ.
      ΚΟΥΣΕΛΑΣ Κ., σελ.
      ΚΟΥΤΣΟΥΚΟΣ Ι., σελ.
      ΜΑΓΚΡΙΩΤΗΣ Ι., σελ.
      ΜΑΝΟΣ Σ., σελ.
      ΜΑΝΩΛΗΣ Ι., ΣΕΛ.
      ΜΠΕΝΟΣ ΣΤ., σελ.
      ΠΑΝΤΕΛΑΚΗ Ε., σελ.
      ΠΟΛΥΔΩΡΑΣ Β., σελ.
      ΠΡΩΤΟΠΑΠΑΣ Χ., σελ.
      ΡΕΠΠΑΣ Δ., σελ.
      ΣΚΥΛΛΑΚΟΣ Α., σελ.
      ΤΣΙΟΓΚΑΣ Δ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ’ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄ 
      ΣΥΝΕΔΡΙΑΣΗ Ρ  Α΄
      Δευτέρα 27 Ιουνίου 2005
      
      Αθήνα, σήμερα στις 27 Ιουνίου 2005, ημέρα Δευτέρα και ώρα 18.25’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Αντώνη Σκυλλάκο, Βουλευτή Β΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής B΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία το Προσωπικό με σχέση εργασίας ΙΔ ορισμένου χρόνου και συμβάσεων έργου, που εργάζεται στο ΕΘΙΑΓΕ, ζητεί τη μετατροπή των συμβάσεων εργασίας του σε ΙΔ αορίστου χρόνου.
2) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία η Ένωση Επιστημόνων Ερευνητών του Υπ. Αγροτικής Ανάπτυξης και Τροφίμων ζητεί να ληφθούν μέτρα ώστε το ΕΘΙΑΓΕ να συνεχίσει να διαδραματίζει το θεσμοθετημένο ρόλο του ως συμβουλευτικό όργανο της εθνικής αγροτικής έρευνας.
3) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ κατέθεσε αναφορά με την οποία ο Αγροτικός Συνεταιρισμός Επανομής Θεσσαλονίκης ζητεί να μην εφαρμοσθούν τα μέτρα πολλαπλής συμμόρφωσης στην περιοχή του.
4) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία Εκπρόσωποι  Ανωτέρων Ιδρυμάτων, φορέων και παραγωγικών τάξεων της Κρήτης, ζητούν να  ανακληθεί η μετάθεση του δημοσιογράφου Μανώλη Κοκολάκη.
5) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία Κτηνοτρόφοι του Δημοτικού Διαμερίσματος Καλής Κώμης του Δήμου Αργιθέας Καρδίτσας διαμαρτύρονται για τον τρόπο σήμανσης των αιγοπροβάτων τους.
6) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα εφημερίδων τα οποία αναφέρονται στα προβλήματα των μικρομεσαίων επιχειρήσεων που αφορούν οφειλές προς το ΤΕΒΕ.
7) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμαρχος Ευρυμενών Ιωαννίνων ζητεί να γίνουν έλεγχοι στις επιχειρήσεις που ρυπαίνουν την τάφρο της Λαψίστας.
8) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η κ. Ελένη Μπεζάκη ζητεί να πληροφορηθεί ως πτυχιούχος του τμήματος Γεωτεχνολογίας και Περιβάλλοντος (ΑΤΕ) Κοζάνης, της Σχολής Τεχνολογικών Εφαρμογών (ΣΤΕΦ), σε ποιους διαγωνισμούς του ΑΣΕΠ έχει δικαίωμα να λάβει μέρος.
9) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η μετατροπή της Πυροσβεστικής Υπηρεσίας Αγρινίου, σε Σταθμό Α΄ Τάξης.
10) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Επιτροπή Κατοίκων για το Μητροπολιτικό Πάρκο στο Γουδί ζητεί να δημιουργηθεί Μητροπολιτικό Πάρκο υψηλού πρασίνου στο Γουδί Αττικής.
11) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κ. Δέδε Αθηνά ζητεί να λάβει απάντηση στην αίτησή της για άδεια παραμονής στη Χώρα μας.
12) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο κ. Γκρουγέφσκυ Σάσα ζητεί την ανανέωση της άδειας παραμονής του στη Χώρα μας.
13) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Εργατοτεχνιτών και Υπαλλήλων Εργοστασίου ΕΛΛΕΝΙΤ Θεσσαλονίκης ζητεί να επεκταθεί η ρύθμιση του άρθρου 7 Ν. 2941/2001 και στους εργαζομένους της ΕΛΛΕΝΙΤ.
14) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Βιοτεχνικών Σωματείων Θεσσαλονίκης ζητεί την ικανοποίηση φορολογικών, ασφαλιστικών και λοιπών αιτημάτων του κλάδου της.
15) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Επιστημόνων Ερευνητών του Υπουργείου Αγροτικής Ανάπτυξης και Τροφίμων ζητεί την κατοχύρωση του θεσμικού ρόλου του ΕΘΙΑΓΕ και την πάγια και επαρκή χρηματοδότησή του.
16) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος των Απανταχού Δασοχωριτών Μεσσηνίας «Η ΑΓΙΑ ΠΑΡΑΣΚΕΥΗ» ζητεί έκτακτη οικονομική ενίσχυση για την αντικατάσταση των κεραμιδιών στο Πολιτιστικό Κέντρο Δασοχωρίου.
17) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας το οποίο αναφέρεται στην κατασκευή του νέου Δικαστικού Μεγάρου Ηρακλείου.
18) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Κοινότητα Αετομηλίτσας ζητεί την ψήφιση ευνοϊκής για τους μετακινούμενους κτηνοτρόφους διάταξης, η οποία αφορά στην καταβολή επιχορηγήσεων.
19) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο κ. Αθανάσιος Λόζος ζητεί την επίλυση προβλήματος που αντιμετωπίζει σχετικά με την ίδρυση μονάδας εκτροφής γουνοφόρων ζώων.
20) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία η κυρία Ελένη Λιάπη, υπάλληλος του ΙΚΑ, ζητεί την επανάληψη των κρίσεων  των προϊσταμένων του ΙΚΑ
21) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα, κατέθεσαν αναφορά με την οποία ο Πρωτοσύγκελος Καλλίνικος Ζαχαρόπουλος ζητεί τη μεταφορά στις Ελληνικές Φυλακές του κρατουμένου στις ΗΠΑ Διονυσίου Χρονόπουλου.
22) Οι Βουλευτές Β΄ Αθηνών, Λασιθίου και Β΄ Πειραιώς κύριοι ΓΕΩΡΓΙΟΣ ΑΝΩΜΕΡΙΤΗΣ, ΜΙΧΑΗΛ ΚΑΡΧΙΜΑΚΗΣ και ΓΡΗΓΟΡΙΟΣ ΝΙΩΤΗΣ αντίστοιχα κατέθεσαν αναφορά με την οποία ο κ. Χρήστος Γαλεντέρης διαμαρτύρεται για την υπόθεση δανειοδότησης της «ΓΕΩΡΓΟΚΤΗΝΟΤΡΟΦΙΚΗΣ Α.Ε.» από την ΑΤΕ Χέρσο – Κιλκίς.
23) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται σε χρηματιστηριακές συναλλαγές.
24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην τουριστική αξιοποίηση οικοπέδων του Αγ. Νικολάου Κρήτης.
25) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε δημοσίευμα εφημερίδας το οποίο αναφέρεται στην εκμίσθωση παραλιακής έκτασης στο Δημοτικό Διαμέρισμα Κάτω Σαμικού του Δήμου Σκιλλούντος Νομού Ηλείας.
26) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά με την οποία ο Δήμαρχος  Νεβρόπολης Αγράφων ζητεί την κατασκευή του δρόμου Μορφοβούνι – Κρυονέρι Καρδίτσας.
27) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ  κατέθεσε αναφορά με την οποία η κ. Ερωφίλη Γεωργουλάκη, κάτοικος Φοίνικα Ρεθύμνου, ζητεί να αρθεί η απαλλοτρίωση ακινήτου της.
28) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ  κατέθεσε αναφορά με την οποία ο κ. Φρειδερίκος Φήταμ, κάτοικος Ρεθύμνου ζητεί να ληφθούν μέτρα για να αναμεταδίδεται το 3ο πρόγραμμα στην Κρήτη.
29) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ  κατέθεσε αναφορά με την οποία η ΕΛΜΕ Ρεθύμνου ζητεί τη διάθεση των απαιτούμενων κονδυλίων για την ανέγερση σχολικών μονάδων στο Νομό Ρεθύμνου.
30) Ο Βουλευτής Ημαθίας κ. ΜΙΧΑΗΛ ΧΡΥΣΟΧΟΪΔΗΣ κατέθεσε αναφορά με την οποία ο Σύλλογος Παλιννοστούντων «ΤΟ ΧΡΥΣΟΜΑΛΛΟ ΔΕΡΑΣ»  ζητεί τη δανειοδότηση παλιννοστούντων για την αγορά κατοικιών.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8454/3-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. ΥΠΠΟ/ΓΡ.ΥΦΥΠ./Κ.Ε./707/23-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8454/03-03-05 ερώτησης του Βουλευτή Ηρακλείου Κρήτης κ. Μάνου Φρακιαδουλάκη, σας ενημερώνουμε τα εξής:
      Το έργο «Ανάκτορο και αρχαιολογικός χώρος Κνωσού» έχει ενταχθεί στο Ε.Π. «Πολιτισμός», στο Μέτρο 1.2, με φορέα υλοποίησης το Τ.Δ.Π.Ε.Α.Ε. και προϋπολογισμό 4.402.054 ευρώ. Το έργο υλοποιείται με πολύ ικανοποιητικό ρυθμό (δαπάνες που έχουν ήδη πραγματοποιηθεί ανέρχονται σε ποσό ευρώ 3.243.394 - ποσοστό απορρόφησης 78%).
      Επί του παρόντος προωθείται η ένταξη του έργου στη β΄ φάση του Γ΄ ΚΠΣ, προκειμένου να συνεχίσει απρόσκοπτα η προστασία και ανάδειξη του Μνημείου.
      Το έργο διαθέτει προσωπικό καταρτισμένο και με πολυετή πείρα, το οποίο απασχολείται με συμβάσεις εργασίας αορίστου και ορισμένου χρόνου (5 και 23 άτομα αντίστοιχα). Επιπλέον, οι ειδικότητες των εργαζομένων που απασχολούνται επί του παρόντος εξυπηρετούν την εύρυθμη λειτουργία του έργου. Το υπόλοιπο προσωπικό απασχολείται στο έργο ανάλογα με τις ανάγκες που προκύπτουν σε αυτό καθώς και με τις οικονομικές δυνατότητές που διακρίνουν το έργο. Ειδικότερα επισημαίνουμε ότι κατόπιν σχετικού εγγράφου της αρμόδιας Διεύθυνσης του Υπουργείου Πολιτισμού έχει δρομολογηθεί η πρόσληψη ενός (1) αρχαιολόγου και τριών (3) αρχιτεχνιτών Υ.Ε. με ωρομίσθια σύμβαση εργασίας.
      Όσον αφορά το προσωπικό του έργου που πληροί τις προϋποθέσεις του Π.Δ. 164/2004 και που μπορούν οι συμβάσεις του να μετατραπούν σε αορίστου χρόνου ανέρχεται στον αριθμό τριάντα έξι (36).
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      2. Στην με αριθμό 8373/2-3-05 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 5017/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμό 8373/2.3.2005 ερώτησης, που κατατέθηκε από το Βουλευτή κ. Nτόλιο Γεώργιο και αφορά στην παράταση της ισχύος της παρ. 6, άρθ. 3, του Ν. 2790/2000 (μείωση κατά 50% των ασφαλιστικών εισφορών στο ΙΚΑ λόγω της προσωπικής απασχόλησης των παλιννοστούντων ομογενών στην ανέγερση των κατοικιών τους) και πέραν της 31-12-2004, εξαιτίας της καθυστέρησης στη διανομή οικοπέδων στον οικισμό Παλαγία Έβρου με ευθύνη της Περιφέρειας Ανατ. Μακεδονίας - Θράκης, σας γνωρίζουμε, κατά λόγο αρμοδιότητας, τα ακόλουθα:
      Η διανομή των οικοπέδων στον οικισμό της Παλαγίας, έγινε με κλήρωση στις 3/3/2004. Ωστόσο, καθώς ο συγκεκριμένος χώρος χρησιμοποιούνταν αρχικά από το Εθνικό Ίδρυμα Υποδοχής και Αποκατάστασης Παλιννοστούντων Ομογενών Ελλήνων ως οικισμός υποδοχής, υπήρχαν εκεί λυόμενοι οικισμοί, οι οποίοι στην πορεία του χρόνου από το 1992 μέχρι και το 2001 - καταλήφθηκαν από οικογένειες ομογενών, οι οποίες είτε ήταν δικαιούχοι δανείου αλλά για διαφορετικούς λόγους δεν είχαν κάνει αίτηση, είτε είχαν εγκατασταθεί στην Ελλάδα μετά το 2000 και επομένως δεν δικαιούνταν συμμετοχή στο πρόγραμμα στεγαστικής αποκατάστασης.
      Με δεδομένη την ευαισθησία που έπρεπε να επιδειχθεί έναντι των ομογενών που είχαν καταλάβει τα οικόπεδα, υπήρξαν αντικειμενικές καθυστερήσεις στην αδειοδότηση των δικαιούχων ώστε να μπορέσουν να προβούν στην ανέγερση των κατοικιών τους.
      Σήμερα η Περιφέρεια Ανατ. Μακεδονίας - Θράκης, υλοποιεί συγκεκριμένο πρόγραμμα για την απομάκρυνση των καταληψιών, που περιλαμβάνει τη σωστή ενημέρωσή τους από μεικτά συνεργεία του Δήμου Αλεξανδρούπολης και της Περιφέρειας, σχετικά με τις δυνατότητες ένταξής τους στο πρόγραμμα, αλλά και με τις επιπτώσεις που μπορεί να έχει η τυχόν παράνομη παραμονή τους στον οικισμό.
      Από τις 48 οικογένειες που παρέμεναν εκεί, οι 10 έχουν ήδη αποχωρήσει, ενώ άλλες 39 έχουν προχωρήσει σε αιτήσεις για δάνειο και σύντομα θα αποχωρήσουν. Με τον τρόπο αυτό κατέστη τελικά εφικτή η έκδοση των σχετικών αδειών για τους δικαιούχους των οικοπέδων.
      Για όλους τους ανωτέρω λόγους, σας ενημερώνουμε ότι το ζήτημα της απαλλαγής του 50% των ασφαλιστικών εισφορών στο ΙΚΑ λόγω της συμμετοχής των παλιννοστούντων στην ανέγερση των κατοικιών τους, εξετάζεται με τη δέουσα προσοχή και ευαισθησία από κοινού με το Υπουργείο Απασχόλησης & Κοινωνικής Προστασίας και το Ίδρυμα Κοινωνικών Ασφαλίσεων (ΙΚΑ) , έτσι ώστε σύντομα να κατατεθεί στη Βουλή των Ελλήνων προς ψήφιση σχέδιο νόμου για την παράταση της ισχύος της παρ. 6, άρθ. 3, του Ν. 2790/2000 για δύο (2) ακόμη έτη, ήτοι μέχρι 31.12.2006.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      3. Στην με αριθμό 8367/1-3-05 ερώτηση του Βουλευτή κ. Ιωάννου Μακριώτη δόθηκε με το υπ’ αριθμ. 15201/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση, που κατέθεσε ο Βουλευτής κ. Ι. Μαγκριώτης, η οποία αναφέρεται στο αντικείμενο του θέματος, σας γνωρίζουμε τα εξής:
      Με το π.δ. 23/2002 (ΦΕΚ 19/Α/7-2-2002), «Αρμοδιότητες, σύστημα πρόσληψης, προσόντα, καθήκοντα, δικαιώματα και υποχρεώσεις του προσωπικού της Δημοτικής Αστυνομίας», εκχωρούνται νέες αρμοδιότητες και συστήνονται νέοι κλάδοι για την άσκηση των αρμοδιοτήτων της υπηρεσίας αυτής.
      Για την πρόσληψη του ειδικού ένστολου προσωπικού της Δημοτικής Αστυνομίας εφαρμόζεται ειδική διαδικασία αντικειμενικών κριτηρίων, όπως αυτή καθορίζεται από τις ειδικές διατάξεις του ανωτέρω Προεδρικού Διατάγματος. Με τη διάταξη της παρ. 7 του άρθρου 27 του ν.3013/2002 ορίζεται ότι «το ποσοστό των γυναικών που προσλαμβάνονται στη δημοτική αστυνομία καθορίζεται σε 15% επί του συνολικού αριθμού προσλαμβανομένου κάθε φορά ένστολου προσωπικού».
      Ωστόσο, ενόψει του ζητήματος αντισυνταγματικότητας της ανωτέρω διάταξης, που έχει τεθεί με σειρά αποφάσεων του Διοικητικού Εφετείου, ενώ εκκρεμεί η τελική κρίση από το Συμβoύλιo Επικρατείας, η υπηρεσία μας εξέδωσε την αριθ.3799/26-1-2005 εγκύκλιο, σύμφωνα με την οποία «εάν κατά τη φθίνουσα σειρά κατάταξης των επιτυχόντων υπάρχουν γυναίκες που είναι επιτυχούσες καθ' υπέρβαση του 15% τότε δεν υπάρχει κώλυμα να καταταγούν».
      Τέλος, όσον αφορά στους διαγωνισμούς για την πρόσληψη ειδικού ένστολου προσωπικού της Δημοτικής Αστυνομίας που διενεργήθηκαν από την Περιφέρεια Κεντρικής Μακεδονίας για το Δήμο Θεσσαλονίκης και το Δήμο Ευόσμου, σας γνωρίζουμε ότι αρμόδια για την έκδοση των τελικών αποτελεσμάτων είναι η Επιτροπή του άρθρου 9 του π.δ. 23/2002.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      4, Στην με αριθμό 8327/1-3-05 ερώτηση του Βουλευτή κ. Νικολάου Γεωργιάδη δόθηκε με το υπ’ αριθμ. 15310/24-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατέθεσε ο Βουλευτής κ. Ν. Γεωργιάδης, σας γνωρίζουμε τα ακόλουθα:
      Σύμφωνα με το άρθρο 1 του ν.2503/1997, ο Γενικός Γραμματέας Περιφέρειας είναι εκπρόσωπος της κυβέρνησης και υπεύθυνος για την άσκηση της κυβερνητικής πολιτικής για θέματα που αφορούν στην Περιφέρεια, καθώς και κάθε άλλη αρμοδιότητα που ανατίθεται σε αυτόν βάσει νόμου.
      Στο πλαίσιο των αρμοδιοτήτων του, εμπίπτει, μεταξύ άλλων, ο έλεγχος στα αιρετά όργανα των Νομαρχιακών Αυτοδιοικήσεων, από άποψη αστικής ευθύνης και επιβολής διοικητικών κυρώσεων.
      Ο Νομάρχης Κέρκυρας και η πολεοδομική υπηρεσία του όφειλε, όπως άλλωστε και οι προκάτοχοί του, να προβεί σε συγκεκριμένες ενέργειες για την εμπέδωση της νομιμότητας. Οι πράξεις και οι παραλήψεις του Νομάρχη θα εξεταστούν περαιτέρω από τον αρμόδιο Γενικό Γραμματέα, ιδιαίτερα όσον αφορά στην εκπόνηση πραγματογνωμοσύνης για τη στατική επάρκεια του κτιρίου και στην εγγραφή σχετικών πιστώσεων.
      Αναφορικά δε με το ερώτημα για την επιβολή διοικητικών και πειθαρχικών μέτρων κατά του Γενικού Γραμματέα Περιφέρειας Ιονίων Νήσων, σας πληροφορούμε ότι σύμφωνα με την ισχύουσα νομοθεσία, δεν υφίσταται σχετική νομοθετική πρόβλεψη (πειθαρχικό δίκαιο για το Γενικό Γραμματέα Περιφέρειας).
      Κατά τα λοιπά, αρμόδιο να απαντήσει είναι το Υπουργείο Περιβάλλοντος, Χωροταξίας και Δημοσίων Έργων, στο οποίο και κοινοποιούμε το παρόν έγγραφό μας με φωτοαντίγραφο της παραπάνω ερώτησης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      5 Στην με αριθμό 8319/1-3-05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 15377/23-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σχετικά με το αντικείμενο του θέματος και κατόπιν του (2) σχετικού, σας πληροφορούμε ότι οι ζημιές αυτές αποκαταστάθηκαν πλήρως μόλις κόπασαν τα καιρικά φαινόμενα.
      Για την οριστική αντιμετώπιση των προβλημάτων του δρόμου Πλατάνα - Παραλίας Κύμης ο Δήμος Κύμης έχει συντάξει σχετική μελέτη.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
       6. Στην με αριθμό 8457/3-3-05 ερώτηση του Βουλευτή κ. Εμμανουήλ Φραγκιαδουλάκης δόθηκε με το υπ’ αριθμ. Φ900α/4502/7841/24-3-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8457/3-3-2005 ερώτησης, που κατέθεσε ο Βουλευτής κ. Mάνoς Φραγκιαδoυλάκης, με θέμα τις κινήσεις οχημάτων της 133 ΣΜ.
      Η οδική πρόσβαση στο Αεροδρόμιο Καστελλίου γινόταν ανέκαθεν με οδό διερχόμενη από το Καστέλλι Πεδιάδος Ηρακλείου.
      Από το Φεβρουάριο 2003 (και μετά από γενόμενη επιχειρησιακή αναβάθμιση του Αεροδρομίου Καστελλίου) ο Δήμος Καστελλίου με έγγραφό του με αριθμ. πρωτ. 522/11-2-03 έθεσε, μεταξύ άλλων, το θέμα/αίτημα να αναλάβει/χρηματοδοτήσει η τότε ηγεσία του ΥΕΘΑ νέα οδική πρόσβαση του Αεροδρομίου δια της κατασκευής δρόμου που να παρακάμπτει το Καστέλλι. Προς τούτο επρότεινε την αναβάθμιση υπάρχοντος δρόμου (εν μέρει αγροτικού χωματόδρομου, μήκους 650 μ. και εν μέρει δημοτικού μήκους 1000 μ.) που προβλεπόταν από την πολεοδομική μελέτη του Καστελλίου ως παρακαμπτήριος/περιφερειακός δρόμος της κωμόπολης. Τον Ιούλιο 2003 με έγγραφό του με αριθμ. πρωτ. 3337/24-7-2003 ο Δήμος συμπλήρωσε το εν λόγω αίτημα, αναλαμβάνοντας την υποχρέωση να εξασφαλίσει την εδαφική έκταση που είναι απαραίτητη για την διαπλάτυνση της οδού, δεδομένου ότι σε ικανό μήκος της το υφιστάμενο πλάτος ήταν πολύ μικρό.
      Με έγγραφό της (Φ.900/ΑΔ.2372/25-7-03/133ΣΜ/ΔYΠ/Τμ./Eγκ/σεων) η 133 ΣΜ προϋπολόγισε την απαιτούμενη δαπάνη για την κατασκευή του παραπάνω δρόμου στο ποσό των ογδόντα πέντε χιλιάδων ευρώ (85.000 €) περίπου χωρίς να υπολογισθεί η εξασφάλιση της απαιτούμενης εδαφικής έκτασης για την διαπλάτυνση του δρόμου.
      Εν προκειμένω διευκρινίζεται ότι ο εν λόγω δρόμος δεν είναι αμιγώς στρατιωτικός, αφού εκτός από την πρόσβαση του Αεροδρομίου Καστελλίου θα εξυπηρετεί και τις κυκλοφοριακές ανάγκες της τοπικής κοινωνίας.
      Άλλωστε η (από μακρού) εν εξελίξει μελέτη από την ΥΠΑ για τη δημιουργία πολιτικού αερολιμένα στο Καστέλλι mθανόν να διαμορφώσει νέα δεδομένα και νέα οδική πρόσβαση προς το Αεροδρόμιο Καστελλίου.
      Τον Ιανουάριο 2004 με το Φ.550/685473/22-10-04/ΓΕΑ/Γ5/4, το ΓΕΑ ζήτησε από την Περιφέρεια Κρήτης να εντάξει την κατασκευή του παραπάνω περιφερειακού δρόμου στα έργα της Περιφέρειας.
      Το Μάρτιο 2004 με το υπ' αριθμ. πρωτ. 1131/2-3-04/Περ.Κρήτης/Δνση Ελεγχ.-Συντ. Έργων/Τμ.Συντήρησης, η Περιφέρεια Κρήτης απάντησε αρνητικά επικαλούμενη τις τότε κακές καιρικές συνθήκες, καθώς και το ότι η αρμοδιότητα για την ασφαλτόστρωση-συντήρηση των δημοτικών-αγροτικών δρόμων ανήκει στο Δήμο Καστελλίου.
      Ο Δήμος Καστελλίου επανήλθε επί του θέματος τον Ιούλιο 2004 με έγγραφό του με αριθμ. πρωτ. 3716/28-7-04 και το Σεπτέμβριο με το υπ' αριθμ. πρωτ. 4689/24-9-04.
      Τον Οκτώβριο 2004 με το Φ.550/ΑΔ 693570/23-10-04/ΓΕΑ/Γ5/4, το ΓΕΑ ζήτησε και πάλι από την Περιφέρεια Κρήτης να προγραμματίσει την κατασκευή του παρακαμπτηρίου δρόμου, χωρίς όμως μέχρι σήμερα να τύχει απάντησης.
      Η οδική πρόσβαση του Αεροδρομίου Καστελλίου δια της παράκαμψης του Καστελλίου όντως εξυπηρετεί τη λειτουργία του Αεροδρομίου.
      Παρά το γεγονός ότι ο εν λόγω δρόμος δεν είναι αμιγώς στρατιωτικός, το ΥΕΘΑ/ΓΕΑ, στα πλαίσια της επίδειξης καλής θέλησης και συνεργασίας με την τοπική κοινωνία και κατόπιν συναντήσεως που έλαβε χώρα την 22α Μαρτίου 2005 μεταξύ του ΥΦΕΘΑ (κ. Ι. Λαμπρόπουλου) και του Δημάρχου Καστελλίου συμφωνήθηκε να μην γίνει κίνηση για συγχρηματοδότηση της κατασκευής του περιφερειακού δρόμου του Καστελλίου μεταξύ ΥΕΘΑ/ΓΕΑ και Περιφερείας Κρήτης, αλλά το μεν ΓΕΑ να διαθέσει τα χωματουργικά μηχανήματα ο δε Δήμος Καστελλίου να διαθέσει όλα τα απαιτούμενα υλικά και να ενημερώσει εγκαίρως το ΓΕΑ ώστε να υπάρξει αντίστοιχος συντονισμός ενεργειών.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
    7. Στην με αριθμό 8779/15-3-05 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 27931/ΙΗ/7-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8779/15-3-05 την οποία κατέθεσε ο Βουλευτής κ. Μιχάλης Καρχιμάκης, σας γνωρίζουμε τα ακόλουθα:
    Η κ. Γ. Ξανθάκη - Καραμάνου είναι Καθηγήτρια Αρχαίας Ελληνικής Φιλολογίας του Πανεπιστημίου Αθηνών, Πρόεδρος της Εταιρείας Ελλήνων Φιλολόγων, μέλος πολλών ελληνικών και ξένων επιστημονικών εταιρειών, με διεθνώς αναγνωρισμένο επιστημονικό έργο. .
    Από το 2003, είχε- ορισθεί μέλος της προσωρινής Γεν. Συνέλέυσης του Τμήματος Θεατρικών Σπουδών του Ναυπλίου από την προηγούμενη Διοικούσα Επιτροπή (Δ.Ε), στην οποία εξακολουθεί νομίμως να παραμένει και υπό τη νέα Δ.Ε.
    Η επιλογή της ως μέλους της Δ.Ε του Πανεπιστημίου Πελοποννήσου στοιχεί προς την εκπαιδευτική και επιστημονική της παρουσία και προφανώς δεν υστερεί σε τίποτα από τα μέλη της προηγούμενης Δ.Ε του Πανεπιστημίου αυτού.
    Είναι γνωστό ότι σε όλα τα μη αυτοδύναμα Πανεπιστήμια Πρόεδροι Τμημάτων αναλαμβάνουν μέλη της Δ.Ε με το συγγενέστερο προς το Τμήμα γνωστικό αντικείμενο. Το ίδιο ίσχυε και στην προηγούμενη Δ.Ε., της οποίας τα μέλη ασκούσαν ταυτόχρονα και καθήκοντα προέδρων στα διάφορα Τμήματα του Πανεπιστημίου. Κατά συνέπεια, ως Καθηγήτρια της Φιλοσοφικής Σχολής, ευλόγως και συννόμως ανέλαβε την προεδρία της Σχολής Ανθρωπιστικών Επιστημών της Καλαμάτας, όπως τα άλλα μέλη της Δ.Ε. ανέλαβαν τις προεδρίες άλλων Τμημάτων.
    Στη Γενική Συνέλευση του Τμήματος Θεατρικών Σπουδών μετέχουν μόνο θεατρολόγοι, ιστορικοί και φιλόλογοι, δηλ οι εξ αντικειμένου ειδικοί όπως ακριβώς απαιτεί ο νόμος.
    Είναι ανακριβές ότι είναι πρόεδρος της Συντονιστικής Επιτροπής Τριτοβάθμιας Εκπαίδευσης Εξωτερικού, αφού τη θέση αυτή κατέχει η Ειδική Γραμματέας Διαπολιτισμικής Εκπαίδευσης του ΥΠΕΠΘ.
    Από τις ανωτέρω δραστηριότητες λαμβάνει μόνο τη νόμιμη αποζημίωση του μέλους του Δ.Σ του Πανεπιστημίου Πελοποννήσου.
    Για τη θέση της Ειδικής συνεργάτιδος του Υφυπουργού κ. Π. Σκανδαλάκη γνωρίζουμε ότι η θέση αυτή είναι μη αμειβόμενη.
    Ο Υφυπουργός
    ΣΠ. ΤΑΛΙΑΔΟΥΡΟΣ»
    8. Στην με αριθμό 8272/1-3-05 ερώτηση του Βουλευτή κ. Έκτορα Νασιώκα δόθηκε με το υπ’ αριθμ. 22117/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8272/1-3-2005 την οποία κατέθεσε ο Βουλευτής κ. Έκτορας Nασιώκας και αφορά στο φοιτητικό επίδομα, σας γνωρίζουμε τα ακόλουθα:
    Σύμφωνα με τις διατάξεις του άρθρου 2 της αριθμ. 1104059/7953 (ΦΕΚ Β΄ 1962) Απόφασης των Υπουργών Οικονομίας και Οικονομικών και Εθνικής Παιδείας και Θρησκευμάτων μεταξύ των δικαιολογητικών που απαιτούνται προς υποβολή για τη χορήγηση του φοιτητικού στεγαστικού επιδόματος είναι το μισθωτήριο συμβόλαιο κατοικίας στον τόπο φοίτησης και σε απόσταση όχι μεγαλύτερη των σαράντα (40) χιλιομέτρων από το κέντρο της πόλης στην οποία εδρεύει η Σχολή ή το Τμήμα αυτής, ανεξάρτητα αν βρίσκεται στον ίδιο ή άλλο νομό από την έδρα της σχολής. Ως μίσθωση θεωρείται και η διαμονή σε ξενοδοχείο ή πανσιόν υπό την προϋπόθεση ότι θα προσκομίζει ο φοιτητής βεβαίωση τουλάχιστον δίμηνης. διαμονής σ' αυτό και απόδειξη παροχής υπηρεσιών (σε επικυρωμένο αντίγραφο) για το ίδιο διάστημα.
    Δε θεωρείται μίσθωση η διαμονή σε φοιτητική εστία ή οικοτροφείο.
    Ο Υφυπουργός
    ΣΠ. ΤΑΛΙΑΔΟΥΡΟΣ»
    9. Στην με αριθμό 8509/4-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 24094/ΙΗ/23-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8509/4-3-05 την οποία κατέθεσε ο Βουλευτής κ. Βασίλειος Κεγκέρογλου και αφορά στον αποκλεισμό των αποφοίτων των Εσπερινών ΤΕΕ από την εισαγωγή τους στις σχολές Υπαξιωματικών και Αστυφυλάκων, σας γνωρίζουμε τα ακόλουθα:
    Με πρόσφατη τροπολογία που ψηφίστηκε στη Βουλή των Ελλήνων οι κάτοχοι πτυχίου Β΄ κύκλου σπουδών ημερήσιου ΤΕΕ των Τομέων Μηχανολογικού, ηλεκτρολογικού, Ηλεκτρονικού, Κατασκευών, Οικονομίας και Διοίκησης, Ναυτικού και Ναυτιλιακού, Πληροφορικής-Δικτύων ΗΝ, Χημικών Εργαστηριακών Εφαρμογών, Υγείας και Πρόνοιας και Τομέα Γεωπονίας, Τροφίμων και Περιβάλλοντος και των αντίστοιχων προς αυτούς τομέων των πρώην ΤΕΛ ή των Ναυτικών Λυκείων κατά τα έτη 2005, 2006 και 2007 έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (Σ.Μ.Υ.), Υπαξιωματικών Πολεμικού Ναυτικού (Σ.Μ.Υ.Ν.) Τεχνικών Υπαξιωματικών Πολεμικής Αεροπορίας (Σ.Τ.Υ.Α) και τις Σχολές Αστυφυλάκων της Ελληνικής Αστυνομίας.
    Για τις Ανώτερες Στρατιωτικές Σχολές Υπαξιωματικών (ΑΣ.Σ.Υ.) το ποσοστό του αριθμού των εισακτέων καθορίζεται σε 8% επί του ποσοστού που αναλογεί σε όσους διαγωνίζονται κατ' έτος στα μαθήματα της Γ΄ τάξης του Ενιαίου Λυκείου ενώ για τις Σχολές Αστυφυλάκων της Ελληνικής Αστυνομίας ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και Θρησκευμάτων και του Υπουργού Δημόσιας Τάξης.
    Ο Υφυπουργός
    ΣΠ. ΤΑΛΙΑΔΟΥΡΟΣ»
    10. Στην με αριθμό 8617/8-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 25984/ΙΗ/22-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8617/8-3-2005 την οποία κατέθεσε ο Βουλευτής κ. Ανέστης Αγγελής και αφορά στην ίδρυση Τμημάτων στο Πανεπιστήμιο Δυτικής Μακεδονίας, σας γνωρίζουμε τα ακόλουθα:
    Στο Πανεπιστήμιο Δυτικής Μακεδονίας ιδρύεται Τμήμα Μηχανικών Πληροφορικής και Τηλεπικοινωνιών με έναρξη λειτουργίας από το ακαδημαϊκό έτος 2005 - 2006. Το ΥΠΕΠΘ σε συνεργασία με τη Διοικούσα Επιτροπή του Πανεπιστημίου Δυτικής Μακεδονίας θα μελετήσει την ίδρυση και νέων τμημάτων στο εν λόγω ίδρυμα στην επόμενη φάση διεύρυνσης της Πανεπιστημιακής Εκπαίδευσης. Η κατάρτιση συγκεκριμένου χρονοδιαγράμματος για τον αναπτυξιακό σχεδιασμό του ιδρύματος προϋποθέτει την κατάθεση ολοκληρωμένης πρότασης από τη Διοικούσα Επιτροπή, η οποία έχει ήδη υποβληθεί, και γνώμη του Εθνικού Συμβουλίου Παιδείας (Ε.ΣΥ.Π), στο οποίο θα συζητηθούν όλα τα σχετικά θέματα.
    Ο Υφυπουργός
    ΣΠ. ΤΑΛΙΑΔΟΥΡΟΣ»
    11. Στις με αριθμό 8569/8-3-05 και 8606/8-3-05 ερωτήσεις των Βουλευτών κυρίων Νικολάου Σαλαγιάννη και Κωνσταντίνου Ρόβλια δόθηκε με το υπ’ αριθμ. 25971/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στις ερωτήσεις με αριθμούς 8569/8.3.05 και 8606/8.3.05 τις οποίες κατέθεσαν οι Βουλευτές κύριοι Νικ. Σαλαγιάννης και Ντιν. Ρόβλιας και αφορά στην καταβολή αποζημίωσης υπερωριακής εργασίας σε εκπαιδευτικούς Πρωτοβάθμιας Εκπαίδευσης που υπηρετούν σε ολιγοθέσια Σχολεία του Νομού Καρδίτσας, σας γνωρίζουμε τα ακόλουθα:
    Με την αριθμ.15675/IB/15.2.2005 απόφαση του ΥΠΕΠΘ έχουν μεταφερθεί στον προϋπολογισμό της Διεύθυνσης πρωτοβάθμιας Εκπαίδευσης Καρδίτσας πιστώσεις ύψους 150.000 € προκειμένου να καλυφθούν όλες οι ανεξόφλητες δαπάνες της υπερωριακής απασχόλησης έτους 2004, ενώ παράλληλα έχει εκδοθεί από το Γενικό Λογιστήριο του Κράτους η αριθμ. 2/16525/31-3-2005 απόφαση του Πρωθυπουργού, που προβλέπεται από τις διατάξεις του ν. 2362/95, για την έγκριση και πληρωμή των προαναφερομένων δαπανών.
    Ο Υφυπουργός
    ΓΕΩΡΓΙΟΣ ΚΑΛΟΣ»
    12. Στην με αριθμό 8501/4-3-05 ερώτηση του Βουλευτή κ. Νάσου Αλευρά δόθηκε με το υπ’ αριθμ. 24085/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8501/4-3-2005 την οποία κατέθεσε ο Βουλευτής κ. Νάσος Αλευράς και αφορά στην ισοτιμία απολυτηρίων Τ.Ε.Ε. και Ε.Π.Λ., σας γνωρίζουμε τα ακόλουθα:
    Η αριθμ. Ε/10537 Υ.Α. του ΥΠ.Ε.Π.Θ. (ΦΕΚ 663/24-5-2000) ορίζει με σαφήνεια ότι τα πτυχία των Τεχνικών Επαγγελματικών Λυκείων (Τ.Ε.Λ.) και των Ενιαίων Πολυκλαδικών Λυκείων (Ε.Π.Λ, τμήματα ειδίκευσης) των άρθρων 6 και 7 αντίστοιχα του Ν.1566/85 και τα ισότιμα αυτών, είναι ισότιμα με τα πτυχία των Τεχνικών Επαγγελματικών Εκπαιδευτηρίων (Τ.Ε.Ε.) Β' Κύκλου σπουδών αντίστοιχης ειδικότητας (προσθήκη β στην ως άνω αναφερόμενη παράγραφο 1 του άρθρου 2 της Υ.Α 1637/92).
    Το π.δ. 50/2001 (ΦΕΚ .39/τ.ΑΊ05-03-2001), στο άρθρο 18, απαιτούσε ως προσόν διορισμού σε θέσεις Διοικητικών Γραμματέων (Δ.Ε.) την κατοχή πτυχίου συγκεκριμένων τομέων ή κλάδων είτε του Β' Κύκλου Σπουδών Τ.Ε.Ε. είτε του Ε.Π.Λ.. Το π.δ. 347/2003 (ΦΕΚ 315/τ.Α΄/31-12-2003, παρ. 1, εδ. α), κατάργησε την απαίτηση για ειδικότητα στο πτυχίο Β' Κύκλου σπουδών Τ.Ε.Ε. χωρίς να καταργήσει ρητά και την αντίστοιχη απαίτηση για εξειδίκευση του πτυχίου του Ε.Π.Λ.
    Σύμφωνα με όσα αναφέρονται παραπάνω, ο Α.Σ.Ε.Π. έχει συντάξει σωστά την σχετική προκήρυξη, σύμφωνα με τις διατάξεις του π.δ. 50/2001 όπως αυτό τροποποιήθηκε και με το Π.Δ. 347/2003. Η άποψη του Παιδαγωγικού Ινστιτούτου είναι να προβλεφθεί σχετική τροποποίηση του παραπάνω π.δ., ώστε να ευθυγραμμιστεί με την προϋπάρχουσα Υπουργική Απόφαση Ε/10537 η οποία έδινε πλήρη ισοτιμία στους πτυχιούχους Ε.Π.Λ. και Τ.Ε.Λ. σε σχέση με τους πτυχιούχους των Τ.Ε.Ε. Β΄ Κύκλου.
    Επισημαίνεται ότι το θέμα της τροποποίησης του π.δ. εμπίπτει στην αρμοδιότητα του ΥΠ.ΕΣ.Δ.Δ.Α. στο οποίο και διαβιβάζουμε αντίγραφο της ερώτησης.
    Ο Υφυπουργός
    ΓΕΩΡΓΙΟΣ ΚΑΛΟΣ»
    13. Στην με αριθμό 7945/21-2-05 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 18832/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 7945/21-2-2005, την οποία κατέθεσε ο Βουλευτής κ. Θαν. Λεβέντης και αφορά στη περικοπή του κινήτρου απόδοσης στους εκπαιδευτικούς οι οποίοι βρίσκονται σε εκπαιδευτική άδεια, σας γνωρίζουμε τα ακόλουθα:
    1. Με τις διατάξεις του άρθρου 12 του ν. 3205/03 χορηγείται κατά μήνα χρηματικό ποσό ως κίνητρο απόδοσης το οποίο ορίζεται ανά κατηγορία υπαλλήλων. Στην κατηγορία Π.Ε. με πτυχίο Πανεπιστημίου ή ισότιμο καθώς και στους εκπαιδευτικούς λειτουργούς ορίζεται σε Ε.150,00.
    2. Στην παράγραφο 3 του ίδιου άρθρου αναφέρεται ότι το κίνητρο απόδοσης περικόπτεται στις περιπτώσεις θέσεως του υπαλλήλου σε αργία ή διαθεσιμότητα για οποιονδήποτε λόγο, εκτός από το διάστημα που οι υπάλληλοι τελούν σε θεσμοθετημένες άδειες (κανονικές, συνδικαλιστικές, ειδικές, εκπαιδευτικές μικρής διάρκειας έως δύο μηνών, κλπ.). .
    3. Μετά την εφαρμογή του παραπάνω νόμου και αφού διατυπώθηκαν πολλά ερωτήματα από διάφορους φορείς της εκπαίδευσης που ζητούσαν διευκρινίσεις σχετικά με την περικοπή του κινήτρου απόδοσης στην περίπτωση εκπαιδευτικών αδειών του άρθρου 58 του Ν. 2689/99, η αρμόδια υπηρεσία του ΥΠΕΠΘ απευθύνθηκε στο Γενικό Λογιστήριο του Κράτους.
    4. Το Γενικό Λογιστήριο του Κράτους αποφάνθηκε με το αριθμ. 2/42576/0022/3009-2004 έγγραφό του, ότι το κίνητρο απόδοσης περικόπτεται στην περίπτωση χορήγησης εκπαιδευτικής άδειας πέραν των δύο μηνών κατ' έτος. Η διάταξη αυτή, ως γενικής εφαρμογής για όλους τους δικαιούχους του κινήτρου απόδοσης περιλαμβάνει και τους εκπαιδευτικούς για τους οποίους τίθεται το ερώτημα.
    Ο Υφυπουργός
    ΓΕΩΡΓΙΟΣ ΚΑΛΟΣ»
    14. Στην με αριθμό 8270/28-2-05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 21587-ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 8270/28.2.2005, την οποία κατέθεσε ο Βουλευτής κύριος Μανόλης Στρατάκης και αφορά στο πρόγραμμα «Μαθήματα προαιρετικής Μουσικής Παιδείας» για τα Δημοτικά Σχολεία, σας γνωρίζουμε τα ακόλουθα:
    Σύμφωνα με το ν.1824 (ΦΕΚ 296/τ.Α΄ /30.12.1988), στα Μουσικά Σχολεία μπορεί να οργανώνονται μαθήματα Μουσικής Παιδείας προαιρετικής παρακολούθησης για μαθητές δημοτικών σχολείων, για την ανίχνευση των κλίσεων και ενδιαφερόντων τους στη Μουσική.
    Με την αριθμ. 5433/Γ2/29.12.2000 Υπουργική Απόφαση ορίστηκε το σχετικό θεσμικό πλαίσιο. Το πλαίσιο όμως αυτό ουδέποτε κατά το παρελθόν εφαρμόστηκε επακριβώς. Αποτέλεσμα αυτού ήταν οι ανεξέλεγκτες προσλήψεις ωρομισθίων εκπαιδευτικών, χωρίς να υπάρχουν οι απαιτούμενες πιστώσεις, με συνέπεια να μην έχουν ακόμη πληρωθεί.
    Η αρμόδια Υπηρεσία του ΥΠ.Ε.Π.Θ. αντιμετωπίζει με ιδιαίτερη ευαισθησία το θέμα και μελετά τρόπο εξορθολογισμού και αποδοτικότερης λειτουργίας των μαθημάτων Μουσικής Παιδείας προαιρετικής παρακολούθησης και ιδίως στα σχολεία των απομακρυσμένων περιοχών, προς όφελος των μαθητών.
    Ο Υφυπουργός
    ΓΕΩΡΓΙΟΣ ΚΑΛΟΣ»
      15. Στην με αριθμό 8860/16-3-05 ερώτηση των Βουλευτών κυρίων Χρύσας Αράπογλου και Βασιλείου Γερανίδη δόθηκε με το υπ’ αριθμ. Φ 900α/4533/7884/7-4-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 8860/16-3-2005 ερώτησης, που κατέθεσαν οι Βoυλευτές κ.κ. Χρύσα Αράπογλου και Βασίλης Γεpανίδης με θέμα τις προοπτικές ΕΛΒΟ; σας γνωρίζουμε τα ακόλουθα:
     Η Αμυντική Βιομηχανία, επομένως και η ΕΛ.Β.Ο., δεν αφορά μόνο στην Εθνική Άμυνα, αλλά και στην Εθνική Οικονομία γενικότερα, με τη διασφάλιση και δημιουργία νέων θέσεων εργασίας, την εξοικονόμηση, συναλλάγματος και την ανάπτυξη τεχνολογιών αιχμής.
     Το Υπουργείο Εθνικής Άμυνας, έχοντας αναγνωρίσει τα σημαντικά οικονομικά και στρατηγικά πλεονεκτήματα των φορέων παραγωγής τεχνολογίας στους παραπάνω τομείς, είναι διατεθειμένο να επωμισθεί την ενίσχυσή τους σε κεφάλαια και ανθρώπινο δυναμικό, που απαιτείται για τη δημιουργία των αναγκαίων υποδομών.
     Παράλληλα, συμβάλλει στον καλύτερο σχεδιασμό της ελληνικής συμμετοχής δίνοντας σημαντικό κομμάτι από τον προγραμματισμό των εξοπλισμών - 15ετές ΕΜΠΑΕ, ώστε να είναι σε θέση οι ελληνικές επιχειρήσεις να αξιοποιήσουν σωστά την επενδυτική τους δραστηριότητα. Η Γενική Γραμματεία Οικονομικού Σχεδιασμού και Αμυντικών Επενδύσεων επεξεργάζεται και μελετά σε βάθος τις ευκαιρίες που αναδεικνύονται για τις Ελληνικές Βιομηχανίες μέσω της συμμετοχής τους στο εξοπλιστικό πρόγραμμα.
     Σημαντικό κεφάλαιο σε όλη αυτή την προσπάθεια είναι η καλλιέργεια συνθηκών υγιούς ανταγωνισμού στον οποίο συμμετέχουν όλες οι δημιουργικές δυνάμεις που επενδύουν στην τεχνολογία, στη γνώση και στο ανθρώπινο δυναμικό.
     Τα προβλήματα σχετικά με την υπογραφή νέων συμβάσεων και την ανάληψη έργων δεν δημιουργήθηκαν τον τελευταίο χρόνο, αλλά αφορούν στη σχεδόν εξ ολοκλήρου μη ανταπόκριση του Ελληνικού Δημοσίου στις δεσμεύσεις που απέρρεαν από το αναθεωρημένο Επιχειρησιακό Σχέδιο της ΕΛΒΟ, περιόδου 2002-2006, το οποίο εγκρίθηκε το Σεπτέμβριο του 2001.
     Είναι φανερό, δηλαδή, ότι το Επιχειρησιακό Σχέδιο, περιόδου 2001 - 2006, είχε εγκαταλειφθεί από την προηγούμενη Κυβέρνηση με συνέπεια να ολοκληρώνονται μέσα στο 2004 τα παλαιά προγράμματα.
     Σε ό,τι αφορά στον  τελευταίο χρόνο, υπογράφηκαν οι παρακάτω συμβάσεις:
     1) Στις 23.6.2004 η Σύμβαση 0120Δ/04 με το ΓΕΣ για ανακατασκευές οχημάτων ύψους 2.575.886,31 €. Η σύμβαση αυτή αφoρά στο 2ο έτος πενταετoύς συμβάσεως- πλαισίου και με την υπογραφή της περιορίστηκε το αντικείμενο του έτους αυτού στο; 50% τoυ προβλεπόμενου (60 οχήματα έναντι 120 προβλεπόμενων). Οι εργασίες υλοποίησης της συμβάσεως είχα αρχίσει, λόγω το επείγοντος, από τις αρχές του έτους και ολοκληρώθηκαν τον Αύγουστο.
     2) Στις 26.7.2004 η Σύμβαση 0046Γ/04 με το ΓΕΣ για ανταλλακτικά ύψους 308.410,60 €.
     3) Στις 27.7.2004 η Σύμβαση 0121Γ/04 με το ΓΕΣ για ανταλλακτικά ύψους 1.366.169,95 €.
     4) Στις 21.9.2004 η Σύμβαση 136/04 με την Π.Α. για ανταλλακτικά ύψους 198.113,25 €.
     Σχετικά με την προμήθεια οχημάτων, βρίσκονται σε εξέλιξη κατόπιν συνεργασίας της εταιρίας «ΕΛΒΟ ΑΒΕ» και αρμόδιων φορέων του ΓΕΣ-ΓΓΟΣΑΕ, διαδικασίες για σύναψη 5ετών συμβάσεων προμήθειας ανταλλακτικώνγια οχήματα STEYR 2 1/2 τόνων και M/S ?-1/4 τόνων.
     Επίσης, τον Ιούλιο του 2004 ολοκληρώθηκε, από την εταιρία ΕΛΒΟ ΑΒΕ, η ανακατασκευή 60 λεωφoρείων, στα πλαίσια υλοποίησης του 2ου συμβατικού έτους της υπ' αριθμ. 0313Δ/2000 Σύμβασης - Πλαίσιο 5ετούς διαρκείας. Το πρόγραμμα ευρίσκεται σε εξέλιξη με τη συμμετοχή και των τριών κλάδων των Ε.Δ.
     Αξίζει να σημειωθεί, ότι στα πλαίσια της πενταετούς Σύμβασης Πλαίσιο για ανακατασκευές ειδικοποιημένων οχημάτων, το Μάρτιο του έτους 2005 προωθήθηκαν τριάντα (30) οχήματα για ανακατασκευή (11 λεωφορεία, 14 υδροφόρα και 5 πυροσβεστικά) και μέχρι τις 25 Απριλίου του ίδιου έτους θα έχουν προωθηθεί οι ανακατασκευές ακόμα έξι (6) λεωφορείων και δέκα (10) βυτιοφόρων. Η εξέλιξη της ως άνω σύμβασης καθορίζεται από τη δυναμικότητα αποδοχής της εταιρίας των προς επισκευή υλικών.
     Για την Ελληνική Αμυντική Βιομηχανία, κρατική και ιδιωτική, το έτος 2004 πληρώθηκαν προγράμματα αξίας 178 εκατ. ευρώ. Για την ΕΛΒΟ τα προγράμματα που πρόκειται σύντομα να  ανατεθούν ανέρχονται σε περίπου 180 εκατ. ευρώ. Τα προγράμματα αυτά έχουν αυξημένη ΕΠΑ.
     Το ΥΠΕΘΑ, στα πλαίσια του ενδιαφέροντός του για την ανάπτυξη των Αμυντικών Βιομηχανιών, και βεβαίως για την ΕΛ.Β.Ο, καθώς αποτελούν σημαντικό κομμάτι της Οικονομίας, αλλά και πυλώνα της Εθνικής Άμυνας, διαμορφώνει τα προγράμματα των εmχειρησιακών αναγκών των Ενόπλων Δυνάμεων, σε όφελος της Ελληνικής Βιομηχανίας, μέσα στα πλαίσια του υγιούς ανταγωνισμού με γνώμονα ταυτόχρονα την αύξηση της απασχόλησης.
     Τέλος και σύμφωνα με τη Σύμβαση Διαχείρισης (Management Agreement) η οποία υπεγράφη, από την απελθούσα Κυβέρνηση, την 28η Σεπτεμβρίου 2000 μεταξύ του Ελληνικού Δημοσίου και της ΕΤΒΑ με τον ιδιώτη, η Διοίκηση της Εταιρίας ασκείται από το Διοικητικό Συμβούλιο, ενώ η Διαχείριση αυτής από τον ιδιώτη. Το Ελληνικό Δημόσιο διατηρεί το δικαίωμα των στρατηγικών επιλογών.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      16. Στην με αριθμό 8855/16-3-05 ερώτηση των Βουλευτών κυρίων Χρύσας Αράπογλου, Αικατερίνης Περλεπέ – Σηφουνάκη, Αντωνίας Αντωνίου, Εμμανουήλ Όθωνα, Απόστολου Κατσιφάρα και Ιωάννου Δριβελέγκα δόθηκε με το υπ’ αριθμ. Β-550/6-4-05 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Με την ερώτηση υπ’ αριθμ. 8855/16-3-2005 που κατέθεσαν στη Βουλή οι Βουλευτές κ.κ. Χρύσα Αράπογλου, Κατερίνα Περλεπέ-Σηφουνάκη, Αντωνία Αντωνίου και κ.κ. Μαν. Όθωνας, Απ. Κατσιφάρας. και Ιωαν. Δριβελέγκας επανέρχονται στο θέμα της παραίτησης του πρώην Διοικητή της Υ.Π.Α .
     Θέτουμε υπόψη σας ότι στο αριθμ. Β-151/14-2-2005 απαντητικό έγγραφό μας επί της προηγούμενης αριθμ. 6912/24-1-2005 Ερωτήσεως των ιδίων, παρέχονται οι πληροφορίες για την υπόθεση - αυτή και τη διαδικασία που ακολουθήθηκε, ως προβλέπεται.
     Σε κάθε περίπτωση, η επιλογή της Διοίκησης της Υ.Π.Α στηρίζεται σε αξιοκρατικά κριτήρια, για την αποτελεσματική λειτουργία της τόσο σημαντικής αυτής Υπηρεσίας του ΥΠ.Μ,Ε.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      17. Στην με αριθμό 8784/15-3-05 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 5901/6-4-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της με αριθμό 8784/15.3.2005 ερώτησης που κατέθεσε η Βουλευτής κ. Ευαγγελία Σχοιναράκη - Ηλιάκη και αφορά στο πρόγραμμα στεγαστικής αποκατάστασης των παλιννοστούντων ομογενών, σας γνωρίζουμε κατά λόγο αρμοδιότητας τα ακόλουθα:
     Σύμφωνα με τις διατάξεις του κεφαλαίου Γ, άρθρα 3 - 7 του ν. 2790100 (ΦΕΚ 241Α/116.2.2000), «Αποκατάσταση των παλιννοστούντων ομογενών από την τέως Σοβιετική Ένωση και άλλες διατάξεις», στο πλαίσιο του προγράμματος ιδιοκατοίκησης των ομογενών, η πολιτεία μεριμνά για τη δωρεάν παροχή οικοπέδων, όπου αυτό είναι δυνατόν, την ατελή έκδοση οικοδομικών αδειών και τη χορήγηση δανείων και επιδοτήσεων.
     Για την υλοποίηση του ως άνω στεγαστικού προγράμματος, εφαρμόζεται μεταξύ των άλλων, η υπ' αρ. 14979/04 ΚΥΑ (ΦΕΚ 1510/Β.7.10.04) «Στεγαστική αποκατάσταση των παλιννοστούντων ομογενών από την τέως Σοβιετική Ένωση στις Ζώνες εγκατάστασης Α, Β, Γ και Δ της ελληνικής επικράτειας», με την οποία ρυθμίζονται λεπτομερώς όλα τα σχετικά θέματα για τη χορήγηση επιδοτούμενου στεγαστικού δανείου, ύψους 60.000 ΕΥΡΩ σε 35.000 νοικοκυριά παλιννοστούντων για την απόκτηση κατοικίας από την ελεύθερη αγορά, την κατασκευή αυτής ή τη βελτίωση της υπάρχουσας κατοικίας τους.
     Όπως δε αναφέρεται και στο διατακτικό της ανωτέρω ΚΥΑ, ως προς το θέμα της μεταφοράς δανείων από μία ζώνη εγκατάστασης σε άλλη, η ανάγκη για κάλυψη της υψηλής ζήτησης στις ζώνες εγκατάστασης Α, Β και Δ της ελληνικής επικράτειας οδήγησε σε αναπροσαρμογή του αριθμού των επιδοτούμενων δανείων, έτσι ώστε ο αριθμός των επιδοτούμενων δανείων στην Α ζώνη εγκατάστασης να ανέρχεται σήμερα σε 8000 από 6000 που ίσχυε παλαιότερα, στην Β ζώνη σε 5000 κατοικίες από 4000 και στη Δ ζώνη σε 15000 από 11000 και να μειωθεί στη Γ ζώνη από 14000 σε 7000 (είχε ήδη προηγηθεί άλλη μία αναπροσαρμογή με την ΚΥΑ 96629/6295/03).
     Συμπεριλήφθηκε τέλος διάταξη στο άρθρο 7 της προαναφερθείσας απόφασης, ότι επιτρέπεται στο μέλλον η αναπροσαρμογή του αριθμού των στεγαστικών δανείων για κάλυψη της ζήτησης που θα προκύψει μέχρι τη συμπλήρωση του αριθμού των 35000 δανείων, ανεξάρτητα από τη μέχρι τότε κατανομή τους στις ζώνες εγκατάστασης, αυτόματα, χωρίς δηλαδή να απαιτείται η έκδοση νέας ΚΥΑ, ώστε να αποφευχθούν καθυστερήσεις στην υλοποίηση του προγράμματος.
     Σημειώνεται ότι η αναπροσαρμογή των δανείων και η μεταφορά ενός ορισμένου αριθμού τους από ζώνες εγκατάστασης χαμηλού κόστους (χωρίς κρατική αρωγή και με μειωμένη επιδότηση επιτοκίου) σε ζώνες υψηλού κόστους (με κρατική αρωγή και μέχρι και 100% επιδότηση του επιτοκίου), έχει ως αποτέλεσμα την επιβάρυνση του κρατικού προϋπολογισμού, ιδίως του ΠΔΕ από το οποίο καλύπτεται η δαπάνη για δωρεάν κρατική αρωγή στους δικαιούχους στις ζώνες εγκατάστασης Α και Β της ελληνικής επικράτειας (αύξηση μετά την τελευταία αναπροσαρμογή κατά 63 εκατ. ευρώ).
     Παρ' όλα αυτά μπορούμε να ισχυριστούμε ότι το πρόγραμμα στεγαστικής αποκατάστασης των παλιννοστούντων ομογενών από χώρες της τέως Σοβιετικής Ένωσης υλοποιείται επιτυχώς με την υποβολή των -αιτήσεων των δικαιούχων στις οικείες Περιφέρειες της χώρας (έχουν ήδη παραληφθεί 35.000 αιτήσεις), την ταχεία ικανοποίηση τους από τα χρηματοπιστωτικά ιδρύματα (έχουν υπογραφεί οι δανειακές συμβάσεις και έχουν εκταμιευθεί σχεδόν στο σύνολο τους τα σχετικά δάνεια) και με τη χορήγηση της κρατικής αρωγής στην Α και Β Ζώνη εγκατάστασης (ποσοστό 35% επί του συνολικού ύψους του κάθε δανείου, με σχετική πρόβλεψη για την κάλυψη της σχετικής δαπάνης, η οποία ανέρχεται στο ποσό των 273 εκατ. ευρώ μέχρι την ολοκλήρωση του προγράμματος).
     Επειδή μέχρι σήμερα έχει εκταμιευθεί, από τη σχετική ΣΑΕ 055 του ΥΠΕΣΔΔΑ προς τις αντίστοιχες υπηρεσίες των Περιφερειών, ποσό ύψους 99.547.906. εκατ. ευρώ, το βασικό και πρωτεύον μέλημα του ΥΠΕΣΔΔΑ στην παρούσα φάση του προγράμματος είναι να ικανοποιήσει με ταχύτητα τις αυξημένες ανάγκες των Περιφερειών ως προς τη χορήγηση των κρατικών αρωγών στους δικαιούχους. Για το λόγο αυτό, με το υπ' αριθμ 11427/3.3.2005 έγγραφο μας προς το αρμόδιο Υπουργείο Οικονομίας και Οικονομικών ζητήθηκε ήδη η διάθεση πίστωσης για το έτος 2005, κατ' ελάχιστο ποσό ύψους 100 εκατ. ευρώ, προκειμένου καλυφθούν οι προαναφερθείσες ανάγκες.
     Κατά τα λοιπά, οι αρμόδιες υπηρεσίες του Υπουργείου σε στενή συνεργασία με τις Περιφέρειες της χώρας και τα χρηματοπιστωτικά ιδρύματα, παρακολουθούν τον αριθμό και την εξυπηρέτηση των στεγαστικών δανείων ανά ζώνη εγκατάστασης, όπως και γενικά την εφαρμογή του προγράμματος στεγαστικής αποκατάστασης των ομογενών στο σύνολο της χώρας και μετά την ολική εκπλήρωση των ανειλημμένων νομικών και οικονομικών δεσμεύσεων ως προς το ήδη υφιστάμενο πρόγραμμα, θα εξεταστεί με τη δέουσα ευαισθησία απέναντι στην κοινωνική ομάδα των παλιννοστούντων. η δυνατότητα νέου προγράμματος αποκατάστασης τους.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
      18. Στην με αριθμό 8776/15-3-05 ερώτηση των Βουλευτών κυρίων Μιχάλη Καρχιμάκη και Κωνσταντίνου Καΐσερλη δόθηκε με το υπ’ αριθμ. Φ 900α/4527/7878/7-3-05 έγγραφο από τον Υπουργό Εθνικής Άμυνας η ακόλουθη απάντηση:
     «Σε απάντηση της υπ' αριθμ. 8776/15-3-2005 ερώτησης, που κατέθεσαν οι Βουλευτές κ.κ. Μιχάλης Καρχιμάκης και Κώστας Καΐσερλης, με θέμα τη στέγαση προσωπικού του Πολεμικού Ναυτικού ΥΝΤΕΛ Λέρου, σας γνωρίζουμε τα ακόλουθα:
     Το ποσό που απαιτήθηκε για τη στέγαση τετάρτου τριμήνου έτους 2004 έχει εγκριθεί από την 24η Φεβρουαρίου 2005 και για το σκοπό αυτό έχουν αποσταλεί από το ΓΕΝ τα αντίστοιχα εγκριτικά σήματα.
     Το ποσό για το πρώτο τρίμηνο έτους 2005, αιτήθηκε την 18η Μαρτίου 2005 από την ΥΝΤΕΛ και πρόκειται να εγκριθεί με το πέρας του τριμήνου.
     Η μικρή καθυστέρηση έγκρισης στέγασης τετάρτου τριμήνου έτους 2004 οφείλεται στον τελικό έλεγχο και στη βεβαίωση της αντίστοιχης δαπάνης της Γ' τριμηνίας από την Υπηρεσία Επιτρόπου του Ελεγκτικού Συνεδρίου.
     Ο Υπουργός
     ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      19. Στην με αριθμό 8857/16-3-05 ερώτηση των Βουλευτών κυρίων Χρύσας Αράπογλου, Εμμανουήλ Όθωνα, Απόστολου Κατσιφάρα και Παναγιώτου Αντωνακόπουλου δόθηκε με το υπ’ αριθμ. 9266/8-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην υπ΄ αριθμ. 8857/2005 ερώτηση, που κατατέθηκε στη Βουλή από τους Boυλευτές κ.κ. Χρ. Αράπογλου, Μ. Όθωνα, Α. Κατσιφάρα και Π. Αντωνακόπουλο, σχετικά με την πρόσκληση εκδήλωσης ενδιαφέροντος για την υλοποίηση του Β' Κύκλου των Σχεδίων Δράσης για την προώθηση της Κοινωνικής Ενσωμάτωσης, σας πληροφορούμε τα εξής:
     Με την αρ. 185188/9-11-2004 απόφαση του Υπουργού Απασχόλησης και Κοινωνικής Προστασίας, εκδόθηκε πρόσκληση εκδήλωσης ενδιαφέροντος για την υλοποίηση Σχεδίων Δράσης για την προώθηση της κοινωνικής ενσωμάτωσης (β' κύκλος), όπου ορίστηκε καταληκτική ημερομηνία υποβολής των Σχεδίων η 14-1-2005 (δημοσίευση περίληψης στις εφημερίδες ΕΛΕΥΘΕΡΟΤΥΠΙΑ, ΚΑΘΗΜΕΡΙΝΗ, ΤΑ ΝΕΑ, ΚΕΡΔΟΣ στις 22-11-2004, 23-11-2004, 24 -11-2004 και 25 -11-2004 αντίστοιχα). 
     Μετά από υποβολή πολλών αιτημάτων φορέων παροχής Συνοδευτικών Υποστηρικτικών Υπηρεσιών (ΣΥΥ) για παράταση της καταληκτικής προθεσμίας υποβολής, εκδόθηκε η αριθμ. 170663/13-1-2005 απόφαση του Υπουργού Απασχόλησης και Κοινωνικής Προστασίας για παράταση της προθεσμίας μέχρι 21-2-2005. Όμως, εκ παραδρομής, στο ηλεκτρονικό αντίγραφο, που καταχωρήθηκε στην ιστοσελίδα του Υπουργείου, αναγράφηκε ως νέα καταληκτική ημερομηνία υποβολής η 21-1-2005.
     Επομένως, υπεβλήθησαν ενενήντα οκτώ (98) προσφορές από φορείς παροχής ΣΥΥ μέχρι την 21-1-2005. Στη συνέχεια έγινε αντιληπτό το λάθος στην αναγραφή της καταληκτικής ημερομηνίας και στις 27-1-2005 διορθώθηκε στο ορθό, δηλαδή 21-2-2005. Η απόφαση για την παράταση δημοσιεύτηκε στις ίδιες εφημερίδες στις. 3-2-2005. Όμως, επειδή η διόρθωση στο ορθό, έγινε στις 27-1-2005, αναγράφηκε ως ημερομηνία έκδοσης της απόφασης η 27-1-2005, το οποίο βέβαια ήταν λανθασμένο και διορθώθηκε ξανά, (δημοσίευση στις ίδιες εφημερίδες στις 4-2-2005), αφού η ημερομηνία έκδοσης της ορθής εξ αρχής απόφασης ήταν 13-1-2005.
     Εννοείται, ότι για την απαράδεκτη αυτή κατάσταση έχει ήδη δοθεί εντολή του Υπουργού Απασχόλησης και Κοινωνικής Προστασίας προς τον καθ' ύλην αρμόδιο Γενικό Γραμματέα, για την διενέργεια Ένορκης Διοικητικής Εξέτασης,. προκειμένου να αναδειχθούν οι τυχόν υπάρχουσες ευθύνες και να επιμεριστούν στους υπευθύνους.
     Μετά τη διόρθωση αυτή, στάλθηκε σε όλους του φορείς ΣΥΥ, που υπέβαλαν προσφορές, ενημερωτική επιστολή με αριθμ. 171565/1-2-2005, με την οποία ενημερώνονταν για τη διόρθωση και ότι είχαν τη δυνατότητα να παραλάβουν τις προσφορές τους, ώστε, εφόσον επιθυμούσαν, να τις καταθέσουν μέχρι τη νέα καταληκτική ημερομηνία, το οποίο και κάποιοι εξ αυτών έπραξαν.
     Όσον αφορά το τελευταίο ερώτημα (5), σας γνωρίζουμε ότι, μέχρι τις 21-2-2005 κατατέθηκαν συνολικά 103 προσφορές από φορείς παροχής ΣΥΥ (98 που ήδη είχαν κατατεθεί μέχρι την 21-1-2005 και 5 επιπλέον προσφορές, που κατατέθηκαν μέχρι την 21-2-2005). 
     Σχετικά με το ποιοι φορείς κατέθεσαν τελικά προσφορές μέχρι 21-2-2005, είτε αρχικά είτε μετά την δοθείσα παράταση, επισυνάπτουμε σχετικό πίνακα για ενημέρωσή σας.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      20. Στην με αριθμό 8393/2.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4495/7834/24.3.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8393/2-3-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τα συνταξιοδοτικά και μισθολογικά θέματα απoστράτων, σας γνωρίζουμε τα ακόλουθα:
      Οι αρμοδιότητες για την πολιτική μισθοδοσίας και συντάξεων ανήκουν στο Υπουργείο Οικονομίας και Οικονομικών, το οποίο εξειδικεύει την εφαρμοζόμενη πολιτική με ειδικούς μισθολογικούς και συνταξιοδοτικούς νόμους.
      Πέραν των ανωτέρω, το θέμα της εφαρμογής του ν. 2838/2000, όπως έχει τροποποιηθεί και ισχύει σήμερα, σε όσους στρατιωτικούς συνταξιοδοτήθηκαν λόγω αποστρατείας τους και δεν έχουν συμπεριληφθεί στις διατάξεις του, εναπόκειται στις άμεσες προτεραιότητες του ΥΠΕΘΑ και ήδη βρίσκονται σε εξέλιξη οι σχετικές διαδικασίες.
      Σε ό, τι αφορά τα μισθολογικά αιτήματα αναφορικά με το διαχωρισμό σε Αξιωματικούς και Ανθυπασπιστές εξ Υπαξιωματικών, η διυπουργική επιτροπή, τόσο κατά τη σύνταξη του ν. 2838/2000 όσο και του ν. 3016/2002, είχε ως βασικό και αδιαπραγμάτευτο κριτήριο για τη διαμόρφωση του θεσμικού πλαισίου, το συνολικό χρόνο υπηρεσίας, τον κατεχόμενο βαθμό, την προέλευση από τα ΑΣΕΙ και τις αντίστοιχες παραγωγικές σχολές Αξιωματικών της ΕΛ.ΑΣ., του Λ.Σ. και του Π.Σ., τις περιπτώσεις των απευθείας ή με διαγωνισμό κατατασσόμενων στο Σώμα των Αξιωματικών, καθώς και τη φοίτηση σε  παραγωγική σχολή για τη διαφοροποίησή τους ακόμα και μεταξύ Υπαξιωματικών.
      Έτσι, με το νέο θεσμικό πλαίσιο επετεύχθη μια σημαντική μισθολογική αναβάθμιση όχι όμως και μισθολογική εξίσωση, γιατί αυτό, όπως είναι προφανές, θα οδηγούσε σε κατάργηση της διάκρισης που επιβάλλεται να έχουν οι Ένοπλες Δυνάμεις. Βέβαια κατά την πορεία εφαρμογής των θεσμικών αυτών ρυθμίσεων τέθηκαν προβλήματα και επισημάνθηκαν δυσχέρειες που πρέπει να αντιμετωπισθούν προκειμένου να καλυφθούν τα υπάρχοντα κενά.
      Τα θέματα αυτά θα αποτελέσουν αντικείμενο επεξεργασίας και διερεύνησης καταρχήν από τους Κλάδους. Ήδη με εντολή του κυρίου ΥΕΘΑ, έχει συγκροτηθεί διακλαδική επιτροπή με έργο τη μελέτη και εισήγηση του νέου μισθολογίου, η οποία πρόκειται να καταθέσει τις προτάσεις της εντός του μηνός Μαρτίου 2005, όπου και θα ληφθούν υπόψη τυχόν ατέλειες του υφισταμένου νομοθετικού πλαισίου και θα γίνουν οι ανάλογες ρυθμίσεις.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      21. Στην με αριθμό 8321/1.3.05 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Β-534/22.3.05 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 8321/1-3-2005, που κατέθεσε στη Βουλή ο Βουλευτής κ. Γεώργιος Παπαγεωργίου, σύμφωνα και με το έγγραφο αριθμ. ΠΔΣ&ΔΣ/106/4-3-Ο5 της εταιρείας «Ολυμπιακή Αεροπορία -Υπηρεσίες», σας πληροφορούμε ότι η εταιρεία έχει ήδη εκκινήσει διαδικασία προσλήψεων του απαραίτητου για τις ανάγκες της εποχικού προσωπικού, ώστε να μην δημιουργηθεί κανένα πρόβλημα στην εξυπηρέτηση του επιβατικού κοινού ενόψει της θερινής περιόδου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      22. Στην με αριθμό 8335/1.3.05 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Φ900α/4489/7827/24.3.05 έγγραφο από τον Υπουργό Εθνικής ΄Αμυνας η ακόλουθη απάντηση:
      «Σε απάντηση της υπ' αριθμ. 8335/1-3-2005 ερώτησης, που κατέθεσε ο Βουλευτής κ. Μανόλης Στρατάκης, με θέμα τον περιφερειακό δρόμο Δήμου Καστελίου, σας γνωρίζουμε τα ακόλουθα:
      	Η οδική πρόσβαση στο Αεροδρόμιο Καστελλίου γινόταν ανέκαθεν με οδό διερχόμενη από το Καστέλλι Πεδιάδος Ηρακλείου.
      Από το Φεβρουάριο 2003 (και μετά από γενόμενη επιχειρησιακή αναβάθμιση του Αεροδρομίου Καστελλίου) ο Δήμος Καστελλίου με έγγραφό του με αριθμ. πρωτ. 522/11-2-03 έθεσε, μεταξύ άλλων, το θέμα/αίτημα να αναλάβει χρηματοδοτήσει η τότε ηγεσία του ΥΕΘΑ νέα οδική πρόσβαση του Αεροδρομίου δια της κατασκευής δρόμου που να παρακάμπτει το Καστέλλι. Προς τούτο επρότεινε την αναβάθμιση υπάρχοντος δρόμου (εν μέρει αγροτικού χωματόδρομου, μήκους 650 μ. και εν μέρει δημοτικού μήκους 1000 μ.) που προβλεπόταν από την πολεοδομική μελέτη του Καστελλίου ως παρακαμπτήριος/περιφερειακός δρόμος της κωμόπολης. Τον Ιούλιο 2003 με έγγραφό του με αριθμ. πρωτ. 3337/24-7-2003 ο Δήμος συμπλήρωσε το εν λόγω αίτημα, αναλαμβάνοντας την υποχρέωση να εξασφαλίσει την εδαφική έκταση που είναι απαραίτητη για την διαπλάτυνση της οδού, δεδομένου ότι σε ικανό μήκος της το υφιστάμενο πλάτος ήταν πολύ μικρό.
      Με έγγραφό της (Φ.900/AΔ.2372/25-7-03/133ΣMlΔYΠ/Tμ.lEγκlσεων) η ~ 133 ΣΜ. προϋπολόγισε την απαιτούμενη δαπάνη για την κατασκευή του παραπάνω δρόμου στο ποσό των ογδόντα πέντε χιλιάδων ευρώ (85.000 €) περίπου χωρίς να υπολογισθεί η εξασφάλιση της απαιτούμενης εδαφικής έκτασης για την διαπλάτυνση του δρόμου.
      Εν προκειμένω διευκρινίζεται ότι ο εν λόγω δρόμος δεν είναι αμιγώς στρατιωτικός, αφού εκτός από την πρόσβαση του Αεροδρομίου Καστελλίου θα εξυπηρετεί και τις κυκλοφοριακές ανάγκες της τοπικής κοινωνίας.
      Άλλωστε η (από μακρού) εν εξελίξει μελέτη από την ΥΠΑ για τη δημιουργία πολιτικού αερολιμένα στο Καστέλλι πιθανόν να διαμορφώσει νέα δεδομένα και νέα οδική πρόσβαση προς το Αεροδρόμιο Καστελλίου.
      Τον Ιανουάριο 2004 με το Φ.550/685473/22-10-04/ΓΕΑ/Γ5/4, το ΓΕΑ ζήτησε από την Περιφέρεια Κρήτης να εντάξει την κατασκευή του παραπάνω περιφερειακού δρόμου στα έργα της Περιφέρειας.
      Το Μάρτιο 2004 με το υπ' αριθμ. πρωτ. 113112-3-04ΙΠερ.Κρήτης/Δνση λεγχ.-Συντ. Έργων Τμ. Συντήρησης, η Περιφέρεια Κρήτης απάντησε αρνητικά επικαλούμενη τις τότε κακές καιρικές συνθήκες, καθώς και το ότι η αρμοδιότητα για την ασφαλτόστρωση-συντήρηση των δημοτικών-αγροτικών δρόμων ανήκει στο Δήμο Καστελλίου.
      Ο Δήμος Καστελλίου επανήλθε επί του θέματος τον Ιούλιο 2004 με έγγραφό του με αριθμ. πρωτ. 3716/28-7-04 και το Σεπτέμβριο με το υπ' αριθμ. πρωτ.4689124-9-04.
      Τον Οκτώβριο 2004 με το Φ.550/ΑΔ 693570123-10-04/ΓEA/Γ5/4, το ΓΕΑ ζήτησε και πάλι από την Περιφέρεια Κρήτης να προγραμματίσει την κατασκευή του παρακαμπτηρίου δρόμου, χωρίς όμως μέχρι σήμερα να τύχει απάντησης.
      Η οδική πρόσβαση του Αεροδρομίου Καστελλίου δια της παράκαμψης του Καστελλίου όντως εξυπηρετεί τη λειτουργία του Αεροδρομίου.
      Παρά το γεγονός ότι ο εν λόγω δρόμος δεν είναι αμιγώς στρατιωτικός, το ΥΕΘΑ/ΓΕΑ, στα πλαίσια της επίδειξης καλής θέλησης και συνεργασίας με την τοπική κοινωνία και κατόπιν συναντήσεως που έλαβε χώρα την 22α Μαρτίου 2005 μεταξύ του ΥΦΕΘΑ (κ. Ι. Λαμπρόπουλου) και του Δημάρχου Καστελλίου συμφωνήθηκε να μην γίνει κίνηση για συγχρηματοδότηση της κατασκευής του περιφερειακού δρόμου του Καστελλίου μεταξύ ΥΕΘΑ/ΓΕΑ και Περιφερείας Κρήτης, αλλά το μεν ΓΕΑ να διαθέσει τα χωματουργικά μηχανήματα ο δε Δήμος Καστελλίου να διαθέσει όλα τα απαιτούμενα υλικά και να ενημερώσει εγκαίρως το ΓΕΑ ώστε να υπάρξει αντίστοιχος συντονισμός ενεργειών.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      23. Στις με αριθμό 8238/28.2.05 και 8318/1.3.05 ερώτηση του Βουλευτή κ. Στυλιανού Ματζαπετάκη Παπαγεωργίου δόθηκε με το υπ’ αριθμ. Φ.900α/4493/7831 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8350/1-3-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα την εκπαίδευση πιλότων και την ασφάλεια πτήσεων της Πολεμικής Αεροπορίας, σας γνωρίζουμε τα ακόλουθα:
      Η Π.Α. ανέκαθεν έδινε και συνεχίζει να δίνει ιδιαίτερη έμφαση στην επαρκή εκπαίδευση των στελεχών της και ιδιαίτερα στην εκπαίδευση των Ιπταμένων που αποτελούν την αιχμή της μαχητικής της ικανότητας. Για το σκοπό αυτό, έχουν εκπονηθεί προγράμματα, σύμφωνα με τα διεθνή πρότυπα, τα οποία ανανεώνονται και εκσυγχρονίζονται διαρκώς, ώστε να καλύπτουν τις απαιτήσεις της σύγχρονης Αεροπορίας.
      Τα προγράμματα αυτά υλοποιούνται απαρέγκλιτα επί συγκεκριμένης χρονικής βάσης (μηνιαίας και εξαμηνιαίας), παρά τις κατά καιρούς αντιξοότητες που δημιουργούνται από προβλέψιμους ή απρόβλεπτους εξωγενείς παράγοντες (καιρός, τουρκική δραστηριότητα, άλλες έκτακτες απαιτήσεις π.χ. Ολυμπιακοί Αγώνες 2004 κλπ). Η υλοποίησή τους αποτελεί το κυριότερο μέλημα όλων των εμπλεκομένων φορέων, σε όλο το φάσμα της εκπαίδευσης από τη Σχολή Ικάρων έως τις Πολεμικές Μοίρες, ικανοποιώντας έτσι τον επιθυμητό βαθμό εκπαίδευσης των Ιπταμένων.
      Οι τυχόν αποκλίσεις επί των ανωτέρω προγραμμάτων καλύπτονται με συντoνισμένες ενέργειες των φορέων, όπως λεπτομερώς προβλέπεται από τις οικίες διαταγές και κανονισμούς και σε καμια περίπτωση δεν θωρούνται ως ελλείψεις πτητικού έργου για την εκπαίδευση των πιλότων.
      Όσον αφορά στα πτητικά μέσα που διαθέτει η Πολεμική Αεροπορία, αυτά είναι στο μεγαλύτερο αριθμό από τα πλέον σύγχρονα, και διαθέτουν όλο εκείνο τον εξοπλισμό, τόσο σε συστήματα όσο και σε δυνατότητες, με αποτέλεσμα η παρεχόμενη εκπαίδευση να είναι ποιοτικά και ποσοτικά επαρκής, ολοκληρωμένη και σύμφωνη με τα διεθνή πρότυπα. Πέραν των σύγχρονων πτητικών μέσων, για την προετοιμασία των Ιπταμένων στο έδαφος, χρησιμοποιούνται εποπτικά μέσα και εκπαιδευτικά συστήματα αντάξια του στόλου των Αεροσκαφών που διαθέτει η Πολεμική Αεροπορία, είναι σύγχρονα και καλύπτουν όλους τους τομείς της εκπαίδευσης, τόσο από θεωρητικής όσο και από πρακτικής πλευράς.
      Επιπλέον, με μέριμνα της Διεύθυνσης Ασφάλειας Πτήσεων, γίνεται συνεχής εκπαίδευση των στελεχών που προγραμματίζουν και επιβλέπουν τις πτήσεις με εξειδικευμένα σεμινάρια σε διαρκή βάση, ώστε το σημαντικό έργο της εκπαίδευσης των Ιπταμένων να καλύπτεται κατά το βέλτιστο δυνατό τρόπο και ταυτόχρονα η ασφάλεια των πτήσεων να παραμένει σε υψηλά επίπεδα.
      Όσον αφορά στις πιστώσεις του Προϋπολογισμού της Πολεμικής Αεροπορίας που αναφέρονται σε θέματα εκπαίδευσης προσωπικού, σε καμία περίπτωση δεν έχουν γίνει περικοπές, καθ' όσον αυτές δεν έχουν μειωθεί διαχρονικά ούτε έχουν χρησιμοποιηθεί για αντιμετώπιση άλλων κατηγοριών δαπανών της Πολεμικής Αεροπορίας. Ήδη επιπλέον του εγκριθέντος προϋπολογισμού του ΓΕΑ έτους 2005, διατίθενται 35 εκατομμύρια € για τη βελτίωση - αναβάθμιση της εκπαίδευσης των Ιπταμένων Στελεχών της Πολεμικής Αεροπορίας.
      Επιπλέον, ουδεμία μεταφορά πίστωσης από εκπαιδευτικές δαπάνες έχει πραγματοποιηθεί για αντιμετώπιση άλλων δαπανών, που προκύπτουν από την ανάκληση απόστρατου προσωπικού.
      Στα πλαίσια της συνεχούς αναβάθμισης και του εκσυγχρονισμού της εκπαίδευσης στην Πολεμική Αεροπορία, που αποτελεί συνεχή προσπάθεια του ΥΠΕΘΑ, προωθούνται ανάλογα προγράμματα, ώστε τα χρησιμοποιούμενα εποπτικά μέσα και εκπαιδευτικά συστήματα και βοηθήματα να καλύπτουν τις μελλοντικές απαιτήσεις μιας σύγχρονης Πολεμικής Αεροπορίας, με απώτερο στόχο τη ρεαλιστικότερη δυνατή εκπαίδευση των Ιπταμένων σε όλα τα είδη των αποστολών της Πολεμικής Αεροπορίας.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      24. Στην με αριθμό 8349/1.3.05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Φ900α/4492/7830/24.3.05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8349/1-3-2005 ερώτησης, που κατέθεσε ο Βουλευτής κ. Στέλιος Ματζαπετάκης, με θέμα τους ελαιώνες Καστελλίου Πεδιάδος, σας γνωρίζουμε τα ακόλουθα:
      Ήδη από το 1996 περίπου και στα πλαίσια της αναβάθμισης του Αεροδρομίου Καστελλίου, είχε σχεδιαστεί από το ΓΕΑ η απαλλοτρίωση τριών (3) επιμέρους εκτάσεων συνολικής επιφάνειας 300 στρεμμάτων περίπου, όπως αυτές φαίνονται στα στοιχεία Α, Β, Γ στο συνημμένο Τοπογραφικό Διάγραμμα Αεροδρομίου Καστελλίου.
      Λόγω των αντιδράσεων (που προήλθαν κυρίως από την τοπική κοινωνία), αποφασίσθηκε η ενσωμάτωση στο Αεροδρόμιο μόνον της «Έκτασης Α», επιφανείας 39.500 τ.μ. και της «Έκτασης Β», επιφανείας 57.000 τμ., με την κήρυξη δύο επιμέρους απαλλοτριώσεων και των δύο αντιστοίχων επιτάξεων που θα αφορούσαν τις εν λόγω εκτάσεις.
      Έκταση «Α» (επιφανείας 39.500 τ.μ.)
      -Απαλλοτρίωση:
      Με βάση την από 27-1-1997 Γνωμάτευση Α/ΓΕΑ κηρύχθηκε (αρχικά) τον Ιούνιο 1997 η απαλλοτρίωση της «Έκτασης Α» με την υπ' αριθμ. πρωτ. 1055728/3794/0010/18-6-97/ΚΥΑ Υπ. Οικ. και ΥΕΘΑ (ΦΕΚ Δ' 580/7-7-97), η οποία ανεκλήθη όμως το Φεβρουάριο του 2002 με την υπ' αριθμ. πρωτ. 334/Φ.1956/12-2-02 Πράξη Γ.Γ.Π. Κρήτης (ΦΕΚ Δ' 142/25-2-02), λόγω μη εμπρόθεσμης εκτέλεσης.
      Το Μάρτιό του 2002 κηρύχθηκε και πάλι η απαλλοτρίωση της «Έκτασης Α» με την υπ' αριθμ. πρωτ. 430/Φ.2003/28-2-02 Απόφαση Γ.Γ.Π. Κρήτης (ΦΕΚ Δ' 243/29-3-02).
      Με την υπ' αριθμ. 2279/9-10-03 ειδοποίηση του Γενικού Γραμματέα Περιφέρειας Κρήτης, για την παρακατάθεση της αποζημίωσης λ&Υω απαλλοτρίωσης για τα ακίνητα της «Έκτασης Α», που δημοσιεύθηκε στο ΦΕΚ Δ' 1134/24-10-2003, συντελέστηκε η απαλλοτρίωση της «Έκτασης Α» και έγινε την 28-11-03 η σχετική μεταγραφή στο Υποθηκοφυλακείο Καστελλίου Πεδιάδος (Τόμος 939, αριθμ. 105073).
      Με την 351/24-6-2004 Απόφαση Εφετείου Κρήτης έγινε ο καθορισμός της οριστικής τιμής μονάδος αποζημίωσης της «Έκτασης Α».
      Με το υπ' αριθμ. πρωτ. 334/14-2-05 έγγραφο της Κτηματικής Υπηρεσίας Ν. Ηρακλείου, η τελευταία ζήτησε από το ΓΕΑ συμπληρωματικά στοιχεία για τον υπολογισμό της οριστικής αποζημίωσης, τα οποία απεστάλησαν με το Φ.550/686537/9-3-05/ΓΕΑ/Γ5/4.
      -Επίταξη:
      Με την από 28-1-97 Απόφαση ΥΦΕΘΑ (Φ.550/760419/28-1-97/ΓΕΑ/Γ5/4), το ΓΕΑ προέβη σε επίταξη της «Έκτασης Α» και η σχετική κατάληψη έγινε την 10-3-98.
      Η αποζημίωση των ακινήτων λόγω επίταξης για τις καλλιεργητικές περιόδους 1998-1999 και 1999-2000 έγινε με τις υπ' αριθμ. 1/00 και 7/01, αντιστοίχως, αποφάσεις της ΔΑΑΕ.
      Όπως προκύπτει και από το υπ. αριθμ. πρωτ. 5/760419/12-1-05/ΓΕΑ/ΔΕΑΕ έγγραφο, η οριστικοποίηση της αποζημίωσης λόγω επίταξης για τις καλλιεργητικές περιόδους 2000-2001, 2001-2002 και 1-1-2003 έως 24-102003 (ημερομηνία λήξης της επίταξης λόγω εκτέλεσης της απαλλοτρίωσης) καθυστέρησε, επειδή ο Δήμος Ηρακλείου δεν απέστειλε εγκαίρως το σύνολο των σχετικών δικαιολογητικών που προβλέπονται από το νόμο.
      Ήδη σήμερα, μετά την επίλυση των ανωτέρω εκκρεμοτήτων, κατέστη οριστική η υπ' αριθμ. 1/18-6-04 Απόφαση της ΔΕΑΕ, με την οποία καθορίζεται η αποζημίωση λόγω επίταξης για τις περιόδους 2000-2001,2001-2002 και από 1-1-2003 μέχρι 24-10-2003. Με το υπ' αριθμ. πρωτ. 56/760419/3-3-05IΓΕΑιΔΕΑΕέγγραφο κοινοποιήθηκε η παραπάνω 1/04 Απόφαση στο Δήμο Καστελλίου, προειδοποίηση των ενδιαφερομένων. Με το υπ' αριθμ. πρωτ. Φ.550/686532/8-3-05/ΓΕΑ/Γ5/4 έγγραφο, διαβιβάστηκε η 1/04 Απόφαση στην αρμόδια υπηρεσία του ΓΕΑ, προκειμένου να ολοκληρωθεί συντελεστεί η καταβολή της αποζημίωσης λόγω επίταξης, στο συντομότερο χρονικό διάστημα.
      Έκταση «Β» (επιφάνειας 57.000 τμ.)
      Με την από 18-9-98 Απόφαση ΥΦΕΘΑ (Φ.550/765042/18-9-98/ΓΕΑ/Γ5/4), το ΓΕΑ δρομολόγησε την επίταξη της «Έκτασης Β», χωρίς όμως ουδέποτε μέχρι σήμερα να προβεί στην ενεργοποίηση/πραγματοποίηση της επίταξης δια της σχετικής κατάληψης της έκτασης. Με την από 18-10-01. Γνωμάτευση Α/ΓΕΑ δρομολογήθηκε η κήρυξη της απαλλοτρίωσης της «Έκτασης Β». Ήδη σήμερα, και όπως φαίνεται από το υπ' αριθμ. πρωτ. 2579/2-11-04 έγγραφο της Κτηματικής Υπηρεσίας Ν. Ηρακλείου, αναμένεται να εκδοθεί η σχετική Απόφαση του Γενικού Γραμματέα Περιφέρειας Κρήτης για την κήρυξη της απαλλοτρίωσης της έκτασης.
      Όπως φαίνεται στο Φ.900/ΑΔ772/8-3-05/133ΣΜ/ΔΥΠ/Τμ. Εγκ., η Πολεμική Αεροπορία ουδέποτε μέχρι σήμερα έχει παρέμβει καθ' οιονδήποτε τρόπο στην υπό απαλλοτρίωση «Έκταση Β», η οποία βρίσκεται συνεχώς στην αποκλειστική κυριότητα και χρήση των κατόχων/ιδιοκτητών της. Τα ελαιόδενδρα που βρίσκονται στην απαλλοτριωθείσα επιταχθείσα «Έκταση Α» ουδέποτε εκμισθώθηκαν ή εκμεταλλεύθηκαν καθ' οιονδήποτε τρόπο από την Πολεμική Αεροπορία. Το σύνολο των εκμισθώσεων ελαιοδένδρων, στις οποίες έχει προβεί η Πολεμική Αεροπορία σύμφωνα με τις ισχύουσες διατάξεις, έχει γίνει σε περιοχές που ανήκουν αποκλειστικά στην Πολεμική Αεροπορία (133 Σ.Μ) και δεν έχουν καμία σχέση με τα ελαιόδενδρα της απαλλοτριωθείσας/ επιταχθείσας «Έκτασης Α» των 39.500 τμ. της περιοχής Λιλιανού Καστελλίου.
      Συvημμένα σας καταθέτουμε τοπογραφικό διάγραμμα Αεροδρομίου.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     25. Στην με αριθμό 8688/10-3-05 ερώτηση του Βουλευτή κ. Κων/νου Μπαντουβά δόθηκε με το υπ’ αριθμ. 7017/4/4970/30-3-05 έγγραφο από τον Υπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Κ. Μπαντουβάς, σε ό,τι μας αφορά, σας γνωρίζουμε ότι το θέμα της εφαρμογής της τουριστικής νομοθεσίας και της παροχής βελτιωμένων υπηρεσιών σε ημεδαπούς και αλλοδαπούς τουρίστες αποτελεί για το Υπουργείο μας βασική προτεραιότητα. Στο πλαίσιο αυτό, από την αρμόδια Διεύθυνση του Αρχηγείου Ελληνικής Αστυνομίας, κάθε χρόνο πριν από την έναρξη των τουριστικών περιόδων (χειμερινή-θερινή), δίδονται εντολές και οδηγίες προς όλες τις περιφερειακές Υπηρεσίες για τη δραστηριοποίησή τους και τη διενέργεια εντατικών ελέγχων σε καταλύματα, μέσα και χώρους τουριστικού ενδιαφέροντος, όπως ξενοδοχεία, κάμπινγκ, ενοικιαζόμενα διαμερίσματα, τουριστικά γραφεία, καθώς και για την ελεύθερη και παράνομη κατασκήνωση.
      Ιδιαίτερα, οι αρμόδιες αστυνομικές Υπηρεσίες σε όλη τη χώρα, στα πλαίσια των αρμοδιοτήτων τους, διενεργούν συνεχείς ελέγχους, κυρίως κατά τη θερινή περίοδο και εφαρμόζουν με αυστηρότητα σε βάρος των παραβατών την ισχύουσα νομοθεσία, σχετικά με τη λειτουργία της οργανωμένης κατασκήνωσης (κάμπινγκ) και την ελεύθερη κατασκήνωση, σε συνεργασία βεβαίως με τις συναρμόδιες Διευθύνσεις Τουρισμού των Περιφερειών και τους Ο.Τ.Α. Ενδεικτικά δε, επισημαίνεται ότι, για το θέμα αυτό, κατά το παρελθόν έτος, από τις αρμόδιες Υπηρεσίες μας, σε όλη τη χώρα και φυσικά στο νομό Ηρακλείου, διενεργήθηκαν 2.569 έλεγχοι και βεβαιώθηκαν 1.317 παραβάσεις για παράνομη κατασκήνωση.
      Τέλος, προς τις ανωτέρω Υπηρεσίες μας, ενόψει και της νέας τουριστικής περιόδου, δόθηκαν εκ νέου πρόσθετες εντολές και οδηγίες για τη διενέργεια συστηματικών ελέγχων και αυστηρότερη εφαρμογή της τουριστικής νομοθεσίας και κυρίως αυτής που αφορά τη λειτουργία των κάμπινγκ και την ελεύθερη κατασκήνωση.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
     26. Στην με αριθμό 8674/10-3-05 ερώτηση του Βουλευτή κ.Λάζαρου Λωτίδη  δόθηκε με το υπ’ αριθμ. 26941/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8674/10-3-2005 την οποία κατέθεσε ο Βουλευτής κ. Λάζαρης Λωτίδης σχετικά με τη λειτουργία του ΤΕΙ Δυτ. Μακεδονίας, σας γνωρίζουμε τα ακόλουθα:
      Τα μεγάλα οικονομικά ελλείμματα στα ΤΕΙ δημιουργήθηκαν σωρευτικά τα τελευταία πέντε χρόνια κυρίως από την αύξηση των Τμημάτων μέσα στο πλαίσιο της Διεύρυνσης. Η αύξηση αυτή των Τμημάτων, καθώς και η συνεχής αύξηση του αριθμού των εισακτέων σπουδαστών σχεδόν σε όλα τα Τμήματα των ΤΕΙ, δημιούργησε πολλές νέες εκπαιδευτικές ανάγκες, με αποτέλεσμα την αύξηση του αριθμού του Εκπαιδευτικού Προσωπικού, κυρίως εκτάκτου, την ανάγκη για απόκτηση νέου εξοπλισμού καθώς και νέων κτιριακών εγκαταστάσεων.
      Παράλληλα, δεν προβλέφθηκε η οικονομική κάλυψη των αναγκών των Τμημάτων αυτών μετά τη λήξη του προγράμματος του ΕΠΕΑΕΚ 11 που κάλυπτε τη λειτουργία τους μέχρι 31-8-2004.
      Η προηγούμενη πολιτική ηγεσία του ΥΠΕΠΘ δε φρόντισε να συμπεριλάβει πιστώσεις για τη λειτουργία των Τμημάτων αυτών στον τακτικό προϋπολογισμό του 2004, με αποτέλεσμα από τον προηγούμενο Σεπτέμβριο να υπάρχει πρόβλημα στη λειτουργία τους.
      Το ΥΠ.Ε.Π.Θ. φρόντισε να εξασφαλίσει μια έκτακτη επιχορήγηση ύψους 14.000.000,00 €, η οποία και δόθηκε το Νοέμβριο του 2004, ώστε να μπορέσουν τα Ιδρύματα να αντιμετωπίσουν ένα μέρος των υποχρεώσεών τους.
      Ειδικότερα, στο ΤΕΙ Δυτικής Μακεδονίας χορηγήθηκαν επιπλέον τα ποσά των 500.000.00 € για λειτουργικές δαπάνες και 800.000€ για δαπάνες σίτισης στο πλαίσιο αυτής της έκτακτης επιχορήγησης.
      Ήδη στον προϋπολογισμό του 2005 προβλέπονται αυξημένες πιστώσεις κατά 17% για τις λειτουργικές δαπάνες των ΤΕΙ.
      Συγκεκριμένα, το ύψος της κρατικής επιχορήγησης προς το ΤΕΙ Δυτικής Μακεδονίας για το έτος 2005, σε ό,τι αφορά τις λειτουργικές δαπάνες, ανέρχεται στο ποσό των 7.085.000,00 €, ήτοι αυξημένο κατά 1.045.000,00 € σε σχέση με τον προϋπολογισμό του 2004, ενώ παράλληλα ενισχυμένο κατά 800.000,00 € θα είναι και το ποσό για τις δαπάνες σίτισης.
      Το ΥΠ.Ε.Π.Θ. στο πλαίσιο των δυνατοτήτων του προϋπολογισμού του 2005 και των αναγκών των υπολοίπων ΤΕΙ, εξετάζει την δυνατότητα πρόσθετης επιχορήγησης του ΤΕΙ Δυτ. Μακεδονίας για την διασφάλιση της εύρυθμης λειτουργίας του.
      Η συνολική αύξηση των πιστώσεων για τα ΤΕΙ θα είναι σταδιακή, ώστε να υπάρξει εξισορρόπηση της χρηματοδότησης μεταξύ των Πανεπιστημίων και των ΤΕΙ, και σταδιακά να φτάσει η συνολική χρηματοδότηση για την Παιδεία στο 5 % του ΑΕΠ σύμφωνα με τις κυβερνητικές εξαγγελίες.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
     27. Στην με αριθμό 8661/9-3-05 ερώτηση του Βουλευτή κ. Ιωάννου Μανιάτη δόθηκε με το υπ’ αριθμ. 25994/ΙΗ/13-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8661/9-3-05, την οποία κατέθεσε ο Βουλευτής κ. Γιάννης Μανιάτης και αφορά στην ίδρυση νέων Τμημάτων Πανεπιστημίου και ΤΕΙ στην Αργολίδα, σας γνωρίζουμε τα ακόλουθα:
      Για την ίδρυση νέου Τμήματος, Σχολής ή Παραρτήματος Τ.Ε.Ι. απαιτείται καταρχήν σύμφωνα με τον ιδρυτικό νόμο των Τ.Ε.Ι. (1404/83), η υποβολή πλήρους και 	τεκμηριωμένης πρότασης από τα ίδια τα Ιδρύματα.
      Η πρόταση πρέπει να περιλαμβάνει στοιχεία όπως:
      Την γνώση των σημερινών και την πρόβλεψη των μελλοντικών αναγκών της οικονομίας-κοινωνίας σε στελέχη - πτυχιούχους του προτεινόμενου 	Τμήματος.
      Την εξασφάλιση ζήτησης στην αγορά εργασίας
      Την εκτίμηση του κόστους λειτουργίας καθώς και τη σχέση του κόστους
      αυτού με το προσδοκώμενο αποτέλεσμα.
      Τη δυνατότητα εύρυθμης λειτουργίας ,με την εξεύρεση των απαραίτητων
      χώρων, την εξασφάλιση της απαιτούμενης χρηματοδότησης, την εξεύρεση
      κατάλληλου Εκπαιδευτικού και Διοικητικού Προσωπικού κ.λ.π.
      Τη δυνατότητα προσφοράς από τις τοπικές κοινωνίες κτιριακών
      εγκαταστάσεων, διευκολύνσεων στέγασης των φοιτητών κ.λ.π
      Το ενδεικτικό πρόγραμμα σπουδών και το γενικό πλαίσιο δραστηριοτήτων,
      επαγγελματικής απασχόλησης και προοπτικής των πτυχιούχων.
      Στο ΥΠ.Ε.Π.Θ. δεν έχει υποβληθεί πρόταση από το πλησιέστερο Τ.Ε.Ι. για
      ίδρυση Τμήματος ΤΕΙ στην περιοχή της Αργολίδας.
      Είναι γνωστό ότι η Ομάδα Στρατηγικού και Χωροταξικού Σχεδιασμού της Ελληνικής Ανώτατης Εκπαίδευσης, η οποία εισηγήθηκε τις βασικές αρχές και προϋποθέσεις ανάπτυξης της Ανώτατης Εκπαίδευσης και τα ειδικά χαρακτηριστικά ανάπτυξής της κατά Περιφέρεια, δεν προέβλεπε την ίδρυση Τμήματος Τ.Ε.Ι. στο Νομό Αργολίδας, καθώς εστιάστηκε στην ανάπτυξη του Πανεπιστημίου Πελοποννήσου με την ίδρυση Τμήματός του στον ίδιο Νομό.
      Επισημαίνεται ότι η ίδρυση νέων τμημάτων στο Πανεπιστήμιο Πελοποννήσου και στους άλλους νομούς-συμπεριλαμβανομένου και του νομού Αργολίδος-θα μελετηθεί από το Υπουργείο Εθνικής Παιδείας και Θρησκευμάτων στην επόμενη φάση διεύρυνσης της Πανεπιστημιακής Εκπαίδευσης, σε συνεργασία με τη Διοικούσα Επιτροπή του Πανεπιστημίου και εφ’ όσον υποβληθεί απ’ αυτήν ολοκληρωμένη πρόταση και σχετικό χρονοδιάγραμμα για τον αναπτυξιακό σχεδιασμό του Ιδρύματος.
      Επιπλέον, τονίζεται ότι ύστερα από τη συγκρότηση και λειτουργία του Εθνικού Συμβουλίου Παιδείας οι προτάσεις για ίδρυση νέων Τμημάτων, Σχολών ή Παραρτημάτων θα εισάγονται εφεξής για γνωμοδότηση στο αρμόδιο Τμήμα του Συμβουλίου, από το οποίο θα εξεταστούν και θα συνεκτιμηθούν στα πλαίσια της επόμενης φάσης της διεύρυνσης της Τριτοβάθμιας Εκπαίδευσης.
      Ο Υφυπουργός
      ΣΠΥΡΟΣ ΤΑΛΙΑΔΟΥΡΟΣ»
     28. Στην με αριθμό 8616/8-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 7017/4/4962/31-3-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. ΑΓΓΕΛΗΣ, σε ό,τι μας αφορά, σας γνωρίζουμε ότι η Αστυνομική Διεύθυνση Καστοριάς και οι Υπηρεσίες της έδρας (επιτελείο, Αστυνομικό Τμήμα, Τμήμα Ασφαλείας και Τμήμα Τροχαίας Καστοριάς) στεγάζονται, από 15-4-1999, σε ιδιωτικό μισθωμένο κτίριο, συνολικής ωφέλιμης επιφάνειας 1.500 τ.μ., ιδιοκτησίας των κ.κ. Αθανασίου ΤΑΜΠΑ, Αθανασίου ΑΝΑΣΤΑΣΙΑΔΗ, Σταύρου ΑΝΑΣΤΑΣΙΑΔΗ και κ. Αφροδίτης ΤΑΜΠΑ. Το Τμήμα Συνοριακής Φύλαξης Κορεστείων στεγάζεται, από 5-4-1999, σε ιδιωτικό μισθωμένο κτίριο, συνολικής ωφέλιμης επιφάνειας 155 τ.μ., ιδιοκτησίας των κ.κ. ΚΑΛΑΪΤΖΟΓΛΟΥ-ΚΑΛΑΪΤΖΙΔΗ και κ. Παρασκευής ΚΑΛΑΪΤΖΙΔΗ.
      Το μηνιαίο μίσθωμα που καταβάλλεται και για τα δύο κτίρια ανέρχεται στο ποσό των 7.375,76 €, αναπροσαρμοζόμενο ετησίως σε ποσοστό ίσο με τον τιμάριθμο του τελευταίου δωδεκαμήνου, αυξημένο κατά μία μονάδα. Για τις υπόλοιπες Υπηρεσίες της Αστυνομικής Διεύθυνσης Καστοριάς, δεν επιβαρύνεται με μισθώματα ο προϋπολογισμός εξόδων της Ελληνικής Αστυνομίας, αφού αυτές στεγάζονται σε ιδιόκτητα ή δωρεάν παραχωρηθέντα κτίρια.
      Σε ό,τι αφορά τις Πυροσβεστικές Υπηρεσίες του νομού Καστοριάς, σας πληροφορούμε ότι δεν καταβάλλονται μισθώματα για τη στέγασή τους, αφού η Πυροσβεστική Υπηρεσία Καστοριάς, από 26-2-1976, στεγάζεται σε κτιριακές εγκαταστάσεις που ανεγέρθηκαν με πιστώσεις του Νομαρχιακού Ταμείου Καστοριάς και παραχωρήθηκαν κατά χρήση για τη στέγαση της Υπηρεσίας αυτής, με ετήσια ανανέωση, ενώ τα Πυροσβεστικά Κλιμάκια Νεστορίου, Άργους Ορεστικού και Επταχωρίου στεγάζονται σε ακίνητα που παραχωρήθηκαν από τους Ο.Τ.Α., όπως προβλέπεται από τις διατάξεις του ν. 2612/1998.
      Πέραν αυτών πρέπει να επισημάνουμε ότι, με στόχο την εξυπηρέτηση του δημοσίου συμφέροντος, διαρκής επιδίωξη του Υπουργείου μας είναι η αγορά ή ανέγερση σύγχρονων δημόσιων κτιρίων για τη στέγαση των αστυνομικών Υπηρεσιών, μέσα από το κτιριολογικό πρόγραμμα, που επεξεργάζεται η αρμόδια Υπηρεσία μας, σε συνεργασία με την Κτηματική Εταιρεία του Δημοσίου, στο οποίο έχει ενταχθεί η ανέγερση κτιρίων σε διάφορες πόλεις της χώρας. Στα πλαίσια δε αυτά, για τη στέγαση της Αστυνομικής Διεύθυνσης Καστοριάς και των Υπηρεσιών της έδρας της, έχει εκπονηθεί προμελέτη κατασκευής κτιρίου, συνολικής επιφάνειας 2.700 τ.μ. υπέργειων και 1.000 τ.μ. υπόγειων χώρων. Πρόσφατα μάλιστα μας ενημέρωσε το Υπουργείο Οικονομίας και Οικονομικών ότι συμφωνεί κατ’ αρχήν στην παροχή εγγύησης του ελληνικού δημοσίου για δάνειο μέχρι του ποσού των 8.000.000 που θα συναφθεί για τη χρηματοδότηση του έργου. Η όλη διαδικασία, για το θέμα αυτό, βρίσκεται σε εξέλιξη.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
     29. Στην με αριθμό 8603/8-3-05 ερώτηση του Βουλευτή κ.Νικολάου Νικολόπουλο δόθηκε με το υπ’ αριθμ. 7017/4/4961/30-3-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Ν. Νικολόπουλος, σας γνωρίζουμε ότι, για το θέμα της σύστασης Υπηρεσίας Αγροτικής Ασφάλειας και Προστασίας Περιβάλλοντος στη θέση της παλιάς Αγροφυλακής, εκδόθηκε η 7008/1/14 από 27-9-2004 Κοινή Υπουργική Απόφαση των Υπουργών Εσωτερικών, Δημόσιας Διοίκησης και Αποκέντρωσης και Δημόσιας Τάξης, με την οποία συνεστήθη και λειτούργησε Ομάδα Διοίκησης Έργου για την εμπεριστατωμένη εξέταση και μελέτη του όλου θέματος και ειδικότερα για την, επί νέας βάσεως, μελέτη και ανάλυση όλων των παραμέτρων σχετικά με την αποστολή, την οργάνωση, τη διάρθρωση, την υπαγωγή, τη διοίκηση, τη στελέχωση, τον εξοπλισμό, καθώς και την εκπαίδευση του προσωπικού της Υπηρεσίας αυτής. Η εν λόγω Ομάδα ολοκλήρωσε, πρόσφατα, το έργο της και ήδη συντάχθηκε σχέδιο νόμου «Ίδρυση Σώματος Αγροτικής Ασφάλειας και Προστασίας Περιβάλλοντος», το οποίο θα προωθηθεί σύντομα στην Εθνική Αντιπροσωπεία προς ψήφιση, όπου και θα συζητηθούν εκτενώς όλα τα επί μέρους ζητήματα.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σκυλλάκο.
      Κυρίες και κύριοι συνάδελφοι, πριν εισέλθουμε στη συζήτηση των επικαίρων ερωτήσεων, θα ήθελα να σας κάνω γνωστό ότι η συνάδελφος κ. Βάσω Παπανδρέου ζητεί έγκριση αδείας απουσίας από τις εργασίες της Βουλής για το χρονικό διάστημα από 28-6-2005 έως 29-6-2005, λόγω μετάβασής της στο εξωτερικό. 
      Εγκρίνει η Βουλή; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου: 
      Πρώτη είναι η με αριθμό 1065/21-6-2005 επίκαιρη ερώτηση του Βουλευτή της Νέας Δημοκρατίας κ. Ανέστη Αγγελή προς τον Υπουργό Ανάπτυξης, σχετικά με την κατασκευή νέων δικτύων διανομής Φυσικού Αερίου και την προοπτική σύνδεσης με το Νομό Καστοριάς και την ευρύτερη περιοχή της Δυτικής Μακεδονίας. 
      Η επίκαιρη ερώτηση αυτή διαγράφεται λόγω κωλύματος του κυρίου Υπουργού. 
      Δεύτερη είναι η με αριθμό 1039/21-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Πρωτόπαπα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με την επιτάχυνση της διαδικασίας μετατροπής των συμβάσεων των σχολικών φυλάκων σε αορίστου χρόνου κλπ..
      Η επίκαιρη ερώτηση του συναδέλφου Βουλευτή κ. Πρωτόπαπα έχει ως εξής: 
      «Σοβαρή καθυστέρηση παρατηρείται στην ολοκλήρωση της διαδικασίας για τη μετατροπή των συμβάσεων των φυλάκων σχολικών κτηρίων σε αορίστου χρόνου. Αν και οι θετικές αποφάσεις των υπηρεσιακών συμβουλίων των εκατόν δέκα δήμων έχουν σταλεί στο ΑΣΕΠ εδώ και πολλούς μήνες, απάντηση έχει ως τώρα υπάρξει μόνο για τέσσερις (!!!), παρ’ ότι το προεδρικό διάταγμα προέβλεπε την ολοκλήρωση της διαδικασίας ως το Μάρτιο του 2005. 
      Επειδή η καθυστέρηση παίρνει απαράδεκτες διαστάσεις και επειδή επιπλέον –και παρά τις δηλώσεις του Υπουργού- δεν έχουν εγγραφεί τα σχετικά με τη μετατροπή της σύμβασης κονδύλια στους δήμους, με αποτέλεσμα ουδείς σχολικός φύλακας να έχει μονιμοποιηθεί:
      Ερωτάται ο κύριος Υπουργός:
      α) Τι προτίθεται να κάνει για την επιτάχυνση της διαδικασίας και για τη μετατροπή των συμβάσεων των σχολικών φυλάκων σε αορίστου χρόνου, σύμφωνα με τις προβλέψεις του προεδρικού διατάγματος; 
      β) Θα μεριμνήσει, ώστε να μεταφερθούν τα σχετικά κονδύλια στους δήμους, ώστε να μην παραμένουν γράμμα κενό οι σχετικές εξαγγελίες του;»
      Ο Υφυπουργός κ. Ανδρεουλάκος θ’ απαντήσει στην ερώτηση, ο οποίος έχει και το λόγο. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρωτόπαπα, όπως είναι γνωστό το ΑΣΕΠ είναι ανεξάρτητη διοικητική αρχή, η οποία είναι κατοχυρωμένη μέσα στο Σύνταγμα. Απολάβει πλήρους λειτουργικής ανεξαρτησίας, δεν υπόκειται σε έλεγχο την κυβερνητικών οργάνων και υφίσταται τον κοινοβουλευτικό έλεγχο, σύμφωνα με όσα ορίζονται στον Κανονισμό της Βουλής.   
      Από επαφή που είχα σήμερα με τον πρόεδρο του ΑΣΕΠ κ. Βέη έχει υπάρξει κατ’ αρχήν πρόκριμα της ολομέλειας του ΑΣΕΠ ότι οι σχολικοί φύλακες καλύπτουν πάγιες και διαρκείς ανάγκες, παρά το ότι έχουν υπάρξει και αντιφάσκουσες πρωτοβάθμιες κρίσεις. Δηλαδή, κάποια υπηρεσιακά συμβούλια έχουν κρίνει ότι καλύπτουν πάγιες και διαρκείς ανάγκες και κάποια ότι δεν καλύπτουν. Όμως, η ολομέλεια του ΑΣΕΠ έχει προκρίνει, έχει προαποφασίσει ότι καλύπτουν πάγιες και διαρκείς ανάγκες. Αυτό είναι θετικό, διότι οσονούπω θα τελειώσει το θέμα με την τελική κρίση του ΑΣΕΠ. 
      Το ΑΣΕΠ είναι πολύ βεβαρημένο. Αυτήν τη στιγμή έχουν φθάσει από δύο χιλιάδες διακόσιες σαράντα επτά φορείς προτάσεις για πενήντα έξι χιλιάδες εξακόσιους είκοσι επτά συμβασιούχους. Οι μισές από αυτές τις περιπτώσεις, δηλαδή περίπου είκοσι επτά χιλιάδες, έχουν διανεμηθεί για να υποστούν τον έλεγχο. Έχουν υπάρξει έξι χιλιάδες διακόσιες εβδομήντα τρεις αποφάσεις και το 52% αυτών των αποφάσεων είναι θετικές για τους συμβασιούχους. 
      Επίσης, το ΑΣΕΠ έχει πρόσθετη επιβάρυνση, διότι ασχολείται με τα αποτελέσματα του διαγωνισμού των εκπαιδευτικών λειτουργών. Οι διαγωνισθέντες είναι  περίπου εβδομήντα χιλιάδες.
      Ακόμα, υπάρχει το θέμα των υποψηφίων του διαγωνισμού του 1998 και ένα σωρό άλλα προβλήματα, τα οποία βεβαίως καθιστούν δυσχερή την επιτάχυνση των διαδικασιών. Με διαβεβαίωσαν, όμως, ότι οι προβλέψεις τους είναι πως μέχρι το τέλος του έτους θα έχουν υπάρξει τελικές κρίσεις για όλους τους συμβασιούχους.
      Όσον αφορά τα κονδύλια, δεν θα υπάρξει κανένα πρόβλημα, κύριε Πρωτόπαπα, διότι είναι ειλημμένη και δεδομένη η πολιτική βούληση. Μετά από τις κρίσεις του ΑΣΕΠ, οι διάφοροι φορείς, οι ΟΤΑ, θα υποβάλλουν τις προτάσεις τους για να συσταθούν οι θέσεις για τη μετατροπή των συμβάσεων ορισμένου χρόνου σε συμβάσεις αορίστου χρόνου. Και μετά τη σύσταση των θέσεων το Υπουργείο Εσωτερικών θα ζητήσει από το Γενικό Λογιστήριο του Κράτους να εγκριθούν τα σχετικά κονδύλια και σε κάθε περίπτωση δεν θα υπάρξει κανένα απολύτως πρόβλημα. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Πρωτόπαπας.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, θέλω να σημειώσω την ευαισθησία του Υπουργού, του κ. Ανδρεουλάκου, που ασχολήθηκε επισταμένως με το θέμα, και να επισημάνω ότι οι σχολικοί φύλακες επιτελούν ένα τεράστιο έργο, ένα έργο που έχει αναγνωριστεί από όλους ως θετικό, γιατί δεν είναι μόνο το θέμα της ασφάλειας των κτηρίων, αλλά και της ασφάλειας των παιδιών στο οποίο συμβάλλουν πάρα πολύ. Καταλαβαίνετε ότι αυτό το θέμα έχει πολλά θετικά αποτελέσματα για την κοινωνία, για την οικογένεια, αλλά και για τα ίδια τα παιδιά. Γι’ αυτόν το λόγο νομίζω ότι θα πρέπει να τους δώσουμε μία συγκεκριμένη απάντηση. 
      Χαίρομαι, λοιπόν, που ο κύριος Υπουργός ασχολήθηκε με το θέμα και χαίρομαι, διότι το ΑΣΕΠ θεωρεί ως πρόκριμα –και αυτό που έκανε ο κύριος Υπουργός αποτελεί επίσημη ενημέρωση- ότι θα μονιμοποιηθούν αυτοί οι άνθρωποι. Αυτή είναι η κατ’ αρχήν άποψη που υπάρχει και επομένως έχουμε ένα θετικό γεγονός, αλλά αυτό θα πρέπει να προχωρήσει γρήγορα, θα πρέπει να μονιμοποιηθούν γρήγορα και θα πρέπει να εγγραφούν τα σχετικά κονδύλια στον προϋπολογισμό για να τελειώσει αυτή η ιστορία θετικά, όπως πράγματι πρέπει να τελειώσει για να έχουν οι άνθρωποι σιγουριά στην εργασία τους.
      Στο δεύτερο μέρος της τοποθέτησής του ο κύριος Υπουργός αποκάλυψε κάτι άλλο το οποίο θεωρώ πολύ αρνητικό. Αυτό, βεβαίως, δεν αφορά τον ίδιο, αλλά και το σύνολο της Κυβέρνησης. Μόνο πενήντα έξι χιλιάδες εξακόσιοι είκοσι επτά συμβασιούχοι κρίνονται αυτήν τη στιγμή στο ΑΣΕΠ. Εδώ υπάρχει μία επίσημη ομολογία από την Κυβέρνηση ότι μόνο το ένα πέμπτο του συνολικού αριθμού των περίπου διακοσίων πενήντα χιλιάδων συμβασιούχων, σύμφωνα με την προεκλογική ομιλία του σημερινού Πρωθυπουργού κ. Καραμανλή, κρίνεται. Τονίζω, λοιπόν, ότι αυτήν τη στιγμή κρίνεται μόνο το ένα πέμπτο από το ΑΣΕΠ. 
      Επίσης, ο κύριος Υπουργός μας είπε ότι μέχρι στιγμής έχουν εξεταστεί έξι χιλιάδες περίπου αιτήσεις και έχουν εγκριθεί οι μισές. Οδηγούμαστε, δηλαδή, σ’ ένα νούμερο, με επίσημη ομολογία της Κυβέρνησης, περίπου είκοσι πέντε χιλιάδων συμβασιούχων οι οποίοι θα μονιμοποιηθούν. Μιλάμε, δηλαδή, για το ένα δέκατο του συνολικού αριθμού, πράγμα το οποίο και εμείς και η Γενική Συνομοσπονδία Εργατών Ελλάδας και η ΑΔΕΔΥ έχουν εγκαίρως προβλέψει. Δημιουργείται σήμερα, με αυτήν την επίσημη τοποθέτηση, ένα μείζον θέμα και μία σημαντική κυβερνητική αναξιοπιστία στο μεγάλο θέμα των συμβασιούχων. Έχουμε μία περίτρανη ομολογία και δεν νομίζω ότι έχουμε άλλη χρεία αποδείξεων. 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Οι αιτήσεις που υπέβαλαν οι συμβασιούχοι, κύριε Πρωτόπαπα, δεν είναι πενήντα έξι χιλιάδες, είναι εβδομήντα εφτά χιλιάδες οκτακόσιοι. 
      ΧΡΗΣΤΟΣ ΠΡΩΤΟΠΑΠΑΣ: Είπατε για πενήντα έξι χιλιάδες του ΑΣΕΠ. 
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πενήντα έξι χιλιάδες από τους δύο χιλιάδες διακόσιους σαράντα επτά φορείς έχουν περιέλθει στο ΑΣΕΠ. Αναμένονται ακόμα είκοσι μία χιλιάδες. Ένα το κρατούμενο.
      Δεύτερον, επιμένετε στους διακόσιους πενήντα χιλιάδες. Ποιος τους κατέγραψε; 
      ΧΡΗΣΤΟΣ ΠΡΩΤΟΠΑΠΑΣ: Ο κ. Καραμανλής.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρωτόπαπα, γιατί επιμένετε σε διάφορα σλόγκαν; Ποιος τους μέτρησε και ήταν διακόσιες πενήντα χιλιάδες; Ούτε ο Πρωθυπουργός είπε αυτό. Ο Πρωθυπουργός είπε ότι όσοι καλύπτουν πάγιες και διαρκείς ανάγκες και έχουν μία πάγια σχέση μέσω συμβάσεων με το δημόσιο –είτε σύμβαση έργου είτε σύμβαση ορισμένου χρόνου- αυτοί θα τακτοποιηθούν. Αυτό είπε ο Πρωθυπουργός. Ο Πρωθυπουργός τους είχε μετρήσει; Υπεβλήθη μία ερώτηση από το δημοσιογράφο. Θα στεκόταν στον αριθμό ή θα στεκόταν στις ρυθμίσεις που πρόκειται να ακολουθήσουν; Συνεπώς δεν υπάρχει καμία ανακολουθία, ούτε υπάρχει κανένα δεδομένο ότι οι συμβασιούχοι ήταν διακόσιες πενήντα χιλιάδες. Εν πάση περιπτώσει βλέπω ότι κόπτεσθε, έτσι δεν είναι; Και κόπτεσθε και για τους σχολικούς φύλακες. 
      Κατ’ αρχήν στο Υπουργείο από την πρώτη στιγμή και ο Υπουργός και εγώ τους είδαμε με θετικό βλέμμα και είπαμε ότι εσείς καλύπτετε πάγιες και διαρκείς ανάγκες …
      ΧΡΗΣΤΟΣ ΠΡΩΤΟΠΑΠΑΣ: Για τους σχολικούς φύλακες δεν το αμφισβήτησα.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Πρέπει να θυμίσουμε, κύριε Πρωτόπαπα, πως όταν εμείς αναλάβαμε τις ευθύνες της διακυβερνήσεως, αυτοί είχαν δύο και τρία χρόνια συμπληρωμένα και ήταν σε πρόγραμμα εκπαίδευσης, για να μάθουν τα καθήκοντα της φύλαξης. Και διδακτορικό να έκαναν τρία χρόνια δεν θα χρειαζόντουσαν. Εσείς, λοιπόν, τους είχατε σε μία περίεργη σχέση εκπαίδευσης στα καθήκοντα φύλαξης επί μία τριετία και βάλε και έρχεστε τώρα και εκδηλώνετε το ενδιαφέρον σας! Εμείς το ενδιαφέρον μας το εκδηλώσαμε από την πρώτη στιγμή και τους διαβεβαίωσα ότι στις ρυθμίσεις του επικείμενου προεδρικού διατάγματος θα είναι μέσα. Και πράγματι αυτήν την στιγμή υπάρχει το πρόκριμα της ολομέλειας, ότι καλύπτουν πάγιες και διαρκείς ανάγκες και αν έχουν και τις σχολικές προϋποθέσεις θα τακτοποιηθούν. Οσονούπω θα τακτοποιηθούν. Συνεπώς για ποιες νομολογίες μιλάτε; Εδώ με το δικό σας νόμο τον 2839 της Βάσως Παπανδρέου μονιμοποιήσατε περίπου δύο με τρεις εκατοντάδες. Με το προεδρικό διάταγμα εδώ θα τακτοποιηθούν δεκάδες χιλιάδες. Εκεί που μας χρωστούσαν μας ζητούν και το βόδι; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Θα συζητήσουμε τώρα την Τρίτη  με αριθμό 1060/21-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Περιβάλλοντος, Χωροταξίας και Δημοσίων Έργων, σχετικά με τις απαιτήσεις των εργαζομένων κατά της εταιρείας που κατασκεύασε τη γέφυρα Ρίου-Αντιρρίου κλπ.
      Η επίκαιρη ερώτηση του κυρίου συναδέλφου έχει ως εξής:
      «Εργαζόμενοι που έχουν εργασθεί στην κατασκευή της Γέφυρας Ρίου-Αντιρρίου, την οποία κατασκεύασε η κοινοπραξία με την επωνυμία «Κοινοπραξία Γέφυρα» και έχουν απαιτήσεις από την κατασκευάστρια, δεν μπορούν να ασκήσουν απ’ ευθείας αγωγές εναντίον της επειδή στην προκείμενη περίπτωση δεν τηρήθηκαν οι διατυπώσεις του άρθρου 42 του εμπορικού νόμου και συνεπώς οι αγωγές για να μπορούν να εκδικασθούν πρέπει να ασκηθούν κατά των εταιρειών που συμμετείχαν στην ανωτέρω κοινοπραξία. Σημειώνεται ότι μεταξύ των εταιρειών που συνέστησαν την παραπάνω κοινοπραξία είναι η γαλλική ανώνυμη εταιρεία με την επωνυμία «VINCI CONSTRUCTION GRANDS PROJETS».
      Η γαλλική αυτή εταιρεία δεν έχει ορίσει αντίκλητο στη χώρα μας για την άσκηση των αγωγών, έτσι οι εργαζόμενοι που έχουν απαιτήσεις κατά της παραπάνω εταιρείας πρέπει να υποστούν μία ιδιαίτερα δαπανηρή διαδικασία για την επίδοση των αγωγών τους στη Γαλλία, γεγονός που στην ουσία ακυρώνει στην πράξη το δικαίωμά τους να διεκδικήσουν δικαστικά τις απαιτήσεις τους.
      Η προκλητική αυτή παράλειψη της γαλλικής εταιρείας στηρίζεται στην ανοχή των κυβερνήσεων της χώρας μας, που θα μπορούσαν να επιβάλλουν στην ανωτέρω εταιρεία να επιλύσει αυτήν την εκκρεμότητα, αλλά μέχρι σήμερα δεν το έχουν πράξει.
      Ερωτάται ο κύριος Υπουργός:
      Τι μέτρα προτίθεται να πάρει η Κυβέρνηση ώστε να υποχρεωθεί η γαλλική εταιρεία «VINCI CONSTRUCTION GRANDS PROJETS» να ορίσει αντίκλητο στην Ελλάδα;
      Τι μέτρα προτίθεται να πάρει ώστε καμία εταιρεία που έχει έδρα στην αλλοδαπή να μην μπορεί να αναλάβει έργα στη χώρα μας χωρίς να ορίσει προηγουμένως αντίκλητο;».
      Στην ερώτηση του κ. Σκυλλάκου θ’ απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Ξανθόπουλος.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’ αρχήν να ξεκαθαρίσω λίγο το νομικό τοπίο. Όπως είναι γνωστό σύμφωνα με το άρθρο 42 του εμπορικού νόμου που αφορά δημοσίευση καταστατικού, δεν είναι υποχρεωτική η τήρησή του για τις κοινοπραξίες. Όταν δε σε μία κοινοπραξία ένα μέλος της για οποιονδήποτε λόγο παραλείπει κάποια δικαιώματα ασκήσεως εναντίον του διαφόρων αγωγών των εργαζομένων, είναι υποχρεωτικό τα υπόλοιπα της κοινοπραξίας να καλύψουν αυτήν την απαίτηση στο ακέραιο. 
      Συνεπώς σε μία κοινοπραξία όπως αυτή της «ΓΕΦΥΡΑΣ» οι υπόλοιποι Έλληνες εταίροι της κοινοπραξίας που κατασκεύασε τη γέφυρα όφειλαν και οφείλουν να καλύψουν στο ακέραιο τις απαιτήσεις των εργαζομένων.
      Ειδικότερα τώρα, όσον αφορά την ιστορία της γέφυρας τα πράγματα δεν είναι τόσο απλά όσο ίσως έχει την αίσθηση ο κύριος Βουλευτής. Πρώτα πρώτα το ελληνικό δημόσιο δεν είναι το αρμόδιο και απευθείας συνδεδεμένο με την υποχρέωση αυτή, δεδομένου ότι η γέφυρα έχει εκχωρηθεί στην κοινοπραξία «ΓΕΦΥΡΑ  Α.Ε.» ως έργο με σύμβαση παραχώρησης και επομένως μόνο εμμέσως και ασαφώς μπορεί κανείς να ισχυριστεί ότι μπορεί να παρέμβει το ελληνικό δημόσιο. Στην πραγματικότητα υπάρχει ένα σύνολο εταιρειών που εκμεταλλεύονται τη γέφυρα σήμερα, στις οποίες μάλιστα δεν συμμετέχει άμεσα και η κατασκευαστική κοινοπραξία. Άλλος φτιάχνει το έργο, άλλος το παραλαμβάνει και το λειτουργεί επί τριάντα χρόνια, όπως λέει η σύμβαση παραχώρησης.
      Ειδικότερα, για να είμαστε σαφέστεροι όσον αφορά το διαδικαστικό μέρος εάν ένας εκ των συμμετεχόντων στην εκμετάλλευση του έργου έχει άλλη υπηκοότητα, τότε τα πράγματα δεν είναι τόσο δύσκολα όσο τα περιγράφει ο κύριος Βουλευτής. Στην πραγματικότητα έχει βγει η οδηγία 1348/2000 του Συμβουλίου των Ευρωπαϊκών Κοινοτήτων, βάσει της οποίας κάθε μέλος υποχρεούται δια του πρωτοδικείου του, με την Εισαγγελία Πρωτοδικών, να καλύψει αυτήν την υποχρέωση. Δηλαδή προσφεύγει ο εργαζόμενος, παραδείγματος χάρη, στο πρωτοδικείο και το πρωτοδικείο, μετά από μετάφραση του δικογράφου, κάνει όλη τη διαδικασία κίνησης προς την ξένη χώρα στην οποία ανήκει η εταιρεία η οποία κατασκευάζει το έργο σε μία άλλη χώρα, δηλαδή την έδρα του πρωτοδικείου.
      Συνεπώς και από την άποψη αυτή τα πράγματα είναι πιο απλά και όχι τόσο δαπανηρά για τους εργαζόμενους.
      Τέλος, για να κλείσω, πρέπει να σας πω το εξής, το οποίο είναι προσωπική μου τοποθέτηση, αλλά την πιστεύω: Στα έργα αυτά με σύμβαση παραχώρησης τα πράγματα είναι εξαιρετικά πολύπλοκα όσον αφορά τη διαδικασία διεκδίκησης πραγμάτων και ευτυχώς που και το ελληνικό και το ευρωπαϊκό δικαστήριο έχουν δώσει κάποιες σαφείς οδηγίες και λύσεις ώστε να καλύπτονται τελικώς τα συμφέροντα των εργαζομένων. Δεν είναι όμως επαρκώς γνωστά όλα αυτά. Θα μπορούσαν λοιπόν οι εργαζόμενοι, όπως και άλλες φορές έχουν κάνει στο ΥΠΕΧΩΔΕ, να ζητήσουν νομική συνδρομή από εμάς, να τους κατευθύνουμε εκεί που πρέπει ώστε πράγματι χωρίς δαπάνες και αποτελεσματικά να μπορούν να καλύψουν τις όποιες απαιτήσεις τους, επαναλαμβάνω όχι από υποχρέωση δική μας, αλλά με την υποχρεωτική συνδρομή που οφείλουμε να δώσουμε ως δημόσιο προς τους Έλληνες εργαζόμενους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Κατ’ αρχήν είναι θετικό ότι ο κύριος Υπουργός λέει ότι οι όποιοι εργαζόμενοι έχουν να λαμβάνουν ή διεκδικούν δικαιώματα σε σχέση με εταιρείες είτε ελληνικές είτε ξένες, θα υπάρχει συνδρομή με υποδείξεις και βοήθεια από το Υπουργείο. 
      Δεύτερον, εγώ δεν είμαι σε θέση να πω, εσείς έχετε ρωτήσει –απ’ ό,τι καταλαβαίνω- τους νομικούς συμβούλους του Υπουργείου, ότι οι εταίροι μιας κοινοπραξίας δεν είναι υπεύθυνοι ώστε να κατευθυνθούν σε αυτούς οι αγωγές των εργαζομένων, αλλά υπεύθυνη είναι η κοινοπραξία η οποία θα ορίζει πιθανόν και αντίκλητο. Εγώ στέκομαι μόνο στο νομικό μέρος όπου σταθήκατε και εσείς. Εμείς θα το μεταφέρουμε αυτό στους εργαζόμενους. Ελπίζω η κοινοπραξία η κατασκευαστική «ΓΕΦΥΡΑ» όπως λέγεται, διότι από αυτήν διεκδικούν και όχι από την εταιρεία εκμετάλλευσης –μην τα μπερδεύουμε τα ζητήματα- ελπίζω να έχει αντίκλητο. Δεν ξέρω αν το έχετε ερευνήσει, πείτε μας αν έχει αντίκλητο. 
      Ένα άλλο σημείο το οποίο μένει σκοτεινό αφορά την κίνηση της διαδικασίας από το ελληνικό πρωτοδικείο  προς την πλευρά της εταιρείας που είναι γαλλική, στη Γαλλία, σε περίπτωση που για οποιοδήποτε λόγο πρέπει οι αγωγές να πάνε προς τον εταίρο και όχι προς την ίδια την κοινοπραξία. Ποιο είναι το κόστος; Εκεί είναι το μεγάλο ζήτημα. Οι πληροφορίες των νομικών συμβούλων των εργαζομένων είναι ότι είναι μεγάλο το κόστος, γι’ αυτό αναζητούν τον αντίκλητο σε κάποια από τις εταιρείες εδώ στη χώρα μας. 
      Εν πάση περιπτώσει, εμείς θα μεταφέρουμε στους εργαζόμενους και στους νομικούς τους τις απαντήσεις και ελπίζω ότι η νομική συνδρομή την οποία υποσχεθήκατε θα γίνει πράξη. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όσον αφορά το κόστος σας είπα και προηγουμένως ότι έχει προβλεφθεί αυτό με τη διαδικασία της προσφυγής στην Εισαγγελία Πρωτοδικών από πλευράς αρμόδιας αρχής κάθε κράτους με την αντίστοιχη Εισαγγελία άλλων κρατών-μελών, η οποία και επιβαρύνει τον αντίδικο, τον προσφεύγοντα, μόνο με το κόστος μετάφρασης του δικογράφου. Μετά αναλαμβάνει μόνη της τη διαδικασία της διεκπεραίωσης στο άλλο κράτος κ.ο.κ.
    Παρά ταύτα επειδή και εγώ δεν είμαι νομικός όπως ίσως δεν είστε και εσείς, θα έλεγα ας έρθουν εδώ οι εργαζόμενοι να τους βοηθήσουμε επί της ουσίας νομικά, ώστε να μην ταλαιπωρούνται και να μπορέσουν πράγματι να βρουν το δίκιο τους γρήγορα και αποτελεσματικά. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Τέταρτη είναι η με αριθμό 1056/21.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη - Αικατερινάρη προς τον Υπουργό Ανάπτυξης, σχετικά με τη λήψη μέτρων βελτίωσης του συστήματος ελέγχων στα τρόφιμα κλπ.
    Η επίκαιρη ερώτηση της κυρίας συναδέλφου έχει ως εξής:
    «Σε μία περίοδο όπου το ένα διατροφικό σκάνδαλο διαδέχεται το άλλο, διαπιστώνεται ότι ο ΕΦΕΤ δεν είναι σε θέση να ολοκληρώσει με επάρκεια το ελεγκτικό του έργο και κυρίως να συνεργασθεί με αυτό, όπως και για την έγκαιρη προειδοποίηση και την επιβολή μέτρων με τις νομαρχιακές αυτοδιοικήσεις και τις υπηρεσίες τους. Πρόσφατο παράδειγμα η διαμάχη με τη Νομαρχία Πειραιά, όπου ο ΕΦΕΤ μετά την άρνηση αυτής να συμμετάσχει με εκπρόσωπό της σε πενταμελή επιτροπή, που εξετάζει τις ενστάσεις για κατάσχεση ακατάλληλων τροφίμων, αναγκάστηκε να ζητήσει τη συνδρομή εισαγγελέα. Και αυτό δεν συμβαίνει για πρώτη φορά. Από την πλευρά της η Νομαρχία Πειραιά αρνείται να ασκεί ο ΕΦΕΤ την εποπτεία και το συντονισμό των σχετικών νομαρχιακών υπηρεσιών, πράγμα που δημιουργεί σοβαρά προβλήματα στους ελέγχους και στη λήψη μέτρων, ιδιαίτερα για προϊόντα ευαίσθητα σε αλλοιώσεις. Διαπιστώνεται δηλαδή ότι η Νομαρχιακή Αυτοδιοίκηση αντιτίθεται στο ρόλο του ΕΦΕΤ, στην εποπτεία του από το Υπουργείο Ανάπτυξης και μάλιστα τη δυνατότητα που έχει δοθεί στον ΕΦΕΤ για εποπτεία και συντονισμό των νομαρχιακών υπηρεσιών σε θέματα ελέγχων και για συνεχείς παρεμβάσεις σε αυτές για τη λήψη στατιστικών στοιχείων κ.α. Χαρακτηρίζουν έτσι τον ΕΦΕΤ ως ένα συγκεντρωτικό φορέα χωρίς άμεση προϊσταμένη αρχή, με παρεμβάσεις που παραβιάζουν τους κανόνες δεοντολογίας. Επειδή είναι απαραίτητος και ο ισχυρός φορέας ελέγχου, αλλά και η αποτελεσματική συνεργασία με τις νομαρχιακές και λοιπές υπηρεσίες ελέγχου, για την ενημέρωση και προστασία του καταναλωτή. 
    Ερωτάται ο κύριος Υπουργός:
    1. Μετά από τις πολλές και σοβαρές δυσλειτουργίες του ΕΦΕΤ και την αδυναμία ν’ ανταποκριθεί στο ρόλο που έχει ανάγκη η κοινωνία, προτίθεται να επανεξετάσει το ισχύον καθεστώς; 
    2. Αν ναι, με ποια άμεσα μέτρα και αλλαγές θα βελτιωθεί το σύστημα ελέγχων των τροφίμων;
    3. Εξετάζεται σοβαρά η ένταξη του ΕΦΕΤ στο Υπουργείο Ανάπτυξης και Τροφίμων, όπως πολλοί φορείς έχουν ζητήσει;»
    Ο Υφυπουργός κ. Παπαθανασίου έχει το λόγο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριοι συνάδελφοι, η Ελλάδα με μεγάλη καθυστέρηση πριν από πέντε χρόνια δημιούργησε τον ΕΦΕΤ. Ήταν ένα θετικό βήμα και του ανέθεσε τον έλεγχο των τροφίμων. 
    Εδώ θα ήθελα να υπενθυμίσω ότι η Νέα Δημοκρατία σαν αντιπολίτευση είχε προτείνει τη δημιουργία στη χώρα μας μιας υπηρεσίας τροφίμων και φαρμάκων κατά τα πρότυπα του αμερικάνικου FDA, πρόταση που τότε είχε απορρίψει η κυβέρνηση.
    Παρ’ όλα αυτά, η σημερινή Κυβέρνηση επειδή δεν έχει σκοπό να γκρεμίζει ό,τι κτίζεται, συνεχίζει και ενισχύει το ρόλο του ΕΦΕΤ. Και στα πλαίσια αυτά προχωρήσαμε αμέσως το Μάιο στην υπογραφή της κοινής υπουργικής απόφασης, που επί πολλά χρόνια δεν υπογραφόταν λόγω της αντίθεσης μεταξύ των διαφόρων Υπουργών. Προχωρήσαμε, λοιπόν, στην υπογραφή αυτής της κοινής απόφασης μεταξύ των Υπουργών Ανάπτυξης, Εσωτερικών, Δημόσιας Διοίκησης, Οικονομίας και Οικονομικών,  Αγροτικής Ανάπτυξης και Υγείας και ανέθεσε το συντονιστικό αυτό ρόλο στον ΕΦΕΤ. 
    Με αυτήν τη θεσμική ενίσχυση του ΕΦΕΤ επιδιώχθηκε η δημιουργία ενός ολοκληρωμένου συστήματος ελέγχου στα τρόφιμα και καλύφθηκε το μεγάλο πρόβλημα που υπήρχε τότε της πολυδιάσπασης, της αλληλοκάλυψης, της άρνησης συνεργασίας των διαφόρων υπηρεσιών. Ο ΕΦΕΤ με αυτήν την κοινή υπουργική απόφαση έχει το συντονιστικό ρόλο και ο συντονισμός αποσκοπεί στο σωστό προγραμματισμό των ελέγχων, στην εφαρμογή ενιαίων μεθόδων σε ό,τι αφορά τις επιθεωρήσεις, τα προγράμματα παρακολούθησης διατροφικών κινδύνων, κλπ.
    Έτσι εξασφαλίζεται η άμεση και αποτελεσματική διαχείριση διατροφικών κινδύνων σε περιπτώσεις έκτακτης ανάγκης ή διατροφικής κρίσης και επίσης και η ανταπόκριση των ελληνικών αρχών στις απαιτήσεις της κοινοτικής νομοθεσίας.
    Τώρα η συνεργασία του ΕΦΕΤ με τις νομαρχιακές αυτοδιοικήσεις έχει προχωρήσει.  Δεν υπάρχουν αντιρρήσεις για την εφαρμογή της ΚΥΑ με εξαίρεση τη Νομαρχία του Πειραιά. Ο Νομάρχης Πειραιά πράγματι και εγγράφως έχει διατυπώσει τις απόψεις του, έχει γίνει και το περιστατικό το οποίο λέτε, αλλά σ’ αυτό το σημείο θα ήθελα να τονίσω ότι η νομοθεσία υπάρχει για να τηρείται και θα τηρείται απ’ όλους. Και πρέπει να καταλάβει και η Νομαρχία Πειραιά ότι είναι υποχρεωμένη να εφαρμόζει την κείμενη νομοθεσία, να συνεργάζεται και όχι μάλιστα να επιδιώκει σ’ ένα τέτοιο λεπτό θέμα, όπως είναι η ασφάλεια και η υγιεινή της διατροφής, να δημιουργεί θέματα.
    Επίσης, θα ήθελα να υπενθυμίσω, ότι οι νομαρχίες γενικώς οφείλουν να εφαρμόζουν ρητώς και το άρθρο 19 του κοινοτικού κανονισμού 178/2002, ώστε όταν από τους ελέγχους που διενεργούν προκύπτει ότι υπάρχουν αλλοιωμένα τρόφιμα επικίνδυνα για τη δημόσια υγεία, οφείλουν να απαιτούν από τις επιχειρήσεις πρώτα να κάνουν δημόσιες ανακοινώσεις ανάκλησης των προϊόντων αυτών και στη συνέχεια να κάνουν και οι ίδιες ανακοινώσεις με ονοματεπώνυμο, με διευθύνσεις και όχι γενικόλογες αναφορές. Και αυτό είναι που κάνει ο ΕΦΕΤ χωρίς εξαιρέσεις και διακρίσεις τον τελευταίο καιρό. Γι’ αυτό και το τελευταίο διάστημα οι πολίτες μαθαίνουν αυτά τα οποία συμβαίνουν για τα αλλοιωμένα τρόφιμα. Δεν κρύβονται τα προβλήματα κάτω από το χαλί. Και επαναλαμβάνω ότι ανακοινώνονται ονόματα και διευθύνσεις επιχειρήσεων. Ως εκ τούτου, όλο και περισσότερες επιχειρήσεις προχωρούν από μόνες τους σε ανακλήσεις προϊόντων, συνεργάζονται αρμονικά με τον ΕΦΕΤ για την αντιμετώπιση των προβλημάτων ασφάλειας και υγιεινής της διατροφής.
    Στην ερώτησή σας δε, εάν σκοπεύουμε να αλλάξουμε κάτι, σας λέγω ότι σκοπεύουμε να εντείνουμε την εφαρμογή της ΚΥΑ και τον συντονισμό όπου υπάρχουν δυσλειτουργίες και δεν υπάρχει αυτήν τη στιγμή καμιά πρόθεση να αλλάξει ο φορέας στον οποίο υπάγεται ο ΕΦΕΤ, έστω και αν υπάρχουν ορισμένες αντιρρήσεις από ορισμένους, που στο τέλος-τέλος δεν αφορούν τους πολίτες. Οι πολίτες ολίγον ενδιαφέρονται ποιος έχει την εποπτεία και πού ανήκει ο ΕΦΕΤ. Αυτό το οποίο έχει σημασία είναι να λειτουργεί ο ΕΦΕΤ σωστά, να αισθάνεται ο πολίτης ότι προστατεύεται και να υπάρχει και σωστή ενημέρωση. Και αυτό φροντίζουμε να κάνουμε.
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει η συνάδελφος κ. Ξηροτύρη.
    ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Κύριε Υπουργέ, ξέρετε πολύ καλά, ότι οι πολίτες εδώ και πάρα πολλά χρόνια δεν εμπιστεύονται τους ελεγκτικούς μηχανισμούς της χώρας για τα τρόφιμα. Και αυτήν τη στιγμή με τις δυσλειτουργίες που παρουσιάζονται από τον ΕΦΕΤ, που πράγματι έχει αρχίσει τώρα να παίζει το ρόλο του, κινδυνεύει να κλονιστεί και η εμπιστοσύνη των πολιτών και στον ΕΦΕΤ. 
    Εμείς από τότε που δημιουργήθηκε ο ΕΦΕΤ είχαμε πει για όλες αυτές τις δυσκολίες, το να μπορέσει δηλαδή να συνεργαστεί και να αποδώσει έργο ως ένας ενιαίος ισχυρός φορέας που θα έχει την εποπτεία όλων των οργανισμών σε εθνικό, περιφερειακό και νομαρχιακό επίπεδο και θα συνεργάζεται αρμονικά με όλες αυτές τις υπηρεσίες και για την ανάδειξη των ελληνικών προϊόντων, αλλά και για την προστασία της υγείας του καταναλωτή.
    Δεν είναι έτσι οργανωμένος αυτήν τη στιγμή ο ΕΦΕΤ. Δηλαδή αυτήν τη στιγμή η χώρα, κύριε Υπουργέ, δεν έχει έναν ισχυρό φορέα ούτως ώστε να μπορεί ν’ ανταποκριθεί στο ρόλο του, σε μια εποχή που τα διατροφικά σκάνδαλα διαδέχονται το ένα το άλλο. Και μόλις ξεκίνησαν κάποια πράγματα, τι διαπιστώσαμε με το τελευταίο συμβάν; Με την κρίση διαπιστωμένη από τα ελεγκτικά όργανα από τα Χριστούγεννα, τελικά το προϊόν καταναλώθηκε και στο τέλος ενημερώθηκαν οι καταναλωτές και ούτε πρόστιμα επιβλήθηκαν, ούτε τίποτα. Διαπιστώνουμε δηλαδή ότι υπάρχει ένας ανταγωνισμός μεταξύ των εμπλεκομένων φορέων ο οποίος πραγματικά δημιουργεί «συνθήκες ανευθυνότητας» απέναντι στον πολίτη, ο οποίος πράγματι θέλει να αποκτήσει την εμπιστοσύνη του προς το κράτος ότι ελέγχει τα τρόφιμα.
    Είχαμε στην αρχή τις δυσλειτουργίες του ΕΦΕΤ με το γιαούρτι και στη συνέχεια τις καθυστερήσεις με το μέλι. Αποκαταστάθηκαν τα πράγματα με τους τελευταίους ελέγχους. Τώρα έχουμε πάλι το φαινόμενο της ασυνεννοησίας που κατέληξε στο να καταναλωθεί το προϊόν και τελικά να μην υπάρχουν ούτε πρόστιμα ούτε τίποτα.
    Νομίζω ότι θα πρέπει να δείτε σοβαρά αυτό το πράγμα. ‘Εχω διαβάσει και εγώ την επιστολή του Νομάρχη Πειραιά, δεν νομίζω ότι είναι στο πνεύμα συνεργασίας, τουλάχιστον να δείτε τα προβλήματα και τι θα κάνετε. Όμως και άλλες νομαρχιακές αυτοδιοικήσεις, που σέβονται όλη αυτήν τη διαδικασία και θα σεβαστούν και την αντίστοιχη ΚΥΑ που υπάρχει, είναι εντελώς άοπλες και αδύναμες, κύριε Υπουργέ, και όσον αφορά τους μηχανισμούς και τα μέσα για τους ελέγχους και όσον αφορά το υπαλληλικό προσωπικό.
    Το ξέρετε πάρα πολύ καλά. Και επειδή το προσωπικό αυτό στο μεγαλύτερό του ποσοστό ανήκει στο Υπουργείο Αγροτικής Ανάπτυξης και Τροφίμων, υπάρχει ένα πρόβλημα. Έχετε δίπλα σας τον Υφυπουργό κ. Κοντό, αυτήν τη στιγμή. Πρέπει να δείτε αυτό το θέμα. Πρέπει δηλαδή οι νομαρχιακές υπηρεσίες να έχουν τα μέσα και το προσωπικό ούτως ώστε να αντεπεξέλθουν στο ρόλο τους και να συνδεθούν άμεσα και οργανικά με τον ΕΦΕΤ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Ξηροτύρη. 
    Το λόγο έχει ο κύριος Υφυπουργός. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Η συνεργασία με το Υπουργείο Αγροτικής Ανάπτυξης και με το συνάδελφό μου που είναι εδώ είναι εξαιρετική και νομίζω ότι αυτό είναι προφανές και φαίνεται από όλα τα τελευταία περιστατικά και γεγονότα. 
    Εγώ θα ήθελα να πω ότι πράγματι ο ΕΦΕΤ έχει πολλή δουλειά να κάνει ακόμη. Θα θυμίσω ότι το πρόγραμμα του ΕΦΕΤ προβλέπει την παρουσία σε όλες τις περιφέρειες, δεν έχουν ιδρυθεί οι περιφερειακές υπηρεσίες του ΕΦΕΤ. Δεν μπορούν όμως να διορθωθούν όλα από τη μία μέρα στην άλλη. Εγώ θα ήθελα απλώς να τονίσω ότι το 2005 σε σχέση με το 2004 έχει αυξηθεί ο προϋπολογισμός του ΕΦΕΤ κατά 30% και έχει προγραμματιστεί η αύξηση του προσωπικού κατά 48%. Επίσης, υπάρχει ένα ολοκληρωμένο πρόγραμμα προληπτικών ελέγχων στην αγορά για τα αποτελέσματα των οποίων, όποτε υπάρχει πρόβλημα η κοινή γνώμη  ενημερώνεται και τα μαθαίνει με κάθε λεπτομέρεια. 
    Δεν θα διαφωνήσω μαζί σας ότι υπάρχει ανάγκη –το είπα και εγώ στην πρωτολογία μου- περαιτέρω συνεργασίας και καλύτερης οργάνωσης και λειτουργίας του συντονιστικού ρόλου του ΕΦΕΤ. Θα ήθελα να πω όμως ότι με εξαίρεση αυτό το περιστατικό της Νομαρχίας Πειραιά -το οποίο δεν αποδεχόμαστε, αλλά το αναφέρω απλώς γιατί είναι ένα γνωστό περιστατικό- κανένας δεν εξαιρείται και κανένας δεν μπορεί να μη συνεργαστεί. Στο κάτω-κάτω της γραφής, όποιος το κάνει είναι και υπεύθυνος απέναντι στην υγεία των πολιτών. Και δεν νομίζω ότι κανείς είναι ποτέ διατεθειμένος να βάλει προσωπικές πολιτικές απέναντι στο τόσο σοβαρό θέμα της υγείας των πολιτών. Άρα η συνεργασία με τις νομαρχίες ενδυναμώνεται. 
    Υπήρξε πράγματι αυτό το περιστατικό που αναφέρατε καθυστερημένης ενημέρωσης.  Γι’ αυτό και υπήρξαν από πλευράς νομαρχίας κυρώσεις και η παραπομπή του θέματος στη δικαιοσύνη για ν’ αποδοθούν ευθύνες. Σημασία έχει όμως να μην κλονίζουμε και την εμπιστοσύνη του ΕΦΕΤ ο οποίος κάνει πολύ καλά τη δουλειά του σε μία εποχή όπου διεθνώς οι διατροφικοί κίνδυνοι αυξάνονται και έχουμε γενικώς σε όλο τον κόσμο τέτοια φαινόμενα. Πρέπει να έχουμε εμπιστοσύνη σ’ αυτήν την υπηρεσία και παρ΄ όλες τις δυσκολίες, παρ’ όλες τις ελλείψεις προσωπικού που υπάρχουν και στις νομαρχίες, όλοι κάνουν όσο καλά μπορούν τη δουλειά τους και πρέπει να την κάνουν και καλύτερα. 
    Σημασία έχει ότι μαθαίνουμε και βλέπουμε συνεχώς όλο και περισσότερα γεγονότα τα οποία μέχρι τώρα δεν τα ακούγαμε και αυτό δείχνει ότι οι έλεγχοι και αυξάνονται και είναι πιο αποτελεσματικοί κυρίως, επειδή βλέπουν το φως της δημοσιότητας και προκαταλαμβάνουν και όλους όσους θα ήθελαν να νομίζουν ότι αυτό το κράτος είναι ένα κράτος στο οποίο δεν υπάρχει έλεγχος. Ξέρουν ότι το κράτος είναι εδώ, ελέγχει και έτσι λαμβάνουν και αυτοί τα μέτρα τους. 
    ΠΡΟΕΔΡΕΥΩΝ (Σωτήρης Χατζηγάκης): Επίκαιρες ερωτήσεις δευτέρου κύκλου:
    Θα συζητηθεί η με αριθμό 1042/21-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή νέων οδικών αξόνων στο Νομό Ευβοίας κλπ. 
    Η επίκαιρη ερώτηση του κ. Πιπεργιά έχει ως εξής:
    «Οι κοινωνικοί φορείς του Νομού Εύβοιας οργάνωσαν και πραγματοποίησαν στις 25 Μαΐου, συγκέντρωση διαμαρτυρίας των κατοίκων του νομού και συμβολικό αποκλεισμό της εθνικής οδού στα διόδια του Σχηματαρίου. 
     Η διαμαρτυρία έγινε, γιατί η Κυβέρνηση παρά το γεγονός ότι η κατασκευή του σύγχρονου αυτοκινητόδρομου στο τμήμα της οδού Σχηματάρι-Χαλκίδα θα χρηματοδοτηθεί ως δημόσιο έργο, η συντήρηση και η εκμετάλλευσή του εντάχθηκαν σε συνδυασμό παραχώρησης που θα έχει σαν αποτέλεσμα την επιβολή νέων διοδίων. 
    Οι κοινωνικοί φορείς θεωρούν ότι η επιβολή νέων διοδίων είναι άδικη, γιατί επιχειρείται την ίδια στιγμή που η κατάσταση των βασικών οδικών αξόνων του Νομού της Εύβοιας είναι απαράδεκτη και η κατασκευή νέων σύγχρονων οδικών αξόνων δεν προωθείται. 
    Σημειώνεται ότι όσοι χρησιμοποιούν το εθνικό οδικό δίκτυο στο τμήμα Αθήνα-Χαλκίδα καταβάλλουν υπερδιπλάσια διόδια ανά χιλιόμετρο από όσους κινούνται στο εθνικό οδικό δίκτυο στο τμήμα Αθήνα-Θεσσαλονίκη και θεωρούν πρόκληση την επιβολή νέων διοδίων που θα χρηματοδοτήσουν μάλιστα, μέσω του συνδυασμού παραχώρησης, την κατασκευή οδικών έργων στην δυτική Ελλάδα και την Ήπειρο (Ιόνια Οδός).   
    Ερωτάται ο αρμόδιος Υπουργός: 
    Προτίθεται ναι προωθήσει άμεσα η Κυβέρνηση την κατασκευή νέων σύγχρονων οδικών αξόνων στο Νομό Εύβοιας από Βορρά προς Νότο και από Ανατολή προς Δύση	; 
    Σε περίπτωση που δεν είναι δυνατή η χρηματοδότησή τους, προτίθεται να αφαιρέσει την εκμετάλλευση του τμήματος του αυτοκινητόδρομου Σχηματάρι-Χαλκίδα από το συνδυασμό παραχώρησης και να προχωρήσει στη σύσταση νέου συνδυασμού παραχώρησης με στόχο την κατασκευή νέων οδικών αξόνων στην Εύβοια;»
	 Θα απαντήσει ο Υφυπουργός Χωροταξίας, Περιβάλλοντος και Δημοσίων Έργων κ. Ξανθόπουλος
	ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
	Ας θυμίσουμε κατ’ αρχήν με δύο λόγια το ιστορικό της υπόθεσης. Το τμήμα Σχηματάρι-Χαλκίδα πράγματι καθυστέρησε. Δεν υπήρχαν πλήρεις μελέτες, τελικώς έγιναν και σε σχετικά σύντομο χρόνο επιτέλους έχουμε τις προσφορές των ενδιαφερομένων. Το έργο γίνεται ως δημόσιο έργο, όπως σωστά επισημαίνει ο κ. Πιπεργιάς και βέβαια ελπίζουμε σε μερικές μέρες να μπορούμε να ανακοινώσουμε και την τελική ανάδειξη του μειοδότη για να ξεκινήσει η κατασκευή του.
	Ένα δεύτερο γεγονός είναι ότι το έργο αυτό καλώς ή κακώς είχε ενταχθεί από πλευράς διοδίων, αν και δημόσιο έργο, στη σύμβαση παραχώρησης του ειδικού τμήματος της Ιονίας Οδού, δηλαδή του τμήματος Αντίρριο-Γιάννενα διότι είχε θεωρηθεί ότι πρέπει να εισπράττει διόδια από το έργο αυτό ο παραχωρησιούχος, δεδομένου ότι το όλο έργο Αντίρριο-Γιάννενα είναι πολύ ακριβό και πρέπει να έχει μία δυνατότητα άντλησης πόρων και από το κομμάτι Σχηματάρι-Χαλκίδα. 
	Καλώς ή κακώς, έτσι είχε γίνει εδώ και τρία χρόνια, κύριε Πιπεργιά. Αυτό το γεγονός μας ακολουθεί μέχρι σήμερα, δεδομένου ότι έχουν ήδη γίνει προεπιλογές πριν αναλάβουμε εμείς την Κυβέρνηση και οποιαδήποτε αλλαγή, όπως θα ξέρετε, ουσιαστικώς ακυρώνει το διαγωνισμό και τον πηγαίνει μερικά ακόμα χρόνια πίσω.
	Συνεπώς είναι ένα δεδομένο αυτό. Αν δεν μας αρέσει, είναι μία ιστορία την οποία εγώ σέβομαι και σέβομαι και την ευαισθησία σας, αλλά δεν μπορεί ν’ αλλάξει.
	Αυτό, όμως, που είναι γεγονός -και συμφωνώ απόλυτα μαζί σας- είναι το εξής: Και θα πληρώνει διόδια ο κάτοικος της Εύβοιας και δεν θα έχει οδικό δίκτυο; Πράγματι, σήμερα δεν έχει οδικό δίκτυο, είναι ακριβώς έτσι τα πράγματα. Έχει ένα δίκτυο πραγματικά απαράδεκτο. Αυτό θα το έχει διαπιστώσει καθένας που έχει πάει στην Εύβοια έστω και για διακοπές. 
	Στο πλαίσιο αυτό, λοιπόν, μαζί με την περιφέρεια που είναι και υπεύθυνη για το δίκτυο αυτό, λήφθηκε η απόφαση να γίνει πάλι από εθνικούς πόρους, δηλαδή ως δημόσιο έργο και ενδεχομένως με κάποιες χρηματοδοτήσεις –αν είναι δυνατές- από το Δ΄ Κοινοτικό Πλαίσιο Στήριξης, μία ριζική ανάπλαση του οδικού δικτύου της Εύβοιας. 
	Συγκεκριμένα, θα σας πω με δύο λόγια τη γενική γραμμή και στη δευτερολογία μου θα συμπληρώσω λεπτομέρειες, αν θέλετε να τις ακούσετε. Ο μεγάλος άξονας Ψαχνά-Αιδηψός περίπου ογδόντα πέντε χιλιομέτρων είναι πράγματι σε κακά χάλια. Μέχρι τώρα έχουν γίνει μελέτες και γίνονται συνέχεια μελέτες για τη βελτίωση ενός τμήματος του άξονα αυτού, αλλά με ελλιπείς πιστώσεις και χρηματοδοτήσεις οι οποίες ούτε καν επαρκούν για την ολοκλήρωση των μελετών αυτών. 
	Εν πάση περιπτώσει, μπήκαν τώρα τα χρήματα από εθνικούς πόρους και αναμένεται ότι σε δυόμισι χρόνια από σήμερα θα έχει ολοκληρωθεί ένα κομμάτι περίπου είκοσι χιλιομέτρων από τον άξονα αυτόν.
	Ερώτημα: Τι γίνεται με τα υπόλοιπα εξήντα πέντε χιλιόμετρα; Με απόφαση που λήφθηκε προ δύο μηνών εντάσσεται και το υπόλοιπο έργο στα έργα που πρέπει να μελετηθούν τώρα και να αρχίσουν να κατασκευάζονται στα πλαίσια του Δ΄ Κοινοτικού Πλαισίου Στήριξης, δηλαδή το 2007, έτσι ώστε επιτέλους αυτός ο άξονας να γίνει.
	Ο άλλος άξονας ο οποίος, αν θέλετε, είναι ένα άλλο απαραίτητο κομμάτι, ο άξονας Χαλκίδα-Κύμη επίσης προωθείται ως αναγνωριστικό έργο στη φάση αυτή με στόχο να ανευρεθεί τρόπος να χρηματοδοτηθεί ενδεχομένως με μία σύμβαση παραχώρησης, αλλά αυτό είναι ακόμα πρώιμο. Θα σας απαντήσω ενδεχομένως σε μερικούς μήνες, όταν θα έχει ολοκληρωθεί αυτή η πρώτη τεχνικοοικονομική αναγνώριση του έργου αυτού.
	Σας ευχαριστώ.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
	Το λόγο έχει ο κ. Πιπεργιάς.
	ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, όποιος επισκεφθεί την Εύβοια ένα Σαββατοκύριακο καλοκαιριού θα διαπιστώσει το τραγικό πρόβλημα που υπάρχει με το οδικό δίκτυο. Αρκεί να σας πω ότι χθες Κυριακή, υπήρχε μποτιλιάρισμα στη θέση Βαθύ που κρατούσε τα διερχόμενα αυτοκίνητα τουλάχιστον τρεις ώρες, δηλαδή μία απόσταση που θα έπρεπε λογικά να διανυθεί σ’ ένα χρόνο δέκα λεπτών, κρατούσε τρεις ώρες μόνο εξαιτίας του μποτιλιαρίσματος. 
	Το έργο αυτό έχει περάσει από πολλές φάσεις. Τελικά κακώς παραμένει η εκμετάλλευσή του στη σύμβαση παραχώρησης. Δεν δικαιολογείται, τη στιγμή που έφυγε σαν κατασκευαστικό έργο από τη σύμβαση παραχώρησης, να παραμένει στη σύμβαση παραχώρησης όσον αφορά την εκμετάλλευση.
    Λέτε ότι τα διόδια του Σχηματαρίου-Χαλκίδας θα χρηματοδοτήσουν την Ιόνια Οδό. Λογικό το επιχείρημα. Αλλά οι κάτοικοι της Εύβοιας λένε: εμείς θα πληρώνουμε για να χρηματοδοτήσουμε την οδό στην Ήπειρο, την οδό στην Αιτωλοακαρνανία;» τη στιγμή που δεν έχουμε δρόμους στην Εύβοια. Όταν μάλιστα στην Ήπειρο έχουν γίνει βασικά εθνικά έργα και υποδομές και στην Εύβοια δεν έχει γίνει τίποτα. Λογικά, λοιπόν, αυτή η διαμαρτυρία τους είναι εύλογη. 
    Είχαμε συζητήσει με την προηγούμενη κυβέρνηση, όταν αποφασίστηκε να φύγει η κατασκευή του έργου από τη σύμβαση παραχώρησης, και συμφωνήθηκε να αφαιρεθεί το έργο συνολικά από τη σύμβαση και στο κομμάτι της εκμετάλλευσης και ότι θα εξεταστεί το ενδεχόμενο να γίνει κάτι άλλο. Εμείς λοιπόν λέμε, τη στιγμή που δεν προχωράει το δίκτυο, υπάρχουν μελέτες που ωριμάζουν -και για μελέτες μου μιλήσατε- σήμερα από το 1986. Είναι ντροπή. Από το 1986 μέχρι το 2005 να μην έχουν ολοκληρωθεί οι μελέτες για την παράκαμψη της Χαλκίδας, για την παράκαμψη της Αμαρύνθου, για την παράκαμψη του Βασιλικού. Θεωρούνται αυτοί οι δρόμοι ως οι πλέον επικίνδυνοι για ατυχήματα  από όλο το εθνικό δίκτυο. Εσείς μου είπατε για μελέτες που θα ολοκληρωθούν το 2007 και για άλλες που θα γίνουν μετά το 2007; Τη στιγμή που τα διόδια θα τα εισπράξει ο παραχωρησιούχος άμεσα; Αυτά τα πράγματα είναι απαράδεκτα, κύριε Υπουργέ. 
    Εμείς επαναφέρουμε το αίτημα και σας λέμε ότι οι φορείς και οι κάτοικοι της Εύβοιας δεν θ’ αφήσουν το θέμα αυτό χωρίς συνέχεια. Έτσι λοιπόν προτείνουμε το έργο να φύγει και όσον αφορά στην εκμετάλλευσή του από το συνδυασμό παραχώρησης και να γίνει κάτι άλλο. Τουλάχιστον η εκμετάλλευση αυτού του τμήματος του εθνικού οδικού δικτύου να χρηματοδοτήσει τους οδικούς άξονες της Εύβοιας. Για να πάει κάποιος από την Κάρυστο στην Αιδηψό χρειάζεται οκτώ ώρες, κύριε Υπουργέ. Έλεος επιτέλους. Ας πάρετε μια πρωτοβουλία να την επικροτήσουμε. 
     ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Πιπεργιά. Κύριε Υπουργέ, έχετε το λόγο. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κατανοώ την αγανάκτηση του κ. Πιπεργιά αλλά θα έπρεπε να το είχε εκφράσει πιο έντονα στην προηγούμενη κυβέρνηση. Δεν ξέρω αν είχαν συζητήσεις, όμως όταν παραλάβαμε εμείς το Μάρτιο του 2004 τον άξονα παραχώρησης «Αντίρριο- Γιάννενα» δυστυχώς ρητά ανέφερε ότι το κομμάτι «Σχηματάρι- Χαλκίδα» ανήκε από πλευράς εκμετάλλευσης και διοδίων στον άξονα της Ιόνιας Οδού. Και μάλιστα είχαν ήδη προχωρήσει τα πράγματα τόσο πολύ, ώστε κάθε επιστροφή σήμαινε ακύρωση του διαγωνισμού και «φτου και απ’ την αρχή». Δηλαδή, πίσω δυόμισι με τρία χρόνια. Αυτή είναι η αλήθεια. Αν σας είχαν πει κάτι άλλο, τότε κάποιος δεν σας είχε πει την αλήθεια την εποχή εκείνη. Τα χαρτιά είναι όλα στην διάθεσή σας και μπορώ να τα καταθέσω αν θέλετε οποιαδήποτε στιγμή. 
    Συνεπώς είναι χωρίς επιστροφή αυτή η, κατά την άποψή σας και τη δική μου, σωστή δυνατότητα. Άντ’ αυτής λοιπόν λέμε ότι σε δυόμισι χρόνια θα έχει ολοκληρωθεί το έργο και όχι οι μελέτες. Οι μελέτες ολοκληρώνονται σε μερικούς μήνες. 
    ΔΗΜΗΤΡΙΟΣ ΠΙΠΕΡΓΙΑΣ: Ολοκληρώστε τις, κύριε Υπουργέ. Είκοσι χρόνια ολοκληρώνονται. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Αφήστε με να ολοκληρώσω, κύριε Πιπεργιά. Να ακούτε καλύτερα παρά να φωνάζετε γιατί δεν κερδίζουμε τίποτα έτσι. Υπήρχαν ελλιπέστατες μελέτες με ψευδείς προϋπολογισμούς. Να σας φέρω συγκεκριμένα παραδείγματα; Με στενοχωρεί που τα λέω γιατί ντρέπομαι που αναγκάζομαι να τα λέω δυνατά. Στο κομμάτι της οδού Πευκί – Στρόφυμα, της παράκαμψης Χαλκίδας – κόμβος Χαραυγής στην παράκαμψη Βασιλικού- Αμαρύνθου, υπήρξαν κάποιες ασήμαντες πιστώσεις οι οποίες δεν έφταναν ούτε καν για την αναγνώριση. Καμία πρόβλεψη ουσιαστικής μελέτης. 
     ΔΗΜΗΤΡΙΟΣ ΠΙΠΕΡΓΙΑΣ: Α, δεν είχατε τα χρήματα. 
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Βρήκαμε τα χρήματα, κύριε Πιπεργιά. Σε δυόμισι χρόνια από σήμερα θα είναι ολοκληρωμένο το έργο. Αλλά είναι μόνο είκοσι χιλιόμετρα. Και εδώ είναι εξήντα πέντε για τα οποία δικαίως φωνάζετε. Και απαντώ και πάλι. 
    Για τα άλλα εξήντα πέντε χιλιόμετρα ήδη γίνεται μια συνολική μελέτη του άξονα με δυο ευρείες ζώνες κυκλοφορίας, συν δυο ΛΕΑ, ταχυτήτων πάνω από εκατό χιλιόμετρα την ώρα υπό κανονικές συνθήκες και ελπίζουμε να αρχίσει να κατασκευάζεται το 2007 ως έργο του Δ΄ ΚΠΣ. Αυτή είναι η αλήθεια. Τα υπόλοιπα ήταν όλα ανακρίβειες που δεν είχαν δυνατότητα υλοποίησης λόγω έλλειψης πιστώσεων. Ελέγχοντο αλλά δεν χρηματοδοτούνταν. Είναι πάρα πολύ απλό. Υπομονή επομένως. 
    Μπήκαμε σ’ ένα δρόμο ο οποίος είναι ουσιαστικός. Λύνει το πρόβλημα για το οποίο δικαίως φωνάζετε αλλά δεν είναι υπεύθυνη αυτήν τη στιγμή η παρούσα κατάσταση, όπως προφανώς καταλαβαίνετε. 
    Ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θα συζητήσουμε τώρα την πρώτη με αριθμό 1066/21.06.2005 επίκαιρη ερώτηση του Βουλευτή της Νέας Δημοκρατίας κ. Γεωργίου Κοντογιάννη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με τη λήψη μέτρων στήριξης της εγχώριας παραγωγής και μεταποίησης βιομηχανικής ντομάτας. 
    Η επίκαιρη ερώτηση του κυρίου συναδέλφου έχει ως εξής: 
    «Ο κινέζικος τοματοπολτός ο οποίος εισάγεται στη χώρα μας και στις υπόλοιπες χώρες της Ευρωπαϊκής Ένωσης έχει κατά 35%-40% χαμηλότερο κόστος από τον τοματοπολτό που παράγεται στην Ευρώπη.
    Αυτό το γεγονός δημιουργεί συνθήκες αθέμιτου ανταγωνισμού για τον εγχώριο τομέα παραγωγής και μεταποίησης της βιομηχανικής τομάτας. Πρόκειται για ένα νευραλγικό τομέα, ο οποίος απασχολεί πολυάριθμό εργατικό δυναμικό αποδίδοντας ταυτόχρονα σημαντικό εισόδημα στους αγρότες.
    Εάν ωστόσο δε γίνουν υποστηρικτικές ενέργειες από την πλευρά της πολιτείας αναπόφευκτα θα προκύψουν κοινωνικά προβλήματα, ενώ η οικονομική κρίση που θα ακολουθήσει, θα υπονομεύσει κάθε προσπάθεια ανάπτυξης στην περιφέρεια και ιδιαίτερα στην Ηλεία όπου λειτουργούν τρεις μεγάλες μονάδες μεταποίησης.
    Αντίστοιχα προβλήματα έχουν παρουσιαστεί στο παρελθόν και σε άλλους επιχειρηματικούς τομείς, τα οποία αντιμετωπίστηκαν με τη λήψη συντονισμένων μέτρων.
    Με δεδομένα τα ανωτέρω, ερωτώνται οι αρμόδιοι Υπουργοί:
    Με ποια μέτρα προτίθενται να στηρίξουν τις μεταποιητικές μονάδες της βιομηχανικής ντομάτας προκειμένου να αμβλυνθεί η κρίση;»
    Στην ερώτηση του κ. Κοντογιάννη θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός, ο οποίος έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, όντως ο κλάδος της βιομηχανικής τομάτας είναι ένας από τους σημαντικότερους κλάδους της ελληνικής αγροτικής οικονομίας. Η βιομηχανική ντομάτα δίνει την κατά στρέμμα μεγαλύτερη πρόσοδο μετά τον καπνό απ’ όλα τα άλλα αγροτικά προϊόντα. 
      Πρέπει να σας πω ότι λειτουργούν σε όλη τη χώρα σχεδόν σημαντικές μονάδες με μεγάλη απασχόληση και συμβάλλουν αποτελεσματικά στη διατήρηση του παραγωγικού και κοινωνικού ιστού στην ελληνική περιφέρεια. Δυστυχώς, όμως, ο κλάδος αυτός αντιμετωπίζει σοβαρά προβλήματα διότι έχουμε αύξηση της παραγωγής σε άλλες χώρες της Ευρωπαϊκής Ένωσης. Πρέπει να σας πω ότι η Ισπανία έχει διπλασιάσει την παραγωγή της, διότι έχουμε ένα ισχυρό ευρώ και οι εξαγωγές τοματοπολτού γίνονται κυρίως σε δολάρια, οπότε γίνονται πολύ πιο δύσκολες οι δικές μας εξαγωγές, κυρίως  όμως διότι υπάρχουν μεγάλες εισαγωγές τοματοπολτού στην Ευρωπαϊκή Ένωση από την Κίνα, σε πολύ χαμηλές τιμές. Αρκεί να σας πω ότι εισάγεται τοματοπολτός με 430 ευρώ τον τόνο ενώ το κόστος παραγωγής στη χώρα μας ανέρχεται σε 630 ευρώ τον τόνο. 
    Αντιλαμβάνεστε ότι οι τιμές εισαγωγής είναι πολύ χαμηλές, με αποτέλεσμα να υπάρχουν προβλήματα. Έχουμε μεγάλα αποθέματα, δεν μπορούμε να κάνουμε εξαγωγές, δημιουργείται μεγάλο πρόβλημα στην ελληνική παραγωγή. 
    Τι έχουμε κάνει; Κατ’ αρχάς, έχουμε πιέσει με επανειλημμένες συσκέψεις που έγιναν στο Υπουργείο Αγροτικής Ανάπτυξης και Τροφίμων, τους μεταποιητές, οι οποίοι είναι ιδιωτικές επιχειρήσεις και συνεταιριστικές επιχειρήσεις, για να καλυφθούν οι εκτάσεις που καλλιεργούνται με βιομηχανική τομάτα. Και πιστεύω ότι το έχουμε καταφέρει σε πολύ μεγάλο βαθμό αυτό.
    Πέρα από αυτό τους έχουμε πιέσει, έτσι ώστε οι συμβατικές τιμές να είναι στα επίπεδα των περσινών τιμών, παρ’ ότι, όπως σας είπα, υπάρχουν μεγάλα αποθέματα αδιάθετα. 
    Έχουμε καταθέσει φάκελο και δίνουμε μάχη έτσι ώστε η Ευρωπαϊκή Ένωση να πάρει πρόσθετα μέτρα για να αντιμετωπίσουμε τις εισαγωγές τοματοπολτού από την Κίνα. Ελέγχουμε τη σωστή σήμανση των προϊόντων που εισάγονται από άλλες χώρες της Ευρωπαϊκής Ένωσης, αν και κάτι τέτοιο είναι αρκετά δύσκολο. Και βέβαια αναμένεται να γίνει σύσκεψη στο Υπουργείο Οικονομίας, έτσι ώστε να ληφθούν μέτρα για να μπορέσει συνολικά να στηριχθεί ο κλάδος.
    Κύριε συνάδελφε, είναι πραγματικά ένας πολύ σημαντικός κλάδος για την αγροτική μας παραγωγή και για το Νομό Ηλείας όπου λειτουργούν μεγάλες βιομηχανικές μονάδες, μεταποιητικές μονάδες. Γίνεται μία συντονισμένη προσπάθεια, έτσι ώστε να μειώσουμε το κόστος παραγωγής, έτσι ώστε να πάρουμε μέτρα για να αποτρέψουμε τις αθρόες εισαγωγές τοματοπολτού από την Κίνα, έτσι ώστε να αυξηθούν οι εξαγωγές ελληνικού τοματοπολτού και στην Ευρωπαϊκή Ένωση, αλλά και σε χώρες εκτός της Ευρωπαϊκής Ένωσης.
    Θα ληφθούν μέτρα, όπως σας είπα, για να στηριχθεί συνολικά ο κλάδος, όπως ελήφθησαν μέτρα στο παρελθόν για να στηριχθούν άλλοι κλάδοι, όπως το ροδάκινο.
    Πιστεύουμε, λοιπόν, ότι με την συντονισμένη προσπάθεια, που γίνεται από όλους τους φορείς του κλάδου, μια προσπάθεια η οποία κατευθύνεται από το Υπουργείο Αγροτικής Ανάπτυξης και Τροφίμων, θα μπορέσουμε να αντιμετωπίσουμε τις δυσκολίες που υπάρχουν στον κλάδο του τοματοπολτού στη χώρα μας.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Κοντογιάννης έχει το λόγο.
    ΓΕΩΡΓΙΟΣ ΚΟΝΤΟΓΙΑΝΝΗΣ: Κύριε Υπουργέ, με ικανοποίηση ακούω ότι προγραμματίζεται σύσκεψη στο Υπουργείο Οικονομίας για το θέμα αυτό. Το ερώτημα είναι πότε θα γίνει η σύσκεψη, γιατί ο χρόνος τρέχει και μιλάμε για ένα προϊόν το οποίο επηρεάζει αρκετά την αγροτική οικονομία και το οποίο κατά 80% είναι προς εξαγωγή. 
    Θα ήθελα να πω ότι η βιομηχανία μεταποίησης στον τομέα αυτόν επεξεργάζεται περίπου ένα εκατομμύριο διακόσιες χιλιάδες τόνους ντομάτα ετησίως. Πενήντα χιλιάδες αγρότες δίνουν τα προϊόντα τους εκεί -δηλαδή μιλάμε για πενήντα χιλιάδες οικογένειες- και οι επιδοτήσεις που έρχονται από την Ευρωπαϊκή Ένωση φτάνουν τα 42.000.000 ευρώ. 
    Οι τιμές του κινέζικου τοματοπολτού, όπως σας είπα και στην ερώτησή μου, είναι έως και 40% πιο χαμηλές. Μιλάμε για 15 ευρώ τον τόνο την ντομάτα αγορά τη στιγμή που πληρώνουν τον εργάτη στα εργοστάσιά τους γύρω στα 40 ευρώ το μήνα. Οι αντίστοιχες τιμές στην Ελλάδα είναι 50 έως 55 ευρώ ο τόνος και το μηνιάτικο, το μίνιμουμ, είναι 500 ευρώ. 
    Έτσι, λοιπόν, φτάνουμε στις τιμές που είπατε κι εσείς, ο μεν τοματοπολτός της Κίνας να πωλείται γύρω στα 430 ευρώ, το πολύ 500 ευρώ, ενώ ο ελληνικός τοματοπολτός πωλείται στα 780 ευρώ.
    Συνεπώς το πρόβλημα είναι πολύ μεγάλο, σοβαρότατο και διογκώνεται λόγω των υπέρογκων αποθεμάτων της παγκόσμιας περσινής παραγωγής. 
    Ουσιαστικά, κύριε Υπουργέ –μιας και αναφερθήκατε στα ροδάκινα- θα πρέπει να αντιμετωπίσουμε το πρόβλημα με τον ίδιο τρόπο, διότι κι εδώ πρόκειται για μία θεομηνία. Και τότε -θυμίζω- είχε γίνει ρύθμιση οφειλών και επιδότηση τόκων σύμφωνα με το ν.128/1975. 
    Αναμένουμε, λοιπόν, να γίνει κάτι αντίστοιχο.
    Επίσης με ικανοποίηση άκουσα ότι υπάρχουν πρωτοβουλίες προς την πλευρά της Ευρωπαϊκής Ένωσης.
    Πρόθεση της Ευρωπαϊκής Ένωσης είναι να ασκήσει το δικαίωμά της για επιβολή περιορισμού των εισαγωγών από την Κίνα και για άλλα προϊόντα πλην των κλωστοϋφαντουργικών. Και το δικαίωμα αυτό θυμίζω ότι προβλέπεται από τους όρους ένταξης της Κίνας στον Παγκόσμιο Οργανισμό Εμπορίου. 
    Περιμένουμε την ανακοίνωση της ημερομηνίας της σύσκεψης.
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε συνάδελφε.
    Ο κύριος Υπουργός έχει το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, αναμφίβολα πρέπει να ληφθούν μέτρα έτσι ώστε συνολικά να στηριχθεί ο κλάδος.
    Βέβαια, θέλω να σας πω ότι τα μέτρα αυτά είναι μέτρα βραχυχρόνιου χαρακτήρα, δηλαδή μέτρα που παίρνονται έτσι ώστε να αντιμετωπίσουμε τα προβλήματα τα οποία έχουν παρουσιαστεί αυτήν την ώρα που συζητούμε.
    Εκείνο, όμως, το οποίο κάνουμε στο Υπουργείο είναι να χαράσσουμε μακροχρόνια πολιτική για το προϊόν. Και αυτή η πολιτική μας έχει πολλές κατευθύνσεις.
    Η μία κατεύθυνση είναι η μείωση του κόστους παραγωγής του προϊόντος. Μείωση του κόστους παραγωγής και στο χωράφι, μείωση του κόστους παραγωγής και στη βιομηχανία.
    Η δεύτερη κατεύθυνση είναι η αναβάθμιση της ποιότητας της βιομηχανικής ντομάτας και του τοματοπολτού στη χώρα μας.
    Πρέπει να σας πω ότι με μεγάλη ικανοποίηση έχουμε διαπιστώσει ότι όλοι οι εμπλεκόμενοι φορείς του κλάδου συμφωνούν και παίρνουν μέτρα στην κατεύθυνση αυτή, έτσι ώστε να αναβαθμιστεί η ποιότητα του προϊόντος. Και είπαμε για τη στήριξη του κλάδου συνολικά.
    Επειδή αναφερθήκατε στο θέμα του κινέζικου τοματοπολτού, θέλω να σας πω ότι ο Υπουργός κ. Μπασιάκος έδωσε μάχη στην Ευρωπαϊκή Ένωση. Έχει φέρει το θέμα σε αρκετά συμβούλια των Υπουργών Γεωργίας. Ζητούμε να ληφθούν μέτρα. Υπήρξε κάποιο πρόβλημα από πλευράς Ιταλίας, διότι στην Κίνα έχουν γίνει εργοστάσια με ιταλικά μηχανήματα. Αγοράζουν οι Ιταλοί φθηνό τοματοπολτό από την Κίνα και κάνουν προσμείξεις με δικό τους τοματοπολτό. Τους έχουμε πείσει, όμως, ότι αυτό είναι κάτι που συμβαίνει βραχυχρόνια και ότι στο μέλλον εάν δεν ληφθούν μέτρα και αυτοί θα αντιμετωπίσουν σοβαρά προβλήματα από εισαγόμενο τοματοπολτό από την Κίνα.
    Όπως αντιλαμβάνεστε, γίνεται μια συντονισμένη προσπάθεια που αποσκοπεί στο να στηρίξει και το προϊόν και γενικότερα όλο τον κλάδο, από τον παραγωγό, το εμπόριο και τη μεταποίηση και πιστεύουμε ότι θα έχουμε σημαντικά αποτελέσματα προς όφελος των Ελλήνων ντοματοπαραγωγών. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Επόμενη είναι η τρίτη με αριθμό 1059/21.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Αγροτικής Ανάπτυξης και Τροφίμων, σχετικά με την αποσύνδεση της καταβολής της επιδότησης από τις καταληκτικές ημερομηνίες του κανονισμού υπογραφής των συμβολαίων πώλησης των καπνών κλπ.
    Η επίκαιρη ερώτηση του κ. Σκοπελίτη έχει ως εξής:
    «Συνεχίζοντας τους εκβιασμούς σε βάρος των καπνοπαραγωγών οι καπνέμποροι εκμεταλλεύονται τη σύνδεση της επιδότησης με την καταληκτική ημερομηνία υπογραφής συμβολαίων, που προβλέπει ο σχετικός κανονισμός, για να επιβάλουν εξευτελιστικούς όρους στα καπνά της τρέχουσας περιόδου. Μάλιστα, σε ορισμένες περιπτώσεις (Νομός Ροδόπης κ.α.) επιστρέφουν τα συμβόλαια με προφανή στόχο την τρομοκράτηση των καπνοπαραγωγών και την υποταγή τους χωρίς όρους. 
    Η Κυβέρνηση σαν «Πόντιος Πιλάτος» δεν παίρνει κανένα μέτρο για να σταματήσει αυτούς τους εκβιασμούς με τη δικαιολογία ότι δεν μπορεί να παρέμβει στις συμφωνίες μεταξύ ιδιωτών. Όμως, συνειδητά η Κυβέρνηση αποσιωπά ότι υπερψήφισε το σχετικό κανονισμό που λειτουργεί σαν εκβιαστικός μηχανισμός στα χέρια των καπνεμπόρων, επειδή συνδέει την καταβολή της επιδότησης με καταληκτικές ημερομηνίες υπογραφής των συμβολαίων και πώλησης της παραγωγής. 
    Ερωτάται ο κύριος Υπουργός:
    Τι ενέργειες θα κάνει για να σταματήσει τους εκβιασμούς των καπνεμπόρων σε βάρος των καπνοπαραγωγών;
    Θα αποσυνδέσει την καταβολή της επιδότησης από τις καταληκτικές ημερομηνίες του κανονισμού υπογραφής των συμβολαίων και πώλησης των καπνών;»
    Το λόγο έχει ο Υφυπουργός κ. Κοντός.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, και ο τομέας του καπνού, όπως και ο τομέας της βιομηχανικής ντομάτας, είναι ένας πολύ σημαντικός τομέας για την ελληνική αγροτική οικονομία. Άλλωστε πρέπει να πούμε ότι ο καπνός και η σταφίδα κάποτε ήταν τα μοναδικά εξαγώγιμα αγροτικά προϊόντα που είχε η χώρα μας. Τα χαρακτηριστικά του τομέα είναι ότι υπάρχει έντονος ανταγωνισμός, λειτουργούν ολιγοπωλιακές καταστάσεις και στη χώρα μας και στο εξωτερικό και υπάρχει έντονη πίεση με το πρόσχημα της αντικαπνιστικής εκστρατείας για τη μείωση έως κατάργηση των επιδοτήσεων. Πρέπει να πούμε ότι από το 2006 εφαρμόζεται πλέον ένας νέος κανονισμός. 
    Τα ελληνικά καπνά έχουν ισχυρούς ανταγωνιστές τόσο στην Ευρωπαϊκή Ένωση όσο και σε τρίτες χώρες τόσο τα ανατολικά καπνά όσο και τα μεγάλα φύλλα, όπως τα Virginia και τα Berley. Γίνεται, λοιπόν, μία προσπάθεια από την πλευρά μας αφ’ ενός μεν να καλυφθούν με συμβάσεις σε ικανοποιητικές τιμές -κατά 99% το έχουμε πετύχει- τα καπνά για την εσοδεία που έρχεται, αφ’ ετέρου όμως –και αυτό είναι το σημαντικότερο- ξεκινά η χάραξη μιας μακροχρόνιας πολιτικής για τον ελληνικό καπνό, δηλαδή ποια καπνά πρέπει να παράγουμε, ποιες ποικιλίες, πού πρέπει να τα παράγουμε και κάτω από ποιες συνθήκες, έτσι ώστε τα ελληνικά καπνά να είναι ανταγωνιστικά.
    Έχετε δίκιο ότι το καπνεμπόριο έκανε πολλά λάθη στο παρελθόν. Ισοπέδωσε τις τιμές, δημιούργησε πιεστικές καταστάσεις προς τους καπνοπαραγωγούς, έτσι ώστε να μειωθούν οι τιμές. Θέλω, όμως, να σας πω ότι από τη δική μας την πλευρά υπάρχει η βούληση, πιέζουμε τους μεταποιητές -από εκατόν είκοσι που ήταν κάποτε έχουν μείνει πολύ λίγοι, είναι μετρημένοι στα δάχτυλα του ενός χεριού πλέον- έτσι ώστε να μπορέσουμε να στηρίξουμε το προϊόν, να στηρίξουμε τον ελληνικό καπνό. Άλλωστε, έχει δοθεί η μάχη στην Ευρωπαϊκή Ένωση κι έχουν διασφαλιστεί οι επιδοτήσεις και η στήριξη του προϊόντος μέχρι το 2013 και αύριο ανακοινώνονται και οι οριστικές αποφάσεις του Υπουργείου Αγροτικής Ανάπτυξης όσον αφορά το ποσοστό της αποσύνδεσης του καπνού και άλλων αγροτικών προϊόντων.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Το λόγο έχει ο κ. Σκοπελίτης.
    ΣΤΑΥΡΟΣ ΣΚΟΠΕΛΙΤΗΣ: Κύριε Πρόεδρε, παρακολούθησα με προσοχή την απάντηση του κυρίου Υφυπουργού και ομολογώ ότι ενώ είπε αρκετά πράγματα για την πολιτική τους κλπ., δεν είπε τίποτε πάνω στα συγκεκριμένα ερωτήματα που βάλαμε.
      Επαναλαμβάνω τα ερωτήματα: Πρώτον, ρωτούσαμε να μας ενημερώσετε τι ενέργειες σκοπεύετε να κάνετε ώστε να σταματήσουν οι εκβιασμοί των καπνεμπόρων στους καπνοπαραγωγούς και, δεύτερον, τι σκοπεύει να κάνει το Υπουργείο, η Κυβέρνηση, για να αποσυνδεθεί η καταβολή της επιδότησης από τις καταληκτικές ημερομηνίες που έχουν καθοριστεί με βάση τον Κανονισμό, προκειμένου ο καπνοπαραγωγός να παραδώσει τα καπνά του στους καπνεμπόρους. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ - ΨΑΡΟΥΔΑ)
      Και κάνουμε αυτή την ερώτηση γιατί, όπως κι εσείς είπατε, κύριε Υπουργέ, σε όλες τις καπνοπαραγωγικές περιοχές της χώρας μας υπάρχουν τεράστια προβλήματα. Χρησιμοποιώντας σαν όπλο αυτές τις ημερομηνίες, οι καπνέμποροι εκβιάζουν τους καπνοπαραγωγούς για να αρπάξουν σε εξευτελιστικές τιμές τα καπνά τους. Και εννοούμε βέβαια τις ημερομηνίες που προβλέπει ο Κανονισμός τον οποίον ψηφίσατε, κύριε Υπουργέ. Γιατί αν δεν υπήρχε αυτός ο Κανονισμός με τις ημερομηνίες που καθορίζει, δεν θα υπήρχε η συγκεκριμένη πίεση στους καπνοπαραγωγούς. Μάλιστα, σε ορισμένες περιοχές χρησιμοποιούν και το όπλο της επιστροφής των συμβολαίων, για να μεγαλώσουν ακόμα περισσότερο αυτήν την πίεση που κάνουν στους παραγωγούς.
      Σε αυτές λοιπόν τις ερωτήσεις, κυρία Πρόεδρε, δεν πήραμε συγκεκριμένες απαντήσεις στην πρωτολογία του κυρίου Υφυπουργού. Επιμένουμε, κύριε Υφυπουργέ, διότι το ζήτημα είναι καίριας σημασίας. Να μας πείτε αν σκοπεύετε να ξαναθέσετε το θέμα του Κανονισμού που δημιουργεί στην Ευρωπαϊκή Ένωση τόσα προβλήματα, που είναι γνωστά σε σας, που τα βιώνουν καθημερινά οι μικρομεσαίοι καπνοπαραγωγοί της χώρας μας.
      Ευχαριστώ, κυρία Πρόεδρε.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Υφυπουργός κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων):  Κυρία Πρόεδρε, προφανώς ο συνάδελφος δεν έχει ασχοληθεί σε βάθος με το νέο Κανονισμό για τον καπνό. 
      Διότι, κύριε συνάδελφε, πρέπει να σας πω ότι προσανατολιζόμαστε σε ολική αποσύνδεση της επιδότησης από την παραγωγή στον καπνό, που είναι και ένα πάγιο αίτημα όλων των καπνοπαραγωγών της χώρας μας, οπότε όλα αυτά τα οποία αναφέρετε για καταληκτικές ημερομηνίες δεν ισχύουν πλέον. Δηλαδή δεν θα ισχύουν πλέον οι καταληκτικές ημερομηνίες όσον αφορά τη σύναψη των συμβολαίων, διότι πλέον η επιδότηση θα λαμβάνεται ανεξάρτητα από την παραγωγή, θα λαμβάνεται με βάση την ιστορική περίοδο 2000-2002 και η τιμή, η εμπορική αξία του προϊόντος, θα εξαρτάται από την ποιότητα και από την συμφωνία που θα κάνει ο καπνοπαραγωγός ή η ομάδα των καπνοπαραγωγών με το μεταποιητή. Άρα, ούτε για εκβιαστικές καταστάσεις μιλούμε ούτε για καταληκτικές ημερομηνίες.
      Όσο για το άλλο που αναφέρατε ότι υπήρξαν εκβιασμοί και πιέσεις, σας λέω το εξής, ότι παρακολουθήσαμε και παρακολουθούμε πολύ στενά την εξέλιξη της σύναψης των συμβολαίων εσοδείας 2005 και σας λέω ότι στο 99% των καλλιεργηθεισών εκτάσεων στη χώρα δεν υπάρχει κανένα πρόβλημα, υπάρχει πρόβλημα μόνο στο 1% και εκεί ασκούμε πιέσεις προς όλες τις κατευθύνσεις και σύντομα και το 1% θα βρει τη λύση του.
      ΠΡΟΕΔΡΟΣ (Άννα Μπενάκη - Ψαρούδα): Ευχαριστούμε πολύ.
      Η τέταρτη με αριθμό 1058/21-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την επιτάχυνση ολοκλήρωσης των έργων στους αθλητικούς χώρους της Ελευσίνας κλπ., διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΟΣ (Άννα Μπενάκη – Ψαρούδα):  Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει  προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Υγείας και Κοινωνικής Αλληλεγγύης
      Ψήφιση στο σύνολο του σχεδίου νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Οικονομίας και Οικονομικών 
      Μόνη συζήτηση επί της αρχής των άρθρων και του συνόλου του σχεδίου νόμου: «Θέματα Κεφαλαιαγοράς και άλλες διατάξεις».
      Το νομοσχέδιο θα συζητηθεί στη σημερινή συνεδρίαση.
      Υπουργείου Ανάπτυξης
      Συνέχιση της συζήτησης επί των άρθρων και του συνόλου του σχεδίου νόμου:  «Τροποποίηση, αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278Α’)». 
      Το νομοσχέδιο κρατείται.
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής των άρθρων και του συνόλου του σχεδίου νόμου: «Διασφάλιση της ποιότητας στην ανώτατη εκπαίδευση – Σύστημα μεταφοράς και συσσώρευσης πιστωτικών μονάδων – Παράρτημα διπλώματος».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατείται και θα συζητηθεί κατά τη συνήθη διαδικασία.
Υπουργείου Δικαιοσύνης
      Μόνη συζήτηση επί της αρχής των άρθρων και του συνόλου του σχεδίου νόμου: «Θέματα εξωτερικών φρουρών».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατείται και θα συζητηθεί κατά τον Κανονισμό. 
      Επανερχόμεθα στο νομοσχέδιο του Υπουργείου Υγείας και Κοινωνικής Αλληλεγγύης. 
      Ψήφιση στο σύνολο του σχεδίου νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις».
      Ο κύριος Υφυπουργός έχει το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρία Πρόεδρε, παρακαλώ, το νομοσχέδιο να ψηφιστεί ως έχει.
      ΠΡΟΕΔΡΟΣ (Άννα Μπενάκη - Ψαρούδα): Ερωτάται το Σώμα: Γίνεται δεκτό και στο σύνολο το νομοσχέδιο του Υπουργείου Υγείας και Κοινωνικής Αλληλεγγύης «Οργάνωση και λειτουργία των υπηρεσιών δημόσιας υγείας και λοιπές διατάξεις», ως διανεμήθη;
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΝΙΚΟΛΑΟΣ ΓΚΑΤΖΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό κατά πλειοψηφία και στο σύνολο.
      Συνεπώς το νομοσχέδιο του Υπουργείου Υγείας και Κοινωνικής Αλληλεγγύης «Οργάνωση και λειτουργία των υπηρεσιών δημόσιας υγείας και λοιπές διατάξεις», έγινε δεκτό κατά πλειοψηφία, σε μόνη συζήτηση,  κατ’ αρχήν, κατ’ άρθρον και στο σύνολο και έχει ως εξής: 
      (Να καταχωρηθεί το κείμενο του νομοσχεδίου)
      
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη - Ψαρούδα): Παρεσχέθη η ζητηθείσα εξουσιοδότηση.
       Μόνη συζήτηση επί της αρχής των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Θέματα Κεφαλαιαγοράς και άλλες διατάξεις».
      Γι’ αυτό το νομοσχέδιο η Διάσκεψη των Προέδρων έχει αποφασίσει στη συνεδρίαση της 23ης Ιουνίου 2005 να συζητηθεί σε τρεις έως τέσσερις συνεδριάσεις ανάλογα με τον αριθμό των εγγραφομένων συναδέλφων.
      Δεν υπάρχουν υπουργικές τροπολογίες. Υπάρχουν επτά εμπρόθεσμες τροπολογίες συναδέλφων, οι οποίες θα συζητηθούν μετά τη συζήτηση των άρθρων. Επειδή, όμως, αναφέρονται σε άρθρα του νομοσχεδίου, παρακαλώ τον κύριο Υπουργό να διευκρινίσει εάν δέχεται καμία από αυτές, ώστε να το ξέρουν οι συνάδελφοι και επί της αρχής και επί των άρθρων.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κυρία Πρόεδρε, η Κυβέρνηση δεν δέχεται καμία από τις τροπολογίες των Βουλευτών.
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Καστανίδης.
       ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, παρακαλώ, πριν δώσετε το λόγο στους εισηγητές, να συμφωνήσουμε για την οργάνωση της συζήτησής μας. Από την πλευρά της Αξιωματικής Αντιπολίτευσης έχουμε την ακόλουθη πρόταση: Να συζητήσουμε, λόγω της σπουδαιότητος του νομοσχεδίου και μετά τις ενσωματωθείσες από τις κοινοβουλευτικές επιτροπές τροπολογίες, σε δύο συνεδριάσεις επί της αρχής σήμερα και την Τετάρτη. Να αποφασίσουμε εμβόλιμη συνεδρίαση το απόγευμα της Τετάρτης για να συζητήσουμε την πρώτη ενότητα των άρθρων, που προτείνω να είναι οι διατάξεις του νομοσχεδίου που αφορούν την Κεφαλαιαγορά, μέχρι το κεφάλαιο 8. Την Πέμπτη να συζητήσουμε τα κεφάλαια 8 και 9. Είναι οι τροπολογίες τις οποίες κατέθεσε ο κύριος Υπουργός προ της συζητήσεως στις κοινοβουλευτικές επιτροπές. Οι τροπολογίες αυτές αργότερα ενσωματώθηκαν στο νομοσχέδιο. Βεβαίως, να υπάρξει άνεση χρόνου στη συζήτηση της Πέμπτης και να μην ορίσουμε χρόνο περαιώσεως, ώστε να μπορέσουμε να διεκπεραιώσουμε τα καθήκοντά μας. 
      Είναι αυτονόητο ότι μετά την άρνηση του Υπουργού να συζητήσουμε μαζί με τα αντίστοιχα άρθρα και τις τροπολογίες, οι τροπολογίες θα συζητηθούν αυτοτελώς στο τέλος. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Έβερτ έχει το λόγο.
      ΜΙΛΤΙΑΔΗΣ ΕΒΕΡΤ: Οι τροπολογίες πότε θα συζητηθούν; 
      ΠΡΟΕΔΡΟΣ (Άννα Μπενάκη - Ψαρούδα): Την Πέμπτη σύμφωνα με τη πρόταση που έγινε, αλλά και σύμφωνα με τη σειρά που έχουν.
      Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κατ’ αρχήν καλή είναι η πρόταση του κ. Καστανίδη. Να εκτιμήσει και το Προεδρείο την οικονομία του χρόνου και των συνεδριάσεων. Εμείς κατ’ αρχήν είμαστε σύμφωνοι με αυτήν την πρόταση για να εξαντληθεί η συζήτηση μέσα στα πλαίσια των συνεδριάσεων που είπαμε. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Καστανίδη, δεν θέλετε να δούμε πόσοι θα εγγραφούν για να εκτιμήσουμε, αν θα πάει η συζήτηση επί της αρχής και μεθαύριο; 
      ΧΑΡΑΛΑΜΠΟΣ ΚΑΣΤΑΝΙΔΗΣ: Θεωρώ ότι δεν χρειάζεται να το εκτιμήσουμε. Κατ’ αρχήν θα είναι πολλοί όσοι θα εγγραφούν. Εκτός αυτού προσετέθησαν στο αρχικό σώμα του νομοσχεδίου πολύ σοβαρές τροπολογίες που συγκροτούν τώρα τα κεφάλαια 8 και 9. Άρα είναι αυξημένο και εκτεταμένο το ενδιαφέρον για την ύλη που συζητάμε.
      Συνεπώς είναι λογικό να έχουμε δύο συνεδριάσεις επί της αρχής. Να συζητήσουμε την Τετάρτη το απόγευμα την πρώτη ενότητα άρθρων μέχρι το κεφάλαιο 8 και την Πέμπτη τα κεφάλαια 8 και 9. 
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Σκυλλάκο.
      ΑΝΤΩΝΗΣ ΣΚΥΛΛΑΚΟΣ: Είναι διαδικαστικό το θέμα, αλλά άσχετο με αυτό.
      ΠΡΟΕΔΡΟΣ (Άννα Μπενάκη - Ψαρούδα): Τότε ας αποφασίσουμε για το χρόνο τώρα.
      Επομένως συμφωνεί η Βουλή να γίνουν δύο συνεδριάσεις επί της αρχής, σήμερα και την Τετάρτη το πρωί, τα άρθρα της Κεφαλαιαγοράς να συζητηθούν την Τετάρτη το απόγευμα, σε εμβόλιμη συνεδρίαση και το κεφάλαιο μετά την Κεφαλαιαγορά να συζητηθεί την Πέμπτη, μαζί με τις τροπολογίες των Βουλευτών. 
      Κύριε Σκυλλάκο, τι διαδικαστικό θέμα έχετε;
      ΑΝΤΩΝΗΣ ΣΚΥΛΛΑΚΟΣ: Κυρία Πρόεδρε, εμείς το βάλαμε και στην επιτροπή. Υπάρχουν δύο άσχετες διατάξεις, ήταν τροπολογίες και έγιναν διατάξεις. Είναι οι τροπολογίες που αφορούν τους τραπεζοϋπάλληλους και τον ΟΤΕ. Έχουν σχέση με ασφαλιστικά και συνταξιοδοτικά προβλήματα, ενώ το κύριο αντικείμενο του νομοσχεδίου είναι οικονομικού περιεχομένου και δεν καλύπτεται η παρέκκλιση από τον Κανονισμό με το ότι κλήθηκε εκ των υστέρων και μέσα σε ένα δίωρο να παρουσιαστεί η Επιτροπή Κοινωνικών Υποθέσεων. 
      Γνωρίζω ότι και στο παρελθόν με προηγούμενες κυβερνήσεις η πρακτική άσχετων διατάξεων και τροπολογιών υπήρχε και δυστυχώς συνεχίζεται και τώρα. Με αυτήν την έννοια εμείς βάζουμε ζήτημα ότι δεν μπορούν να συζητηθούν οι συγκεκριμένες διατάξεις, γιατί είναι άσχετες. Βεβαίως εσείς θα κρίνετε αν θα το θέσετε στο Σώμα για να αποφασίσει διαφορετικά. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Πολύδωρας έχει το λόγο.
      ΒΥΡΩΝ ΠΟΛΥΔΩΡΑΣ: Κυρία Πρόεδρε, επιτρέψτε μου να αντιλέξουμε στον ισχυρισμό του κ. Σκυλλάκου με δύο παρατηρήσεις. 
      Πρώτον τα κεφάλαια 8 και 9 αφορούν κατ’ ουσίαν οικονομικά θέματα. Αλλά  και αν υπήρχε παρατυπία, έχει θεραπευτεί, διότι έγινε με συμφωνία του Σώματος - δηλαδή των επιτροπών- κοινή συνεδρίαση και έχει επεξεργαστεί από πλευράς Επιτροπής Κοινωνικών Υποθέσεων η ενότητα των επίμαχων άρθρων. Γι’ αυτό οι τροπολογίες είναι ενσωματωμένες στο κείμενο του νομοσχεδίου. 
      Συνεπώς νομίζω ότι μπορούμε να προχωρήσουμε και δεν τίθεται θέμα μη συνάφειας, γιατί έχει κατοχυρωθεί, θεραπευτεί, τακτοποιηθεί η όποια αταξία κατά  εκτενή συζήτηση στην επιτροπή. 
      ΠΡΟΕΔΡΟΣ (Άννα Μπενάκη - Ψαρούδα): Ο κ. Καστανίδης έχει το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρία Πρόεδρε, συμμερίζομαι απολύτως αυτό που είπε ο κ. Σκυλλάκος ότι σε σχέση με το αρχικώς κατατεθέν νομοσχέδιο, που αφορούσε διατάξεις για την οργάνωση της Κεφαλαιαγοράς, οι αργότερα κατατεθείσες τροπολογίες είναι παντελώς άσχετες. Συμμεριζόμαστε απολύτως την εκδοχή του Κομμουνιστικού Κόμματος Ελλάδος, εν τω μεταξύ όμως συνεκλήθησαν κοινοβουλευτικές επιτροπές και έχει διαμορφωθεί ένα κοινοβουλευτικό δεδομένο ότι η συζήτηση προχώρησε στις κοινοβουλευτικές επιτροπές. Άρα και η Ολομέλεια αναγκαστικώς συνεχίζει. 
      Συνεπώς θα παρακαλέσω πάρα πολύ, με δεδομένη και τη δική μας συμφωνία στην παρατήρηση του κ. Σκυλλάκου, να οργανώσουμε τη συζήτηση σύμφωνα με την πρόταση που έχουμε διατυπώσει.
      ΠΡΟΕΔΡΟΣ (Άννα Μπενάκη - Ψαρούδα): Ο κ. Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Θέλω να προσθέσω με βάση αυτά που ειπώθηκαν ότι η σύγκλιση εκ των υστέρων της Επιτροπής Κοινωνικών Υποθέσεων δεν έγινε νομότυπα. Χρειάζεται προ τριών ημερών ή με απόφαση του Προέδρου προ δύο ημερών. 
      ΒΥΡΩΝ ΠΟΛΥΔΩΡΑΣ: Και η βούληση;
      ΑΝΤΩΝΗΣ ΣΚΥΛΛΑΚΟΣ: Όχι, δεν μπορεί το Σώμα και καμία επιτροπή να αλλάξει τον Κανονισμό. Η Επιτροπή Κοινωνικών Υποθέσεων κλήθηκε δύο ώρες νωρίτερα και δεν ήρθε σχεδόν κανένας από τα μέλη της επιτροπής. Υπάρχει, λοιπόν, και σ’ αυτό το ζήτημα παραβίαση του Κανονισμού.
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, κύριε Σκυλλάκο, πρέπει να υπομνήσω και να υπενθυμίσω την πρακτική που ακολουθείται στην Αίθουσα από πολλών ετών, ότι δεν εξετάζεται μόνο το αντικείμενο του νομοσχεδίου αλλά και η αρμοδιότητα του Υπουργείου που το εισηγείται. Τουλάχιστον, αν δεν είναι αποκλειστικώς, είναι συναρμόδιο το Υπουργείο Οικονομίας και επομένως με την τακτική που ακολουθείται πάντοτε μπορούν να συζητηθούν και οι ενσωματωθείσες τροπολογίες. 
      Ο κ. Βενιζέλος έχει το λόγο επί του Κανονισμού.
      ΕΥΑΓΓΕΛΟΣ ΒΕΝΙΖΕΛΟΣ: Συμφωνώ με αυτά που είπε ο Κοινοβουλευτικός μας Εκπρόσωπος, ο οποίος είπε ότι συμφωνούμε με την ουσιαστική παρατήρηση του Κομμουνιστικού Κόμματος.
      Είχα την ευκαιρία να τονίσω εκ μέρους του ΠΑΣΟΚ στη συνεδρίαση των Διαρκών Επιτροπών…
      ΠΡΟΕΔΡΟΣ (Άννα Μπενάκη - Ψαρούδα): Παρακαλώ, δεν ενδιαφέρει τι υποστηρίζετε, κύριε Βενιζέλο. 
      ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, κυρία Πρόεδρε. Θέτω θέμα παραβίασης…
      ΠΡΟΕΔΡΟΣ (Άννα Μπενάκη - Ψαρούδα): Θα αρχίσετε μνημονεύοντας ποια διάταξη του Κανονισμού παραβιάζεται. 
      ΕΥΑΓΓΕΛΟΣ ΒΕΝΙΖΕΛΟΣ: Μνημονεύω λοιπόν την παραβίαση του άρθρου 88 παράγραφος 3 του Κανονισμού της Βουλής για τη συνάφεια των τροπολογιών με το κύριο αντικείμενο του νομοσχεδίου και τονίζω το εξής:
      Είναι προφανές και αναμφισβήτητο ότι παραβιάζεται ο Κανονισμός. Ο Κανονισμός παραβιάστηκε κραυγαλέα και κατά συρροή, διότι δεν έγινε σωστά η πρόσκληση των επιτροπών, δεν εισήχθη στην αρμόδια επιτροπή, δεν συγκροτήθηκε σωστά το πρακτικό των επιτροπών και είναι άσχετες οι τροπολογίες που ενσωματώθηκαν.
      Τονίσαμε όμως και επαναλαμβάνουμε και αυτό είπε και ο κ. Καστανίδης τώρα…
      ΠΡΟΕΔΡΟΣ (Άννα Μπενάκη - Ψαρούδα): Κύριε Βενιζέλο,  με συγχωρείτε. 
      ΕΥΑΓΓΕΛΟΣ ΒΕΝΙΖΕΛΟΣ: Εάν μου επιτρέπετε, κυρία Πρόεδρε, να τελειώσω.
      ΠΡΟΕΔΡΟΣ (Άννα Μπενάκη - Ψαρούδα): Τροπολογίες δεν υπάρχουν αυτήν τη στιγμή. Υπάρχουν διατάξεις νομοσχεδίου.
      ΕΥΑΓΓΕΛΟΣ ΒΕΝΙΖΕΛΟΣ: Μη με διακόπτετε, παρακαλώ.
      ΠΡΟΕΔΡΟΣ (Άννα Μπενάκη - Ψαρούδα): Αν έχετε αντίρρηση για το σχετικό των διατάξεων του νομοσχεδίου είναι άλλο θέμα και δεν είναι…
      ΕΥΑΓΓΕΛΟΣ ΒΕΝΙΖΕΛΟΣ: Έχω το λόγο για δύο λεπτά να εξηγήσω. 
      ΠΡΟΕΔΡΟΣ (Άννα Μπενάκη - Ψαρούδα): Το άρθρο το οποίο…
      ΕΥΑΓΓΕΛΟΣ ΒΕΝΙΖΕΛΟΣ: Μη μιλάτε πάνω στη φωνή μου, παρακαλώ! Δεν είναι σωστό αυτό.
      (Θόρυβος από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ πάρα πολύ. Να μιλάτε επί του Κανονισμού και όχι επί των απόψεών σας.
      ΕΥΑΓΓΕΛΟΣ ΒΕΝΙΖΕΛΟΣ: Έχω δύο λεπτά να εξηγήσω σε τι συνίσταται η παραβίαση του Κανονισμού.
      Επικαλούμαι παραβίαση του άρθρου 88 παράγραφος 3 και λέω ότι η παραβίαση είναι αναμφισβήτητη, είναι τετελεσμένη, είναι προφανής. Αλλά έχουμε πει ήδη από την επιτροπή και το επαναλαμβάνουμε ότι εν γνώσει μας αποδεχόμαστε αυτήν την κατάσταση για να μπούμε στη συζήτηση επί της ουσίας και να φανεί ο αντισυνταγματικός, ο αντικοινωνικός, ο αντιαναπτυξιακός, ο αντιλαϊκός και ανεφάρμοστος χαρακτήρας των ρυθμίσεων που προωθεί η Κυβέρνηση…
      ΠΡΟΕΔΡΟΣ (Άννα Μπενάκη - Ψαρούδα): Το συνήγορο του κ. Καστανίδη κάνετε, κύριε Βενιζέλο; Για εξηγήστε μου, σας παρακαλώ.
      ΕΥΑΓΓΕΛΟΣ ΒΕΝΙΖΕΛΟΣ: …και για να δουν πού οδηγούμαστε με τη διαδικασία, αποδεχόμαστε την παραβίαση του Κανονισμού για να συγκρουστούμε με την πολιτική ουσία αυτής της επίθεσης που κάνει η Κυβέρνηση σε όλο τον ελληνικό λαό.
      (Χειροκροτήματα από την πτέρυγα του ΠΑΣΟΚ )
      ΠΡΟΕΔΡΟΣ (Άννα Μπενάκη - Ψαρούδα): Όπως ξέρετε, κύριε Βενιζέλο, παραβίαση του Κανονισμού δεν υπάρχει, διότι δεν υπάρχουν και τροπολογίες αυτήν τη στιγμή. Και, εν πάση περιπτώσει, ό,τι είπατε το ανέπτυξε αρκούντως και με την πρέπουσα ακριβολογία ο Κοινοβουλευτικός σας Εκπρόσωπος. Δεν κατάλαβα σε τι συνίστατο η επιπλέον παρέμβαση.
      (Χειροκροτήματα από την πτέρυγα της Νέας Δημοκρατίας)
      Το λόγο έχει ο εισηγητής της Νέας Δημοκρατίας κ. Κωνσταντίνος Αγοραστός.
      ΕΥΑΓΓΕΛΟΣ ΒΕΝΙΖΕΛΟΣ: Δεν μου απαντήσατε επί της παραβιάσεως του Κανονισμού, κυρία Πρόεδρε. Θέλω να ακούσω την τεκμηρίωσή σας και να γραφτεί στα Πρακτικά.
      ΑΠΟΣΤΟΛΟΣ ΣΤΑΥΡΟΥ: Μα, δεν υπάρχει παραβίαση του Κανονισμού.
      ΠΡΟΕΔΡΟΣ (Άννα Μπενάκη - Ψαρούδα): Σας είπα ότι δεν έχει αντικείμενο η παρατήρησή σας, διότι δεν υπάρχει τροπολογία αυτήν τη στιγμή εκκρεμής.
      ΕΥΑΓΓΕΛΟΣ ΒΕΝΙΖΕΛΟΣ: Να ακριβολογείτε και να μην ασκείτε…
      ΠΡΟΕΔΡΟΣ (Άννα Μπενάκη - Ψαρούδα): Δεν έχετε το λόγο, κύριε Βενιζέλο. Καθίστε κάτω σας παρακαλώ.
      Ο κ. Αγοραστός έχει το λόγο.
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, συζητούμε σήμερα ένα από τα πιο σημαντικά νομοσχέδια της πρώτης τετραετίας της νέας διακυβέρνησης, ένα νομοσχέδιο με πολλαπλά οφέλη για την ελληνική κοινωνία και την ελληνική οικονομία για πολλές τετραετίες. 
      Είναι ιδιαίτερα σημαντικό το νομοσχέδιο καθώς ολοκληρώνεται η θεσμική μας παρέμβαση στο χρηματιστήριο, θωρακίζεται η ελληνική κεφαλαιαγορά και λαμβάνονται όλα εκείνα τα αναγκαία μέτρα, ώστε να μην επαναληφθούν τα φαινόμενα εξαπάτησης του επενδυτικού κοινού. 
      Επικυρώνεται η συμφωνία στον ΟΤΕ μεταξύ διοίκησης και εργαζομένων που προβλέπει την εθελουσία έξοδο. Είναι μία αναγκαία διαρθρωτική αλλαγή για να μπορέσει ο ελληνικός γίγαντας των τηλεπικοινωνιών να αντεπεξέλθει στον αυξημένο ανταγωνισμό στην ελληνική και τη διεθνή αγορά.
      Ρυθμίζει το ασφαλιστικό των τραπεζών, δίνοντας ουσιαστικά το φιλί της ζωής στις υπό δημόσιο έλεγχο τράπεζες, επιτρέποντάς τους να διατηρήσουν τις θέσεις εργασίας και να αντιμετωπίσουν επί ίσοις όροις τον ανταγωνισμό.
      Αυτές είναι οι τρεις κυριότερες ρυθμίσεις του νομοσχεδίου. Βεβαίως, η Αξιωματική Αντιπολίτευση έχει στρέψει το ενδιαφέρον της μόνο στο ασφαλιστικό των τραπεζών. Είναι προφανές το γιατί. Γιατί, αγαπητοί συνάδελφοι, ασκείτε αντιπολίτευση προσποιούμενοι απώλεια μνήμης για τα παρελθοντικά σας πεπραγμένα.
      Ποιος από τα στελέχη σας θέλει να ακούγεται η λέξη Σοφοκλέους; Ποιος θέλει τα εκατομμύρια των μικροεπενδυτών να θυμούνται ότι πριν από πέντε χρόνια έχασαν δισεκατομμύρια στο χρηματιστήριο;
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριοι συνάδελφοι, απομακρυνθείτε από τον υπολογιστή. Σας παρακαλώ πάρα πολύ!
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ποιος θέλει να θυμάται ο ελληνικός λαός ότι η πορεία του δείκτη της ελληνικής Κεφαλαιαγοράς ήταν βασικό πολιτικό επιχείρημα στις ευρωεκλογές το 1999 και στις εθνικής εκλογές του 2000; 
      Πολλοί συνάδελφοι της Αξιωματικής Αντιπολίτευσης θυμούνται πολύ καλά τι έκανε η Νέα Δημοκρατία πριν το 1981. Φαίνεται όμως να ξεχνούν τι έκανε το κόμμα τους πριν από πέντε ή έξι χρόνια. Αυτός είναι ο ορισμός της επιλεκτικής μνήμης. Έτσι λειτουργεί σήμερα η Αξιωματική Αντιπολίτευση, επιλέγοντας να θυμάται μόνο αυτά που τη συμφέρουν από την πολιτική ιστορία των τελευταίων ετών.
      Δυστυχώς για εσάς, κυρίες και κύριοι συνάδελφοι της Αξιωματικής Αντιπολίτευσης, ο ελληνικός λαός θυμάται πολύ καλά τα πάντα. Θυμάται ότι είχε χρήματα στην τράπεζα, κόπους μιας ζωής, και τα έχασε στο χρηματιστήριο. Θυμάται ότι πούλησε τις περιουσίες για να επενδύσεις σε μετοχές. Θυμάται ότι πήρε δάνεια για τον ίδιο λόγο και τώρα δυσκολεύεται να τα αποπληρώσει. Θυμάται ότι υπήρξαν ανθρώπινα θύματα. Θυμάται ότι έκλεισαν -και συνεχίζουν να κλείνουν- επιχειρήσεις. Θυμάται ότι χάθηκαν περιουσίες.
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, σας παρακαλώ, καθίστε στις θέσεις σας. Οι κύριοι συνάδελφοι και η κυρία συνάδελφος, που είναι στον υπολογιστή, παρακαλώ να επιστρέψουν στις θέσεις τους. 
      Κυρία Χριστοφιλοπούλου, παρακαλώ επιστρέψτε στη θέση σας! 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ακούει ακόμη στα αυτιά του τις προτροπές Υπουργών της τότε κυβέρνησης να διαβεβαιώνουν την ανοδική πορεία της Σοφοκλέους. Βλέπει ακόμη τις τηλεοπτικές διαφημίσεις για το πόσο ανέβηκε το χρηματιστήριο επί κυβερνήσεων του ΠΑΣΟΚ.
      Αυτή δυστυχώς για σας είναι η πραγματικότητα και αυτήν την κατάσταση παρέλαβε η νέα διακυβέρνηση. Ένα χρηματιστήριο απαξιωμένο στην κοινή συνείδηση, ένα χρηματιστήριο ανακατανομής του εθνικού εισοδήματος υπέρ των ολίγων, ένα χρηματιστήριο συνυφασμένο με τη χειραγώγηση και την εσωτερική πληροφόρηση.
      Ήλθε η Κυβέρνηση του Κώστα Καραμανλή για να αναλάβει τη δύσκολη αποστολή, την αποκατάσταση της τρωθείσας αξιοπιστίας του θεσμού. Η Κυβέρνηση της Νέας Δημοκρατίας με γρήγορα αλλά σταθερά βήματα όχι απλά κάνει όσα δεν κάνατε τόσα χρόνια, αλλά και ισχυροποιεί το θεσμό και ελαχιστοποιεί κάθε ενδεχόμενο αθέμιτων κερδοσκοπικών παιχνιδιών. 
      Στο νομοσχέδιο για την Κεφαλαιαγορά καταργούνται περιορισμοί στην ίδρυση και λειτουργία αγορών του Χρηματιστηρίου Αθηνών. Το χρηματιστήριο θα είναι πια ελεύθερο να ορίζει στο εξής στον κανονισμό του ποιες αγορές θα έχει, τα κριτήρια που πρέπει να πληρούν οι μετοχές για να εισαχθούν σ’ αυτές τις αγορές και τις υποχρεώσεις πληροφόρησης που θα έχουν οι εκδότριες εταιρείες ανάλογα με την αγορά στην οποία έχουν εισαχθεί.
      Ενισχύεται η ανεξαρτησία και ο ρόλος που καλείται να διαδραματίσει η Επιτροπή Κεφαλαιαγοράς στην εποπτεία της αγοράς, ενώ παράλληλα προβλέπεται η αυτοχρηματοδότηση των δραστηριοτήτων της. Καταργούνται οι ΕΛΔΕ που ήταν συνυφασμένες με το αμαρτωλό παρελθόν και ιδρύονται νέες ανώνυμες εταιρείες επενδυτικής διαμεσολάβησης, ώστε να προσαρμοστεί η νομοθεσία στις συνθήκες που έχουν διαμορφωθεί στην πράξη.
      Συγκεκριμένα, οι εταιρείες αυτές στο εξής αφ΄ενός θα αδειοδοτούνται από την Επιτροπή Κεφαλαιαγοράς και αφ΄ετέρου θα μπορούν να παρέχουν και επενδυτικές συμβουλές στους επενδυτές. Με τον τρόπο αυτόν, θα αυξηθεί ο έλεγχος και θα γίνεται θεσμοθετημένα η παροχή συμβουλών.
      Ρυθμίζονται θέματα σχετικά με την εκκαθάριση των χρηματιστηριακών εταιρειών, ώστε να διασφαλίζονται καλύτερα τα συμφέροντα των επενδυτών. Εκσυγχρονίζεται η νομοθεσία για τις εταιρείες επενδύσεων χαρτοφυλακίου, εν όψει της εφαρμογής των διεθνών λογιστικών προτύπων. 
      Ακόμα, το νομοσχέδιο αναφέρεται στην αναμόρφωση του θεσμού του ειδικού διαπραγματευτή και δίνει τη δυνατότητα στις ΕΠΕΥ να διαβιβάζουν εντολές επενδυτών σε παράγωγα εμπορευμάτων. 
      Κυρίες και κύριοι συνάδελφοι, στο νομοσχέδιο που συζητούμε περιλαμβάνεται και η επικύρωση από τη Βουλή των Ελλήνων μιας ιστορικής συμφωνίας στα οικονομικά και εργασιακά χρονικά της χώρας. Η διοίκηση και οι εργαζόμενοι στον ΟΤΕ συμφώνησαν μετά από εξαντλητικό διάλογο σε μία σειρά διαρθρωτικών αλλαγών που δίνουν το οξυγόνο στον Οργανισμό για να προχωρήσει δυναμικά στο μέλλον.
      Έτσι όπως βάδιζε ο ΟΤΕ δημιουργούνται σοβαρά ερωτηματικά για το πόσο μπορούσε να είναι βιώσιμος και ανταγωνιστικός στο διαμορφούμενο νέο περιβάλλον στο δυναμικό τομέα των τηλεπικοινωνιών. 
    Οι αλλαγές αυτές έπρεπε να έχουν γίνει εδώ και καιρό. Αυτό το συνειδητοποιούν και το αντιλαμβάνονται όλοι. Μόνο η ηγεσία του ΠΑΣΟΚ δεν μπορεί -ή καλύτερα προσποιείται ότι δεν μπορεί- να το αντιληφθεί. Η στάση της απέναντι στη συμφωνία αναβιώνει τη μακιαβελική λογική «ο σκοπός αγιάζει τα μέσα». 
    Αρχικά επιχείρησαν να ναρκοθετήσουν τη συμφωνία καλώντας κάθε μέρα στη Χαριλάου Τρικούπη για σωφρονισμό τους προσκείμενους στο κόμμα συνδικαλιστές του ΟΤΕ. Όταν η συμφωνία επιτεύχθηκε και ανακοινώθηκε, χρειάστηκαν τρία με τέσσερα εικοσιτετράωρα να αποφασίσουν ποια είναι η επίσημη θέση του κόμματος. Το ίδιο διάστημα ασκούσαν ασφυκτικές πιέσεις στους συνδικαλιστές να ακυρώσουν τη συμφωνία, ενώ τους επέκριναν δημόσια, επειδή πριν συμφωνήσουν, δεν ενημέρωσαν την ηγεσία του ΠΑΣΟΚ. 
    Ας μου πει κάποιος, αγαπητοί συνάδελφοι, σ’ αυτήν την Αίθουσα αν έχει ξαναζήσει τόσο ωμή παρέμβαση κόμματος στο συνδικαλιστικό κίνημα. Ούτε τα προσχήματα δεν κρατήσατε, αγαπητοί συνάδελφοι του ΠΑΣΟΚ, όχι όλοι φυσικά. Πολλοί τάχτηκαν υπέρ της συμφωνίας βλέποντας υπό το πρίσμα της κοινής λογικής και όχι μέσα από παραμορφωτικούς φακούς του κομματικού φανατισμού. 
    Εσείς και ο Αρχηγός σας δεν λέγατε ότι δέχεστε συμφωνίες όταν υπάρχει συναίνεση; Το 77% των εργαζομένων του ΟΤΕ ψήφισαν υπέρ της συμφωνίας στο συνέδριό τους. Πόσο μεγαλύτερο ποσοστό θεωρείτε εσείς συναίνεση; Με ποια λογική χαρακτηρίζετε ανήθικο να ασχολείται ένας εργαζόμενος με το μέλλον του ΟΤΕ στον οποίο δουλεύει για δεκαετίες; Είναι ηθικότερο να αποφασίζει το συνδικαλιστικό γραφείο του ΠΑΣΟΚ; Ως πότε το συνδικαλιστικό κίνημα θα είναι καλό μόνο όταν εξυπηρετεί τα στενά κομματικά συμφέροντα; Σε ποια εποχή βρισκόμαστε; 
    Και μια τελευταία παρατήρηση: Λέτε ότι είναι ανήθικο οι νυν εργαζόμενοι να αποφασίζουν για το εργασιακό καθεστώς των αυριανών εργαζομένων. Ξεχνάτε όμως μια λεπτομέρεια. Για να γίνουν στο μέλλον προσλήψεις στον ΟΤΕ πρέπει πρώτα και κύρια να υπάρχει ΟΤΕ, γιατί με την πολιτική σας δεν θα υπήρχε ΟΤΕ αύριο και σ’ αυτό δεν έχετε θέση. Όπως δεν έχετε σαφή θέση για κανένα από τα μεγάλα θέματα που αφορούν τη χώρα. 
    Δεκαπέντε μήνες τώρα μετά τις εκλογές, και αφού είδατε ότι δεν έχετε πολιτικές θέσεις για να κάνετε υπεύθυνη αντιπολίτευση, καταφεύγετε πάλι στη γνωστή συνταγή να βγάλετε τα συνδικάτα στο δρόμο, να κάνετε μέσω των συνδικάτων αντιπολίτευση στην Κυβέρνηση, να δημιουργήσετε εστίες κοινωνικής αναταραχής. Το κόμμα που εισήγαγε στην πολιτική ορολογία τον κοινωνικό αυτοματισμό και έστηνε τις επιχειρήσεις βουλκανιζατέρ στην εθνική οδό, ξαφνικά θυμήθηκε ότι υπάρχει κοινωνία και ότι υπάρχουν συνδικάτα. 
    Αγαπητοί συνάδελφοι, γίνεται μεγάλη συζήτηση και για το ασφαλιστικό των τραπεζών τις τελευταίες μέρες. Προηγήθηκε άλλωστε πολύμηνος διάλογος των ενδιαφερομένων πλευρών. Πραγματικός διάλογος ειλικρινής, όχι διάλογος για το διάλογο, όχι διάλογος εποικοδομητικής ασάφειας. 
    Επειδή με περίτεχνα θεωρητικά σχήματα και με λεκτικές κορώνες δεν αντιμετωπίζονται τα προβλήματα, οφείλουμε όλοι μας να απαντήσουμε στα εξής ερωτήματα: Θέλουμε να υπάρχουν συνθήκες υγιούς ανταγωνισμού και στην τραπεζική αγορά; Θέλουμε υπό δημόσιο έλεγχο τράπεζες να μπορούν να ανταγωνιστούν τις ιδιωτικές; Θέλουμε να διασφαλίσουμε τις συντάξεις των σημερινών και των αυριανών τραπεζοϋπαλλήλων; Θέλουμε, ή δεν θέλουμε;
    Ο συνάδελφος εισηγητής του Συνασπισμού κ. Γιάννης Δραγασάκης είπε μια μεγάλη αλήθεια στην επιτροπή ότι το ασφαλιστικό των τραπεζοϋπαλλήλων έπρεπε να είχε ρυθμιστεί πριν ιδιωτικοποιηθούν οι τότε κρατικές τράπεζες. Δεν έγινε όμως. Μήπως πρέπει να θυμίσω ποιο κόμμα ήταν τότε στην κυβέρνηση; Ποιο κόμμα άρχισε τις αποκρατικοποιήσεις, τις ιδιωτικοποιήσεις, τις μετοχοποιήσεις των τραπεζών; Μήπως πρέπει να θυμίσω ποια κυβέρνηση χάρισε διακόσια και πλέον δισεκατομμύρια σε ιδιωτική τράπεζα; Μήπως πρέπει να θυμίσω την εθελούσια έξοδο του 2002 της «Ολυμπιακής» και τα απανωτά σχέδια αναδιάρθρωσης της «Ολυμπιακής» που πλήρωσε και συνεχίζει να πληρώνει ο ‘Ελληνας φορολογούμενος; Μήπως πρέπει να θυμίσω τη μετοχοποίηση της ΔΕΗ; Μήπως πρέπει να θυμίσω τα 1,114 δισεκατομμύρια της Αγροτικής που χάθηκαν στο χρηματιστήριο λόγω και των κακών χειρισμών της τότε κυβέρνησης; Μήπως πρέπει να θυμίσω ότι κινδυνεύουν να απαξιωθούν οι τράπεζες Εμπορική και Αγροτική εξαιτίας των μεγάλων αναλογιστικών ελλειμμάτων που έπρεπε να αποτυπωθούν με την υιοθέτηση των διεθνών λογιστικών προτύπων;
      Μήπως πρέπει να θυμίσω ποιο κόμμα δεν προχώρησε στις αναγκαίες ρυθμίσεις, όταν έπρεπε, με αποτέλεσμα σήμερα τα προβλήματα να έχουν συσσωρευτεί και να είναι αδήριτη η ανάγκη των αλλαγών; 
      Για το ΠΑΣΟΚ, που ευθύνεται για όλα αυτά, το παρελθόν έχει διαγραφεί. Δεν ξέρω αν καταργήσατε την ιστορία με sms ή με e-mail. Πάντως στις ομιλίες σας φαίνεται ότι την καταργήσατε. Δυστυχώς, όμως, για εσάς ο ελληνικός λαός έχει και μνήμη και κρίση. Εμπιστεύεται και στηρίζει τη νέα διακυβέρνηση που έρχεται σήμερα και αντιμετωπίζει με υπευθυνότητα και ευαισθησία ένα σημαντικό πρόβλημα: το ασφαλιστικό των τραπεζών.  
      Τι πετυχαίνουμε με τη ρύθμιση αυτή; Πρώτον, διασφαλίζουμε την καταβολή των συντάξεων και γενικότερα την εύρυθμη λειτουργία του τραπεζικού συστήματος –ιδιαίτερα των κρατικών τραπεζών- αλλά και της οικονομίας γενικότερα. Δεν επιβαρύνεται το κράτος με φορολογούμενους σε σχέση με ό,τι ισχύει μέχρι σήμερα. Αντίθετα, το κράτος και οι φορολογούμενοι ωφελούνται. 
      Δεν θίγονται ώριμα συνταξιοδοτικά δικαιώματα. Οι ασφαλισμένοι έως και το τέλος του 1992, καθώς και οι νυν συνταξιούχοι διατηρούν στο ακέραιο τα συνταξιοδοτικά τους δικαιώματα. Οι τραπεζοϋπάλληλοι που είναι ασφαλισμένοι από 1-1-1993 έως 1-1-2005 δικαιούνται πρόσθετης συνταξιοδοτικής παροχής. Οι ανισότητες και οι ακρότητες της πανσπερμίας των ρυθμίσεων που υπάρχουν στον ασφαλιστικό τομέα των τραπεζοϋπαλλήλων εξομαλύνονται. 
      Στηρίζονται οι κρατικές τράπεζες και αν δεν αντιμετωπιστεί η σημερινή κατάσταση, οδηγούμαστε με μαθηματική ακρίβεια στην κατάρρευση, στο μαρασμό και στον επιχειρηματικό θάνατο της Εμπορικής και της Αγροτικής. Το όφελος για την οικονομία και τον φορολογούμενο είναι μεγαλύτερο απ’ ό,τι το κόστος που έχει το δημόσιο για τη στήριξη των κρατικών τραπεζών.  
      Όσον αφορά τη συνταγματικότητα της τροπολογίας που τέθηκε σήμερα –έχει ήδη τεθεί και στην επιτροπή- θα επικαλεστώ και σας παραπέμπω στις γνωματεύσεις των καθηγητών Συνταγματικού Δικαίου κ. Δημητρίου Τσάτσου και κ. Σπυρόπουλου στις 22 Μαρτίου 2005 και του κ. Κασσιμάτη στις 7 Απριλίου 2005. 
      Όσον αφορά την καλή οικονομία, την οποία συνεχίζετε να επικαλείστε, και την οικονομία την οποία μας παραδώσατε για το μύθο της ισχυρής οικονομίας και για τη μυθολογία της δήθεν οικονομικής εποποιίας της κυβέρνησής σας, σας παραπέμπω στη ΓΣΕΕ και συγκεκριμένα στην έρευνα που έκανε το Ινστιτούτο Εργασίας της ΓΣΕΕ. Εκεί θα δείτε ότι εσείς, μέσω του μηχανισμού των τιμών, μεταφέρατε περίπου εισοδήματα ύψους 10% του Ακαθαρίστου Εθνικού Προϊόντος από τον κόσμο της εργασίας στους επιχειρηματίες, στους μεσάζοντες και στον κύκλο της διαπλοκής. Αυτά λέει η ΓΣΕΕ. 
      Κυρίες και κύριοι συνάδελφοι, η Αντιπολίτευση δεν έχει και δεν μπορεί να αντιτάξει δικές της συγκεκριμένες προτάσεις. Η προσποιητή αθωότητά της δεν ξεγελά, πλέον, κανέναν. Το πρόβλημα είναι γνωστό και βρίσκεται στην έλλειψη αποσαφηνισμένου ιδεολογικού περιεχομένου και πειστικών προτάσεων. 
      Κυρίες και κύριοι συνάδελφοι, φαίνεται ότι κακώς ο ελληνικός λαός περιμένει από μια ανεύθυνη κυβέρνηση έντεκα ετών να γίνει υπεύθυνη Αντιπολίτευση δεκαπέντε μηνών. Μια κυβέρνηση η οποία στήριξε τις συντεχνίες δεν μπορεί παρά να δώσει τη σκυτάλη σε μία Αντιπολίτευση η οποία στηρίζει τις συντεχνίες. Μια κυβέρνηση που δεν τόλμησε συνεχίζει ως Αντιπολίτευση και δεν τολμά. 
      Ξέρετε τι φαίνεται από τις τοποθετήσεις των στελεχών της Αντιπολίτευσης τον τελευταίο καιρό; 
      Πρώτον, κλείνουν πονηρά το δεξί μάτι στη συντριπτική πλειονότητα της κοινωνίας, η οποία στηρίζει τις μεταρρυθμίσεις της Κυβέρνησης Καραμανλή. 
      Δεύτερον, κλείνουν επίσης πονηρά το αριστερό μάτι στις συντεχνίες, τα κακώς εννοούμενα συμφέροντα τα οποία θίγονται από τις μεταρρυθμίσεις. 
      Τρίτον, κλείνουν και τα δύο μάτια στην κοινωνία, για να μην καταλάβει ποιες είναι οι ακριβείς θέσεις του ΠΑΣΟΚ. 
      Τέταρτον και σημαντικότερο, δεν ανοίγει τα μάτια στο μέλλον, για να αντιληφθεί την κρισιμότητα των στιγμών και την αναγκαιότητα των μεταρρυθμίσεων. Αυτή είναι η Αξιωματική Αντιπολίτευση! 
      Κυρίες και κύριοι συνάδελφοι, η Κυβέρνηση Καραμανλή έχει όραμα, πρόγραμμα και σχέδιο για την Ελλάδα του αύριο. Έχει την αποφασιστικότητα να τολμήσει, να συγκρουστεί, να αλλάξει τα πράγματα, να προχωρήσει. Θεωρεί, όμως, ιερή την υποχρέωση να προχωρήσει μαζί με την κοινωνία, να συνδιαλλαγεί μαζί της, να βρει από κοινού τις βέλτιστες λύσεις. 
      Αυτή ακριβώς η κοινωνική εμπιστοσύνη στο κυβερνητικό πρόγραμμα της Νέας Δημοκρατίας ενοχλεί σφόδρα την Αξιωματική Αντιπολίτευση. Γι’ αυτό προσπαθεί να ακυρώσει το κυβερνητικό πρόγραμμα, προσπαθεί να το πολεμήσει όσο και όπου μπορεί. 
      Ματαιοπονείτε όμως. Ο κόσμος γνωρίζει πολύ καλά ότι η λυσσαλέα αντίδρασή σας στρέφεται όχι εναντίον της Κυβέρνησης αλλά εναντίον της ίδιας της χώρας και του μέλλοντός της. Αγαπητοί συνάδελφοι, μπορείτε να κάνετε πειραματισμούς και να αλλάζετε το κόμμα σας για όσα χρόνια θέλετε. Δεν μπορείτε όμως να κάνετε πειραματισμούς για το μέλλον της χώρας και των παιδιών μας.
       Η εποχή της χαλαρής αντιμετώπισης των προβλημάτων της κοινωνίας και του εφησυχασμού έχει παρέλθει. Η ανάγκη για αλλαγές είναι ορατή στην κοινωνία, για αλλαγές προς όφελος της κοινωνίας. Η εικονική πραγματικότητα δεν προχωρεί άλλο. Η Κυβέρνηση Καραμανλή επιφέρει τις αναγκαίες διαρθρωτικές αλλαγές με βάση την αρχή της κοινωνικής ισότητας στον ομοειδή χώρο της κοινωνικής ασφάλειας. 
      Κυρίες και κύριοι συνάδελφοι της Αξιωματικής Αντιπολίτευσης…
      ΠΡΟΕΔΡΟΣ ( Άννα Μπενάκη - Ψαρούδα): Ολοκληρώστε όμως τώρα, κύριε συνάδελφε, παρακαλώ. 
      ΚΩΝΣΤΑΝΤΙΝΟΣ ΑΓΟΡΑΣΤΟΣ: Ολοκληρώνω, κυρία Πρόεδρε. 
      Η επαμφοτερίζουσα στάση σας, η πολιτική του οπορτουνισμού και του πατερναλισμού σάς οδηγεί σε πολιτική ζημία. Μην ακολουθείτε την πολιτική του «επιτήδειου ουδέτερου», προκειμένου να επιδοθείτε σε μια κομματική λαφυραγωγία μετά την έκβαση των μεταρρυθμίσεων.  Γνωρίζουν οι πολίτες ότι είστε δέσμιοι και υποχρεωμένοι να υπηρετήσετε προνομιακά συμφέροντα και καταχρηστικά δικαιώματα, που δημιουργήσατε κατά το παρελθόν. 
      Σήμερα όμως έχετε μία και μόνη επιλογή: να υπερψηφίσετε μαζί μας το παρόν νομοσχέδιο, αποδεικνύοντας έμπρακτα ότι έχετε τη γενναιότητα ή έστω ότι έχετε κάνει την αυτοκριτική σας. Ξεφύγετε από το άγχος της κομματικής σας επιβίωσης, κοιτάξτε το μέλλον στα μάτια. Ποτέ δεν είναι αργά. Το ζήτημα δεν είναι κομματικό. Αφορά το σύνολο της χώρας και την πορεία της προς το αύριο. 
      Κυρίες και κύριοι συνάδελφοι, η Ελλάδα αλλάζει και αλλάζει προς το καλύτερο, με τη γενναία και οραματική πολιτική της Κυβέρνησης του Κώστα Καραμανλή. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Ευχαριστούμε πολύ.
      Κυρίες και κύριοι συνάδελφοι, σε λίγο θα διανεμηθεί ο κατάλογος των ομιλητών, όπως προκύπτει από τον υπολογιστή, επομένως θα μπορέσετε να ελέγξετε εάν είστε εγγεγραμμένοι μέχρι του πέρατος της ομιλίας του δεύτερου εισηγητή. Έτσι δεν θα παρατηρούνται αυτοί οι συνωστισμοί. 
      Θα ήθελα επίσης να σας ανακοινώσω ότι ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Ορέστης Κολοζώφ ορίζει ως ειδικό αγορητή τη Βουλευτή κ. Ελπίδα Παντελάκη.
      Επίσης ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει ως ειδικό αγορητή το Βουλευτή κ. Ιωάννη Δραγασάκη. 
      Το λόγο έχει τώρα ο εισηγητής του ΠΑΣΟΚ κ. Δημήτρης Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, ερχόμαστε σήμερα στην Ολομέλεια της Βουλής να συζητήσουμε μεγάλα και σημαντικά προβλήματα, που απασχολούν το σύνολο του ελληνικού λαού, σε μια ηλεκτρισμένη ατμόσφαιρα, που τη συνθέτει από τη μία πλευρά η αδιάλλακτη και αυταρχική στάση της Κυβέρνησης, που αναγκάζει τους εργαζόμενους στις τράπεζες να απεργούν για δέκατη τέταρτη συνεχή μέρα. 
      Από την άλλη πλευρά, την ατμόσφαιρα συνθέτει η κινητοποίηση όλου του κομματικού μηχανισμού της Νέας Δημοκρατίας, για να μην υπάρξουν διαρροές από τους Βουλευτές της Συμπολίτευσης κατά την ψήφιση των άρθρων για το ασφαλιστικό και τον ΟΤΕ.
      Γι’ αυτά τα άρθρα όσοι τα συνέταξαν μόνο περήφανοι δεν μπορεί να είναι. Τέτοιου είδους πολιτικές επιλογές δεν έχουν καμιά σχέση με τις μεταρρυθμίσεις και τις τομές που έχει σήμερα ανάγκη η ελληνική οικονομία και η ελληνική κοινωνία. Δεν είναι μεταρρυθμίσεις. Είναι διευθετήσεις οικονομικών συμφερόντων.
      Είναι απορυθμίσεις ασφαλιστικών δικαιωμάτων και εργασιακών σχέσεων, που σκοπεύουν να προετοιμάσουν συγκεκριμένες επιχειρήσεις σε «συσκευασία δώρου» για πώληση. Σήμερα είναι η Εμπορική και ο ΟΤΕ. Αύριο θα είναι το Ταμιευτήριο, μεθαύριο ποιος ξέρει τι; 
      Κοινός παρανομαστής σε όλες αυτές τις επιχειρούμενες ανατροπές είναι ότι το κόστος το πληρώνει το κοινωνικό σύνολο, μέσα από τον κρατικό προϋπολογισμό,  και οι εργαζόμενοι, μέσα από την αφαίρεση θεμελιωδών δικαιωμάτων. 
      Και επειδή αυτό αργά ή γρήγορα θα γίνει αντιληπτό, φροντίζετε από τώρα να ρίξετε το σπόρο του διχασμού και της διχόνοιας στην ελληνική κοινωνία, να φέρετε σε σύγκρουση εργαζόμενους με εργαζόμενους.
      Αυτό τουλάχιστον είναι πολιτικά ανήθικο. Επιδιώκετε όχι τη σύγκλιση προς τα πάνω, στόχος σας είναι η ισοπέδωση προς τα κάτω. Για να περάσετε αυτήν την πολιτική, λέτε ψέματα, ασύστολα ψέματα, που βασίζονται στην άγνοια και στην ελλιπή ενημέρωση της κοινής γνώμης. 
      Όχι μόνο δεν εφαρμόζετε το ν. 3029/2002, το νόμο Ρέππα, για το ασφαλιστικό των τραπεζοϋπαλλήλων, αλλά τον ανατρέπετε και γενικά και ειδικά. Γενικά, γιατί ανατρέπετε τη βιωσιμότητα συνολικά του ασφαλιστικού συστήματος που θεμελίωνε ο συγκεκριμένος νόμος. Ειδικά, γιατί δεν εφαρμόζετε τις διατάξεις του νόμου αυτού σε ό,τι αφορά το ασφαλιστικό των τραπεζοϋπαλλήλων. 
      Το άρθρο 5 παράγραφος 2 προέβλεπε, για την κύρια σύνταξη αίτηση των διοικητικών συμβουλίων των ταμείων για να μπουν στο ΙΚΑ και εκπόνηση ειδικής οικονομικής μελέτης για τον υπολογισμό του κόστους της ένταξης. Η Κυβέρνηση της Νέας Δημοκρατίας υποχρεώνει τα ταμεία να μπουν στο ΙΚΑ, χωρίς να έχει προηγηθεί μελέτη και χωρίς να υπάρξει ο οποιοσδήποτε επιμερισμός του κόστους. Το κόστος καλείται να το καλύψει εξ ολοκλήρου το ΙΚΑ. 
      Για τα επικουρικά ταμεία, το άρθρο 11 του ν. 3029, προβλέπει τη δημιουργία ενιαίου επικουρικού ταμείου που θα λειτουργεί σαν νομικό πρόσωπο ιδιωτικού δικαίου. Την εγγύηση αυτού του ταμείου την έχουν αναλάβει οι τράπεζες και το κόστος θα βαρύνει και τις τράπεζες και τους εργαζόμενους. 
      Εσείς αυτό το άρθρο στην πράξη το καταργείτε. Δημιουργείτε ένα νομικό πρόσωπο δημοσίου δικαίου, του οποίου την εγγύηση αναλαμβάνει το κράτος και οι φορολογούμενοι πολίτες. Είναι καθαρό δηλαδή ότι και στις δύο περιπτώσεις 
–και στην περίπτωση της κύριας σύνταξης και στην περίπτωση της επικουρικής σύνταξης- στέλνετε το λογαριασμό στο ΙΚΑ και στο φορολογούμενο πολίτη.  
      Η γραμμή σας είναι καθαρή: Σώστε τις τράπεζες, βυθίστε το ΙΚΑ. Γιατί το ΙΚΑ δεν μπορεί να αντέξει το κόστος 9.000.000.000 ευρώ για την κύρια σύνταξη. Σας το είπε ο κ. Βαρθολομαίος. Είχε άδικο; Πρέπει να τιμωρηθεί για αυτό; Το ΙΚΑ εξάλλου δεν μπορεί να αντέξει άλλα 4,3 δισεκατομμύρια που είναι το κόστος ένταξης των επικουρικών ταμείων. Εξάλλου, με βάση μελέτες του Ινστιτούτου Εργασίας της ΓΣΕΕ, το οργανικό έλλειμμα που θα δημιουργήσετε κατ’ έτος είναι 234.000.000 ευρώ. 
      Τι θα γίνουν λοιπόν αύριο τα εκατομμύρια των ασφαλισμένων του ΙΚΑ; Γιατί πρέπει να χαρίσετε ένα ολόκληρο Κοινοτικό Πλαίσιο Στήριξης στις τράπεζες; Είναι ή δεν είναι αυτό σκάνδαλο πρώτου μεγέθους; Τους τα χρωστάει ο ελληνικός λαός, οι Έλληνες φορολογούμενοι; Ή μήπως, κύριοι Υπουργοί, σας εκβιάζουν; Εάν συμβαίνει κάτι τέτοιο, δείξτε επιτέλους ότι είστε κυβέρνηση της λαϊκής κυριαρχίας, όχι κυβέρνηση των τραπεζιτών. Στείλτε τους το λογαριασμό, να πληρώσουν εκείνοι που ωφελούνται, όχι εκείνοι που δεν φταίνε. 
      Οι προτάσεις των κυρίων Έβερτ και Μάνου έρχονται να επιβεβαιώσουν την ορθότητα των απόψεων που από την πρώτη στιγμή εκφράσαμε. Αν συμφωνείτε ότι το κόστος αυτό δεν πρέπει να το πληρώσουν οι Έλληνες φορολογούμενοι, αφήστε τις περικοκλάδες. Δεχθείτε αυτές τις τροπολογίες, διαφορετικά θα αναγκάσετε τους Βουλευτές σας να γίνουν απολογητές των τραπεζών. Και μην ψάχνετε σαν τον πνιγμένο να βρείτε σανίδα σωτηρίας. 
      Σταματήστε να χρησιμοποιείτε το ΤΑΠΙΛΤ συμψηφιστικά. Το ΤΑΠΙΛΤ ήταν ένα νομικό πρόσωπο δημοσίου δικαίου χωρίς ελλείμματα, με σχέση εν ενεργεία-συνταξιούχων δύο προς ένα, με περιουσία 219.000.000 ευρώ.
      ΑΠΟΣΤΟΛΟΣ ΣΤΑΥΡΟΥ: Αυτή είναι εισήγηση επί του νομοσχεδίου; 
      ΔΗΜΗΤΡΙΟΣ ΚΟΥΣΕΛΑΣ: Πέραν των άλλων, η Alpha Bank ανέλαβε να καλύψει και το Ταμείο Πρόνοιας, που ήταν προβληματικό, χωρίς να είχε προς τούτο υποχρέωση. 
      ΙΩΑΝΝΗΣ ΚΕΦΑΛΟΓΙΑΝΝΗΣ: Για το χρηματιστήριο θα μας πείτε τίποτα; 
      ΔΗΜΗΤΡΙΟΣ ΚΟΥΣΕΛΑΣ: Αν όλα τα παραπάνω δεν σας κάλυπταν, είχατε τρεις μήνες στη διάθεσή σας…
      (Θόρυβος, διαμαρτυρίες από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη - Ψαρούδα): Σας παρακαλώ, κύριοι συνάδελφοι. Αφήστε τον ομιλητή να ολοκληρώσει.  
      ΔΗΜΗΤΡΙΟΣ ΚΟΥΣΕΛΑΣ: …γιατί η υπουργική απόφαση άρχιζε από 1-6-2004. Είχατε, λοιπόν, τρεις ολόκληρους μήνες στη διάθεσή σας να μην εφαρμόσετε, να ανακαλέσετε τη συγκεκριμένη υπουργική απόφαση. 
Δεν το κάνατε. Τώρα γιατί φωνάζετε; Για να δημιουργήσετε εντυπώσεις και να κάνετε συμψηφισμούς, με αυτά που επιχειρείτε; 
      Κυρίες και κύριοι συνάδελφοι, η επιμονή μας να πληρώσουν οι τράπεζες δεν σημαίνει ότι αποδεχόμαστε πως το κράτος δεν έχει ευθύνη για την κοινωνική ασφάλιση. Δεν σημαίνει ότι φεύγουμε από τη λογική της τριμερούς χρηματοδότησης, που άλλωστε εμείς την κάναμε για πρώτη φορά πράξη. Ζητάμε να πληρώσουν οι τράπεζες, γιατί ανατρέπεται ο «νόμος Ρέππα», γιατί οι τράπεζες χρωστάνε στα ταμεία, όχι οι  εργαζόμενοι.
      Κύριοι της Κυβέρνησης, είναι υποκριτικό και ψευδές να ισχυρίζεστε ότι δεν θίγονται κεκτημένα ασφαλιστικά δικαιώματα. Θίγονται και γεγενημένα και θεμελιωμένα ασφαλιστικά δικαιώματα, γιατί αλλάζετε τα όρια συνταξιοδότησης στο 45% και πλέον των τραπεζοϋπαλλήλων, οι οποίοι, άνδρες και γυναίκες, θα επιβαρυνθούν από τρία μέχρι και δεκαεπτά χρόνια. Μειώνετε τις επικουρικές συντάξεις μέχρι και 44,4% και την κύρια σύνταξη από 15% μέχρι και 57%. Το είχατε πει, κύριε Υπουργέ, αυτό προεκλογικά ή μήπως είχατε διαψεύσει ότι θα εφαρμόσετε τον 2084/1992; Τουλάχιστον μην προκαλείτε τη νοημοσύνη και τους αγώνες των εργαζόμενων, ιδιαίτερα όταν μας λέτε ότι μέσα από αυτόν το νόμο φτιάχνετε ένα νομικό πρόσωπο δημοσίου δικαίου, που μόνο το όνομά του υιοθετήσατε, το ΕΤΑΤ, κι ότι θα εγγυηθεί το ΕΤΑΤ τα ασφαλιστικά δικαιώματα, ένα ταμείο που είναι εκ προοιμίου πεθαμένο, χωρίς εισφορές, χωρίς αναλογιστική μελέτη, ένα ταμείο διαμεσολαβητικό και διαχειριστικό, ένα ταμείο δηλαδή μιας και μόνο χρήσης. Θέλετε απλά να ρίξετε στάχτη στα μάτια των ασφαλισμένων και να καλύψετε ό,τι μπορέσετε από το δημοσιονομικό έλλειμμα, κατά το ύψος του ποσού που θα καταβάλλουν οι τράπεζες στο συγκεκριμένο ταμείο. 
      Τέλος ψεύδεστε, κύριοι της Κυβέρνησης, όταν λέτε ότι εφαρμόζετε το Σύνταγμα της χώρας. Η αυτονομία των επικουρικών ταμείων έχει αναγνωριστεί από δεκάδες αποφάσεις του Συμβουλίου της Επικρατείας και του Αρείου Πάγου. Η λύση που επιχειρείται παραβιάζει ευθέως τα άρθρα 5, 12 και 22 του Συντάγματος και μια σειρά από διεθνείς συμβάσεις, που έχει κατοχυρώσει η χώρα μας.
      Υπάρχουν δεκάδες γνωμοδοτήσεις καθηγητών και επιστημόνων, που αποφαίνονται γι’ αυτήν την αυτονομία. Και έχω εδώ και θα καταθέσω στα Πρακτικά την πρόσφατη τοποθέτηση των καθηγητών πανεπιστημίου κυρίων Άρη Καζάκου, Αντώνη Μανιτάκη και Δημήτρη Τραυλού, γι’ αυτό το θέμα.
      (Στο σημείο αυτό ο Βουλευτής κ. Δημήτριος Κουσελάς                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έχω εδώ και θα καταθέσω τη γνωμοδότηση που έδωσε ο καθηγητής του Πανεπιστημίου Αθηνών και νυν Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος, για τη συνταγματική κατοχύρωση της αυτονομίας των συγκεκριμένων ταμείων.
      (Στο σημείο αυτό ο Βουλευτής κ. Δημήτριος Κουσελάς                        καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και έχω εδώ και θα καταθέσω επίσης στα Πρακτικά της Βουλής την πρόσφατη τοποθέτηση του Υφυπουργού Κοινωνικών Ασφαλίσεων, σχετικά με τα ασφαλιστικά ταμεία των τραπεζοϋπαλλήλων, από την οποία θα σας διαβάσω μόνο την τελευταία παράγραφο: «Τα Ταμεία που λειτουργούν στα πλαίσια του τραπεζικού συστήματος, ως νομικά πρόσωπα ιδιωτικού δικαίου, είναι αυτοδιοικούμενα και αυτοδιαχειριζόμενα. Συνεπώς δεν είναι δυνατή η οποιασδήποτε μορφής παρέμβαση  στην εν γένει λειτουργία τους και ειδικότερα στη σύσταση, διοίκηση ή κατάργησή τους». Τάδε έφη ο Υφυπουργός Κοινωνικών Ασφαλίσεων.
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο, το οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΒΥΡΩΝ ΠΟΛΥΔΩΡΑΣ: Γι’ αυτό προκόψανε! Από την αυτοδυναμία τους προκόψανε!
      ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, στη βάση όλων των παραπάνω καλούμε την Κυβέρνηση να αποσύρει την αντικοινωνική, αντισυνταγματική και απαράδεκτη αυτήν τροπολογία. Η θέση μας είναι ότι η τροπολογία αυτή, το άρθρο δηλαδή το συγκεκριμένο, πρέπει να αποσυρθεί. Να συνεχίσει το διάλογο με τους εργαζόμενους -γιατί διάλογος ουσιαστικός δεν έγινε- στη βάση του άρθρου 11 του ν. 3029, προκειμένου να βρεθεί μια κοινά αποδεκτή λύση, με την ένταξη των ταμείων κύριας σύνταξης στο ΙΚΑ, με βάση τις διατάξεις των καταστατικών τους, όπως περιγράφει ο νόμος, και με καταβολή του κόστους από τις τράπεζες και με τη δημιουργία ενός επικουρικού ταμείου ως νομικού προσώπου ιδιωτικού δικαίου. 
      Έρχομαι τώρα στον ΟΤΕ.  Καταγγέλλουμε τη ρύθμιση για τον ΟΤΕ ως κοινωνικά προκλητική, αντιαναπτυξιακή και αντίθετη στο Κοινοτικό Δίκαιο. Το δημόσιο δεν μπορεί να πληρώσει, σαν ο μεγαλύτερος μέτοχος του ΟΤΕ, με τη μεταβίβαση περιουσιακών του στοιχείων, όχι για να στηριχθεί το ΤΑΠ-ΟΤΕ, αλλά ως έμμεση κρατική ενίσχυση του ΟΤΕ. Αυτό απαγορεύεται από το Κοινοτικό Δίκαιο.
      Ο κ. Βουρλούμης αποκάλυψε στην κοινή συνεδρίαση των Επιτροπών Οικονομικών και Κοινωνικών Υποθέσεων, στις 22 Ιουνίου, ότι δεν έχει ενημερωθεί η Ευρωπαϊκή Ένωση εγγράφως, αλλά μόνο προφορικά γι’ αυτό το ζήτημα. 
    Δεύτερον, οι Έλληνες φορολογούμενοι δεν μπορεί να αναλάβουν το κόστος μιας εθελουσίας εξόδου με προνομιακούς όρους για να εξυπηρετηθούν άλλες σκοπιμότητες. Δεν μπορεί δηλαδή πέραν των άλλων οι Έλληνες πολίτες να αναλάβουν το κόστος αυτής της εθελουσίας εξόδου μέσα από την αύξηση, που θα προκύψει αύριο, των τιμολογίων του ΟΤΕ. Γιατί, μη μας πείτε ότι το 80% του κόστους, που λέει η Κυβέρνηση ότι θα το αναλάβει ο ΟΤΕ, δεν θα το μετακυλήσει αύριο στις πλάτες των συναλλασσόμενων, μέσα από την αύξηση των τιμολογίων. 
    Και τέλος θέλω να πω ότι είναι πολιτικά και ηθικά απαράδεκτη η σύνδεση της εθελουσίας εξόδου με την αλλαγή των εργασιακών σχέσεων και μάλιστα για τους νέους εργαζόμενους. Το μοντέλο των εργασιακών σχέσεων που οραματίζεται η Κυβέρνηση με φθηνή και εξαθλιωμένη εργασία, με πλήρη απορύθμιση των εργασιακών σχέσεων, με απελευθέρωση του ωραρίου και κατάργηση του οκταώρου, ταιριάζει, κύριοι της Κυβέρνησης, σε άλλες χώρες, ίσως ανατολικές, ίσως του τρίτου κόσμου, όχι στη χώρα μας. Μας πάτε πίσω στον εργασιακό μεσαίωνα. Αυτό θέλετε να κάνετε; Έτσι θα αντιμετωπίσετε το διεθνή ανταγωνισμό; 
    Το ΠΑΣΟΚ θα αντιταχθεί σε κάθε προσπάθεια απορύθμισης των εργασιακών σχέσεων με τέτοιες απαράδεκτες μεθοδεύσεις, με τους λίγους να κερδίζουν και τους πολλούς να χάνουν.
    Είναι απαραίτητο, κυρίες και κύριοι συνάδελφοι, να γίνουν μεταρρυθμιστικές τομές στη χώρα μας, αυτές, όμως, πρέπει να γίνουν όχι με γνώμονα μια κακώς εννοούμενη ανταγωνιστικότητα, αλλά στηριγμένες στην ποιότητα, στην εκπαίδευση, στην κατάρτιση, στη σωστή οργάνωση της εργασίας, στην ποιοτική ευελιξία με ουσιαστική προστασία και ασφάλεια για τους εργαζόμενους. Για το ΠΑΣΟΚ στόχος είναι να υπάρχει ένας ΟΤΕ, που στο πλαίσιο μιας υγιούς και δυναμικής αγοράς τηλεπικοινωνιών θα προσφέρει σε όλους τους πολίτες τις καλύτερες, πληρέστερες και τις φθηνότερες δυνατές τηλεπικοινωνιακές υπηρεσίες. Γι’ αυτό, κατά τη γνώμη μας, ο ΟΤΕ δεν έχει ανάγκη από στρατηγικό επενδυτή, αλλά από στρατηγικό σχέδιο ανάπτυξης, το οποίο ζητήσαμε επιμόνως και στις επιτροπές και στην Ολομέλεια της Βουλής και το οποίο δεν υπάρχει. 
    Έρχομαι τώρα –και κλείνω με αυτό- στις ρυθμίσεις για το Χρηματιστήριο. Ο προτεινόμενος νόμος αναδιατυπώνει το υφιστάμενο κανονιστικό πλαίσιο με βάση εκκρεμούσες διατάξεις οδηγιών της Ευρωπαϊκής Ένωσης και μεταθέτει αποφασιστικές αρμοδιότητες σε θέματα κεφαλαιαγοράς στο Χρηματιστήριο Αθηνών στα πλαίσια της ολοκλήρωσης της ιδιωτικοποίησης του. Εδώ, όμως, φαίνεται για άλλη μια φορά ακόμη ανάγλυφα η διάσταση λόγων και έργων της Νέας Δημοκρατίας. Ο Γιώργος Αλογοσκούφης στη συζήτηση στη Βουλή στις 27.6.2002 για την Επιτροπή Κεφαλαιαγοράς, έλεγε: «Δημιουργούμε ένα τέρας που συγκεντρώνει όλες τις εξουσίες. Μόνο την τέταρτη εξουσία δεν έχει, δεν την ελέγχει κανένας». Ο Προκόπης Παυλόπουλος στη 1.8.2002 έλεγε: «Ο κανόνας στην Ευρωπαϊκή Ένωση είναι ότι υπάρχει ανεξάρτητη διοικητική αρχή που εποπτεύει τη νομιμότητα και τη διαφάνεια των συναλλαγών». Ο εισηγητής της Νέας Δημοκρατίας ο Δημήτρης Κωστόπουλος στις 18.7.2002 έλεγε: «Θέλουμε μια ανεξάρτητη Επιτροπή Κεφαλαιαγοράς από ανθρώπους κύρους, που θα διορίζονται σύμφωνα με το άρθρο 101α του Συντάγματος». Σήμερα που δεν θα νομοθετεί, αγαπητοί συνάδελφοι, πλέον η Βουλή, αλλά το Χρηματιστήριο με βάση αυτό το νόμο, η Κυβέρνηση ξεχνά αυτές τις δεσμεύσεις της. Αφήνει τη νομοθετική, την εκτελεστική, τη δικαστική εξουσία στους ιδιώτες και σ΄ ένα διορισμένο από τον Υπουργό Οικονομίας και Οικονομικών όργανο. 
    Το αποκορύφωμα, όμως, της διάστασης λόγων και έργων έρχεται με το άρθρο 71 που αφορά την προείσπραξη δημοσίων εσόδων. Για το θέμα αυτό ο σημερινός Πρωθυπουργός στις 16 Ιουνίου του 2001 ο κ. Καραμανλής δήλωνε: «Η κυβέρνηση αδυνατεί να διαχειριστεί το παρόν και κλέβει το μέλλον του τόπου με προεισπράξεις, προμέτοχα και τιτλοποιήσεις. Αφαιρεί πόρους, που ανήκουν στις επόμενες γενιές. Με νομοθετικές ρυθμίσεις και αδιαφανείς διαδικασίες δημιουργεί ένα δεύτερο κρυφό χρέος». Αυτά έλεγε ο κ. Καραμανλής. Ακριβώς τέσσερα χρόνια αργότερα η Κυβέρνηση της Νέας Δημοκρατίας υιοθετεί τα ίδια, επεκτείνοντας επί πλέον την προείσπραξη μελλοντικών εσόδων και στα φορολογικά έσοδα, που οι κυβερνήσεις του ΠΑΣΟΚ είχαν εξαιρέσει. 
      Πρόκειται, κυρίες και κύριοι συνάδελφοι, για πράξη που αποτελεί ομολογία για την κατάρρευση εσόδων του προϋπολογισμού, ενός προϋπολογισμού που ψήφισε μόνη της και μόνη της υλοποιεί σήμερα η Νέα Δημοκρατία. Σύμφωνα με έγκυρη κυριακάτικη εφημερίδα θα έχουμε υστέρηση εσόδων 2.500.000.000 ευρώ, ενώ η υπέρβαση δαπανών θα ξεπεράσει τα 500.000.000 ευρώ, ενώ το χρέος αυξάνεται με 1.000.000.000 ευρώ το μήνα. 
      Για τα παραπάνω, κύριοι της Κυβέρνησης φταίει η δική σας έλλειψη στρατηγικής, η δική σας ανικανότητα να κάνετε πράξη τις δικές σας δεσμεύσεις!
      ΠΡΟΕΔΡΟΣ (Άννα Μπενάκη - Ψαρούδα): Κύριε συνάδελφε, ολοκληρώστε σας παρακαλώ.
      ΔΗΜΗΤΡΙΟΣ ΚΟΥΣΕΛΑΣ: Κλείνω, κυρία Πρόεδρε.
      Κυρίες και κύριοι συνάδελφοι, καταψηφίζουμε επί της αρχής το σύνολο αυτών των ρυθμίσεων, γιατί βασικές δεσμεύσεις που ανέλαβε η ίδια η Κυβέρνηση προεκλογικά όχι μόνο δεν τηρούνται, αλλά ανατρέπονται πλήρως, για τις αντισυνταγματικές και αντικοινωνικές ρυθμίσεις που καλεί το Εθνικό Κοινοβούλιο να ψηφίσουμε, για την κατάργηση της ανεξαρτησίας της Εθνικής Αρχής Τηλεπικοινωνιών, που θέλετε να κάνετε μέσα από αυτό το νομοσχέδιο, για την υπέρμετρη επιβάρυνση του Έλληνα φορολογούμενου και του κοινωνικού συνόλου με χαριστικές ρυθμίσεις στις τράπεζες και τους επίδοξους αγοραστές και, τέλος, για την απαράδεκτη επίθεση, που επιχειρεί η Κυβέρνηση ενάντια στο σύνολο των εργαζομένων για την ανατροπή των ασφαλιστικών και των εργασιακών τους δικαιωμάτων.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη - Ψαρούδα): Το λόγο έχει η ειδική αγορήτρια του Κομμουνιστικού Κόμματος Ελλάδος κ. Ελπίδα Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Κυρίες και κύριοι Βουλευτές, εάν δεν υπήρχαν οι δύο τροπολογίες για το ασφαλιστικό των τραπεζών για την εθελουσία έξοδο για τον ΟΤΕ δεν θα γινόταν βέβαια καμία συζήτηση για το κυρίως νομοσχέδιο, που υποτίθεται ότι έχουμε και έχει σχέση με τη χρηματαγορά. Γι’ αυτό εγώ επί της αρχής θα σταθώ πολύ περιληπτικά και περιεκτικά να πω, γιατί το καταψηφίζουμε και θα σταθώ στις τροπολογίες στη συζήτηση επί της αρχής.
      Αυτό που θέλω, όμως κατ΄αρχάς να πω, επειδή έχουν έλθει και άλλα νομοσχέδια από την Κυβέρνηση της Νέας Δημοκρατίας για τη χρηματαγορά, είναι ότι όταν ήταν Αντιπολίτευση η Νέα Δημοκρατία είχε πει ότι –και το είχε κάνει μάλιστα σημαία- μόλις θα έλθει στην Κυβέρνηση θα ξεκαθαρίσει τα πράγματα, θα διερευνήσει το θέμα σε βάθος για όλη αυτήν τη λεηλασία και την καταστροφή της ζωής του κόσμου, που έχασε τις περιουσίες του. 
      Αυτό, λοιπόν, δεν έχει μείνει ανοιχτό θέμα, αλλά έχει κλείσει από την Κυβέρνηση. Επομένως και μόνο αυτό θα ήταν αρκετό για να δείξει ποια είναι η αξιοπιστία της απέναντι στα ζητήματα της διαφάνειας του Χρηματιστηρίου και τα μέτρα που προτείνει.
      Το νομοσχέδιο αυτό, όπως λέει η Κυβέρνηση, έρχεται να τονώσει τη χρηματαγορά για προσέλκυση ξένων επενδυτών και λαϊκών καταθέσεων. Εμείς λέμε ότι είναι μία νέα παγίδα πάλι για τους μικρούς επενδυτές και όλα τα ζητήματα, που έχουν να κάνουν, και που θέτει το νομοσχέδιο για τον κανονισμό λειτουργίας, τα κριτήρια για την εισαγωγή μετοχών, τις υποχρεώσεις των εταιρειών για την υποτιθέμενη πληροφόρηση των επενδυτών, αυτά ακριβώς τα στοιχεία, που θέτει είναι πιο πίσω και από αυτά που ισχύουν σήμερα. 
      Και όχι μόνο αυτό. Πιστεύουμε ότι ανοίγει δρόμους και κινδύνους ακριβώς για να πέσουν στην παγίδα και να χάσει πάλι τα λεφτά του ο κόσμος. Θέτουν τις ελάχιστες πια προϋποθέσεις και καταργούν οποιονδήποτε έλεγχο για την περιουσιακή διάρθρωση των εταιρειών με βάση τους τελευταίους ισολογισμούς και καταργούν τους φορολογικούς ελέγχους, προκειμένου να εισαχθούν.
      Επομένως το σύνθημα έχει δοθεί: «Όσοι πιστοί προσέλθετε». Αυτό που χρειάζεται είναι η άντληση χρημάτων από το Χρηματιστήριο, συγκέντρωση, συγκεντροποίηση και ανασύνθεση του κεφαλαίου με σκοπό την επιτάχυνση των αναδιαρθρώσεων, των συγχωνεύσεων και των εξαγορών. 
      Κυρίες και κύριοι Βουλευτές, είναι στην επικαιρότητα πολλές μέρες –και βέβαια δεν μπορούσε να γίνει διαφορετικά- οι δύο αυτές τροπολογίες. Ακούσαμε πολλά στην επιτροπή και από την Αξιωματική Αντιπολίτευση, από το ΠΑΣΟΚ, ότι αυτές οι δύο τροπολογίες είναι αντιφατικές, ότι η Κυβέρνηση έχει τυφλή και αδιέξοδη πολιτική, ότι δεν έχει σχέδιο και πρόγραμμα γι’ αυτές τις αλλαγές. 
      Εμείς θέτουμε ευθύς εξαρχής το ζήτημα και λέμε ότι κλιμακώνεται η επίθεση από την Κυβέρνηση της Νέας Δημοκρατίας με αιχμή την αύξηση της ανταγωνιστικότητας, την αύξηση της κερδοφορίας του κεφαλαίου. Αυτές δίνουν το στίγμα. 
      Οι αποφάσεις της εαρινής Συνόδου Κορυφής έδωσαν το σύνθημα για το ξεπέρασμα των καθυστερήσεων, που εκτίμησαν με βάση τη στρατηγική της Λισαβόνας, που βάζει το ζήτημα για την πιο ανταγωνιστική οικονομία της Ευρωπαϊκής Ένωσης στην παγκόσμια αγορά και βεβαίως το στόχο της Ελλάδας να μπει στο σκληρό πυρήνα.
      Δεσμεύτηκε και η Κυβέρνηση και έρχονται βροχή τα νομοσχέδια. Έρχεται νομοσχέδιο για την παραχώρηση των ολυμπιακών έργων, αλλά και των δημόσιων χώρων στο ιδιωτικό κεφάλαιο. Έρχεται άλλο σε λίγο για τη σύμπραξη ιδιωτικού και δημόσιου τομέα. Άλλο νομοσχέδιο για τις αλλαγές στην παιδεία. Έρχονται άλλα νομοσχέδια για την υγεία, για προνομιακό πεδίο κερδοφορίας του κεφαλαίου, για τη διευθέτηση του εργάσιμου χρόνου. Και οι εξελίξεις σε σχέση με το ωράριο αυτό το ζήτημα αφορούν. 
      Η έκθεση για την ανταγωνιστικότητα του 2004 έβαλε συγκεκριμένα ζητήματα και φέρει βέβαια τη σφραγίδα του Εθνικού Συμβουλίου Ανταγωνιστικότητας και Ανάπτυξης: Ηλεκτρική ενέργεια, τηλεπικοινωνίες, ταχυδρομεία, ύδρευση. 
      Επομένως είναι σαφέστατο ότι έχουμε να κάνουμε με μία στρατηγική ενιαία, η οποία έχει συνοχή, αλληλοσύνδεση και υπηρετεί τις βαθύτερες ανάγκες του συστήματος, για να μπορεί να ζήσει αυτό και να μπορούν να ενισχύσουν την ανταγωνιστικότητά τους οι επιχειρήσεις. Αυτό σημαίνει ανταγωνιστικότητα. Νυν υπέρ πάντων ανταγωνιστικότητα και από την άλλη μείωση της τιμής της εργατικής δύναμης. Βεβαίως αυτός «που πληρώνει το μάρμαρο» είναι αυτός που το πλήρωνε πάντα και αυτός που θα το πληρώνει και τώρα με αυτήν την πολιτική. Αυτός ο δρόμος είναι μονόδρομος, στο να πληρώνουν δηλαδή, τα πλατιά λαϊκά στρώματα τα πάντα. Οι συνέπειες αυτής της πολιτικής θα είναι τεράστιες και γι΄ αυτό πρέπει να βγουν συμπεράσματα απ’ αυτόν τον κόσμο.
      Σαφέστατα η Κυβέρνηση της Νέας Δημοκρατίας κυβερνά και έχει την πρώτη ευθύνη και την πρωτοβουλία γι’ αυτές τις αλλαγές που υπηρετούν ακριβώς αυτή την εξουσία. Αυτές οι αλλαγές είναι αντανάκλαση αυτής της πολιτικής και επιταχύνονται προς το χειρότερο και δυσκολεύουν τη ζωή των εργαζομένων, που τους κάνουν να ζουν χωρίς δικαιώματα. Είναι αντανάκλαση. Αυτή είναι η ουσία αυτής της πολιτικής και αυτής της εξουσίας που υπηρετεί η Νέα Δημοκρατία. 
      Και ως προς το ΠΑΣΟΚ, επειδή είναι γνωστή και η πολιτεία του και ο τρόπος που κυβέρνησε όλα τα προηγούμενα χρόνια, ένα πράγμα μπορούμε να πούμε: Ότι δημαγωγεί και η συμφωνία του ΠΑΣΟΚ απέναντι στην πολιτική της Νέας Δημοκρατίας αφορά και την λεπτομέρεια. Εξάλλου μαζί –το ΠΑΣΟΚ και η Νέα Δημοκρατία- ψηφίσατε την Ευρωσυνθήκη, την επικυρώσατε εδώ, σηκωθήκατε και όρθιοι και πανηγυρίσατε, τη στιγμή που στις χώρες της Ευρωπαϊκής Ένωσης παγώνει η Ευρωσυνθήκη για τον επόμενο ενάμιση χρόνο.
      Επομένως συμφωνείτε στο κύριο, συμφωνείτε να υπηρετήσετε αυτόν το δρόμο ανάπτυξης, που δίνει προνόμια στους λίγους, αλλά διαφωνείτε στον τρόπο και στις μεθόδους της διακυβέρνησης. Βεβαίως παίζουν ρόλο τα στηρίγματα. Η Κυβέρνηση έχει σημαντικά στηρίγματα. Έχει μεγάλα πλεονεκτήματα. Έχει το συνδικαλιστικό κίνημα –δηλαδή το συσχετισμό σήμερα ως πλειοψηφία του συνδικαλιστικού κινήματος- και χωρίς αυτό δεν θα μπορούσε να προχωρεί. Η ΓΣΕΕ και η ΑΔΕΔΥ, λοιπόν, ήταν τα βασικά στηρίγματα όλων αυτών των αλλαγών και σ’ αυτά τα νομοσχέδια, αλλά και γενικότερα. Ένα συνδικαλιστικό κίνημα που χρόνια και χρόνια διεκδικεί στη βάση των κριτηρίων της ανταγωνιστικότητας. Έχει υιοθετήσει αυτόν το δρόμο ανάπτυξης για την Ελλάδα και από εκεί και πέρα, έχει διεκδικήσεις στα πλαίσια του εθνικού συμφέροντος. Το εθνικό συμφέρον, όμως, ταυτίζεται ακριβώς με τα συμφέροντα των μονοπωλιακών ομίλων. 
      Γι’ αυτό ακριβώς είναι ανάγκη να βγουν συμπεράσματα για το ποια γραμμή πάλης σήμερα είναι αναγκαία, γιατί θα ήταν χειρότερα τα πράγματα αν δεν υπήρχε κι αυτή η αντίσταση του κόσμου, που βέβαια δεν είναι αντίσταση τέτοια για να ανατρέψει την πολιτική, αλλά είναι αντίσταση, η οποία το επόμενο διάστημα μπορεί να φρενάρει τα πράγματα και να δημιουργήσει πολιτικές αλλαγές για να αντιμετωπιστούν πραγματικά τα προβλήματα της ζωής των εργαζομένων με μία άλλη πολιτική και με μία άλλη εξουσία: λαϊκή εξουσία. 
      Έρχομαι πιο συγκεκριμένα στα ζητήματα του ΟΤΕ. Εμείς ξεκινάμε να κάνουμε κριτική στο νομοσχέδιο και στη συνολικότερη πολιτική της Κυβέρνησης από τη γενική θέση που έχουμε. Το νομοσχέδιο δεν είναι αποσπασματικό, αλλά έχει σχέση με το μοντέλο της οικονομίας και τις γενικότερες εξελίξεις. 
      Εμείς μιλάμε για ενιαίο δημόσιο φορέα τηλεπικοινωνιών 100%. Είναι τομέας υψηλής κερδοφορίας, που θα μπορούσε να δώσει φθηνές και υψηλής ποιότητας υπηρεσίες. Μιλάμε για προσλήψεις μόνιμου προσωπικού –δεν κάνουμε πίσω ποτέ απ’ αυτήν τη θέση μας, ανεξάρτητα από το τι εξελίξεις υπάρχουν σήμερα- μιλάμε για σταθερή δουλειά, για επτάωρο, πενθήμερο και τριανταπεντάωρο. Ζητάμε μονιμοποίηση των εκτάκτων, κατάργηση της μερικής απασχόλησης και των νόμων που διέπουν αυτή τη μερική απασχόληση. Μιλάμε για ασφαλιστικά και συνταξιοδοτικά δικαιώματα στα ταμεία τους.  Μιλάμε για σύνταξη στα τριάντα χρόνια ασφάλισης και στο 80% του τελευταίου βασικού μισθού, που μπορεί να είναι 1.200 ευρώ και ανάλογα θα ανεβαίνει στην πορεία. Εμείς μιλάμε για κύρωση όλων των εργολαβιών και εκτέλεση όλων των υπηρεσιών και των έργων από το προσωπικό του ΟΤΕ. 
      Θα μου πείτε: «Αυτά που λέει το ΚΚΕ είναι ουτοπίες, δεν γίνονται. Εδώ ζούμε στην εποχή της παγκοσμιοποίησης και αυτά που λέτε δεν γίνονται». 
      Εμείς το ξεκαθαρίζουμε: Δεν υιοθετούμε τη λογική της ανταγωνιστικότητας. Εμείς θα την παλέψουμε. Μην είστε σίγουροι ότι θα πετύχει αυτό το σχέδιο της ανταγωνιστικότητας της οικονομίας και στην Ελλάδα και στην Ευρωπαϊκή Ένωση. Εμείς παλεύουμε για να αποτύχει, να ηττηθεί γιατί αν πετύχει η ανταγωνιστικότητα των επιχειρηματιών θα «βουλιάξουν» οι εργαζόμενοι.
      Το μοντέλο του ΟΤΕ δίνει το στίγμα. Είναι το ξεπούλημα της δημόσιας περιουσίας, είναι το ξήλωμα των εργασιακών σχέσεων, είναι η ταυτόχρονη άρση της μονιμότητας. Σ΄ αυτό συμφωνεί το ΠΑΣΟΚ και η Νέα Δημοκρατία απολύτως. Αν δεν συμφωνεί ας βγει κάποιος να το πει. 
      Γίνεται, λοιπόν, ξεπούλημα στρατηγικών τομέων της οικονομίας, το φιλέτο της κινητής τηλεφωνίας. Και η σταθερή τηλεφωνία επίσης απελευθερώνεται.
      Ποιο ήταν το αποτέλεσμα της αντικατάστασης της σταθερής δουλειάς με τις συμβάσεις; Αυτό είναι το ζήτημα. Συνολικότερα σε όλες τις αλλαγές που είναι αναγκαίες οι αναδιαρθρώσεις, αυτές τις αναδιαρθρώσεις ζητάμε; Αυτό βελτιώνει τη ζωή του κόσμου; Γίνεται κατάργηση των γενικών κανονισμών προσωπικού, επιβολή αυταρχικού τρόπου διοίκησης, κατά τους αμερικάνικους κώδικες διοικητικής δεοντολογίας. Το αποτέλεσμα είναι να κερδίζουν οι μεγαλομέτοχοι και να γίνουν πανάκριβες οι υπηρεσίες της κινητής και σταθερής τηλεφωνίας.
      Από τότε που συζητούσε το ΠΑΣΟΚ ότι καμιά μετοχή του  ΟΤΕ θα πάει σε ιδιώτη, θα φθάσουμε στο σημείο, ώστε στα επόμενα χρόνια να μην είναι καμία μετοχή του ΟΤΕ στο δημόσιο. Υγιής και άρρωστος ανταγωνισμός δεν υπάρχει. Ζούγκλα είναι ο ανταγωνισμός. Και αυτή η ζούγκλα έχει δημιουργηθεί στον ΟΤΕ. Είναι παλιά η ιστορία με την εθελούσια. Τώρα θα απολύσει έξι χιλιάδες υπαλλήλους, ίσως να είναι τεσσερισήμισι χιλιάδες, με βάση το πρόγραμμα του 70% και αμέσως θα προσλάβει άλλους χίλιους.
      Η διοίκηση του ΟΤΕ στις 27.12.2004 ανακοίνωσε ότι το κόστος του κάθε εργαζόμενου κατά μέσο όρο αντιστοιχεί σε 50.000 ευρώ, ενώ με όλη αυτή την εξέλιξη θα στοιχίσει πολύ λιγότερο, 20.000 ευρώ ίσως και λιγότερο. Μείωση των μισθών, εντατικοποίηση. Αυτό είναι ανταγωνισμός. Το 1996 έως το 2004 υπήρχε καθαρή μείωση με την εθελούσια που πραγματοποίησε το ΠΑΣΟΚ. Είχαν φύγει τότε μαζί και με τη συνταξιοδότηση εννέα χιλιάδες εργαζόμενοι. Το αποτέλεσμα είναι ότι ακριβώς το ίδιο διάστημα μπήκαν τρεισήμισι χιλιάδες υπάλληλοι, οι οποίοι είναι με συμβάσεις μέχρι και σήμερα και οι οποίοι έχουν τεχνογνωσία και δίνουν πραγματικά τη μάχη, για να είναι σήμερα ο ΟΤΕ ανταγωνιστικός. Αυτός ο κόσμος, λοιπόν, έδωσε τα πάντα, όλο αυτό το διάστημα, και σήμερα πετάγεται σαν λεμονόκουπα. Ξαναπροσλαμβάνεται δε αυτός ο κόσμος με χειρότερους όρους. 
      Λένε, όμως, ότι δεν είναι ανταγωνιστικός ο ΟΤΕ. Εμείς και στη συζήτηση επί των άρθρων θα αποδείξουμε αν είναι κερδοφόρος ή όχι. Λένε ότι η σταθερή τηλεφωνία έχασε 340.000.000 ευρώ και επομένως χάνεται. Και αν χάνεται με τη δική σας λογική είναι γιατί απελευθερώσατε την κινητή τηλεφωνία και υπάρχει ανταγωνισμός. Αλλά και πάλι με βάση τον ετήσιο ισολογισμό του 2004 είναι φανερό ότι δεν είναι έτσι τα πράγματα. Δεν προσμετράται ως κέρδος όλα αυτά που έδωσαν για τη χορηγία των Ολυμπιακών Αγώνων, που ήταν 300.000.000 ευρώ; Δεν προσμετράτε τα 150.000.000 ευρώ για τα τέλη διασύνδεσης των ιδιωτών, δεν προσμετράτε τα 500.000.000 ευρώ για διαγραφή χρεών; Άρα είναι κερδοφόρος και μ’ αυτές τις συνθήκες. Αλλά το 1996 ήταν μείον ο ΟΤΕ. Το 2000 άρχισε να απελευθερώνεται και να δίνει κομμάτια. 
      Όλο αυτό το κέρδος, όλο αυτό το θησαυροφυλάκιο, που είχε μαζέψει για την κινητή τηλεφωνία, τι θα ήταν; 
      Είναι, λοιπόν, καθαρό ότι είναι ανάγκη να βγουν συμπεράσματα για το ρόλο των συνδικαλιστικών  ηγεσιών, που συμμετείχαν και οι παρατάξεις του ΠΑΣΟΚ και της Νέας Δημοκρατίας και του Συνασπισμού γι’ αυτήν την κατάσταση, για να βάλουν ακριβώς μια υπογραφή, να πιάσουν το δόλωμα και η νέα γενιά των εργαζομένων να ζήσει σε συνθήκες μισθωτής δουλείας. Ιδιαίτερες ευθύνες πιστεύω ότι έχει και ο Συνασπισμός, ο οποίος λίγο πριν τη συμφωνία και την υπογραφή έφυγε. 
      Σε σχέση με τις τράπεζες από την άποψη της στόχευσης έχουν κοινό παρανομαστή. Δεν παλεύετε να σώσετε ούτε τις τράπεζες ούτε τους εργαζόμενους, αλλά γενικώς παλεύετε να σώσετε τους τραπεζίτες. Να αναδείξετε το ζήτημα επί της ουσίας και στην πράξη της ανταγωνιστικότητας. Αυτές οι τράπεζες έμειναν και σ’ αυτές προχωρείτε το σχέδιό σας. 
      Εμείς δεν το θεωρούμε ούτε σαν βάση συζήτησης. Δεν διορθώνεται και δεν βελτιώνεται. Η μεν Νέα Δημοκρατία λέει ότι εμείς εφαρμόζουμε το «νόμο Ρέππα», το δε ΠΑΣΟΚ λέει ότι δεν εφαρμόζετε σωστά το «νόμο Ρέππα». 
      Εμείς πιστεύουμε ότι θα πρέπει να καταργηθούν όλοι οι αντιασφαλιστικοί νόμοι όλων των τελευταίων χρόνων. Αυτή είναι η ουσία. Δηλαδή αν εφαρμοστεί ο «νόμος Ρέππα» είναι φιλολαϊκός; 
      Οι νόμοι που χρησιμοποιούνται δηλαδή ο 1902, ο 2084 και ο 3029 είναι νόμοι για τους οποίους συμφώνησαν και το ΠΑΣΟΚ όταν ήταν στην κυβέρνηση και διατήρησε τους προηγούμενους νόμους της Νέας Δημοκρατίας. Και έρχεται τώρα η Νέα Δημοκρατία και διατηρεί αυτούς τους νόμους του ΠΑΣΟΚ.
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αυτή είναι η κατάσταση. Ο κάθε νόμος δημιουργεί ένα νέο οικοδόμημα σε βάρος των εργαζομένων, στο οποίο στηρίζετε την πολιτική σας τόσα χρόνια, για την καρατόμηση των ασφαλιστικών, συνταξιοδοτικών και εργατικών δικαιωμάτων. Στην κυριολεξία, είναι κομμένο και ραμμένο στα μέτρα των εργοδοτών. Είναι αρνητική εξέλιξη, πλήττει τους πάντες και αυτούς που είναι στα ειδικά ταμεία και αυτούς που είναι στο ΙΚΑ, παλιούς και νέους τραπεζοϋπαλλήλους, είτε δουλεύουν στις δημόσιες είτε στις ιδιωτικές τράπεζες.
      Εμείς παίρνουμε υπόψη και τις τελευταίες αλλαγές, που έγιναν από τον Υπουργό, οι οποίες, όμως, δεν αλλάζουν ούτε τη φιλοσοφία, ούτε την πολιτική, ούτε την ουσία του νομοσχεδίου. Εμείς επιμένουμε και λέμε ότι η θέση μας είναι η εξής σ’ αυτήν τη φάση, γιατί έχουμε και εμείς άποψη για γενικότερο ενιαίο ταμείο, αλλά στα πλαίσια αυτής της πολιτικής που καταστρέφονται όλα, δεν μπορούμε να συζητάμε κάτι διαφορετικό. 
      Όσον αφορά στην υπαγωγή στο ΙΚΑ, λοιπόν, μιλάμε για ενιαίο, κλαδικό ταμείο κύριας ασφάλισης, ενιαίο κλαδικό επικουρικό για όλες τις γενιές των τραπεζοϋπαλλήλων σε όλες τις τράπεζες, μείωση των ορίων συνταξιοδότησης για μητέρες με ανήλικα παιδιά, σταθερή και μόνιμη απασχόληση. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τα πάντα και εδώ. Δεν κάνουμε πίσω εμείς απ’ αυτό. Δεν μπορούμε να υιοθετήσουμε και δεν υιοθετούμε και θα παλέψουμε αυτήν τη λογική της ανταγωνιστικότητας, η οποία αφαιρεί δικαιώματα από τους εργαζόμενους. Όμως, είναι προκλητική και η ίδια η έκθεση που έχετε φέρει για το ασφαλιστικό. Για την έκθεση δεν έγινε συζήτηση ούτε αντιπαράθεση, γιατί επί της ουσίας συμφωνείτε. Δηλαδή, βάζει τα ζητήματα της βιωσιμότητας των ασφαλιστικών συστημάτων. Αυτήν την ιστορία την έχουμε ακούσει πολλά χρόνια και θα την ακούσουμε και τα επόμενα χρόνια. Αυτή η βιωσιμότητα, λοιπόν, είναι το άλλοθι για την απαλλαγή των εργοδοτών από τα χρέη.
      Επειδή, μάλιστα, η αλήθεια είναι ότι υπήρξε και μεγάλος καημός –δεν το λέω ειρωνικά, είναι πολιτική εκτίμηση από το χώρο του ΠΑΣΟΚ- επιτέλους, ας σταματήσει η πολιτική υποκρισία. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, λίγο την κατανόησή σας.
      Τα χαρακτηριστικά των εργοδοτών μόνο στο ΙΚΑ για το 2004 ποια είναι και ποιος φταίει; Είναι δύο οι χαριστικές ρυθμίσεις που έγιναν από το ΠΑΣΟΚ και μετά και από τη Νέα Δημοκρατία που έκανε τη νέα ρύθμιση. Το σύνολο ανέρχεται στο αστρονομικό ποσό των 3,4 δισεκατομμυρίων ευρώ. Απ’ αυτό, ας πω ποιο είναι το καθαρό, χωρίς τα τέλη και τους φόρους. Είναι τα 2,3 δισεκατομμύρια ευρώ. Είναι χρήματα που οι εργοδότες, αν και τα παρακρατούν, δεν τα αποδίδουν στο ΙΚΑ. 
      Τώρα, σοβαρά μιλάμε; Δηλαδή, μιλά κανείς σοβαρά με επιχειρηματολογία ότι θα χρεωθεί το ΙΚΑ και το κράτος και το ακούμε από το ΠΑΣΟΚ και από τη Νέα Δημοκρατία; Και αν υπάρχει τέτοιος πόνος, γιατί δεν υπάρχει πόνος για τις πεντακόσιες χιλιάδες των ασφαλισμένων που έχουν συντάξεις πείνας από 312 ευρώ έως 428 ευρώ ή για τους οκτώ στους δέκα συνταξιούχους που παίρνουν 676 ευρώ;
      Επιτέλους ας σταματήσει πια αυτή η υποκρισία που γίνεται για ένα και μόνο λόγο, για να συγκρατεί το κάθε κόμμα τον κόσμο του εγκλωβισμένο στην πολιτική του, ενώ έχετε ακριβώς την ίδια πολιτική και στα σημεία.
      Θα ήθελα να αναφέρω δύο, τρία σημεία ακόμα, τα οποία νομίζω ότι είναι ιδιαίτερα προκλητικά. Η αιτιολογική έκθεση κάνει χρήση του Συντάγματος στο άρθρο 22 για την αρχή της ισότητας ανάμεσα στους πολίτες. Είδατε τι γίνετε, είναι ταξική η ερμηνεία. Μιλάει για αρχή της ισότητας, δηλαδή να πηγαίνουμε προς τα κάτω και όχι προς τα πάνω. Γι’ αυτό, λοιπόν, έχει ανοιχτεί η ιστορία με τα ρετιρέ και βεβαίως εδώ ήταν και ο κ. Παπανδρέου σε προ ημερησίας διάταξης συζήτηση που είπε: «εγώ πρώτα χτύπησα τα ρετιρέ». Λέει και η Κυβέρνηση: «Εγώ θα χτυπήσω τα ρετιρέ».
      Μα, και τα υπόγεια χτυπιούνται και τα ρετιρέ με τη δική σας λογική. Εμείς δεν υιοθετούμε αυτήν τη λογική. Για ποιο λόγο υπάρχει αυτή η λογική; Για να υπάρχει αυτή η εναντίωση ανάμεσα στο ένα κοινωνικό στρώμα και στο άλλο και να μη διευκολύνεται η ταξική ενότητα. Ποια είναι η ανισότητα και η αντίθεση που υπάρχει στην κοινωνία; Είναι ανάμεσα στο κεφάλαιο και την εργασία. 
      Αυτό θέλετε να βάλετε στη σκιά, να μην υπάρχει αυτή η ταξική ενότητα, γιατί ακριβώς θα κινδυνεύσει και η εξουσία σας, εάν πραγματικά συνειδητοποιήσουν τη δύναμή τους ότι μπορούν να αλλάξουν τα πράγματα. Και γίνεται όλη αυτή η πλύση και η ιδεολογική φάλαγγα απέναντι στον κόσμο.
      Θα ήθελα να αναφέρω δύο ζητήματα –και μ’ αυτά θα τελειώσω- επί της ουσίας, γιατί γίνεται κουβέντα για το πώς ερμηνεύει ο καθένας το νόμο. Εν πάση περιπτώσει, οι πολιτικοί σχολιασμοί και οι πολιτικές εκτιμήσεις βεβαίως από το κάθε κόμμα έχουν σχέση με τη φιλοσοφία του και το πώς τα προσεγγίζει, αλλά νομίζω ότι όλοι διαβάζουμε καλά ελληνικά, για να μπορούμε να διαβάζουμε με τον ίδιο τρόπο αυτό το νομοσχέδιο. Πώς να το κάνουμε δηλαδή; Υπάρχει πρόβλημα.
      Στο ζήτημα για την κύρια σύνταξη επικαλούμενο το άρθρο 5 του ν. 3029, για την ένταξη των ειδικών ταμείων κύριας σύνταξης στο ΙΚΑ-ΕΤΑΜ, κάνει εκβιασμό προς κάθε κατεύθυνση με το να αναφέρει ότι προϋπόθεση για την ένταξη των ειδικών ταμείων μέχρι τις 31/12/2005 είναι να έχουν ενταχθεί οι εργαζόμενοι των τραπεζών στο ΕΤΑΤ, σύμφωνα με το άρθρο 6, παράγραφος 2 του υπό ψήφιση νόμου.
      Για τις εισφορές προβλέπει την εφάπαξ μείωση για τους εργαζόμενους από 1/1/2006, για τους δε εργοδότες τη σταδιακή μείωση των εισφορών μέσα σε μία πενταετία.
      Τώρα, έρχομαι στη χρηματοδότηση. Για τη χρηματοδότηση δεν προβλέπει την κάλυψη των οργανικών ελλειμμάτων από τους εργοδότες βάσει του ν. 2084, άρθρο 46, παράγραφος 4. Πώς να το κάνουμε; Αυτό είναι το θέμα.
    Εύλογα, λοιπόν, προκύπτει το ερώτημα, πώς διασφαλίζεται το ύψος της σύνταξης της Εθνικής, της Αγροτικής στα επίπεδα που προβλέπουν οι κανονισμοί των ταμείων τους, όταν από τη μια μειώνονται οι εισφορές των εργαζομένων και των εργοδοτών και από την άλλη απαλλάσσονται οι εργοδότες από την υποχρέωση που έχουν για την κάλυψη των οργανικών ελλειμμάτων. 
    Για να τελειώνω, θα πω ακόμη τα εξής. Οι συντάξεις τις οποίες θα καταβάλει το ΕΤΕΑΜ αναπροσαρμόζονται με βάση την εισοδηματική πολιτική και όχι τις κλαδικές συμβάσεις. Άρα μιλάμε για καθαρή μείωση. Αυτό δεν είναι ζήτημα αντιπαράθεσης; 
    Με την εισφορά του εργοδότη για την κάλυψη της δαπάνης που θα κάνει το ΕΤΕΑΜ για τους ήδη συνταξιούχους, το ποσό θα είναι αποτέλεσμα μελέτης, που θα καταβάλλεται σε μια δεκαετία. Δηλαδή ουδέν μονιμότερο του προσωρινού. Η αντιπαράθεση γίνεται για το ότι δεν υπάρχει αναλογιστική μελέτη και εδώ υπάρχει πρόβλημα. Δεν έγινε αναφορά στα ζητήματα των νόμων, οι οποίοι συνθέτουν την ουσία του νομοσχεδίου, οι οποίοι νόμοι στην κυριολεξία αυξάνουν τα όρια ηλικίας. Εδώ συμφωνείτε και οι δύο, και το ΠΑΣΟΚ και η Νέα Δημοκρατία, να αυξηθούν τα όρια ηλικίας, να μειωθούν οι συντάξεις και οι μισθοί, να υπάρξει διάκριση στις γενεές, πράγμα που εφαρμόζεται και στην πράξη και από πλευράς ΠΑΣΟΚ όταν ήταν στην κυβέρνηση, αλλά και τώρα από την τωρινή Κυβέρνηση. Φυσικά το κόστος όλης αυτής της πολιτικής θα το πληρώσει ο εργαζόμενος. Γι’ αυτούς ακριβώς τους λόγους καταψηφίζουμε και τις τροπολογίες και το νομοσχέδιο. 
    ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Δραγασάκης. 
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, πιστεύω ότι το νομοσχέδιο που συζητάμε απόψε είναι από τα πλέον σημαντικά και για το παρόν και για το μέλλον της κοινωνικής ασφάλισης και όχι μόνο. 
    Προσωπικά, θεωρώ επίσης ότι αυτά τα θέματα, ιδίως το θέμα των τραπεζών, θα έπρεπε να είχε αντιμετωπισθεί προ πολλού, πριν αρχίσουν οι ιδιωτικοποιήσεις των τραπεζών, πριν γίνει το μοίρασμα της πίτας. Αλλά το πρόβλημα είναι ότι, έστω και τώρα, που τα θέματα αυτά έρχονται, έρχονται σε μια συζήτηση που γίνεται στα τυφλά, με ελλιπή πληροφόρηση της Βουλής, υπό ένα καθεστώς, να μου επιτρέψετε να πω, συσκότισης. 
    Συζητούμε για αλλαγές στον ΟΤΕ, αλλά δεν γνωρίζουμε ποιο είναι το στρατηγικό σχέδιο του ΟΤΕ. Ούτε ο κ. Βουρλούμης, που ήρθε προχθές στην επιτροπή ούτε η Κυβέρνηση φαίνεται να έχουν κάποιο όραμα ή κάποιο σχέδιο για την προοπτική του ΟΤΕ και το μέλλον του.
    Συζητούμε για αλλαγές στις τράπεζες, αλλά ποιο είναι το μέλλον του τραπεζικού συστήματος της Ελλάδας; Ποιος θα ελέγχει το τραπεζικό σύστημα σε δύο, τρία, πέντε χρόνια; Για ποιον γίνονται όλες αυτές οι αλλαγές; Ούτε εδώ υπάρχει κάτι σαφές. 
    Συζητούμε για νέες τεράστιες υποχρεώσεις που βαρύνουν το μέλλον, αλλά πόσες είναι ακριβώς αυτές οι υποχρεώσεις, ποιος θα τις πληρώσει; Διαβάζουμε στον Τύπο πληροφορίες για αλληλογραφία, που υπήρξε ή υπάρχει ανάμεσα στην Κυβέρνηση και την Ευρωπαϊκή Ένωση, για αρχικά νομοσχέδια που στάλθηκαν και απορρίφθηκαν, για μνημόνια που στάλθηκαν. 
    Στην «ΕΛΕΥΘΕΡΟΤΥΠΙΑ» στις 14-6-2005 διαβάσαμε για κάποιο νομοσχέδιο, το οποίο στάλθηκε από την Κυβέρνηση, διαφορετικό απ’ αυτό που συζητούμε σήμερα. Στην ίδια εφημερίδα στις 19-6-2005 διαβάσαμε εκτενή αποσπάσματα από κάποιο μνημόνιο που έστειλε η Κυβέρνηση στην Ευρωπαϊκή Ένωση και στο οποίο λέει ότι ό,τι αποφασιστεί στις τράπεζες θα είναι πιλότος για παντού. 
    Ζήτησα, κύριε Υπουργέ, να κατατεθούν αυτά τα έγγραφα στη Βουλή. Γιατί δεν τα καταθέτετε; Από τις εφημερίδες θα πληροφορούμαστε ή μήπως θέλετε να προσφύγω στο Ευρωπαϊκό Κοινοβούλιο και να τα ζητήσω από εκεί; 
    Τέλος, η Κυβέρνηση μιλάει για διάλογο. Ποιο διάλογο; Πού είναι η γνώμη της ΟΚΕ για το παρόν νομοσχέδιο; Δεν γνωρίζετε ότι ο ιδρυτικός νόμος της ΟΚΕ λέει ότι για θέματα που άπτονται του ασφαλιστικού συστήματος είναι υποχρεωτική η γνώμη της ΟΚΕ; Πού είναι; 
      Η Κυβέρνηση, λοιπόν, έχει πάρει ένα δρόμο που μας θυμίζει, όχι απλώς παρελθόν, αλλά κακές στιγμές του παρελθόντος.
      Έρχομαι, όμως, στα συγκεκριμένα και αρχίζω από το θέμα του ΟΤΕ. Στο θέμα του ΟΤΕ η μακρά συζήτηση που είχαμε στη Διαρκή Επιτροπή Οικονομικών και Κοινωνικών Υποθέσεων απεκάλυψε κάτι, το οποίο δεν ακούω να σχολιάζετε και το θεωρώ σημαντικό να το αναφέρω. Στη συζήτηση, λοιπόν, αυτή φάνηκε ότι στον ΟΤΕ δεν υπήρξε καμία οικειοθελής συναίνεση ανάμεσα στους εργαζόμενους και τη διοίκηση. Εκείνο που υπήρξε στον ΟΤΕ ήταν ένας εκβιασμός των εργαζομένων. Οι εργαζόμενοι, η ΟΜΕ-ΟΤΕ εν πάση περιπτώσει, οι συνδικαλιστές, εκλήθησαν, είτε να αποδεχθούν απολύσεις χωρίς όρους και όρια είτε να διαπραγματευτούν εθελούσια έξοδο, με αντάλλαγμα βεβαίως να συνυπογράψουν την αλλαγή των εργασιακών σχέσεων.
      Και αυτά δεν τα λέω εγώ. Τα είπε ο κ. Μπιρμπίλης, αναπληρωτής γενικός γραμματέας της ΟΜΕ-ΟΤΕ, προερχόμενος από ό,τι διαβάζω από την παράταξη της ΔΑΚΕ. Εκείνος είπε ότι είχαμε να επιλέξουμε στο να προχωρήσει η διοίκηση μονομερώς σε απολύσεις ή να αποδεχθούμε μια διαδικασία που οδήγησε εκεί που οδήγησε. Μπορείτε να τα δείτε στα Πρακτικά της Διαρκούς Επιτροπής της Βουλής. Επομένως δεν υπήρξε εδώ κάποια οικειοθελής συναίνεση. Υπήρξε ένας εκβιασμός και μια διαχείριση αυτού του εκβιασμού, λανθασμένη κατά την δική μας άποψη, από την ηγεσία του συνδικαλιστικού οργάνου.
      Και έρχομαι στις τράπεζες. Εδώ τα ερωτήματα είναι πολλά, αλλά νομίζω ότι δύο είναι εκείνα που πρέπει να απαντηθούν. Πρώτον, ποιος είναι ο χαρακτήρας των επιχειρούμενων αλλαγών, γιατί επιχειρούνται τώρα αυτές οι αλλαγές, πού αποσκοπούν δηλαδή και δεύτερον, ποιος πληρώνει το κόστος;
      Σε ό,τι αφορά το πρώτο ερώτημα, κατά τη δική μας εκτίμηση, τα διεθνή λογιστικά πρότυπα, που πρέπει να εφαρμοστούν είναι η αφορμή και όχι η αιτία. Η πραγματική αιτία είναι ότι η Κυβέρνηση θέλει να πυροδοτήσει ένα νέο κύκλο ιδιωτικοποιήσεων, ενδεχομένως και συγχωνεύσεων, ενδεχομένως και εξαγορών. Και εμπόδιο σε αυτό ήταν και είναι, αφ΄ ενός μεν η πολυμορφία των ασφαλιστικών καθεστώτων και αφ΄ ετέρου, οι υποχρεώσεις που έχουν αναλάβει οι τράπεζες και οι μέτοχοί τους έναντι του ασφαλιστικού συστήματος.
      Κύριος στόχος, συνεπώς, των επιχειρούμενων αλλαγών είναι οι περαιτέρω ιδιωτικοποιήσεις στον τραπεζικό χώρο. Αυτό το δηλώνει ρητά το υπόμνημα, που, όπως είπα, υπέβαλε η Κυβέρνηση της Ελλάδας στην Ευρωπαϊκή Ένωση για να δικαιολογήσει και να αιτιολογήσει τις παρούσες αλλαγές. Εκεί αναφέρεται                            –παραπέμπω στην «Ελευθεροτυπία» με ημερομηνία 19 Ιουνίου- ότι οι παρούσες αλλαγές διευκολύνουν τις ιδιωτικοποιήσεις. Και το μέσο γι’ αυτήν τη διευκόλυνση, ο τρόπος δηλαδή, είναι η περικοπή ασφαλιστικών δικαιωμάτων των εργαζομένων και η απαλλαγή των τραπεζών από ένα βάρος που θα τις συνόδευε στο μέλλον διαφορετικά. Αυτό ακριβώς επιχειρεί η τροπολογία που κατέθεσε η Κυβέρνηση.
      Ένας δεύτερος στόχος, όμως, είναι να αξιοποιήσει η Κυβέρνηση τις αλλαγές στις τράπεζες ως πιλότο για όλους τους κλάδους. Αυτό επίσης αναφέρεται στο υπόμνημα της Κυβέρνησης προς την Ευρωπαϊκή Ένωση, στο οποίο δεν θέλω να επεκταθώ. 
      Σε ό,τι αφορά τώρα το κόστος των επιχειρούμενων αλλαγών, πόση είναι η επιβάρυνση του ΙΚΑ, εφόσον αυτά τα ταμεία ενταχθούν στο ΙΚΑ, ποιος θα πληρώσει και ποιος θα ωφεληθεί, αυτά τα ερωτήματα πρέπει να τα απαντήσουμε με κάποια σαφήνεια και εντιμότητα στον ελληνικό λαό. 
      Σε ό,τι αφορά το πρώτο ερώτημα δεν γνωρίζει κανείς αυτήν τη στιγμή ακριβώς, πόση είναι η επιβάρυνση του ΙΚΑ. Ο Διοικητής κ. Βαρθολομαίος, ανέφερε στην επιτροπή κάποια στοιχεία, κάποια νούμερα, αλλά δεν είναι και ο ίδιος σίγουρος αν είναι αυτά ή μήπως είναι περισσότερο.
      Και τούτο, διότι δεν έγινε καμία συνολική αναλογιστική μελέτη ούτε από τις κυβερνήσεις του ΠΑΣΟΚ, που είχαν την υποχρέωση ούτε από τη σημερινή Κυβέρνηση. Η μελέτη πρέπει να είναι γενική και όχι μόνο για τις τράπεζες. Πρέπει να ξέρουμε, δηλαδή, για όλα αυτά τα ειδικά ταμεία σε τι κόστος ανάγεται η ένταξή τους στο ΙΚΑ.
      Κατά τον Διοικητή της Εθνικής Τράπεζας κ. Αράπογλου σε σημερινή του συνέντευξη στην εφημερίδα «ΝΑΥΤΕΜΠΟΡΙΚΗ», το συνολικό έλλειμμα μόνο των τραπεζικών ταμείων υπερβαίνει τα συνολικά κεφάλαια των τραπεζών. Έτσι, λέει ο κ. Αράπογλου. Ορισμένοι, βέβαια, ανεβάζουν αυτό το ποσό στα 22.000.000.000 ευρώ.
      Το Ινστιτούτο Εργασίας της ΓΣΕΕ, σύμφωνα με πρόσφατες μελέτες και εκτιμήσεις του, υπολογίζει την ετήσια επιβάρυνση του ΙΚΑ περίπου στο 1,1% του ΑΕΠ, δηλαδή κοντά στα 2.000.000.000 ευρώ ανά έτος.
      Ο Διοικητής του ΙΚΑ, που είχα την ευκαιρία να τον επισκεφθώ το πρωί μαζί με τον κ. Αλαβάνο, τον Πρόεδρο του Συνασπισμού, μας είπε ότι έχει λάβει διαβεβαίωση από την Κυβέρνηση πως ό,τι έλλειμμα υπάρχει στο ΙΚΑ θα το καλύψει το δημόσιο. Πού θα βρει τα λεφτά το δημόσιο για να τα δώσει; Όταν, βέβαια, λέμε δημόσιο, εννοούμε φορολογούμενοι και, όταν λέμε φορολογούμενοι στην Ελλάδα, εννοούμε κυρίως μισθωτοί και άλλα λαϊκά στρώματα, γιατί εκεί πέφτει το μεγάλο φορολογικό βάρος. Και όλα αυτά γίνονται, για να μπορέσουν οι μέτοχοι ή η κοινωνία των μετόχων, όπως λέει ο κ. Αράπογλου, να απολαμβάνουν στο μέλλον περισσότερα μερίσματα και προοπτικές κερδών.
      Για εμάς, οι στιγμές είναι ιστορικές, διότι μιλάμε για τις επόμενες γενιές. Μιλάμε σήμερα για λύσεις που είναι τα αυριανά προβλήματα, μιλάμε σήμερα για λύσεις τα αποτελέσματα των οποίων θα είναι αύριο το επιχείρημα αυτής ή άλλης κυβέρνησης για ακόμα πιο επώδυνες λύσεις για το ασφαλιστικό σύστημα. Τότε θα μας λένε: «Τώρα, αυτά είναι τα ελλείμματα. Τι να κάνουμε; Ή αύξηση των φόρων ή μείωση των συντάξεων. Διαλέξτε». Αυτό είναι το αυριανό δίλημμα, που οι σημερινές αποφάσεις χτίζουν και οικοδομούν. 
      Ανακεφαλαιώνω, λέγοντας ότι οι τράπεζες και ο ΟΤΕ έχουν ένα κοινό στοιχείο: τα εκβιαστικά διλήμματα. Στον ΟΤΕ ο εκβιασμός είναι «ή απολύσεις ή αυτά που συμφωνήθηκαν» και στις τράπεζες είναι «ή διαλύετε τα επικουρικά ταμεία ή ακυρώνετε εσείς οι ίδιοι οι εργαζόμενοι, τα αποτελέσματα των συλλογικών διαπραγματεύσεων και των συμβάσεων που έχετε επιτύχει, διαφορετικά οι συντάξεις είναι σε κίνδυνο».
      Πίστευα πραγματικά ότι όχι μόνο η κοινωνία, αλλά και η Κυβέρνηση είχε συνείδηση πως η διακυβέρνηση μέσω εκβιασμών και διλημμάτων δοκιμάστηκε σε αυτήν τη χώρα και απέτυχε οικτρά αυτή η μεθοδολογία. Ως Νέα Δημοκρατία συνεχίζετε αυτήν τη χρεοκοπημένη, και ως περιεχόμενο και ως μεθοδολογία και ως αισθητική, πολιτική. 
      Έρχομαι στα θέματα της Κεφαλαιαγοράς, τα οποία δεν είναι λιγότερο σημαντικά. Εδώ εκείνο το οποίο έχει σημασία να συνειδητοποιήσουμε είναι πως, όταν μιλάμε για ελληνικό Χρηματιστήριο, θα πρέπει να εννοούμε τις τράπεζες. Το ελληνικό Χρηματιστήριο έχει ιδιωτικοποιηθεί, είναι ανώνυμη εταιρεία, ιδιωτική εταιρεία, τις μετοχές της οποίας σε ποσοστό ελέγχου τις έχουν οι τράπεζες και οι θυγατρικές τους. 
      Επίσης, οι ανάδοχοι των επιχειρήσεων, που μπαίνουν στο Χρηματιστήριο, είναι τράπεζες, τα αμοιβαία κεφάλαια είναι κυρίως τράπεζες και τα όποια venture capital είναι τράπεζες.
      Επομένως επαναλαμβάνω ότι αυτό που λέμε Χρηματιστήριο είναι ένα παραμάγαζο των τραπεζών. Ποια είναι η πολιτική διάσταση του θέματος; Το νομοσχέδιο, που θα ψηφίσετε, μεταφέρει από την Επιτροπή Κεφαλαιαγοράς, που είναι νομικό πρόσωπο δημοσίου δικαίου, ρόλους και αρμοδιότητες για πολύ σοβαρά θέματα στο ιδιωτικοποιημένο Χρηματιστήριο, όπως είναι οι όροι εισαγωγής στο Χρηματιστήριο, οι όροι εξαγωγής από το Χρηματιστήριο, το ποιες αγορές θα υπάρχουν και ποιες θα καταργηθούν. 
      Αυτό, όμως, εκτός των άλλων δημιουργεί τεράστια προβλήματα εποπτείας και ελέγχου, διότι και η Επιτροπή Κεφαλαιαγοράς, που είναι το όργανο εποπτείας του Χρηματιστηρίου, κυριαρχείται από εκπροσώπους τραπεζών ή παρεμφερών συμφερόντων. Το είχε αναγνωρίσει κάποτε ο κ. Αλογοσκούφης ότι υπάρχει υπερεκπροσώπηση των τραπεζών, αλλά δεν γίνεται τίποτα.
      Εμείς, λοιπόν, ζητάμε δύο πράγματα. Πρώτον, ριζική αλλαγή της σύνθεσης της Επιτροπής Κεφαλαιαγοράς. Εκεί μέσα πρέπει να κυριαρχούν πρόσωπα, τα οποία εκπροσωπούν ασφαλιστικά ταμεία, δημόσιες εξουσίες, δημόσιες αρχές, θεσμικούς επενδυτές, που είναι εκτός του τραπεζικού χώρου, πρόσωπα, εν πάση περιπτώσει, που με τη σύνθεσή τους να μπορέσουν να λειτουργήσουν κάπως ως αντίβαρο στην υπερδύναμη των τραπεζών. Το δεύτερο που ζητάμε είναι μια απάντηση στο ερώτημα…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα χρειαστώ λίγο χρόνο δεδομένου ότι δεν θα δευτερολογήσω, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Συνεχίστε. Θα σας δώσουμε χρόνο.
      ΙΩΑΝΝΗΣ ΔΡΑΓΑΣΑΚΗΣ: Το δεύτερο, λοιπόν, είναι ότι πρέπει να απαντηθεί το ερώτημα, που απασχολεί παγκοσμίως, ποιος ελέγχει τους ελεγκτές, ποιος εποπτεύει τους επόπτες. Στο νομοσχέδιο γίνεται ένα βήμα θετικό, που είναι η δημιουργία εντός της Επιτροπής Κεφαλαιαγοράς υπηρεσίας εσωτερικού ελέγχου. Αυτό, όμως, δεν απαντά στο ερώτημα που θέτουμε. Η Κυβέρνηση, λοιπόν, πρέπει αξιολογώντας και τη διεθνή εμπειρία να φέρει σε επόμενο νομοσχέδιο μια πρόταση. Θα είναι μια υπηρεσία εσωτερικών υποθέσεων ή κάτι τέτοιο, όπως υπάρχει στην ΕΛΑΣ; Θα είναι κάτι άλλο; Μπορεί η Βουλή να παίξει ένα τέτοιο ρόλο; Όλα αυτά είναι πάντως ανοικτά θέματα.
      Θα τελειώσω με δυο λόγια για τις τροπολογίες που έχω καταθέσει, μια και θα απουσιάζω σε αποστολή της Βουλής την Πέμπτη και μια και ο Υπουργός με ευκολία, νομίζω, είπε ότι δεν δέχεται καμία τροπολογία. 
      Πρώτον, μια τροπολογία από αυτές που έχω καταθέσει αφορά στο να συμμετέχει εκπρόσωπος των εργαζομένων της Επιτροπής Κεφαλαιαγοράς στην Επιτροπή Κεφαλαιαγοράς. Γιατί το αρνείται η Κυβέρνηση; Δεν θα είναι θετικό αυτό; 
      Δεύτερον, υπάρχουν μια σειρά από θέματα κατοχύρωσης της εργασίας και του μέλλοντος των εργαζομένων της Επιτροπής Κεφαλαιαγοράς. Γιατί το απορρίπτει η Κυβέρνηση; 
      Τρίτον, υπάρχει ένα άρθρο σ’ αυτό το νομοσχέδιο, το οποίο εξουσιοδοτεί τον Υπουργό Οικονομικών, με απλή υπουργική απόφαση, να τιτλοποιεί και να προεισπράττει έσοδα του μέλλοντος, ακόμα και έμμεσους φόρους. Ζητάω, λοιπόν, με μια τροπολογία, έστω πριν από την υπουργική απόφαση –αυτό θα έπρεπε να γίνεται με νόμο κάθε φορά, αλλά έστω πριν από την υπουργική απόφαση- να υπάρχει γνώμη της Διαρκούς Επιτροπής Οικονομικών Υποθέσεων της Βουλής. Γιατί το αρνείται η Κυβέρνηση;
      Τέλος, σ’ αυτό το νομοσχέδιο υπάρχει μια σκανδαλώδης πραγματικά διάταξη, όπου με χρήματα των φορολογουμένων θέλετε να κάνετε στο Υπουργείο Οικονομίας μια ακόμη επιτροπή, για να κάνει, λέει, προτάσεις για την ενίσχυση της επιχειρηματικότητας και της ανταγωνιστικότητας. Μα, ο κ. Σιούφας στο διπλανό Υπουργείο Ανάπτυξης έχει μια ολόκληρη γραμματεία για την ανταγωνιστικότητα. Στο Υπουργείο Οικονομίας υπάρχει μια ολόκληρη διεύθυνση για ιδιωτικές επενδύσεις. Θέλετε και άλλη επιτροπή, για να κάνει προτάσεις; 
      Εφόσον επιμείνετε, όμως, πρότεινα και προτείνω στην τροπολογία μου –και παρακαλώ τους Βουλευτές της Νέας Δημοκρατίας να τη διαβάσουν- κάντε και μια επιτροπή να κάνει προτάσεις για την αντιμετώπιση της φτώχειας. Το ξέρετε ότι σε όλο το σύστημα του ελληνικού κράτους, σε όλο το σύστημα του ελληνικού δημοσίου δεν υπάρχει καμία υποδομή, που να μελετάει τη φτώχεια και να υποβάλλει εισηγήσεις για τον τρόπο περιορισμού της; Θα κάνετε, λοιπόν, μια ακόμη επιτροπή για την επιχειρηματικότητα και δεν δέχεστε να κάνετε έστω μια επιτροπή για τη φτώχεια, την ανεργία, τον κοινωνικό αποκλεισμό, τη μείωση των ανισοτήτων;
      Σας προτείνω επί τη ευκαιρία –έτσι για να προκαλέσω επί του θέματος- κάντε και μια επιτροπή να μελετήσει επιτέλους ένα μακροχρόνιο στρατηγικό σχέδιο για την Ελλάδα. Ποια θα είναι η Ελλάδα σε δέκα χρόνια; Πού θα εξειδικευθεί; Πού θα παράγουμε; Πού θα δουλεύει ο κόσμος;
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θα τα λύσει η αγορά.
      ΙΩΑΝΝΗΣ ΔΡΑΓΑΣΑΚΗΣ: Η αγορά δεν θα τα λύσει, αλλά θα δημιουργήσει δράματα. Και εμένα, ως Βουλευτή της Αριστεράς, με ενδιαφέρει να ξέρει ο κόσμος ότι, όταν ο άρρωστος πάει στην εντατική, οι λύσεις είναι πιο επώδυνες. Με ενδιαφέρει να ξέρει ο κόσμος ότι, παρ όλο που δεν κερδίζει από τα κέρδη της οικονομίας, αυτός πληρώνει όλες τις ζημιές της. Γι’ αυτό θέτω αυτά τα θέματα, διότι πιστεύω ότι πολύ γρήγορα θα φανεί η σημασία τους και η ανάγκη τους. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Δραγασάκη.
      Μπαίνουμε τώρα στον κατάλογο των ομιλητών.
    Πρώτος εγγεγραμμένος είναι ο κ. Ιωάννης Μανώλης ο οποίος έχει το λόγο.
    ΙΩΑΝΝΗΣ ΜΑΝΩΛΗΣ: Κύριε Πρόεδρε, το κυρίως θέμα μας είναι η Κεφαλαιαγορά. Νομίζω ότι και εμείς εδώ οι Βουλευτές και ο ελληνικός λαός κατανοεί γιατί από την πλευρά του ΠΑΣΟΚ μέχρι τώρα και μέχρι το τέλος της συζήτησης, δεν θα γίνει καμία αναφορά. Και δεν θα γίνει αναφορά, γιατί έχουν επιλέξει το δρόμο της διαφυγής, να μην τοποθετηθούν, να μη ζητήσουν συγγνώμη έστω και αυτήν τη στιγμή από τα εκατομμύρια των Ελλήνων που έχασαν τα χρήματά τους στο Χρηματιστήριο, με δική τους ευθύνη. Και προσπαθούν να «παίξουν» σ΄ ένα άλλο γήπεδο, αυτό των τροπολογιών. Θεωρώ ότι και εδώ θα χάσουν τις εντυπώσεις, θα χάσουν και την ουσία. Προσπαθούν να δημιουργήσουν σύγχυση για να «βγουν λάδι», να ξεχάσει ο ελληνικός λαός τι έχει γίνει και να ξεκινήσει η πολιτική και οικονομική ζωή του τόπου από σήμερα. 
    Για να δούμε μερικά πράγματα: Λίγα για τον ΟΤΕ. Πρέπει να θυμίσω στους συναδέλφους του ΠΑΣΟΚ ότι εθελουσία έξοδο στον ΟΤΕ είχαμε τα τελευταία χρόνια περίπου έξι χιλιάδων υπαλλήλων. Γίνονταν με διαφορετικό τρόπο. Ξέρετε πώς γίνονταν; Δίνονταν 5.000.000, 8.000.000, 10.000.000 μπόνους σ΄ ένα εργαζόμενο για να φύγει από τον ΟΤΕ και τίποτε άλλο, καμία δραχμή στα ταμεία, καμία πρόβλεψη-πρόνοια για τα ταμεία. Και από το ΠΑΣΟΚ δεν υπήρχε καμία αντίδραση.
    Χαρακτηριστικά να σας πω ότι ο Πρόεδρος της ΓΣΕΕ ήταν μέλος του ΔΣ του ΟΤΕ και εκπρόσωπος της ΟΚΕ για ένα διάστημα και μετά ορίστηκε από την Κυβέρνηση για περίπου δύο χρόνια, μέχρι που παραιτήθηκε. 
    Τότε, λοιπόν, δεν τον ακούσαμε και δεν ακούσαμε κανέναν να λέει ότι δεν πρέπει να γίνει εθελουσία έξοδος με αυτόν τον τρόπο, γιατί φορτώνονται τα ταμεία, γιατί φορτώνεται το ΙΚΑ που θα μπει αύριο το ΤΑΠ-ΟΤΕ. Αλλά συμφωνούσαν σε όλα. Όταν ήρθε το θέμα του ΟΤΕ, η πρώτη αντίδραση ήταν ποιος θα πληρώσει το κόστος, θα το πληρώσει το κράτος. Όταν δόθηκαν οι απαντήσεις, πήγαμε σ΄ ένα άλλο επιχείρημα τι θα γίνει, γιατί είναι ηλικιακή η αποχώρηση και δεν είναι με βάση τις ανάγκες του ΟΤΕ. 
    Μα, ξέρετε, αγαπητοί συνάδελφοι, ότι όταν υπάρχει μονιμότητα, δεν μπορεί να φύγει κάποιος υποχρεωτικά παρά μόνο με την εθελουσία έξοδο, εφόσον το θέλει. Άρα η συμφωνία των συνδικάτων ήταν επιλήψιμη εκεί, παρ΄ ότι ήταν δικά σας συνδικαλιστικά στελέχη, γιατί δεν σας βόλευε, γιατί «σας χάλαγε τη σούπα» της Αντιπολίτευσης. Επί πέντε ημέρες πατούσατε σε δύο βάρκες και τελικά αποφασίσατε να πείτε διάφορα πράγματα, χωρίς να παίρνετε θέση. 
    Ας πάμε τώρα στο θέμα των τραπεζών. Όταν δημιουργήθηκε το θέμα της επικουρικής σύνταξης στις τράπεζες, το βασικό σας επιχείρημα, επειδή γινόταν συζήτηση στην Κυβέρνηση, ήταν να μην πληρώσει το κράτος τα επικουρικά ταμεία, προβληματισμός που υπήρχε στην Κυβέρνηση και προβληματισμός που λύθηκε από την Κυβέρνηση, όταν ο ίδιος ο Υπουργός ήρθε και λέει ότι το κράτος, στον βαθμό, που είναι εργοδότης –γιατί το 1/3 εκεί ήταν- δεν θα πληρώσει στα επικουρικά ταμεία, θα πληρώσουν οι τράπεζες, όλες οι τράπεζες. Το αρχικό επιχείρημά σας, λοιπόν, κατέρρευσε. Έπρεπε να βρείτε ένα άλλο επιχείρημα. Θελήσατε να εκμεταλλευθείτε το άρθρο 1 της τροπολογίας και να λέτε ότι τα πάντα από εκεί και πέρα στην κύρια σύνταξη φορτώνονται στο ΙΚΑ, τα πάντα φορτώνονται στους απλούς συνταξιούχους, να ξεσηκώσετε έτσι μία θύελλα διαμαρτυριών. 
    Για να δούμε. Αφού χάσατε το πρώτο επιχείρημα, πήγατε μόνο στο ΙΚΑ, παίρνοντας υπόψη σας από το άρθρο 1 της τροπολογίας, που λέει ότι για τα πιστωτικά ιδρύματα θα μπορεί αντί μέχρι το 2007 που λέει ο «νόμος Ρέππα», μέχρι το 2005 να γίνει η ένταξή τους, αφού γίνει στα επικουρικά, στο ΙΚΑ. Αυτό για την κύρια σύνταξη. Και λέει με βάση το «νόμο Ρέππα», απλά πράγματα. Ξεσηκωθήκατε ότι φορτώνονται τα ελλείμματα των τραπεζών, μάλλον ότι δεν θα γίνουν αναλογιστικές μελέτες. Διαπιστώσατε ότι ο Υπουργός είπε ότι θα γίνουν αναλογιστικές μελέτες, γιατί όταν γίνεται παραπομπή στο «νόμο Ρέππα», στο συγκεκριμένο άρθρο, προβλέπονται αναλογιστικές μελέτες. Άρα αναλογιστικές μελέτες υπάρχουν. Πάτε τώρα, λοιπόν, στο ποιος θα πληρώσει το κόστος. Θα σας πω, λοιπόν, εγώ ποιος θα πληρώσει το κόστος.
	Το άρθρο του «νόμου Ρέππα», το άρθρο 4, παράγραφος 3, λέει για όσους ξέρουν να διαβάζουν, γιατί τον τελευταίο καιρό έχετε κλείσει τα μάτια σας, τα αυτιά σας και προσπαθείτε να μην ακούτε τίποτα. Τι λέει, λοιπόν; «Αν ενταχθούν σταδιακά στο ΙΚΑ-ΕΤΑΜ και άλλα ταμεία, το κράτος αναλαμβάνει την κάλυψη των ελλειμμάτων των ταμείων αυτών. Επίσης, αναπροσαρμόζει τη χρηματοδότηση σε επίπεδο που θα αποτρέπουν πρόσθετες επιβαρύνσεις του ΙΚΑ». Δηλαδή, το κράτος θα πληρώσει, λέει ο κ. Ρέππας στο συγκεκριμένο άρθρο. Επειδή με ρωτάτε αν ενταχθούν, να σας πω ότι στο επόμενο άρθρο, στο 2 λέει «κάνει σύνταξη των ταμείων ΤΑΠ-ΟΤΕ, ΗΣΑΠ, ΕΤΕ, ΤΑΠΙΛΤ, ΕΤΒΑ κλπ. και μέχρι το τέλος του 2007 θα ενταχθούν υποχρεωτικά στο ΙΚΑ. Εσείς τρέξατε και φροντίσατε προεκλογικά και αυτό γίνεται με υπουργικές αποφάσεις και το ξέρετε, με υπουργική απόφαση δύο Υφυπουργών, του κ. Σπυρόπουλου και του κ. Φαρμάκη, να εντάξετε με βάση το νόμο σας το ΤΑΠΙΛΤ. Να μην ακούω ανακρίβειες εδώ ότι δεν φορτώθηκε αναλογιστικό έλλειμμα. Άλλο είναι το οργανικό έλλειμμα και άλλο είναι το αναλογιστικό έλλειμμα. Φορτώθηκε το ταμείο, το ΙΚΑ με 200.000.000.000 και μάλιστα όχι για κρατική τράπεζα, αλλά για μεγάλη ιδιωτική τράπεζα και τώρα έρχεστε και φωνάζετε και διαμαρτύρεστε. Μήπως βλέπετε στον καθρέφτη τον εαυτό σας; Μήπως βλέπετε αυτό που κάνατε εσείς και έχετε μπερδέψει τα πράγματα; 
	Πάμε παρακάτω. Κρύβεστε πίσω από μία τροπολογία του κ. Μάνου. Να ψηφίσουμε. Έρχεται ο Πρόεδρος της ΓΣΕΕ και λέει να ψηφιστεί η τροπολογία του κ. Μάνου. Να σας διαβάσω τι λέει η τροπολογία του κ. Μάνου, γιατί μπορεί κι εδώ να μην την έχετε διαβάσει. Ξέρετε τι λέει ο κ. Μάνος; Λέει: «Σύμφωνα με την παράγραφο 3 του άρθρου 4 του ν. 3029/2002» –λέγε με Ρέππα- «το κράτος αναλαμβάνει να καλύψει ελλείμματα των ταμείων που εντάσσονται στο ΙΚΑ». Αν συνεπώς παραμείνει ως έχει η διάταξη της παραγράφου 3 του άρθρου 4 του ν. 3029, θα συμβεί το οξύμωρο να επιδοτούν οι φορολογούμενοι σημαντικές παροχές κλπ.
	Το πιστεύετε; Το ομολογείτε; Αν το ομολογείτε, γεννάται ένα ερώτημα: Γιατί τότε εδώ, στη Βουλή και στα συνδικάτα όπου εκπροσωπείστε, στην ΠΑΣΚΕ, πανηγυρίζατε; Γιατί λέγατε ότι ο νόμος Ρέππα λύνει όλα τα προβλήματα της κοινωνικής ασφάλισης; Το γνωρίζατε ή δεν το γνωρίζατε; Το μάθατε τώρα; Αν το μάθατε και θέλετε να αλλάξει ο νόμος Ρέππα, να το πείτε, να  τα βάλετε με την προηγούμενη κυβέρνησή σας, που έκανε το έγκλημα και να πείτε να αλλάξει ο νόμος Ρέππα. 
	Πάμε παρακάτω. Ζητούσατε και τότε στα συνδικάτα λέγατε τι καλός που είναι ο νόμος. Κύριε Υπουργέ, ακούστε με. Διαπιστώνετε κάτι κι εσείς και νομίζω και η Κυβέρνηση. Κι εγώ ήμουν στη διαπραγμάτευση και οφείλω να πω ότι είχα διαφωνήσει με πολλά σημεία του νόμου Ρέππα, και με το θέμα των ελλειμμάτων και με το δεύτερο θέμα, ότι μειώνονται οι εισφορές στα ειδικά ταμεία, όταν μπουν μέσα οι εισφορές των εργοδοτών και των εργαζομένων και θα βρούμε μπροστά μας -αν εφαρμοστεί ο νόμος Ρέππα και αν δεν αλλάξει μέχρι τέλους- και άλλα σημεία που δημιουργούν προβλήματα στην κοινωνική ασφάλιση. Δεν υπάρχει βιωσιμότητα της κοινωνικής ασφάλισης. Το βάλατε «κάτω από το χαλί» το ασφαλιστικό και το φορτώσατε στην επόμενη κυβέρνηση. Αυτό κάνατε.
	Κύριε Υπουργέ, επειδή και η Νέα Δημοκρατία είχε τότε αποχωρήσει και υπάρχουν πολλά προβλήματα στο νόμο Ρέππα, προτείνω -και θεωρώντας πια ότι ανοίγει το ασφαλιστικό με βάση την ΟΚΕ και με βάση αυτό που έχετε πει- να τεθεί θέμα αλλαγών στο νόμο Ρέππα. Έχει ενδιαφέρον να ακούσουμε τους συναδέλφους της Αξιωματικής Αντιπολίτευσης, να μας πουν τι πρέπει να αλλάξει και γιατί πρέπει να αλλάξει, γιατί το ψήφισαν πριν από ένα χρόνο και αν πρέπει να αλλάξει. Και η Κυβέρνηση κι εμείς θα πούμε, όλοι θα πούμε, αν θα πρέπει να αλλάξει, αλλά το πρώτο που θα πρέπει να κάνετε, είναι να αποδεχθείτε εσείς …
(Θόρυβος από την πτέρυγα του ΠΑΣΟΚ)
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρίως με ενδιαφέρει να μάθω και να μάθουμε όλοι μας τη θέση του συνδικαλιστικού κινήματος, της ΠΑΣΚΕ, να έλθει να μας πει ο κ. Πολυζωγόπουλος -που ταυτόχρονα είναι μέλος του πολιτικού συμβουλίου και πρόεδρος της ΓΣΕΕ και έχει δύο ιδιότητες- πού έκανε λάθος, όταν του προτείναμε κάποια πράγματα οι υπόλοιποι και πήγε και υπέγραψε το νόμο Ρέππα και σήμερα τον βρίσκει μπροστά και ζητάει κατάργηση και βεβαίως…
	ΑΝΔΡΕΑΣ ΜΑΚΡΥΠΙΔΗΣ: Προτείνετε να τον αλλάξουμε. Πρόταση έχετε;
	ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριε συνάδελφε.
	Ολοκληρώστε, κύριε Μανώλη.
	ΙΩΑΝΝΗΣ ΜΑΝΩΛΗΣ: Θα απαντήσει ο Υπουργός. Κύριε Πρόεδρε, ένα λεπτό, τελειώνω. 
	ΠΡΟΕΔΡΕΥΩΝ (Σωτήρης Χατζηγάκης): Μα, είναι ενενήντα εγγεγραμμένοι, κύριε συνάδελφε. Τελειώνετε, σας παρακαλώ.
	ΙΩΑΝΝΗΣ ΜΑΝΩΛΗΣ: Θεωρώ ότι πρέπει με σοβαρότητα και με ευθύνη να δούμε γιατί ο νόμος Ρέππα έχει προβλήματα...
	ΑΝΔΡΕΑΣ ΜΑΚΡΥΠΙΔΗΣ: Αποσύρετε το νόμο και ελάτε να κάνουμε διάλογο. 
	ΙΩΑΝΝΗΣ ΜΑΝΩΛΗΣ: Κλείνω μ’ αυτό, κύριε Πρόεδρε. 
      Κύριε Μακρυπίδη, πρόταση θα γίνει στον κοινωνικό διάλογο. Αν εσείς τον γράφετε στα παλιά σας τα παπούτσια, εμείς δεν τον γράφουμε. Συζήτηση θα γίνει στον κοινωνικό διάλογο. Δεν αυθαιρετούμε εδώ εμείς.
(Χειροκροτήματα από την πτέρυγα της Νέας Δημοκρατίας)
      Γιατί, πάρθηκε καμιά απόφαση ένταξης για τώρα; Τον άλλο χρόνο εντάσσονται. Μέχρι τότε θα γίνει συζήτηση στον κοινωνικό διάλογο. 
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Γείτονας έχει το λόγο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε. 
     Κυρίες και κύριοι συνάδελφοι, ο προλαλήσας συνάδελφος μίλησε για αλλαγές, ουσιαστικά στην τροπολογία. Αυτό κατάλαβα, κύριε Μανώλη, ότι ζητάτε και σεις να αλλάξει η θέση, η ρύθμιση της Κυβέρνησης. Δεν αλλάξαμε θέση εμείς. Εκείνο που διαπιστώνω εγώ τουλάχιστον, είναι ότι εσείς αλλάζετε σε σχέση μ΄ εκείνα που λέγατε ως Αντιπολίτευση. Αλλά ας μην προχωρήσω σ’ αυτό. 
     Φτάσατε στο σημείο, κύριε Μανώλη, να μας πείτε ότι χρησιμοποιούμε εμείς τις τροπολογίες σας, για να διαφύγουμε από τη συζήτηση του νομοσχεδίου για την Κεφαλαιαγορά. Η Κυβέρνηση χρησιμοποίησε το νομοσχέδιο για την Κεφαλαιαγορά σαν «λαγό» για να τρέξουν οι δήθεν μεταρρυθμίσεις, οι τροπολογίες για τον ΟΤΕ και το ασφαλιστικό των τραπεζών. Δεν καταθέσαμε εμείς τις τροπολογίες. Άρα, κοιταχθείτε στον καθρέφτη και δείτε τον εαυτό σας. Μη βλέπετε εμάς. 
     Η Κυβέρνηση πραγματικά τρέχει για να προλάβει την επέκταση των κοινωνικών αντιδράσεων. Τις φοβάται. Εξαπέλυσε μάλιστα προπαγάνδα για δήθεν υποκινητές των απεργιών. 
     ΒΥΡΩΝ ΠΟΛΥΔΩΡΑΣ: Το είπε ο κ. Παπανδρέου. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Κατασκευάζει «εχθρούς» των μεταρρυθμίσεων. Δεν μπορείτε να απαλλαγείτε από το σύνδρομο «του πεζοδρομίου», από το γνωστό σύνδρομο της Δεξιάς. 
     ΑΠΟΣΤΟΛΟΣ ΣΤΑΥΡΟΥ: Τι λέτε τώρα;
     ΣΟΦΙΑ ΚΑΛΑΝΤΖΑΚΟΥ: Έλεος. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ τι λέω; Ή εσείς τι θα κάνετε χωρίς βαρβάρους! Αυτό κάνετε. Αν κατατάσσετε στους «βαρβάρους», στους εχθρούς και τον κ. Έβερτ και τη ΔΑΚΕ, που απεργεί στην ΟΤΟΕ, να μας το πείτε καθαρά. 
     Μπροστά στο ναυάγιο, κυρίες και κύριοι συνάδελφοι, της οικονομικής της πολιτικής, μπροστά στην κατακραυγή για αδράνεια, η Κυβέρνηση υψώνει τώρα τη σημαία των μεταρρυθμιστών. Τύφλα να έχει ο Λούθηρος! Με νέο αυταρχισμό, δεν διστάζει να πυροδοτήσει και κοινωνικό εμφύλιο πόλεμο. 
     ΑΠΟΣΤΟΛΟΣ ΣΤΑΥΡΟΥ: Τι λέτε τώρα;
     ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως. Αυτό κάνετε. Πάτε να διχάσετε και να διαιρέσετε την κοινωνία. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι, δεν μπορεί να γίνει συζήτηση έτσι. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Η Βουλή είναι λόγος και αντίλογος. Να σέβεστε τους ομιλητές. 
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε συνάδελφε. Υπάρχει γενικώς σεβασμός όλων προς όλους. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Εγώ εξακολουθώ να επιμένω και να λέω ότι η Κυβέρνηση προσπαθεί να παγιδεύσει τους πολίτες με εκβιαστικά και ψεύτικα διλήμματα. 
     Πρώτο ψευτοδίλημμα: «Μεταρρύθμιση ή καταστροφή». Ουσιαστικά, για να θυμηθώ τον Τζων Ντιούι, ευτελίζετε την πολιτική σε σκιά των δυνάμεων της αγοράς, του ΣΕΒ και των Τραπεζών. 
     Όταν ο Ελευθέριος Βενιζέλος εισήγαγε το νόμο για τις κοινωνικές ασφαλίσεις, είχε πει τότε: «Γνωρίζω τις αντιδράσεις του επιχειρηματικού κόσμου για την εισαγωγή των μεταρρυθμίσεων». Εισήχθησαν, όμως, οι κοινωνικές ασφαλίσεις, κατοχυρώθηκαν ασφαλιστικά και εργασιακά δικαιώματα. Τώρα βρισκόμαστε πάλι στο σημείο να αμφισβητούνται όλα αυτά, από τις δυνάμεις της αγοράς. 
     Άλλο ψευτοδίλημμα: «μονιμότητα ή ανταγωνιστικότητα» στην οικονομία. Ουσιαστικά μ’ αυτό το ψευτοδίλημμα απορυθμίζετε τις εργασιακές σχέσεις και επιβαρύνετε το κοινωνικό σύνολο. 
     Τέλος, με το ψευτοδίλημμα «κοινωνική αλληλεγγύη ή προνόμια», απαλλάσσετε τους τραπεζίτες και βάζετε νάρκη στο ΙΚΑ. Προκαλεί πράγματι και ο αυταρχισμός και ο ερασιτεχνισμός της Κυβέρνησής σας. Στην οικονομία χρειάζονται μεταρρυθμίσεις, όπως και στο δημόσιο τομέα, αλλά με σχέδιο, με κοινωνική συναίνεση χρειάζονται μεταρρυθμίσεις, όπως έγιναν στον ΟΤΕ. 
     ΦΙΛΙΠΠΟΣ ΤΣΑΛΙΔΗΣ: Σαν τη δική σας;
     ΚΩΝΣΤΑΝΤΙΝΟΣ ΓΕΙΤΟΝΑΣ: Βεβαίως. Και ο ΟΤΕ, από ένα εσωτερικό μονοπώλιο, έπαιξε και παίζει ένα σημαντικό ρόλο, στο πλαίσιο της απελευθέρωσης των αγορών των τηλεπικοινωνιών, στα Βαλκάνια. Προχθές ο ίδιος ο κ. Βουρλούμης μας είπε για το πώς πάει ο ΟΤΕ και ιδιαίτερα για όλη αυτήν την καλή πορεία του ΟΤΕ στο εξωτερικό. Σας διέψευσε ο ίδιος ο άνθρωπος, στον οποίο εσείς αναθέσατε να διοικήσει τον ΟΤΕ.
    Χρειάζονται, λοιπόν, μεταρρυθμίσεις που εξυπηρετούν το κοινωνικό σύνολο και την ανάπτυξη της χώρας. Η απορύθμιση –πρέπει να το καταλάβετε- των εργασιακών σχέσεων, η απαλλαγή των τραπεζών από τις υποχρεώσεις τους, η μεταφορά βαρών στο ΙΚΑ δεν είναι μεταρρυθμίσεις. Και οι πολίτες πραγματικά συνειδητοποιούν πλέον και τα ψέματα και τις αντιφάσεις σας. 
    Από τη μια μεριά με τον ΟΤΕ επικαλείστε μια «κατασκευασμένη», καλοπληρωμένη συμφωνία και βγάζετε πρόωρα σε συνταξιοδότηση παραγωγικούς ανθρώπους σαράντα πέντε ή και πενήντα ετών. Από την άλλη, με το ασφαλιστικό, καταλύετε συλλογικές συμβάσεις και αυξάνετε τα όρια ηλικίας για συνταξιοδότηση, ακόμα και στις μητέρες για τις οποίες κόπτεστε. Και όλα αυτά με επιβάρυνση του κοσμάκη, με ξένα κόλλυβα. 
    Οι επιλογές αυτές, σε τελευταία ανάλυση, είναι και αντιαναπτυξιακές και αντικοινωνικές. Είναι όμως και στον αέρα γιατί θα προσκρούσουν και στο Σύνταγμα και στο Κοινοτικό Δίκαιο.
    Μας είπατε για πολλά στην επιτροπή, όπως και οι κύριοι Υπουργοί. Μόνο για την «ταμπακέρα» δεν μιλάτε. Ποιος ωφελείται και ποιος τελικά πληρώνει το κόστος των δήθεν μεταρρυθμίσεών σας; Αυτό είναι το ζήτημα.
    Για τον ΟΤΕ, οι απαντήσεις που έδωσε ο κ. Βουρλούμης φτάνουν, επιβεβαιώνουν τις ανησυχίες και τις ενστάσεις μας.Τι είπε ο κ. Βουρλούμης στην επιτροπή; Τον ακούσαμε. Είπε ότι η εθελουσία έξοδος, που επέλεξε η Κυβέρνηση, είναι ακριβή λύση. Είναι τα λόγια του: Ότι θα έπρεπε να είναι στοχευμένη, αλλά δεν συμφωνούσε η ΟΜΕ-ΟΤΕ και είναι τώρα «τυφλή». Ότι δημιουργεί εργαζομένους δύο ταχυτήτων –αυτά είναι λόγια του κ. Βουρλούμη- και ότι δεν είναι βέβαιο ότι θα την αποδεχθεί η Ευρωπαϊκή Ένωση. Τι άλλη χρείαν μαρτύρων έχουμε; 
    Όσο δε αφορά το κόστος, την επιβάρυνση του δημοσίου τι γίνεται; Δεν είναι το 20% τα 300.000.000 ευρώ που λέτε. Αν συνεκτιμηθεί τι θα πληρώσει το Δημόσιο ως μέτοχος και τα ελλείμματα του ΤΑΠ-ΟΤΕ που θα φορτωθούν στο ΙΚΑ, υπερβαίνουμε το 1.000.000.000 ευρώ και καταλαβαίνουμε ποιος πληρώνει και πόσο στοιχίζει το μάρμαρο.
    Για εμάς ο ΟΤΕ έχει ένα ιδιαίτερο δημόσιο ενδιαφέρον. Χρειάζεται στρατηγικό σχέδιο ανάπτυξης, για να παίξει το ρόλο του και στην οικονομία και στην κοινωνία. Δεν δεχόμαστε, όμως, να «συσκευαστεί ως δώρο» για κάποια επιχειρηματικά συμφέροντα.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Θα τελειώσω με το ασφαλιστικό. 
    ΠΑΝΑΓΙΩΤΗΣ ΑΔΡΑΚΤΑΣ: Για το Χρηματιστήριο τίποτα;
    ΙΩΑΝΝΗΣ ΙΩΑΝΝΙΔΗΣ: Δεν ακούσαμε τίποτα για το Χρηματιστήριο.
    ΚΩΝΣΤΑΝΤΙΝΟΣ ΓΕΙΤΟΝΑΣ: Για το Χρηματιστήριο, θα τα πούμε στα άρθρα.
    Για το ασφαλιστικό των τραπεζών έχουμε καθαρή τη θέση μας.
    (Θόρυβος από την πτέρυγα της Νέας Δημοκρατίας)
    Για τις μεταρρυθμίσεις θα πω, για τις μεγάλες μεταρρυθμίσεις. Η θέση μας είναι καθαρή. 
    ΙΩΑΝΝΗΣ ΙΩΑΝΝΙΔΗΣ: Για το Χρηματιστήριο να μας πείτε.
    ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε συνάδελφε.
    Συνεχίστε, κύριε Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Συνεχίστε να θορυβείτε. Εγώ αντέχω. Θα τα ακούσετε, όμως.
    ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Τι να κάνω, κύριε Πρόεδρε; Αντί να τους ανακαλέσετε στην τάξη, κάνετε σύσταση σ΄ εμένα;
    ΠΡΟΕΔΡΕΥΩΝ (Σωτήρης Χατζηγάκης): Μα, τους ανακάλεσα στην τάξη. Εσείς, όμως, συνεχίζετε να κάνετε διάλογο μαζί τους. Σας παρακαλώ.
    ΚΩΝΣΤΑΝΤΙΝΟΣ ΓΕΙΤΟΝΑΣ: Λέω, λοιπόν, για το ασφαλιστικό, ότι η θέση μας είναι καθαρή. Να αποσυρθεί η τροπολογία και να προχωρήσουν οι αλλαγές με διάλογο και με αναλογιστικές μελέτες στη βάση του ν. 3029. Δεν μπορούν να επιβαρυνθούν τα έξι εκατομμύρια των ασφαλισμένων του ΙΚΑ και το κοινωνικό σύνολο από τις υποχρεώσεις των τραπεζών.
    (Θόρυβος από την πτέρυγα της Νέας Δημοκρατίας)
    Μας λέγατε ότι δεν είναι έτσι. Όταν είχα προτείνει να έρθει ο κ. Βαρθολομαίος στην επιτροπή, είχε αντιδράσει σφόδρα ο κ. Παναγιωτόπουλος. Ήρθε ο κ. Βαρθολομαίος, ήρθε η τροπολογία του κ. Έβερτ και σας έβγαλαν «στη φόρα». Πιαστήκατε «στα πράσα». Ουσιαστικά επιβαρύνετε το ΙΚΑ με 13,5 δισεκατομμύρια και απαλλάσσετε τους τραπεζίτες από τρέχουσες και μελλοντικές υποχρεώσεις. Αυτή είναι η ταμπακέρα, που πρέπει να την ακούσετε και εσείς και ο ελληνικός λαός. 
    ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κύριε Γείτονα.
    ΚΩΝΣΤΑΝΤΙΝΟΣ ΓΕΙΤΟΝΑΣ: Κλείνω, κύριε Πρόεδρε.
    Μας είπατε για διάλογο. Δεν κάνατε, όμως, διάλογο ούτε με τους κοινωνικούς φορείς ούτε με τα αρμόδια στελέχη σας. Ερώτησα τον κ. Βαρθολομαίο αν ερωτήθηκε και μου είπε «όχι». Κατέθεσε, είπε, ένα απόρρητο υπόμνημα. 
    Ζητώ και σήμερα –το ζήτησα και στην επιτροπή- από τον κύριο Υπουργό Εθνικής Οικονομίας να καταθέσει στην Εθνική Αντιπροσωπεία το απόρρητο υπόμνημα του κ. Βαρθολομαίου –το έχει από το Σεπτέμβριο- για να δούμε τελικά ποιος πληρώνει το κόστος και ποιο είναι το κόστος.
      Κυρίες και κύριοι συνάδελφοι της Νέας Δημοκρατίας, είναι τέλος ψέμα ότι τα βάζετε με τα «ρετιρέ». Το χαμηλοσυνταξιούχο, τον εργάτη, τον ασφαλισμένο του ΙΚΑ, τον απλό φορολογούμενο πολίτη επιβαρύνετε τελικά. Και με τη φόρα που πήρατε, αρχίζουν να αντιλαμβάνονται οι πολίτες ότι σε όποιο ταμείο και αν ανήκουν, θα έρθει η σειρά τους. Γιατί ξέρουν ότι γρήγορα θα τους βάλετε το δίλημμα ή να πληρώσουν κι άλλα μέσω της φορολογίας ή να μειωθούν οι συντάξεις.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Γείτονα.
      Κυρίες και κύριοι συνάδελφοι, έχει ζητήσει το λόγο ο Υπουργός και ο Πρόεδρος, ο κ. Έβερτ.
      Κύριε Πρόεδρε, βάσει του Κανονισμού θα δώσω το λόγο πρώτα στον κύριο Υπουργό για μια μικρή παρέμβαση κι αμέσως μετά έχετε το λόγο εσείς.
      Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, εγώ θα τοποθετηθώ συνολικά, μετά την ολοκλήρωση του κύκλου των έξι πρώτων συναδέλφων. Θα ήθελα, όμως, να καταθέσω μία σειρά από διορθώσεις και προσθήκες τεχνικού περιεχομένου στο νομοσχέδιο. Για την οικονομία της συζήτησης, θα τις καταθέσω για τα Πρακτικά και θα μοιραστούν στους συναδέλφους. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
(να φωτογραφηθούν οι σελ.147-149)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ήθελα να επισημάνω ότι αυτές οι ρυθμίσεις είναι αποτέλεσμα και του διαλόγου που έγινε στην επιτροπή της Βουλής. Δεν αλλάζουν σε καμία περίπτωση τη φύση των ρυθμίσεων, που έκανε η Κυβέρνηση. Διευκρινίζουν ωστόσο ορισμένα ζητήματα σχετικά με τη χρηματοδότηση από την ένταξη των επικουρικών ταμείων στο ενιαίο επικουρικό ταμείο, που δημιουργείται στο ΕΤΕΑΜ. Είναι ξεκάθαρο ότι με τις ρυθμίσεις αυτές, όπως άλλωστε και στο αρχικό νομοσχέδιο, όλο το κόστος που πιθανόν θα προκύψει για το ΕΤΕΑΜ από την ένταξη των επικουρικών ταμείων των τραπεζών, θα αναληφθεί από τις τράπεζες και από τα ταμεία, τα οποία εντάσσονται χωρίς καμία επιπλέον επιβάρυνση του ΕΤΕΑΜ και του ΙΚΑ. Θα τοποθετηθώ με λεπτομέρειες στην ομιλία μου.
      Αναφορικά με τις κύριες συντάξεις, δεν έχουμε άλλη επιλογή από το να εφαρμόσουμε τις διατάξεις του 3029, του νόμου που ψήφισε το ΠΑΣΟΚ, του γνωστού ως νόμου Χριστοδουλάκη-Ρέππα. Σύμφωνα με τις διατάξεις που προβλέπει αυτός ο νόμος, θα χρηματοδοτήσουν όλοι οι φορείς, που εντάσσονται στο ΙΚΑ για την κύρια σύνταξη, μόνο τυχόν οργανικά ελλείμματα. Αυτό προβλέπει ο νόμος Χριστοδουλάκη-Ρέππα. Μ΄ αυτόν τον τρόπο εφαρμόστηκε μέχρι σήμερα. Έτσι μπορεί να εφαρμοστεί και για την περίπτωση που συζητούμε, για τον απλούστατο λόγο ότι η τυχόν αναθεώρηση αυτού του νόμου θα αφορά το σύνολο του ασφαλιστικού συστήματος. 
      Εμείς ποτέ δεν είπαμε ότι είναι καλός ο ν. 3029, ο νόμος Χριστοδουλάκη-Ρέππα. Έχει τεράστια προβλήματα, που άπτονται της λειτουργίας του συνόλου του ασφαλιστικού, διότι με το νόμο αυτό δεν έγινε τίποτε άλλο παρά να μετακυληθεί το κόστος της χρηματοδότησης του ΙΚΑ στο φορολογούμενο. Αυτό έγινε με το νόμο Χριστοδουλάκη-Ρέππα: Μετακυλήθηκε το κόστος της χρηματοδότησης του ΙΚΑ όχι στο σύστημα της κοινωνικής ασφάλισης, αλλά στο φορολογούμενο, διότι ανέλαβε ο φορολογούμενος να καλύπτει όλα τα ελλείμματα του ΙΚΑ στο διηνεκές. 
      Αυτά θα τα αντιμετωπίσω με κάθε λεπτομέρεια στην ομιλία που θα κάνω, θα καταθέσω και τους σχετικούς πίνακες, για να δουν όλοι -αναδείχθηκε από τη συζήτηση που κάναμε και στην επιτροπή και από τη δημόσια συζήτηση που ανέκυψε- ότι τελικά ο νόμος Χριστοδουλάκη-Ρέππα, ο 3029, όχι μόνο δεν έλυσε το πρόβλημα του ασφαλιστικού για τριάντα χρόνια, όπως υποστήριζε το ΠΑΣΟΚ, αλλά το κουκούλωσε για μόλις τρία χρόνια. Και σήμερα έρχονται και οι ίδιοι οι εμπνευστές του, το ΠΑΣΟΚ, και τον αποκηρύσσουν αυτόν το νόμο, διότι αυτός ο νόμος δεν έχει λύσει το ασφαλιστικό. Κι έρχονται τώρα να ζητήσουν και τα ρέστα από πάνω.
      (Χειροκροτήματα από την πτέρυγα της Νέας Δημοκρατίας)
      Αυτό, λοιπόν, που ζητάει η Κυβέρνηση, είναι να γίνει ένας εθνικός διάλογος για το ασφαλιστικό. Ήδη έχουμε ξεκινήσει κι έχουμε ζητήσει από την Οικονομική και Κοινωνική Επιτροπή από τις 26 Απριλίου να συντονίσει αυτόν το διάλογο με τους κοινωνικούς εταίρους. Αλλά αυτός ο εθνικός διάλογος για το ασφαλιστικό, πρέπει να γίνει και στη Βουλή. Διότι αν ένα πράγμα αναδείχθηκε αυτές τις ημέρες από τη συζήτηση που έγινε, είναι οι μεγάλες τρύπες του ασφαλιστικού, είναι τα μεγάλα προβλήματα που έχει. Είναι το σοβαρότερο, ίσως, πρόβλημα της χώρας. Είναι εξαιρετικά σημαντικό εθνικό ζήτημα και πρέπει να το αντιμετωπίσουμε μέσα από έναν εθνικό διάλογο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κ. Έβερτ.
       ΕΥΑΓΓΕΛΟΣ ΒΕΝΙΖΕΛΟΣ:  Κύριε Πρόεδρε, σύμφωνα με το άρθρο 67 του Κανονισμού, προηγούνται τα παρεμπίπτοντα ζητήματα!
      ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, να μην επανερχόμαστε στα ίδια. Ο Κανονισμός δεν βάζει προτεραιότητες, όταν πρόκειται…
      ΕΥΑΓΓΕΛΟΣ ΒΕΝΙΖΕΛΟΣ:  Σύμφωνα με τον Κανονισμό…
      ΠΡΟΕΔΡΕΥΩΝ (Σωτήρης Χατζηγάκης): Θα με αφήσετε να μιλήσω; Σας παρακαλώ! Δεν έχετε το λόγο! Αν θέλετε να κάνετε βιομηχανία αιτήσεων επί του Κανονισμού, είναι δικαίωμά σας! Αλλά, όμως, είναι δικαίωμα δικό μου να επιβάλλω τον Κανονισμό!
      ΕΥΑΓΓΕΛΟΣ ΒΕΝΙΖΕΛΟΣ:  Άρθρο 67 παράγραφος 2! Σύμφωνα με τον Κανονισμό, προηγούνται τα παρεμπίπτοντα!
      ΠΡΟΕΔΡΕΥΩΝ (Σωτήρης Χατζηγάκης):  Δεν προηγούνται! Διαβάστε το καλά και έπειτα να τα πείτε!
      Ορίστε, κύριε Πρόεδρε, έχετε το λόγο.
      ΜΙΛΤΙΑΔΗΣ ΕΒΕΡΤ: Κύριε Πρόεδρε, θέλω να διευκολύνω τη συζήτηση, μήπως και βρούμε κάποια λύση προς την ορθή κατεύθυνση. 
      Πρώτον, λοιπόν, θα καταθέσω έναν πίνακα, τον οποίο μου έχει δώσει ο Πρόεδρος της ΟΤΟΕ και ο οποίος δεν μπορεί να αμφισβητηθεί. Λοιπόν, η Ιονική Τράπεζα, που βρίσκεται στο συγκρότημα της Alpha Bank, έχει επικουρική -εργοδότη και εργαζομένων- 7%. Θυμίζω ότι με το νόμο το πάμε στο 4%. Η Εμπορική έχει 11,5% και το πάμε στο 4%. Η πρώην Πίστεως έχει 7%. Η Εργασίας, Κρήτης, Κεντρικής Ελλάδος έχουν 7% και οι λοιπές τράπεζες 6%. Δεν αναφέρθηκα στις κρατικές τράπεζες, αναφέρθηκα στις ιδιωτικές. Εάν, λοιπόν, αυτό το 7% το αφήσουμε στο 4% που πρόκειται να ισχύσει, θα δώσει το ΙΚΑ 3% επιπλέον. Αυτό λέει ο νόμος. Ελπίζω ότι ο Υπουργός με τις τροπολογίες του θα το διευκρινίσει.
      Δεύτερον, καταθέτω χειρόγραφο κείμενο, που προέρχεται από το ΙΚΑ, στο οποίο ζητούνται συγκεκριμένες τροποποιήσεις, για να μη γίνουν λάθη  στο νομοσχέδιο. Τις καταθέτω. Κοιτάξτε τις με προσοχή. Βλέποντας το γραφικό χαρακτήρα, θα καταλάβετε πόσο σοβαρή είναι η προέλευσή τους.
      Ευχαριστώ πολύ, κύριε Πρόεδρε.
      (Στο σημείο αυτό ο Βουλευτής κ. Μιλτιάδης Έβερτ καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρόεδρε.
      Το λόγο έχει ο κύριος Υπουργός. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, άκουσα με προσοχή την τοποθέτηση που έκανε ο Πρόεδρος, ο κ. Έβερτ. Απλώς θα ήθελα να διευκρινίσω ότι η οποιαδήποτε μείωση των εισφορών στο επικουρικό, προβλέπεται ρητά από το νόμο ότι θα καλυφθεί με άλλες καταβολές από τις ίδιες τις τράπεζες. Αυτό προβλέπεται ρητά στο νόμο και γι’ αυτό άλλωστε και η έκθεση του Γενικού Λογιστηρίου προβλέπει ότι δεν υπάρχει καμία επιπλέον επιβάρυνση. 
      Ωστόσο…
       ΧΑΡΑΛΑΜΠΟΣ ΚΑΣΤΑΝΙΔΗΣ:  Πού το λέει αυτό; Σε ποιο νόμο;
      ΝΙΚΟΛΑΟΣ ΓΚΑΤΖΗΣ: Πού το λέει;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ο κρατικός προϋπολογισμός επιχορηγεί το ΙΚΑ, ως γνωστόν.
      Τώρα, επιπλέον αυτού, για να μην υπάρχει και καμία αμφισβήτηση, αυτό αναφέρεται στο άρθρο 59, παράγραφος γ’. Το λέω, επειδή ρωτάτε πού το λέει. Λέει ότι όποια επιπλέον επιβάρυνση προκύψει από την ειδική οικονομική μελέτη που θα ανατεθεί, θα καταβληθεί από τις τράπεζες. 
      ΝΙΚΟΛΑΟΣ ΓΚΑΤΖΗΣ: Πότε;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σε δέκα δόσεις το πολύ. 
      ΑΓΓΕΛΟΣ ΤΖΕΚΗΣ: Δεν είναι δέκα δόσεις, δέκα χρόνια είναι!
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Το λέει ξεκάθαρα. Ωστόσο…
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ. Θα πάρετε το λόγο αργότερα.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κοιτάξτε, αν θέλετε να φωνάζετε, φωνάξτε. Αλλά ακούστε πρώτα και μετά φωνάξτε.
      (Θόρυβος στην Αίθουσα)
      ΠΡΟΕΔΡΕΥΩΝ (Σωτήρης Χατζηγάκης): Θα υπάρξει αντίλογος, κύριοι συνάδελφοι, όπως γίνεται συνήθως.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τώρα, προκειμένου να μην υπάρχει και καμία αμφισβήτηση και επειδή διάφορες τράπεζες ζητούν η εξόφληση αυτή να γίνει τμηματικά με αυξημένες εισφορές, στην προσθήκη την οποία έχω κάνει, προστίθεται ότι η εξόφληση του ποσού αυτού, δηλαδή του ποσού που προκύπτει επιπλέον από τη μείωση των εισφορών, μπορεί να πραγματοποιηθεί εκτός -από τις δέκα δόσεις -και με καταβολή της εργοδοτικής εισφοράς, που υπολογίζεται σε πολλαπλάσιο του ποσοστού που προβλέπεται από τη νομοθεσία του ΕΤΕΑΜ, όπως αυτό προκύπτει από ειδική οικονομική μελέτη.
Δηλαδή, θα γίνει οικονομική μελέτη. Εάν προκύπτει ότι με τη μείωση αυτή των εισφορών υπάρχει επιπλέον επιβάρυνση που πρέπει να καλύψουν οι τράπεζες, μπορούν να την καλύψουν και χωρίς να μειώσουν την εισφορά ή και αυξάνοντας την εισφορά. Και αυτός είναι ένας τρόπος να είναι ξεκάθαρο σε όλους ότι δεν χαρίζεται ούτε ένα ευρώ. 
    ΒΥΡΩΝ ΠΟΛΥΔΩΡΑΣ: Όλο το επικουρικό θα καλύπτεται από τις τράπεζες; 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Όλο το επικουρικό, είναι ξεκάθαρο από τη φιλοσοφία του νομοσχεδίου ότι θα πληρωθεί από τις τράπεζες. 
    (Χειροκροτήματα από την πτέρυγα της Νέας Δημοκρατίας).
    Η μόνη επιβάρυνση που μπορεί να προκύψει για το δημόσιο, είναι η αύξηση του κεφαλαίου της Αγροτικής Τράπεζας, η οποία δεν έχει τα χρήματα να πληρώσει -ήδη έχει γίνει αυτή η αύξηση κεφαλαίου- και η αύξηση του κεφαλαίου, ενδεχομένως, της Εμπορικής Τράπεζας. Υπολογίζεται από τις πρώτες μελέτες που έχουν γίνει, ότι το κόστος από την υπαγωγή του επικουρικού της Εμπορικής Τράπεζας μπορεί και να ξεπεράσει το 1,5 δισεκατομμύριο ευρώ. Είναι ένα τεράστιο κόστος, δεδομένου ότι τα κεφάλαια της Εμπορικής Τράπεζας φθάνουν μόλις τα 1,2 δισεκατομμύρια ευρώ. θα υποχρεωθεί το δημόσιο να κάνει αύξηση κεφαλαίου και να ζητήσει και από τους άλλους μετόχους… 
    ΜΙΛΤΙΑΔΗΣ ΈΒΕΡΤ: Να πληρώσουν και οι άλλοι. 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Βεβαίως, να συμμετάσχουν. Δεν μπορούμε να τους υποχρεώσουμε, αλλά μπορούμε να τους ζητήσουμε να συμμετάσχουν. 
    Αυτές είναι οι μόνες επιβαρύνσεις για το δημόσιο, που προκύπτουν από την πολιτική της αδιαφάνειας που ακολουθήθηκε και στην Εμπορική Τράπεζα και στην Αγροτική από τις προηγούμενες διοικήσεις που είχε ορίσει το ΠΑΣΟΚ, από τον κ. Λάμπρου και από τον κ. Στουρνάρα. Και θα σας θυμίσω ότι η Ιονική Τράπεζα ιδιωτικοποιήθηκε και τα κεφάλαια αυτά διασπαθίστηκαν στο Χρηματιστήριο. Αυτή είναι η αλήθεια και ο τελευταίος που έχει δικαίωμα να μιλάει γι’ αυτά τα ζητήματα, είναι το ΠΑΣΟΚ. 
    (Χειροκροτήματα από την πτέρυγα της Νέας Δημοκρατίας).
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο. 
    ΠΡΟΕΔΡΕΥΩΝ (Σωτήρης Χατζηγάκης): Κύριε Βενιζέλο, θα σας δώσω μετά το λόγο, για να ολοκληρωθεί ο κύκλος της συζήτησης. Είναι και αυτό το θέμα παρεμπίπτον. 
    Ο κ. Καστανίδης έχει το λόγο. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, κάνω μια αρχική, πολύ σύντομη παρέμβαση, περισσότερο προς την κατεύθυνση της αποσαφήνισης των θέσεων του Υπουργού, με τη διατύπωση ορισμένων ερωτημάτων. 
    Θα δω τις διορθώσεις που κάνετε, κύριε Υπουργέ. Αφού δούμε τις διορθώσεις και παρακολουθήσω την ομιλία σας σε λίγο, θα δώσω συνολική απάντηση τότε. 
    Επιτρέψτε μου, όμως, να υποβάλω ορισμένα ερωτήματα.
    Το πρώτο ερώτημα είναι συμπληρωματικό προς το θέμα που έθεσε ο κ. Έβερτ. Μίλησε για τη μείωση των εργοδοτικών εισφορών, όταν πρόκειται για την επικούρηση. Προσθέτω, λοιπόν, στο ερώτημα του κ. Έβερτ ένα δεύτερο ερώτημα: Με την αυτόματη ένταξη στο ΙΚΑ-ΕΤΑΜ –μιλώ για την κύρια σύνταξη- έχουμε, χωρίς την είσπραξη ούτε ενός ευρώ από το ΙΚΑ-ΕΤΑΜ άμεση απόδοση των συντάξεων με εργοδοτική εισφορά που μειούται από το 25%-26%, στο 13,3%. Επ’ αυτού προβλέπεται διόρθωση ή θα έχουμε με την ένταξη, μείωση στο 13,3%; 
    ΒΥΡΩΝ ΠΟΛΥΔΩΡΑΣ: Είναι στο νόμο Ρέππα. Αυτά έχουν λυθεί. 
    ΧΑΡΑΛΑΜΠΟΣ ΚΑΣΤΑΝΙΔΗΣ: Αφήστε, θα σας πω τώρα για το νόμο Ρέππα. 
    Δεύτερον, κύριε Υπουργέ, όπως ξέρετε, ο νόμος Ρέππα προβλέπει με συγκεκριμένη διάταξη τη σύγκλιση, μέσα σε συγκεκριμένο χρονικό διάστημα που ορίζεται, των εργοδοτικών εισφορών. Η πρόβλεψη του νόμου Ρέππα για σύγκλιση σε συγκεκριμένο χρονικό διάστημα δεν ταυτίζεται με την άμεση μείωση των εργοδοτικών εισφορών στο μισό, δηλαδή στο 13,3%.
    Εάν για την κύρια σύνταξη εφαρμόζετε το νόμο Ρέππα, τότε ποια χρεία έχετε να καταθέσετε ξεχωριστό κείμενο τροπολογίας με τις όποιες διορθώσεις; Εάν εφαρμόζετε το νόμο Ρέππα, εφαρμόστε τον.
     Τι είναι αυτό που σας επιβάλλει να καταθέσετε ξεχωριστό κείμενο, νομοθετώντας εκ νέου; Εάν ισχύει ο νόμος Ρέππα, ισχύει. Γιατί καταφεύγετε σε νέες νομοθετικές ρυθμίσεις; 
     Δεύτερον, εάν εφαρμόζετε, κύριε Αλογοσκούφη, σε ό,τι αφορά την επικούρηση, το νόμο Ρέππα, θα ήθελα να σας θέσω ένα απλό ερώτημα, που αφορά την φυσιογνωμία του ταμείου που διαμορφώνετε. Γιατί θα είναι νομικό πρόσωπο δημοσίου δικαίου, ενώ στο νόμο Ρέππα προβλέπεται σαφώς ότι θα είναι νομικό πρόσωπο ιδιωτικού δικαίου; Οι απαντήσεις που περιμένουμε από εσάς, είναι απλές, γιατί τα ερωτήματα είναι απλά και κατανοητά. 
     ΠΡΟΕΔΡΕΥΩΝ (Σωτήρης Χατζηγάκης): Ο κ. Βενιζέλος έχει ζητήσει το λόγο επί του Κανονισμού. 
     Κύριε Βενιζέλο, εις τι συνίσταται το παρεμπίπτον ζήτημα και ποια διάταξη του Κανονισμού παραβιάστηκε;
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, επικαλούμαι παραβίαση του άρθρου 87 παράγραφος 2 του Κανονισμού της Βουλής για την προθεσμία και τον τρόπο κατάθεσης των προσθηκών και των τροπολογιών από τους Υπουργούς και τους Βουλευτές. Ο κ. Αλογοσκούφης φέρεται τώρα να καταθέτει, μετά τις αγορεύσεις των εισηγητών των κομμάτων, προσθήκες επί του κειμένου κρίσιμων άρθρων του νομοσχεδίου, που αφορούν το ασφαλιστικό των τραπεζών.
     Το άρθρο 87 επιβάλλει αυτού του είδους οι προσθήκες να κατατίθενται τρεις ημέρες πριν την έναρξη της συζήτησης, για να είναι ώριμη η Βουλή και ενήμερη και να μη μιλούν οι εισηγητές, χωρίς να ξέρουν την τελική διατύπωση των διατάξεων. Αλλά επιβάλλει, επίσης, το άρθρο 87 παράγραφος 2 οι εμφανιζόμενες ως προσθήκες και τροπολογίες να είναι πράγματι προσθήκες και τροπολογίες και όχι ψευδεπίγραφες και εικονικές εκλεπτύνσεις και εξωραϊσμοί ενός κειμένου, που είτε μένει ίδιο είτε γίνεται χειρότερο για τους εργαζόμενους.
     Τι εννοώ, κύριε Πρόεδρε; Με τη ρύθμιση, όπως τη διαμορφώνει ο κ. Αλογοσκούφης, οι τράπεζες δεν επιβαρύνονται σε τίποτα σε σχέση με την κύρια ασφάλιση, ενώ η ρύθμιση του άρθρου 59, σε σχέση με τα επικουρικά ταμεία, γίνεται ευνοϊκότερη για τις τράπεζες, γιατί μπορούν να εξοφλήσουν την υποχρέωσή τους, όχι σε δέκα χρόνια αλλά σε πολύ μεγαλύτερο χρονικό διάστημα, δηλαδή σε αόριστο χρονικό διάστημα, μέσω των εισφορών, δηλαδή με πολλές δόσεις. Έρχεται ο κ. Αλογοσκούφης και στήνει ένα σκηνικό, για να πείσει τον κ. Έβερτ να αποσύρει μία τροπολογία, που πιέζει και εκθέτει ηθικά την Κυβέρνηση. Και το κάνει αυτό, παραβιάζοντας τον Κανονισμό και λέγοντας ψέματα, γιατί οι τράπεζες ευνοούνται κατάφωρα και ως προς την κύρια ασφάλιση, αλλά ακόμη περισσότερο σήμερα και ως προς την επικουρική.
     Πρόκειται για κοινοβουλευτική καταδολίευση, για παραβίαση του Συντάγματος και για κοινωνική πρόκληση. Είναι μια πρόκληση απέναντι σε όλους τους εργαζομένους και τους συνταξιούχους του ΙΚΑ, που τελικά επιβαρύνονται. Είναι μια πρόκληση απέναντι στον ελληνικό λαό. Ειλικρινά θλίβομαι γι’ αυτό το τέχνασμα, γι’ αυτό το σκηνικό, στο οποίο ευτυχώς δεν ενέδωσε ο κ. Έβερτ, ο οποίος ξέρει τι ηθικό ατόπημα είναι αυτό που κάνει η Κυβέρνηση, πέρα από την αντισυνταγματικότητα και την αντιλαϊκότητα της ρύθμισης. 
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, δεν υπάρχει παραβίαση του Κανονισμού. 
     (Θόρυβος – Διαμαρτυρίες από την πτέρυγα του ΠΑΣΟΚ)
      Σας παρακαλώ, κύριοι συνάδελφοι. Δεν μπορείτε να προδικάσετε κάτι, αν δεν ακούσετε πρώτα. Δεν υπάρχει παραβίαση του Κανονισμού. Ο Κανονισμός λέει ότι αυτό γίνεται με εκτίμηση του Προεδρείου. Το Προεδρείο, λοιπόν, εκτιμά ότι δεν υπάρχει παραβίαση του Κανονισμού. Επιπλέον, είναι πάγια τακτική εδώ και πολλά χρόνια ο Υπουργός να κάνει τροποποιήσεις και διορθώσεις στα άρθρα. Επομένως, το κείμενο το οποίο κατέθεσε ο κύριος Υπουργός, δεν είναι τίποτε άλλο, παρά τροποποιήσεις και διορθώσεις. Άρα, δεν υπάρχει παραβίαση του Κανονισμού.
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ετέθησαν κάποια σοβαρά ερωτήματα από τον κ. Καστανίδη και από τον κ. Βενιζέλο, ο οποίος με το πρόσχημα των ενστάσεων επί του Κανονισμού, λειτουργεί ως δεύτερος Κοινοβουλευτικό Εκπρόσωπος του ΠΑΣΟΚ.
      Τώρα είναι ξεκάθαρο ότι δεν γίνεται καμία αλλαγή με τις προσθήκες για την κύρια σύνταξη. Για την κύρια σύνταξη ισχύει, ακριβώς όπως ίσχυε, το άρθρο 1 του νόμου, που έχει ενσωματωθεί στο νόμο που συζητάμε. Δεν αλλάζει, λοιπόν, τίποτα για την κύρια σύνταξη.
      Οι αλλαγές που έχουν γίνει και που διανεμήθηκαν, θα δείτε ότι είναι όλες τεχνικού χαρακτήρα. Είχαν προαναγγελθεί και είναι αποτέλεσμα της αξιολόγησης που κάναμε και ο συνάδελφος κ. Παναγιωτόπουλος και εγώ με τους συνεργάτες μας, όπως και αποτέλεσμα των συζητήσεων και τοποθετήσεων που έκαναν οι συνάδελφοι στην κοινοβουλευτική επιτροπή.
      Ο διάλογος που γίνεται στην κοινοβουλευτική επιτροπή, δεν γίνεται απλώς για να ακούγονται κάποιες απόψεις και πολλές φορές ακραίες φωνές, αλλά γίνεται για να διορθωθούν κάποια νομοσχέδια. Θα δείτε ότι οι αλλαγές αυτές είναι καθαρά τεχνικού χαρακτήρα, δεν αλλάζουν ούτε κατά κεραία τη φιλοσοφία του νομοσχεδίου, όπου από την αρχή και είναι πιστοποιημένο από την έκθεση του Γενικού Λογιστηρίου φαίνεται ότι δεν υπάρχει καμία επιβάρυνση, μα καμία, ούτε για το ΙΚΑ ούτε για το ελληνικό δημόσιο, το οποίο που άλλωστε εγγυάται τη χρηματοδότηση του ΙΚΑ. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Επειδή το νομοσχέδιο αυτό είναι ιδιαίτερα ευαίσθητο για όλους, θέλω να κάνω μία έκκληση προς όλες τις πλευρές. Ο ρήτωρ να ακούγεται από οποιαδήποτε πλευρά χωρίς διακοπές, αν θέλουμε να διεξαχθεί καλά η συζήτηση. Σας λέω δε ότι είναι ενενήντα δύο εγγεγραμμένοι για να μιλήσουν επί της αρχής. 
      Ο κ. Τσιόγκας έχει το λόγο.
      ΔΗΜΗΤΡΙΟΣ ΤΣΙΟΓΚΑΣ: Η Κυβέρνηση της Νέας Δημοκρατίας προχωράει σε μία ευθεία επίθεση κατά του συνόλου των ασφαλιστικών και εργασιακών δικαιωμάτων της εργατικής τάξης. Ό,τι δεν πρόλαβαν να ισοπεδώσουν οι προηγούμενες κυβερνήσεις της Νέας Δημοκρατίας και του ΠΑΣΟΚ, έρχεται η σημερινή Κυβέρνηση να το κάνει και να οξύνει την αντεργατική της επίθεση, να την κλιμακώσει ακόμα περισσότερο σε βάρος του συνόλου της εργατικής τάξης. Αυτή η ευθεία επίθεση αποτυπώθηκε στην κοινωνική ασφάλιση με νόμο, χαρίζοντας 1,1 δισεκατομμύρια ευρώ για χρέη των εργοδοτών προς το ΙΚΑ και με την υποχρηματοδότηση του ΙΚΑ με το 1% του ΑΕΠ με τον αντεργατικό νόμο Ρέππα, που σήμερα οδηγεί τα ασφαλιστικά ταμεία των τραπεζοϋπαλλήλων στο ΙΚΑ, πετσοκόβοντας και εξισώνοντας προς τα κάτω εργασιακά και ασφαλιστικά δικαιώματα.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Μόνο με την ένταξη των τραπεζοϋπαλλήλων της Εθνικής, της Αγροτικής και της ΕΤΒΑ, θα προκύψει αναλογιστικό έλλειμμα στο ΙΚΑ 9.000.000.000 ευρώ για την κύρια ασφάλιση και 4,5 δισεκατομμύρια ευρώ για την επικουρική ασφάλιση. Φανταστείτε τι έχει να γίνει, αν στο μέλλον έχουμε τις ίδιες εξελίξεις και με τις υπόλοιπες ΔΕΚΟ. Στόχος όλων αυτών των ρυθμίσεων είναι να φορτώσουν τεράστια βάρη στο ΙΚΑ, που κινδυνεύει μ΄ αυτές τις πολιτικές να βουλιάξει. 
      Η Κυβέρνηση προχωράει στην πλήρη ιδιωτικοποίηση των ΔΕΚΟ, όσες απέμειναν από τις προηγούμενες κυβερνήσεις στο δημόσιο και με το νέο φρούτο που ονομάζεται «σύμπραξη δημόσιου και ιδιωτικού τομέα», δίνεται γη και ύδωρ στο κεφάλαιο.
      Η αντεργατική πολιτική της Νέας Δημοκρατίας υλοποιεί στρατηγικές επιλογές του κεφαλαίου, για να γίνει ακόμα πιο φθηνή η εργατική δύναμη, για λογαριασμό βεβαίως της κερδοφορίας των επιχειρήσεων. 
      Το ΠΑΣΟΚ στηρίζει αυτές τις αντιδραστικές αλλαγές και πιέζει την Κυβέρνηση να τις εφαρμόσει πιο γρήγορα, ενώ κάνει τα πάντα για να συναινέσουν οι εργαζόμενοι και να παραδοθούν στις ορέξεις των εργοδοτών. Σοβαρές ευθύνες έχουν και οι πλειοψηφίες στη ΓΣΕΕ και την ΑΔΕΔΥ, που στηρίζουν συστηματικά τις στρατηγικές επιλογές του κεφαλίου. 
      Η Ευρωπαϊκή Ένωση, η Κυβέρνηση της Νέας Δημοκρατίας, με τη στήριξη του ΠΑΣΟΚ υπηρετούν με συνέπεια τα συμφέροντα των βιομηχάνων, με στόχο να μειώσουν κι άλλο -ακόμα περισσότερο- την εργατική δύναμη και να καταργήσουν κι άλλα δικαιώματα της εργατικής τάξης. 
      Γι’ αυτό οι βιομήχανοι βάζουν κάθε μέρα εκβιαστικά ψευτοδιλήμματα στην κοινωνία και κυρίως στην εργατική τάξη. Λένε ότι είναι υψηλό το κόστος εργασίας και ότι πρέπει να το μειώσουμε. 
      Κατ’ αρχήν, για να το πετύχουν αυτό, επιδιώκουν τη διάσπαση των εργαζομένων με παλιές δοκιμασμένες θεωρίες, τις οποίες χρησιμοποίησε η Κυβέρνηση του ΠΑΣΟΚ τη δεκαετία του ’80. Για παράδειγμα, μιλούν σήμερα για διαχωρισμό και προσπαθούν να διασπάσουν τους εργαζόμενους σε ιδιωτικό και δημόσιο τομέα, σε «ρετιρέ» και «υπόγεια», σε προνομιούχους και μη προνομιούχους, σε αποχωρούντες και παραμένοντες, σε μόνιμους και συμβασιούχους. Οι βιομήχανοι, η κυβέρνηση, αλλά και το ΠΑΣΟΚ δεν έχουν στόχο μ΄ αυτά τα νομοσχέδια και μ΄ αυτά τα μέτρα μόνο τους τραπεζοϋπάλληλους ή μόνο τους εργαζόμενους στον ΟΤΕ, αλλά θέλουν να αφαιρέσουν δικαιώματα απ’ όλη την εργατική τάξη. 
      Για παράδειγμα, με όλα αυτά που νομοθετούνται σήμερα, καταργείται ταυτόχρονα η μόνιμη και σταθερή εργασία. Την ίδια στιγμή, γενικεύουν τη μερική απασχόληση. Για παράδειγμα, τα ωρομίσθια, τα δίωρα, τα τρίωρα και τα τετράωρα αυξάνονται καθημερινά. Για παράδειγμα, οι συμβάσεις ορισμένου χρόνου ή έργου ή τα δελτία παροχής υπηρεσιών καθημερινά αυξάνονται. Καταργούνται οι συλλογικές συμβάσεις και αντικαθίστανται με ατομικές συμβάσεις εργασίας. 
      Βέβαια, όπου και σε όποια ευκαιρία δοθεί στην Κυβέρνηση και στους βιομήχανους, μιλούν για σύνδεση μισθού και παραγωγικότητας. Επιδιώκουν την άμεση μείωση του μη μισθολογικού κόστους, δηλαδή την απαλλαγή των εργοδοτών από τις εισφορές στα ασφαλιστικά ταμεία. 
      Σας θυμίζω τις προεκλογικές εξαγγελίες και της Νέας Δημοκρατίας και του ΠΑΣΟΚ που μιλούσαν οι Αρχηγοί τους για απαλλαγή των εργοδοτών έως και τέσσερα χρόνια από τις εισφορές στο ΙΚΑ για τους εργαζόμενους. 
      Μ΄ αυτόν τον τρόπο, επιδιώκουν τη χρεοκοπία των ταμείων και βέβαια την ένταξη όλων των ταμείων στο ΙΚΑ, με στόχο -αν θέλετε και με αποτέλεσμα- στο μέλλον το ΙΚΑ να μην μπορεί να δώσει τις συντάξεις. 
      Την ίδια στιγμή, ζητούν αναλογιστική μελέτη για το ΙΚΑ όλοι αυτοί που ευθύνονται και που οδήγησαν το ΙΚΑ στη σημερινή κατάσταση. 
      Εμείς θέλουμε να δηλώσουμε ότι η εργατική τάξη δεν χρωστάει δραχμή σε κανέναν και ό,τι έχει εισπράξει σήμερα το ΙΚΑ και όλα τα ασφαλιστικά ταμεία, το έχει εισπράξει από τις κρατήσεις των εργαζομένων. Πολλά δε από αυτά τα παρακρατούν οι εργοδότες και δεν τα αποδίδουν στο ΙΚΑ. 
      Οι εργαζόμενοι είναι αυτοί, οι οποίοι με τις κρατήσεις τους έχουν κρατήσει τα ασφαλιστικά ταμεία. Βιομήχανοι και κράτος δεν πλήρωσαν ποτέ και όχι μόνο δεν πλήρωσαν, αλλά έφαγαν όσα μάζευε το ΙΚΑ με διάφορα δανεικά και αγύριστα, με τα γνωστά «θαλασσοδάνεια». 
      Τώρα οι τραπεζίτες χρωστάνε 15.000.000.000 και δεν θέλουν να τα πληρώσουν, θέλουν να τα φορτωθεί το ΙΚΑ. Τώρα ζητάνε αναλογιστική μελέτη, για να ανοίξουν το ασφαλιστικό, να πουν ότι το ΙΚΑ έχει προβλήματα, να πουν ότι η εργατική τάξη για άλλη μια φορά πρέπει να ξαναπληρώσει. Θέλουν, δηλαδή, όσοι ζητάνε αναλογιστικές μελέτες, να ανοίξουν το ασφαλιστικό, να τα φορτώσουν ξανά στους εργαζόμενους, να απαλλάξουν τους βιομήχανους και τους τραπεζίτες από τα χρέη που έχουν στα ασφαλιστικά ταμεία. Υποδαυλίζουν ταυτόχρονα τον κοινωνικό αυτοματισμό, στρέφοντας –το βλέπετε καθημερινά στις τηλεοράσεις- τους συνταξιούχους και τους άνεργους κατά των τραπεζοϋπαλλήλων, αφήνοντας τους τραπεζίτες στο απυρόβλητο και σκεπάζοντας τα πραγματικά προβλήματα των ανέργων και των συνταξιούχων.
      Όμως, θέλουμε να θέσουμε ορισμένα ερωτήματα: Ποιο είναι το πραγματικό πρόβλημα για τους συνταξιούχους, που τους βγάζουν κάθε μέρα στα κανάλια; Το ότι οι συνταξιούχοι καθυστέρησαν να πάρουν τη σύνταξή τους ή το ότι οι άνεργοι καθυστέρησαν να πάρουν το επίδομα ανεργίας για δεκαπέντε ημέρες λόγω της απεργίας; Ή μήπως το πραγματικό πρόβλημα είναι ότι το 70% των συνταξιούχων παίρνει συντάξεις πείνας, συντάξεις μέχρι 400 ευρώ, συντάξεις στις οποίες τους έχετε οδηγήσει εσείς -και η Νέα Δημοκρατία και το ΠΑΣΟΚ- που τους έχετε οδηγήσει στη φτώχεια και την εξαθλίωση; Ή, αν θέλετε, το ότι έχετε ανεβάσει τα όρια ηλικίας συνταξιοδότησης στα εξήντα πέντε και έχετε έτοιμο στα συρτάρια να πάτε τις συντάξεις στα εβδομήντα; Για μας αυτά είναι τα πραγματικά προβλήματα: Οι συντάξεις πείνας και τα όρια ηλικίας συνταξιοδότησης και γι’ αυτά πρέπει να αντιδράσουν. 
      Όπως, επίσης, το πραγματικό πρόβλημα των ανέργων είναι το ότι επίδομα ανεργίας παίρνει μόνο ένας στους τέσσερις ανέργους και είναι 329 ευρώ. Αυτό πρέπει να σκεφτούν οι άνεργοι και όχι την καθυστέρηση των δέκα ημερών από την απεργία των τραπεζοϋπαλλήλων, γιατί εκεί τους έχουν οδηγήσει οι κυβερνήσεις ΠΑΣΟΚ και Νέας Δημοκρατίας, στα επιδόματα πείνας, που τους δίνετε από το Ταμείο Ανεργίας. 
      ΠΡΟΕΔΡΕΥΩΝ (Γεώργιος Σούρλας): Κύριε Τσιόγκα, παρακαλώ ολοκληρώστε. 
      ΔΗΜΗΤΡΙΟΣ ΤΣΙΟΓΚΑΣ: Ένα λεπτό, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Το ένα λεπτό δόθηκε. Είναι ενενήντα να μιλήσουν κι εσείς πρέπει να δείξετε κατανόηση.
      ΔΗΜΗΤΡΙΟΣ ΤΣΙΟΓΚΑΣ:  Ολοκληρώνω, κύριε Πρόεδρε.
      Λένε οι βιομήχανοι και η Κυβέρνηση ότι θέλουν να το κάνουν αυτό, για να είναι όλοι ίσοι. Όμως, αυτά τα ρετιρέ, που λένε ότι θέλουν να τα κατεβάσουν και να τα εξισώσουν με τους άλλους, θέλουν στην ουσία να τα πάνε στο υπόγειο. Εμείς θέλουμε αυτοί που είναι στο υπόγειο, να ανέβουν στο ρετιρέ. Οι απαιτήσεις και οι σύγχρονες ανάγκες της εργατικής τάξης σήμερα, είναι πολύ μεγαλύτερες απ’ αυτά που τους δίνετε είτε με τις συντάξεις είτε με τους μισθούς είτε με τα επιδόματα ανεργίας. Γι’ αυτό, λοιπόν, οι εργαζόμενοι διεκδικούν σήμερα καλές συμβάσεις, μόνιμη και σταθερή δουλειά και καλές συντάξεις για να μπορούν να ζήσουν. Για να το κάνουν όμως αυτό, θα πρέπει να αλλάξει ο συσχετισμός των δυνάμεων και στο συνδικαλιστικό και στο πολιτικό επίπεδο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα. 
      Η παράκληση επαναλαμβάνεται, να είμαστε στα όρια του οκταλέπτου. Είναι ενενήντα οι εγγεγραμμένοι και κάποιοι θα δυσκολευτούν να μιλήσουν. 
      Ορίστε, κύριε Μάνο, έχετε το λόγο και πιστεύω να το εφαρμόσετε. Παλιός κοινοβουλευτικός είστε, χειρίζεστε καλά το λόγο. Δείξτε, λοιπόν, ότι μπορείτε σε οκτώ λεπτά να πείτε αυτά που θέλετε. 
      ΣΤΕΦΑΝΟΣ ΜΑΝΟΣ: Δεν νομίζω ότι θα καταφέρω να μιλήσω λιγότερο από δέκα λεπτά, αλλά θα προσπαθήσω. 
      Κυρίες και κύριοι συνάδελφοι, αισθάνομαι την ανάγκη να ξεκαθαρίσω τη θέση μου, όχι γιατί ως τώρα υπήρξα ασαφής, αλλά επειδή πολλά απ’ όσα είπα, αφού πρώτα αγνοήθηκαν από τον Τύπο, στη συνέχεια παραμορφώθηκαν. 
      Συζητούμε τρία άσχετα μεταξύ τους νομοσχέδια, συσκευασμένα σε ένα. Ψηφίζω «ναι» στο νομοσχέδιο για την Κεφαλαιαγορά. Ψηφίζω διστακτικά «ναι», αλλά πάντως «ναι», στο νομοσχέδιο για τον ΟΤΕ. Μολονότι οι ρυθμίσεις για την εθελουσία έξοδο από τον ΟΤΕ είναι προκλητικές και κοινωνικά απαράδεκτες και δημιουργούν ένα πολύ κακό προηγούμενο, ψηφίζω «ναι» επειδή, ζυγίζοντας τα υπέρ και τα κατά, το τελικό ισοζύγιο είναι, κατά τη γνώμη μου, θετικό. Ελπίζω η περίπτωση του ΟΤΕ να μην αποτελέσει πιλότο για τις άλλες ΔΕΚΟ, όπως είπαν ορισμένοι κυβερνητικοί παράγοντες. Αυτό που πρέπει να γίνει, είναι να καθιερωθεί νομοθετικά το ότι εφεξής για όλες τις ΔΕΚΟ, όλοι οι προσλαμβανόμενοι θα προσλαμβάνονται με τους όρους που ισχύουν στον ιδιωτικό τομέα, με τα ίδια ακριβώς εγγυημένα ασφαλιστικά δικαιώματα και τίποτα παραπάνω.
      Επίσης, εφεξής το τυχόν υπεράριθμο προσωπικό των ΔΕΚΟ θα πρέπει να μπορεί να απολυθεί με τους όρους και τις εγγυήσεις, που ισχύουν στον ιδιωτικό τομέα. Για το θέμα αυτό έχω καταθέσει πρόταση νόμου εδώ και τρεις μήνες. Η υιοθέτηση της πρότασης αυτής, κύριοι συνάδελφοι, θα συνιστά πραγματική διαρθρωτική αλλαγή και ελπίζω κάποτε να συζητηθεί. Τέλος, καταψηφίζω το νομοσχέδιο για το ασφαλιστικό των τραπεζών και θα σας εξηγήσω γιατί. 
      Τα ασφαλιστικά ταμεία των τραπεζών δεν είναι βιώσιμα. Συνεπώς, είναι μονόδρομος -κατά τη γνώμη μου- η ένταξη των ταμείων αυτών στα αντίστοιχα του ΙΚΑ. Διότι με τον τρόπο αυτό εκλογικεύεται η σχέση συνταξιούχων προς τους εργαζόμενους και προσαρμόζονται οι παροχές και τα όρια ηλικίας σε όσα ισχύουν στο ΙΚΑ. 
      Η ένταξη των ταμείων αυτών απαλλάσσει τις τράπεζες από υποχρεώσεις και θα έχει ασφαλώς ένα κόστος για το ΙΚΑ, παρά τα όσα περί του αντιθέτου ισχυρίζονται οι Υπουργοί Οικονομίας και Απασχόλησης. Διότι αν δεν είχε κόστος, ούτε τα ταμεία ούτε οι Τράπεζες θα είχαν πρόβλημα. Όμως, έχουν, κύριοι συνάδελφοι. 
      Η αναζήτηση του τρόπου κάλυψης του κόστους πρέπει, κατά τη γνώμη μου, να υπακούει σε τρεις αρχές. Δεν χρωστάνε τίποτα οι φορολογούμενοι στις τράπεζες και στους τραπεζοϋπαλλήλους. Τίποτα απολύτως. Ούτε εξαιτίας του κ. Ρέππα ούτε εξαιτίας του κ. Αλογοσκούφη. Σε καμιά περίπτωση δεν χρωστάνε οι φορολογούμενοι στις τράπεζες και στους τραπεζοϋπαλλήλους!
      Το δεύτερο θέμα είναι ότι ο σκληρός ανταγωνισμός των τραπεζών είναι ωφέλιμος. Συνεπώς δεν πρέπει οι όποιες ρυθμίσεις να ευνοούν περισσότερο ή λιγότερο τη μια τράπεζα από την άλλη. 
      Τέλος, θέλω να επισημάνω ότι η οικονομία χρειάζεται υγιείς κερδοφόρες τράπεζες. Τις άλλες δεν τις χρειάζεται. Αν κάποιος από τους Υπουργούς θεωρεί ότι οι φορολογούμενοι χρωστάνε κάτι στις τράπεζες και στους τραπεζοϋπαλλήλους, αν θεωρεί ότι το κράτος πρέπει να ευνοήσει μια τράπεζα περισσότερο από μια άλλη ή αν θεωρεί ότι πρέπει να στηριχθούν κάποιες τράπεζες, κατά το πρότυπο της στήριξης της Ολυμπιακής, να βγει να μας το πει. Η κυβερνητική πρόταση -αυτή που έχουμε μπροστά μας- είναι να πληρώσει το κράτος, δηλαδή οι φορολογούμενοι, για τα ταμεία κύριας σύνταξης και το κράτος μαζί με τις τράπεζες για τα ταμεία επικουρικής σύνταξης. 
      Ο κ. Αλογοσκούφης μας διαβεβαιώνει ότι η ένταξη των ταμείων κύριας ασφάλισης δεν προκαλεί πρόσθετη δαπάνη σε βάρος του ΙΚΑ και του δημοσίου, δεδομένου ότι οι σχετικές υποχρεώσεις έχουν αναληφθεί ήδη με τις διατάξεις του νόμου Ρέππα. 
      Ερωτώ: Πού έχει καταγραφεί η σχετική υποχρέωση του δημοσίου; Στο μυαλό του κ. Αλογοσκούφη, του κ. Παναγιωτόπουλου; Το ερωτώ αυτό, διότι ούτε στον προϋπολογισμό ούτε στο δημόσιο χρέος υπάρχει τέτοια υποχρέωση εγγεγραμμένη. Δεν υπάρχει τέτοια υποχρέωση. Όμως, και πέρα από την κουτουπονηριά του κ. Αλογοσκούφη να χρεώσει τη δαπάνη στον κ. Ρέππα, υπάρχει η εξής πραγματικότητα, κύριοι συνάδελφοι. 
      Σύμφωνα με τη ρύθμιση του κ. Αλογοσκούφη για τις τράπεζες, οι εισφορές για κύρια σύνταξη εργοδότη και εργαζόμενου μειώνονται από 1-1-2006 στα επίπεδα που ισχύουν στο ΙΚΑ. Για τους εργοδότες μειώνονται σε πέντε χρόνια. Μειώνονται, δηλαδή, οι εισφορές κατά 80% περίπου. Οι συντάξεις, όμως, που πρέπει να καλυφθούν από τις μειωμένες εισφορές όχι μόνο δεν μειώνονται, αλλά θα παραμείνουν υψηλές και για όλους τους εργαζόμενους που προσλήφθηκαν μέχρι 31-12-1992. Δηλαδή γι’ αυτούς που θα βγουν στη σύνταξη μετά από είκοσι χρόνια. Με άλλα λόγια, οι συντάξεις που αντιστοιχούσαν στα υψηλά επίπεδα εισφορών, που τώρα μειώνονται, θα εξακολουθήσουν να χορηγούνται και μετά τη μείωση των εισφορών για άλλα σαράντα χρόνια. Αυτή είναι η ιλιγγιώδης δαπάνη που επιρρίπτεται στο ΙΚΑ. 
      Τα επικουρικά ταμεία είναι προϊόν συμφωνιών των εργαζομένων με τις τράπεζες. Προσέξτε το αυτό. Σε μερικά απ’ αυτά τα ταμεία τα ελλείμματα τα έχουν εγγυηθεί οι τράπεζες. Σε άλλα η υποχρέωση της τράπεζας περιορίζεται αποκλειστικά στην καταβολή των εισφορών. Δηλαδή, υπάρχουν ταμεία, όπου οι τράπεζες είπαν «ακούστε εδώ, αν δεν φτάνουν τα λεφτά, εμείς είμαστε εδώ, θα τα καλύψουμε». Και υπάρχουν άλλα ταμεία σε άλλες τράπεζες, όπου η τράπεζα λέει «αυτή είναι η υποχρέωσή μου, θα πληρώνω τόσο τοις εκατό και πέραν τούτου ουδέν».
      Παρά ταύτα, η κυβερνητική ρύθμιση αντιμετωπίζει και τις δύο περιπτώσεις ακριβώς με τον ίδιο τρόπο, ευνοώντας προφανώς τις τράπεζες που είχαν εγγυηθεί τα ελλείμματα και νοθεύοντας τους κανόνες του ανταγωνισμού. Στα πλαίσια ποιας ηθικής γίνονται αυτά τα πράγματα;
      Υπάρχει και το ζήτημα των ασφαλιστικών ταμείων της Τράπεζας της Ελλάδος. Ενώ, κύριοι συνάδελφοι, τα ταμεία της Τράπεζας της Ελλάδος έχουν ενδεχομένως τις πιο γενναιόδωρες παροχές και συνεπώς το μεγαλύτερο πρόβλημα, αφήνονται εκτός ρυθμίσεως. Αυτό συμβαίνει, επειδή ίσως το πρόβλημα χάνεται στα «υπόγεια» της οικονομικής διαχείρισης της Τράπεζας της Ελλάδος. Ό,τι δεν φαίνεται, γι’ αυτήν την Κυβέρνηση δεν επείγει, κουκουλώνεται.
      Αν η Κυβέρνηση όμως, κύριοι συνάδελφοι, θέλει να κάνει μεταρρυθμίσεις –και πρέπει να θέλει- να έχει το θάρρος να εξηγήσει με εντιμότητα τι ακριβώς κάνει, πώς το κάνει και γιατί το κάνει, με σοβαρότητα, χωρίς παλινωδίες και χωρίς επιλεκτικές προτιμήσεις.
      Αυτό που όφειλε να έχει κάνει, ήταν να αποσαφηνίσει τι περιλαμβάνεται στην έννοια της εγγυημένης από το κράτος κοινωνικής προστασίας και τι είναι επιχειρησιακές συμβάσεις, τις οποίες κάνει κάθε επιχείρηση μόνη της με τους εργαζόμενους. Αυτές όμως δεν αφορούν το κράτος.
      Θα σας δώσω ένα παράδειγμα: αφορά το κράτος η ρύθμιση, σύμφωνα με την οποία τα ανύπαντρα κορίτσια εκείνου που προσλήφθηκε πέρσι στην Εμπορική Τράπεζα θα δικαιούνται τη σύνταξη του πατέρα τους, όταν αυτός πεθάνει; Είναι αυτό υποχρέωση του κράτους; Αφορά το κράτος το γεγονός ότι το ταμείο της Εμπορικής, με την εγγύηση της Εμπορικής, αναλαμβάνει υποχρεώσεις για τον 22ο αιώνα; Δεν είναι σοβαρά πράγματα αυτά, κύριοι συνάδελφοι!
      Η εντιμότητα και η σοβαρότητα θα επέβαλαν επίσης να υπάρξει μια λεπτομερής μελέτη της κατάστασης των τραπεζικών ταμείων, δημοσιοποίηση των ευρημάτων και επιμερισμός του κόστους της εξυγίανσης, σύμφωνα με τις τρεις αρχές, που περιέγραψα στην αρχή της ομιλίας μου.
      Και τελειώνω με το εξής και αφορά εσάς, κύριοι συνάδελφοι της Νέας Δημοκρατίας: είναι απογοητευτικό μια Κυβέρνηση νέων, στην πλειονότητά τους, ανθρώπων να επιβάλει κομματική πειθαρχία, προκειμένου να αποτρέψει να βγει στην επιφάνεια και να συζητηθεί ένας, στην ουσία, βαθιά πολιτικός και ηθικός προβληματισμός. Είναι κρίμα που γίνονται αυτά τα πράγματα από την Κυβέρνηση της Νέας Δημοκρατίας.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μάνο.
      Το λόγο έχει ο συνάδελφος κ. Ηλίας Καλλιώρας.
      ΗΛΙΑΣ ΚΑΛΛΙΩΡΑΣ: Ευχαριστώ πάρα πολύ, κύριε Πρόεδρε.
      Αγαπητοί συνάδελφοι, η Νέα Δημοκρατία, σε ό,τι αφορά το ζήτημα ή το θέμα της Επιτροπής Κεφαλαιαγοράς, συνεχίζει τη θωράκιση, συνεχίζει το νοικοκύρεμα.
      Αγαπητοί συνάδελφοι, με το σημερινό νομοσχέδιο να είστε σίγουροι ότι δεν θα επαναληφθούν τα φαινόμενα τύπου 1999-2000.
      Αγαπητοί συνάδελφοι, σήμερα, μεταχρονολογημένα, διαλύουμε το κόμμα του Χρηματιστηρίου!
      Επίσης, λυπούμαστε που δεν θα έχουν δουλειά στην Αθήνα κάποιες εκτυπωτικές επιχειρήσεις, για να τυπώσουν τις αφίσες, όπως κάνατε στις εκλογές του 2000. Και αυτό τελειώνει σήμερα.
      Επίσης, δεν θα υπάρξει στο μέλλον Πρωθυπουργός που θα έχει την ανάγκη –ή κάτι άλλο αχαρακτήριστο- να λέει στους πολίτες «ας πρόσεχαν». Αυτά τελειώνουν με το σημερινό νομοσχέδιο.
      Κύριε Πρόεδρε, θυμίζω ότι το Σεπτέμβριο του 1999 το Χρηματιστήριο ήταν στις έξι χιλιάδες τριακόσιες μονάδες. Κρατούνταν δε στη συνέχεια στις πέντε χιλιάδες μονάδες με τη ΔΕΚΑ, με την Εθνική –να θυμίσω- με την ΑΤΕ.
     Όλοι γνωρίζουμε ότι κάποιος τότε Υπουργός είπε το περίφημο –και δεν πρέπει να το ξεχνάμε, γιατί δεν θα ξαναειπωθεί ποτέ, για να το γράψει η ιστορία και σήμερα για μια ακόμα φορά- για πολιτικό τυχοδιωκτισμό και φράσεις τύπου «η κρίση, λέει, του Χρηματιστηρίου έχει ημερομηνία λήξεως την 6η Ιουλίου», δηλαδή, την ημέρα των εκλογών, για να μην τα ξεχνάμε αυτά.
     Να θυμίσω τα λαμπρόχαρτα της ΑΤΕ, να θυμίσω ότι βάζουμε τέρμα σήμερα στο κόστος του παιχνιδιού της Αγροτικής, κόστους 1,1 δισεκατομμύρια, το οποίο πληρώνουν τα «κορόιδα», συγγνώμη για τη φράση, οι Έλληνες πολίτες με ποσό 1,2 δισεκατομμύρια. 
     Αγαπητοί συνάδελφοι, το παρόν νομοσχέδιο σίγουρα ρυθμίζει τις εισαγωγές κινητών αξιών, τις ελάχιστες υποχρεώσεις των εκδοτών, την ανεξαρτησία της Επιτροπής Κεφαλαιαγοράς, τις προϋποθέσεις της εισαγωγής μετοχών και πάει λέγοντας. 
     Επίσης προβλέπει σύσταση –προσέξτε- της Διεύθυνσης Εσωτερικού Ελέγχου. Ναι, κάνουμε και αυτό. Επίσης θα καλείται ο Πρόεδρος της Επιτροπής Κεφαλαιαγοράς, όπως γίνεται και με το Διοικητή της Τράπεζας της Ελλάδος, δύο φορές το χρόνο να έρθει στην επιτροπή με έκθεση, να μας πει την πορεία του Χρηματιστηρίου. Γιατί γνωρίζουμε σε ad hoc περιπτώσεις ποτέ δεν έγινε επιτροπή. Εμείς προνοούμε και αυτό.
     Κύριε Υπουργέ, θα ήθελα εδώ να ακούσετε μία σκέψη μου για τη Διεύθυνση Εσωτερικού Ελέγχου. Προτείνω μία φορά το χρόνο ο Διευθυντής της Υπηρεσίας αυτής να παρουσιάζει εδώ, στην Επιτροπή Θεσμών και Διαφάνειας, τις σκέψεις του και τις προβλέψεις του, αναφορικά με τη δική του έκθεση για τον εσωτερικό έλεγχο, για να ξέρουμε ότι ο ελεγχόμενος και ο ελέγχων ελέγχονται από τη Βουλή των Ελλήνων. 
     Θα αναφερθώ τώρα στο θέμα του ΟΤΕ, γιατί δεν υπάρχει χρόνος. Αλήθεια, πρόσεξε κανείς, αγαπητοί συνάδελφοι του ΠΑΣΟΚ, ότι η ζημιά του ΟΤΕ φέτος για πρώτη φορά είναι 135.000.000 ευρώ; Προσέξατε εσείς οι ίδιοι ότι το 75% των εργαζομένων στον ΟΤΕ, από τους οποίους το 55% είναι ΠΑΣΟΚ, ψήφισαν με το δικό τους τρόπο τη συμφωνία; 
     Συμφωνείτε εσείς με τον αριθμό δεκαέξι χιλιάδων εργαζομένων, αγαπητοί συνάδελφοι του ΠΑΣΟΚ; Ξέρετε εσείς τα συμφέροντά τους καλύτερα απ΄ αυτούς; Μπορείτε να μας πείτε αν είναι συμφέρουσα αυτή η λύση για τον οργανισμό και για τον τόπο; 
     Σας ρωτάω: Ποια είναι η πρότασή σας; Δεν άκουσα έναν από εσάς, μα έναν απλό Βουλευτή, να πει ότι κάνουμε κάτι διαφορετικό. Αλλά ποιο ΠΑΣΟΚ; Είστε τουλάχιστον δύο–τρία από αυτά, οπότε και πάλι διαμάχη υπάρχει. Θέλετε να διαγράψετε στελέχη, το ένα από τα κομμάτια του ΠΑΣΟΚ; Ούτε αυτό το κάνατε, που διαφωνήσατε.
     Τι μας λέτε, λοιπόν; Αφήστε τον ΟΤΕ ως έχει, να γίνει μια νέα υπόθεση Ολυμπιακής, που την πληρώσαμε πάνω από 1 τρισεκατομμύριο δραχμές και που μετά από τις δικές σας εθελούσιες εξόδους, η νέα Ολυμπιακή πληρώνει τώρα πάνω από 100 εκατομμύρια το χρόνο. Αυτά είναι τα έργα σας. Εμείς, λοιπόν, πάμε συναινετικά για οριστική λύση, με διαρθρωτική αλλαγή, για το ζήτημα του ΟΤΕ.
     Να σας πω και κάτι άλλο για να μην ξεχνιόμαστε; Από το 1996 –και σας το θυμίζω σε σας του ΠΑΣΟΚ περισσότερο- δεν έφυγαν οκτώ χιλιάδες εκατόν εξήντα επτά υπάλληλοι του ΟΤΕ με εθελούσια έξοδο και με κόστος πάνω από 600 εκατομμύρια; Δεν σας έχω ακούσει καθόλου να μιλάτε γι’ αυτό. Αν θέλει κάποιος, έστω ένας από εσάς, να σχολιάσει. 
     Εμείς, αγαπητοί συνάδελφοι, πρέπει να ξέρετε ότι μία εταιρεία, η οποία είναι εισηγμένη στο Χρηματιστήριο της Νέας Υόρκης, δεν θα την αφήσουμε να οδηγηθεί σε κλείσιμο ή σε τέτοια πορεία, την οποία όλοι ξέρουμε ποια είναι και έχει προδιαγραφεί από την ίδια της την ιστορία. 
     Προχωρώ και στο τρίτο θέμα, κύριε Πρόεδρε, το ασφαλιστικό. Εγώ θα αναφέρω μόνο ένα ζήτημα, εάν λάβουμε υπόψη αυτό που είπε πριν από λίγο, ο κύριος Υπουργός, αναφορικά με την Εμπορική Τράπεζα, που είναι επίμαχη τράπεζα. Ο κύριος Υπουργός είπε ότι το μετοχικό κεφάλαιο είναι 1,2 δισεκατομμύρια ευρώ. Οι επισφάλειες είναι 1,5 δισεκατομμύρια ευρώ. Αυτό σε απλά μαθηματικά και στη λογιστική λέει ότι έχουμε αρνητική καθαρή θέση. Δηλαδή, σε απλά μαθήματα Εμπορικού Δικαίου, πρέπει να πάρουμε την άδεια του Υπουργείου Ανάπτυξης. Πρέπει να αφαιρέσει την άδεια από την Εμπορική Τράπεζα. Αυτό θέλετε; 
     Κάνατε εσείς διορθωτικές αλλαγές; Μήπως θέλετε να σας θυμίσω τη ΔΕΗ, για να βλέπουμε και τις διαφορές; 
	Τι κάνατε; Μετοχοποιήσατε τη ΔΕΗ με 1,2 δισεκατομμύρια και από την άλλη μεριά πληρώσατε στο ασφαλιστικό ταμείο 1,3 δισεκατομμύρια. Για να καταλάβουμε την τεράστια διαφορά μεταξύ των δύο κομμάτων. 
	Αγαπητοί συνάδελφοι, η λύση που προτείνει η Νέα Δημοκρατία είναι λύση ανάπτυξης και έχει σαν στόχο να μειώσει την ανεργία, στο βάθος αυτού του συλλογισμού. Αλυσιδωτά, τι βλέπουμε; Εξυγιαίνουμε, ναι ή όχι, το τραπεζικό σύστημα; Δημιουργούμε αίσθημα δικαιοσύνης και ασφάλειας στους υπαλλήλους των τραπεζών, ναι ή όχι; Απαντήστε. Υπάρχει αύξηση και καλύτερο κλίμα για επενδύσεις στη χώρα; Δημιουργείται ένας νέος τραπεζικός χάρτης; Απαντήστε σ’ αυτά τα βασικά ζητήματα. Καλυτερεύει, ναι ή όχι, η εικόνα και το κλίμα του Χρηματιστηρίου; Με άλλα λόγια, δεν βλέπετε ότι αυτό το συγκεκριμένο και όλα όσα προσπαθεί η Νέα Δημοκρατία αυτήν τη στιγμή να λήξει ως θέματα νομοθετικά και θέματα αυστηρής οικονομικής πολιτικής οδηγούν στην αναστροφή της πορείας της οικονομίας, με το νέο μείγμα οικονομικής πολιτικής, το οποίο φυσικά οδηγεί και στην κοινωνική συνοχή με τη μείωση της ανεργίας;
      Βλέπω εσάς του ΠΑΣΟΚ πάντα να λέτε: Χρειάζονται μεταρρυθμίσεις. Αλλά μόλις πάμε για τις μεταρρυθμίσεις, οργανώνεστε για το αντίθετο και μάλιστα με πολιτικά ανίερο τρόπο. 
      Χρειάζονται μεταρρυθμίσεις. Όμως έχετε κάνει ένα λάθος. Ξεχάσατε και πάλι τον ελληνικό λαό. Τα ποιοτικά και τα ποσοτικά στοιχεία ξεκάθαρα μας δείχνουν, αγαπητοί συνάδελφοι, ότι υπάρχει εντυπωσιακή στροφή της κοινωνίας. Η κοινωνία, δηλαδή η χώρα μας, η Ελλάδα, βλέπει τα πράγματα διαφορετικά, όπως τα θεωρεί η Νέα Δημοκρατία. Διότι η Ελλάδα πρέπει να φύγει προς τα εμπρός.
      Και τελειώνω, κύριε Πρόεδρε, με το εξής. Η λύση που προτείνουμε λύνει ένα πρόβλημα που εκκρεμούσε για πολλά χρόνια. Διασφαλίζει την καταβολή των συντάξεων. Διασφαλίζει και εξασφαλίζει τη λειτουργία των πιστωτικών ιδρυμάτων.
      Προχωρήσαμε σε μία ουσιαστική ρύθμιση. Και επίσης –και κλείνω με αυτό, κύριε Πρόεδρε- καλούμε  τον κ. Παπανδρέου και τα στελέχη του ΠΑΣΟΚ να προχωρήσουν, γιατί και οι ίδιοι ζητούν τις μεταρρυθμίσεις. Γιατί εάν δεν το κάνουν, θα είναι και πάλι υποχρεωμένοι να βλέπουν τις πλάτες του λαού και τις πλάτες του Κώστα Καραμανλή, που πάει μπροστά. 
      Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Σταύρος Μπένος.
      ΣΤΑΥΡΟΣ ΜΠΕΝΟΣ: Κυρίες και κύριοι συνάδελφοι, είμαι πολλά χρόνια στην πολιτική ζωή, από νεαρή ηλικία, και πολλά χρόνια στο Εθνικό Κοινοβούλιο και σας βεβαιώνω ότι σπάνια αισθάνθηκα τόσο άσχημα όσο αισθάνομαι αυτές τις ημέρες. Αισθάνομαι προσβεβλημένος, αισθάνομαι ταπεινωμένος, αισθάνομαι ότι γίνεται μία συζήτηση σ’ ένα εντελώς θολό περιβάλλον, κυρίως από τα δύο μεγάλα κόμματα, και δεν μπορεί πραγματικά να βγάλει άκρη κανένας πολίτης σ’ αυτήν τη χώρα, αφού δεν μπορούμε κι εμείς να βγάλουμε άκρη. 
	Η Νέα Δημοκρατία και ο κ. Αλογοσκούφης εκθειάζουν ένα νόμο, τον οποίο καταψήφισαν. Και άκουσα και πριν, την τοποθέτηση του κ. Αλογοσκούφη, που μίλησε πάρα πολύ αρνητικά γι’ αυτόν το νόμο. Και προκύπτει το απλό ερώτημα: Αφού είναι τόσο κακός αυτός ο νόμος –απευθύνομαι με πόνο ψυχής, αγαπητοί συνάδελφοι- γιατί τον εφαρμόζετε, γιατί συναινείτε στο να προχωρήσει; Μιλάω για την κύρια ασφάλιση, για  τα ταμεία κύριας ασφάλισης, κυρίως. 
      Έρχομαι τώρα στο ΠΑΣΟΚ. Το ΠΑΣΟΚ ψήφισε έναν νόμο και δεν έχει το ανάστημα και το θάρρος να πει ότι σ’ αυτή τη διάταξη έκανε λάθος. Και προσπαθεί να κρυφτεί πίσω από μία φυσιογνωμία του πολιτικού τόπου, που είναι ο κ. Έβερτ. Εγώ, αγαπητοί μου σύντροφοι του ΠΑΣΟΚ και συνάδελφοι, αγαπώ πολύ την παράταξή μας, αλλά θλίβομαι όταν καταφεύγει σε τέτοια τερτίπια. Τι είδους πολιτική είναι αυτή, αγαπητοί συνάδελφοι; Τι κάνουμε σήμερα δηλαδή εδώ; Εσείς της Νέας Δημοκρατίας ψηφίζετε ένα νόμο, τον οποίο τον είχατε καταψηφίσει και μόλις τώρα ο Υπουργός είπε ότι δεν είναι καλός; Κι εμείς του ΠΑΣΟΚ εγκαταλείπουμε ένα νόμο, τον οποίο είχαμε εκθειάσει; Τι μηνύματα στέλνουμε απόψε στον ελληνικό λαό και κυρίως στην νεολαία; Ειλικρινά θέλω να μου πείτε. Γιατί λέμε, ότι ο Βουλευτής πρέπει να μιλάει με τη φωνή της συνείδησης. Δηλαδή θα έχουμε συνέχεια κομματικό πατριωτισμό;
      Ύστερα, ήταν εικόνα αυτή που είχαμε στην επιτροπή, κυρίως μεταξύ νέων συναδέλφων που ήταν έτοιμοι να πιαστούν στα χέρια; Γιατί εξακοντίζανε επιχειρήματα και  από τη μία μεριά και από την άλλη, εντελώς έωλα, στηριγμένα όλα πάνω σ’ ένα λάθος, σ’ αυτό το λάθος που σας είπα, που δεν έχουμε την τόλμη να το αναγνωρίσουμε.
      Δεν είχαμε την τόλμη -πάλι μίλαγα απ’ αυτό το Βήμα- να το αναγνωρίσουμε ούτε για το «Βασικό Μέτοχο» -εγώ από τη συζήτηση για το Σύνταγμα το είχα πει- ούτε για το ασυμβίβαστο των Βουλευτών. Δηλαδή, τι περιμένει από εμάς ο ελληνικός λαός; Δεν περιμένει να έχουμε μέσα μας λιγάκι θάρρος να λέμε και καμιά φορά «συγγνώμη», να λέμε και καμιά φορά «κάναμε λάθος»; 
      Αλλά και για τη Νέα Δημοκρατία, είναι νοητό, αγαπητέ Υπουργέ, να στηρίζεστε πάνω σ’ αυτό το λάθος; Δεν θα έπρεπε να γίνει μια συζήτηση και να ξεκαθαρίζουμε το τοπίο; Τι ισχύει σήμερα; Θα δώσετε απάντηση μετά;
      Γι’ αυτά τα εννιά δισεκατομμύρια, αγαπητοί συνάδελφοι, που επιβαρύνουν την κύρια σύνταξη, λέει η εισηγητική έκθεση ότι έχει κλείσει το θέμα από την ψήφιση του νόμου Ρέππα. Μα, έχει κλείσει πραγματικά, αγαπητοί συνάδελφοι; Τελικά τι θα κάνει το κράτος; Μπορεί να δώσει απάντηση ο Υπουργός; Θα καταβάλει το σύνολο του ποσού αυτού; Θα απαλλαγούν εντελώς οι τραπεζίτες; Και είναι μεταρρύθμιση αυτή, αγαπητοί συνάδελφοι;
      Για να έλθουμε τώρα και στην ουσία της μεταρρύθμισης. Όταν μιλάμε για μια μεταρρύθμιση, λέμε ποιον ευνοεί και ποιον βλάπτει. Ποιον ευνοεί, αγαπητοί συνάδελφοι, αυτή η μεταρρύθμιση –εκτός από τις τράπεζες; Εντάξει, βεβαίως και θέλουν εξυγίανση οι τράπεζες, αλλά μονομερώς, με το να καταβάλει όλο το κόστος το κράτος; Εγώ, ας πούμε, θα δεχόμουν τη λογική της τριμερούς χρηματοδότησης. Δεν πάω στο άλλο άκρο, δηλαδή, να συζητηθεί –που δεν ακούστηκε καθόλου-  αλλά μονομερώς; Θα καταβάλει όλο το κόστος το κράτος; Το δέχεστε εσείς αυτό, αγαπητοί συνάδελφοι της Νέας Δημοκρατίας; 
      Ποιοι βλάπτονται απ’ αυτήν τη ρύθμιση; Έχουμε σκεφτεί ποιοι βλάπτονται; Δεν βλάπτονται, άραγε, οι εργαζόμενοι; Δηλαδή, θα θριαμβολογείτε, όταν τσακίσετε το συνδικαλιστικό κίνημα; Για ποιο λόγο μεταθέτουμε τη ρύθμιση στο άρθρο 11 του νόμου Ρέππα για τα επικουρικά ταμεία και το κάνουμε από ιδιωτικού δικαίου σε δημοσίου δικαίου; 
      Εντάξει, υπάρχει η ανάγκη της λεγόμενης «λευκής τρύπας» και της άμεσης είσπραξης των εσόδων που θα ανακουφίσουν κάπως τα δημοσιονομικά. Είναι όμως αυτό αρκετό για να αφοπλίσουμε τους εργαζόμενους από ένα εργαλείο για το μέλλον, για να μπορέσουν να αγωνιστούν για τα δικαιώματά τους; Και από πού έως πού; 
      Εγώ δέχομαι, αν θέλετε, ως φιλοσοφία στο ασφαλιστικό, στην κύρια σύνταξη να υπάρχει μια ομοιομορφία. Στο επικουρικό, όμως, δεν θέλουμε ιδιαιτερότητες, δεν θέλουμε να συνεχίσει η πάλη των εργαζομένων και να βελτιώσουν τη θέση τους;
      Αντί να είμαστε εδώ σήμερα και να μιλάμε για τα μεγάλα θέματα, «έχουμε βάλει το σαμάρι πριν από το άλογο». Να μιλήσουμε για το ΙΚΑ, το οποίο το καταρρακώνουμε συνεχώς, να πούμε πώς θα αναπτυχθεί αυτός ο μεγάλος οργανισμός! Ας πούμε για το ΙΚΑ, δεν θα μπορούσε να υπάρχει μια κοινωνική συμφωνία, μια εθνική συμφωνία; Έχουμε μιλήσει πολλές φορές για Υπουργούς ή Υφυπουργούς κοινής αποδοχής. Δεν θα μπορούσε να είναι μια διοίκηση του ΙΚΑ κοινής αποδοχής για πολλά χρόνια;
      Για να δούμε το χαμηλοσυνταξιούχο που κυρίως πλήττεται απ’ αυτές τις ρυθμίσεις! Για να δούμε τους νέους μας, αγαπητοί συνάδελφοι. Ή μιλάμε για την εξίσωση του δημόσιου και του ιδιωτικού τομέα και χωρίζουμε τους εργαζόμενους; Δεν πρέπει πρώτα να δούμε την αναβάθμιση του ιδιωτικού τομέα;
      Έσω μιλήσει πολλές φορές, απ’ αυτό το Βήμα για την 158 Διεθνή Σύμβαση Εργασίας που κατοχυρώνει το ελάχιστο, δηλαδή, την αιτιώδη απόλυση, ο εργοδότης να μην έχει το απόλυτο διευθυντικό δικαίωμα. Γιατί δεν προχωράμε σε αυτά τα βήματα; Αυτά δεν πρέπει να συζητήσουμε;
      Δεν πρέπει να ανοίξει και το ασφαλιστικό; Έχουν ακουστεί τον τελευταίο καιρό πολύ ωραίες ιδέες για το ασφαλιστικό. Θα αφήνουμε να σέρνεται το πρόβλημα και να κρυβόμαστε πίσω από το πρόβλημα; 
      Έχει ακουστεί, για παράδειγμα, η πρόταση του Προέδρου του κ. Μητσοτάκη –που εγώ συμφωνώ μαζί της- να παραταθεί δηλαδή εθελοντικά ο χρόνος εργασίας. Γιατί όχι; Έχει ακουστεί η άποψη του Πολυζωγόπουλου για έναν κοινωνικό πόρο για το ασφαλιστικό σύστημα. Έχει ακουστεί η άποψη του κ. Ανδρουλάκη, να μεταβληθεί και να πάρει και μια επιχειρηματική διάσταση το ΙΚΑ Γιατί δεν τα συζητάμε αυτά; Γιατί πάμε ανάποδα;
      Κλείνω, αγαπητοί συνάδελφοι, με το εξής. Ο μεγαλύτερος χαμένος, ξέρετε –και δεν το λέω για τη Νέα Δημοκρατία, το λέω και για το ΠΑΣΟΚ- είναι ότι σε κάθε νομοθετική ρύθμιση δεν λογαριάζουμε καθόλου, μα καθόλου, τη νέα γενιά! Τι Ελλάδα θα φτιάξουμε; Τι θα φορτώσουμε στους νέους μας σήμερα; Το έχετε αισθανθεί; Ένα ανασφαλές περιβάλλον, ένα συνταξιοδοτικό σύστημα το οποίο είναι ακόμα έωλο; Τι φορτώνουμε στα παιδιά μας; 
      Για πάρτε τις διατάξεις του νομοσχεδίου. Ας πάρουμε το κυρίως σώμα. Ήμουν στην Αίθουσα και θυμάμαι, αγαπητέ Υπουργέ-κύριε Αλογοσκούφη, όταν γινόταν η τιτλοποίηση από το ΠΑΣΟΚ, που την έχετε στο νομοσχέδιο για τη χρηματαγορά, ο κ. Σιούφας, αγαπητοί συνάδελφοι, έλεγε –έχω την ομιλία του- «με ποιο δικαίωμα υπονομεύετε τη νέα γενιά;». Και ήταν λάθος τότε. Είναι, δηλαδή, προείσπραξη ανασφαλών εσόδων κατά κύριο λόγο. Ο κ. Αλογοσκούφης υπολογίζει να εισπράξει περίπου τρία δισεκατομμύρια για τα δημοσιονομικά ελλείμματα που έχει. Είναι σωστό να γίνεται αυτό το πράγμα, να υπονομεύουμε το μέλλον;
      Ερχόμαστε τώρα στον ΟΤΕ. Μα, υπάρχει μεγαλύτερο μνημείο πολιτικού αμοραλισμού απ’ αυτό; Μια ομάδα συνδικαλιστών, διασφάλισε τους ήδη εργαζόμενους στον ΟΤΕ και καταβύθισε κυριολεκτικά τους νέους ανθρώπους, που τους έχει στην πλήρη ανασφάλεια εργασίας, στο απόλυτο διευθυντικό δικαίωμα, στον εξαθλιωμένο μισθό, στο ανασφαλές ασφαλιστικό σύστημα; Αυτή είναι η ρύθμιση του ΟΤΕ, αγαπητοί συνάδελφοι!
      Να έλθουμε τώρα στη ρύθμιση για το ασφαλιστικό. Αυτή είναι η χειρότερη απ’ όλες γιατί ρίχνει τα βάρη στο ΙΚΑ, στο κοινωνικό σύνολο, ρίχνει τα βάρη κυρίως στα νιάτα μας. Δεν αξίζει για τα νιάτα μας να σκεφτόμαστε έτσι! Εμείς πρέπει να κόβουμε φέτες από τον εαυτό μας για να προικίζουμε τη νέα γενιά και όχι το αντίστροφο! 
    Αλλά, αγαπητοί συνάδελφοι –και το λέω με πόνο γιατί θέλω να πάτε καλά, πραγματικά θέλω να πάει καλά η Νέα Δημοκρατία, θέλω να αναμετρηθώ με τον καλό σας εαυτό- βλέπετε πού πηγαίνετε: Από τη μία «τρύπα» στην άλλη. 
Ανοίξατε το θέμα της απογραφής. Ανοίξατε το θέμα του «Βασικού Μετόχου», που είναι αδιέξοδο. Ανοίξατε το θέμα των μεταρρυθμίσεων και καλώς το ανοίξατε. Και ο κόσμος είδατε τι ωραία που το πήρε; Δεν έχει καταλάβει ακόμα πού το πάτε. 
      Είναι δυνατόν να προχωρήσουν μεταρρυθμίσεις χωρίς πολιτική βάση –έστω την ιδεολογία σας- και κυρίως χωρίς ήθος, χωρίς ηθική βάση; Λυπάμαι δεν είναι δυνατόν, αγαπητοί συνάδελφοι. 
    (Χειροκροτήματα από την πτέρυγα  του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν σας δώσω το λόγο, θα ήθελα να πω ότι από καμία διάταξη του Συντάγματος και του Κανονισμού δεν προκύπτει ότι υπάρχουν νόμοι που φέρουν το επίθετο ενός πολιτικού.
    Οι νόμοι είναι των κυβερνήσεων. Οι νόμοι είναι συλλογική υπόθεση, είναι του κράτους. Το λέω αυτό γιατί ακούμε «το νόμο του κ. Ρέππα» και αρχίζουμε τώρα να ακούμε «το νόμο του κ. Αλογοσκούφη». Αυτό αποτελεί παρέκληση από τη λειτουργία της δημοκρατίας, του Κοινοβουλίου, της εκτελεστικής και της νομοθετικής εργασίας; Αλλά έτσι όπως ακούγεται, φαίνεται ότι δεν ταιριάζει και δεν προσιδιάζει σε καμία κοινοβουλευτική λογική. 
    Μήπως πρέπει να λέμε «ο νόμος» και να αναφέρουμε τον τίτλο ή την κυβέρνηση ή το κόμμα που τον ψήφισε;
    Ο Υπουργός Οικονομίας και Οικονομικών κ. Αλογοσκούφης έχει το λόγο.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, δεν υπάρχει καμία αμφιβολία ότι τα λάθη και οι παραλείψεις του παρελθόντος έχουν δημιουργήσει μεγάλα βάρη και στην ελληνική οικονομία και στην ελληνική κοινωνία. Έχουν δημιουργήσει πολύ μεγάλα βάρη γιατί για πολλά χρόνια ακολουθήθηκε μια πολιτική εξωραϊσμού, τα προβλήματα δεν αντιμετωπίστηκαν στη ρίζα τους και η διαιώνιση και πολλές φορές η απόκρυψη των προβλημάτων ή η μετάθεση της επίλυσής τους στο μέλλον, ήταν η πιο συνηθισμένη πρακτική, με μεγαλύτερο όμως κάθε φορά κόστος. 
      Τα προβλήματα, κυρίες και κύριοι συνάδελφοι, όταν μετατίθενται διαρκώς στο μέλλον δεν μπορεί παρά να εξελίσσονται και να διογκώνονται. Εμείς έχουμε υποχρέωση –και αυτή είναι η εντολή του ελληνικού λαού- να εργαστούμε για τις λύσεις. Και οι λύσεις απαιτούν τομές και μεταρρυθμίσεις σε ολόκληρο το φάσμα της οικονομίας και της κοινωνίας. Απαιτούν συστηματική και μεθοδική αντιμετώπιση. 
      Δεν είναι μόνον τα δημοσιονομικά ελλείμματα ή το δημόσιο χρέος. Είναι και πολλά επιπλέον κρυφά ελλείμματα που σωρεύονται στο ασφαλιστικό σύστημα. Η μη αντιμετώπισή τους μπορεί να σημαίνει ακόμα μεγαλύτερο κόστος στο μέλλον, αλλά και κινδύνους και για τους συνταξιούχους και για τα δημόσια οικονομικά. 
    Δεν είναι μόνο η ανάγκη για τη μείωση των μεγάλων ανισοτήτων που υπάρχουν στην αγορά εργασίας ή η επιτακτική ανάγκη για τη ριζική αναδιοργάνωση των περισσοτέρων δημοσίων επιχειρήσεων. Δεν είναι μόνο η εξασφάλιση της βιωσιμότητας και της αξιοπιστίας του ασφαλιστικού συστήματος, ούτε μόνο η ανάγκη για μεταρρυθμίσεις στη φορολογία, στον τρόπο λειτουργίας του δημοσίου στο επενδυτικό περιβάλλον. Είναι και η ανάγκη να εξυγιάνουμε τις δομές που συμβάλλουν καθοριστικά στη λειτουργία και της οικονομίας και του κράτους. 
    Το νομοσχέδιο που συζητούμε αναφέρεται σε δύο σημαντικούς τομείς της οικονομίας: στην κεφαλαιαγορά και στο τραπεζικό σύστημα. Και επιπλέον σε ένα σημαντικότατο κλάδο της οικονομίας, που είναι ο κλάδος των τηλεπικοινωνιών.
    Στόχος μας είναι με σύνεση και υπευθυνότητα να δώσουμε λύσεις στα ακανθώδη ζητήματα που απασχολούν ή πρόκειται να απασχολήσουν ακόμη την οικονομία και την κοινωνία.
      Έχουμε τη βούληση και την αποφασιστικότητα να το κάνουμε. Έχουμε ξεκινήσει ένα ευρύ μεταρρυθμιστικό πρόγραμμα. Με τις μεταρρυθμίσεις στην άμεση φορολογία, μειώσαμε τους φορολογικούς συντελεστές για να αναζωογονήσουμε τις επενδύσεις και την ανάπτυξη, μέσα από την επιχειρηματικότητα. Επίσης, αυξήσαμε και το αφορολόγητο για τους χαμηλόμισθους και τους χαμηλοσυνταξιούχους κατά 10%. 
      Αυτές οι μειώσεις έγιναν στην έκταση που μας επέτρεπαν τα σοβαρά δημοσιονομικά προβλήματα που παραλάβαμε. Ασφαλώς και θα ήταν επιθυμητό να προχωρήσουμε και σε μεγαλύτερες ακόμα μειώσεις, αλλά αυτό δεν είναι δυνατό πριν εξυγιανθούν τα δημόσια οικονομικά. 
      Ψηφίσαμε και εφαρμόζουμε ένα νέο επενδυτικό νόμο που βρήκε πολύ μεγάλη ανταπόκριση. Θα καταθέσω τους πίνακες με τα τελευταία στοιχεία για τον επενδυτικό νόμο, όπου φαίνεται ότι μέχρι τις 23 Ιουνίου είχαν υποβληθεί διακόσια τέσσερα επενδυτικά σχέδια ύψους 441.000.000 ευρώ και ότι έχουν εγκριθεί πενήντα επτά επενδυτικά σχέδια ύψους 98,6 εκατομμυρίων ευρώ. 
      Σε αντίστοιχες περιόδους σε παλιότερα χρόνια, όταν ο επενδυτικός νόμος λειτουργούσε από το Σεπτέμβριο και μετά, δεν είχαμε ούτε υπαγωγές, αλλά κυρίως δεν είχαμε εγκρίσεις για να ξεκινήσουν τα επενδυτικά προγράμματα τέτοια εποχή. Οι εγκρίσεις ήταν στο τέλος του χρόνου. 
      Αυτά λοιπόν τα καταθέτω, για να έχουν την ενημέρωση οι συνάδελφοι, αλλά και ο ελληνικός λαός. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τους προαναφερθέντες πίνακες, οι οποίοι έχουν  ως εξής: 
      
      
      
      (Να φωτογραφηθούν οι πίνακες στις σελίδες 201, 202)
      
      ΓΕΩΡΓΙΟΣ ΑΛΟΓΚΟΣΚΟΥΦΗΣ (Υπουργός Οικονομίας και Οικονομικών): Επίσης, επιλύσαμε τα προβλήματα που αντιμετώπιζε το Γ’ Κοινοτικό Πλαίσιο Στήριξης και υπερδιπλασιάσαμε το μηνιαίο ρυθμό αξιοποίησης αυτού του πλαισίου. 
      Θωρακίσαμε την Κεφαλαιαγορά από την κατάχρηση προνομιακής πληροφόρησης με νομοσχέδιο που ψηφίσαμε εδώ στη Βουλή –είναι νόμος του κράτους πια- που είναι και σύμφωνο με τις κατευθύνσεις της Ευρωπαϊκής Επιτροπής. 
      Προχωρούμε  με αποφασιστικότητα σε μια νέα γενιά αποκρατικοποιήσεων. Το επιτυχημένο παράδειγμα της Εθνικής Τράπεζας τον περασμένο Νοέμβριο πρόκειται να ακολουθήσουν και άλλες επιχειρήσεις. Επισημαίνω ότι από τη διάθεση των μετοχών της Εθνικής και την περαιτέρω αποκρατικοποίηση των ΕΛΠΕ, το δημόσιο πέρυσι εισέπραξε περίπου 800.000.000 ευρώ. Για φέτος, έχουμε στόχο το διπλάσιο, 1,6 δισεκατομμύρια ευρώ από αποκρατικοποιήσεις. 
      Προχωρούμε με ταχύ ρυθμό στην εισαγωγή του Ταχυδρομικού Ταμιευτηρίου στο Χρηματιστήριο. 
      Ολοκληρώθηκε με επιτυχία η αύξηση του μετοχικού κεφαλαίου της Αγροτικής Τράπεζας, ενώ υλοποιείται και απαρέγκλιτα το πρόγραμμα για την αναδιάρθρωση της τράπεζας. Ήταν μια τράπεζα, την οποία το ΠΑΣΟΚ την είχε οδηγήσει στη χρεοκοπία. 
      Η Κυβέρνηση, στον κατάλληλο χρόνο και μετά την εξυγίανση, θα προχωρήσει σε διάθεση μετοχών της Αγροτικής, προκειμένου να αυξήσει τη διασπορά και να καταστήσει την τράπεζα πιο ανταγωνιστική. 
      Αναφορικά με τον ΟΠΑΠ, η διοίκησή του σήμερα προχώρησε σε ανακοινώσεις που ενδυναμώνουν περαιτέρω τη θέση του οργανισμού, τον προστατεύουν από το παράνομο στοίχημα και τον καθιστούν ακόμα πιο ισχυρό. Η προετοιμασία για τη διάθεση περαιτέρω ποσοστού μετά την αλλαγή του νόμου που ορίζει την ελάχιστη συμμετοχή του δημοσίου σε ποσοστό 34%, συνεχίζεται κανονικά και σύμφωνα με την πάγια τακτική που ακολουθείται στις αποκρατικοποιήσεις θα γίνουν οι σχετικές ανακοινώσεις στον κατάλληλο χρόνο. 
      Σήμερα, συζητούμε ένα νομοσχέδιο που στοχεύει στην επίλυση των προβλημάτων που αντιμετωπίζει η Κεφαλαιαγορά γενικότερα, αλλά και το τραπεζικό σύστημα ειδικότερα. 
      Στοχεύει βεβαίως στο να εγκρίνουμε και ένα πρόγραμμα αναδιάρθρωσης συναινετικά που συμφωνήθηκε από τους εργαζομένους και τη διοίκηση ενός μεγάλου οργανισμού στις τηλεπικοινωνίες. 
      Καλούμαστε να καταστήσουμε πιο αξιόπιστη την Κεφαλαιαγορά, το Χρηματιστήριο, ώστε να μπορεί να ανταποκριθεί στις σύγχρονες συνθήκες. 
      Καλούμαστε ακόμα να καταστήσουμε υγιές το τραπεζικό σύστημα, διότι αυτό επιτάσσει το δημόσιο συμφέρον και οι οικονομικές ανάγκες του τόπου μας και καλούμαστε, επίσης, να βοηθήσουμε στην εξυγίανση μιας πολύ  μεγάλης δημόσιας επιχείρησης, σε ένα στρατηγικό κλάδο, όπως είναι ο κλάδος των τηλεπικοινωνιών όπου μέσα από τη συμφωνία –μια πρωτοφανή συμφωνία- εργοδοτών και εργαζομένων έχει συμφωνηθεί ένα πρόγραμμα εξυγίανσης σημαντικό για το μέλλον του οργανισμού.
      Δεν μπορούμε να αφήσουμε τον ΟΤΕ να απαξιωθεί και να οδηγηθεί στην χρεοκοπία, όπως έγινε με την κακοδιοίκηση των περασμένων χρόνων. 
      Κυρίες και κύριοι συνάδελφοι, το Χρηματιστήριο πέρασε μια περίοδο μειωμένης αξιοπιστίας, μια περίοδο έντονων παρεμβάσεων, με στόχο και σκοπό το βραχυπρόθεσμο πολιτικό όφελος. Χρησιμοποιήθηκε για μεγάλο διάστημα για καθαρά πολιτικούς λόγους, με αποτέλεσμα να δημιουργηθούν ποικίλες στρεβλώσεις και να απαξιωθεί στα μάτια των επενδυτών, ιδιαίτερα των μικροεπενδυτών, γιατί εκεί απαξιώθηκε κυρίως το Χρηματιστήριο.
      Όλοι θυμούνται –και πρώτοι θα πρέπει να το θυμούνται οι συνάδελφοι της Αξιωματικής Αντιπολίτευσης- πού κατέληξαν οι παρεμβάσεις της περιόδου      1999-2000. Κατέληξαν στο να χάσουν τα κεφάλαιά τους εκατοντάδες χιλιάδες επενδυτές, στην απώλεια σημαντικών κεφαλαίων της Δημόσιας Επιχείρησης Κινητών Αξιών, δηλαδή, χρημάτων του Έλληνα φορολογούμενου, στο να εισαχθούν στο Χρηματιστήριο εταιρείες-σφραγίδες. 
      Και δεν πρέπει να το ξεχνάμε –εμείς δεν θα το ξεχάσουμε ποτέ, κυρίες και κύριοι συνάδελφοι- ότι το έγκλημα του Χρηματιστηρίου οφείλεται αποκλειστικά και μόνο στις παρεμβάσεις της τότε κυβέρνησης, της κυβέρνησης του ΠΑΣΟΚ. Ακόμα και τα προβλήματα της Εμπορικής Τράπεζας που καλούμαστε να αντιμετωπίσουμε σήμερα, σε μεγάλο βαθμό οφείλονται και στο γεγονός ότι κατασπαταλήθηκε τότε το προϊόν από την πώληση της Ιονικής Τράπεζας σε παρεμβάσεις στο Χρηματιστήριο. 
      Εμείς θέλουμε να βάλουμε μια τάξη στην Κεφαλαιαγορά, μια τάξη στο Χρηματιστήριο. Το νομοσχέδιο που συζητούμε σήμερα στοχεύει στην αναβάθμιση του Χρηματιστηρίου και στην επίλυση συγκεκριμένων προβλημάτων. 
      Τα βασικά σημεία που προβλέπει είναι τα ακόλουθα: 
      Πρώτον, καταργούνται οι περιορισμοί στην ίδρυση και λειτουργία αγορών του Χρηματιστηρίου Αθηνών. Το Χρηματιστήριο θα είναι πια ελεύθερο να ορίζει στο εξής τον κανονισμό του.
      Δεύτερον, ενισχύεται η ανεξαρτησία και ο ρόλος που καλείται να διαδραματίσει η Επιτροπή Κεφαλαιαγοράς στην εποπτεία της αγοράς, όπως είχαμε δεσμευτεί και προεκλογικά, ενώ παράλληλα προβλέπεται η αυτοχρηματοδότηση των δραστηριοτήτων της. 
      Τρίτον, αναμορφώνεται το καθεστώς λειτουργίας των πρώην Εταιρειών Λήψης και Διαβίβασης Εντολών, των γνωστών ΕΛΔΕ, ώστε να προσαρμοστεί η νομοθεσία στις συνθήκες που έχουν διαμορφωθεί στην πράξη και να μπορέσουν αυτές οι εταιρείες να λειτουργήσουν αποτελεσματικά προς όφελος και της οικονομίας, αλλά και του θεσμού.
      Τέταρτον, ρυθμίζονται θέματα σχετικά με την εκκαθάριση χρηματιστηριακών εταιρειών, ώστε να διασφαλίζονται καλύτερα τα συμφέροντα των επενδυτών. 
      Πέμπτον, εκσυγχρονίζεται η νομοθεσία για τις εταιρείες επενδύσεων χαρτοφυλακίου, ενόψει της προσαρμογής των διεθνών λογιστικών προτύπων, αλλά και των προσφάτων οδηγιών της Ευρωπαϊκής Ένωσης, της 107/2001 και της 108/2001 για τους οργανισμούς συλλογικών επενδύσεων με κινητές αξίες. 
      Έκτον, υπάρχουν κάποιες άλλες ρυθμίσεις, μικρότερης σημασίας, που αναφέρονται στην αναμόρφωση του θεσμού του ειδικού διαπραγματευτή για να μπορέσει να λειτουργήσει αποτελεσματικά και να παρέχει ρευστότητα στην αγορά και κάποιες ρυθμίσεις που δίνουν τη δυνατότητα σε ΕΠΕΥ να διαβιβάζουν εντολές επενδυτών σε παράγωγα εμπορευμάτων.
      Με αυτές τις παρεμβάσεις η Κεφαλαιαγορά αναβαθμίζεται ακόμα περισσότερο. Σε συνδυασμό δε με το νόμο για την προστασία της Κεφαλαιαγοράς από πράξεις χειραγώγησης που ψηφίσαμε πρόσφατα και από πράξεις κατάχρησης προνομιακών πληροφοριών –τον Απρίλιο τα ψηφίσαμε αυτά- έχουμε εισαγάγει πλέον μια σειρά από ρυθμίσεις που συμβάλλουν στο να έχουμε ένα σύγχρονο, αποτελεσματικό, ταυτόχρονα λειτουργικό και ισορροπημένο θεσμικό πλαίσιο για την προστασία των επενδυτών από αθέμιτες πράξεις και μπορούμε να πούμε πια ότι η Κεφαλαιαγορά θωρακίζεται ακόμη περισσότερο, η Κεφαλαιαγορά αποκτά μεγαλύτερη αξιοπιστία. 
      Κυρίες και κύριοι συνάδελφοι, έρχομαι τώρα στο δεύτερο θέμα που αντιμετωπίζεται με το νομοσχέδιο αυτό. Το τραπεζικό μας σύστημα βρίσκεται μπροστά σε μεγάλες προκλήσεις που ανακύπτουν από την εφαρμογή των διεθνών λογιστικών προτύπων. Οι κρατικές τράπεζες, αλλά και οι ιδιωτικές τράπεζες είναι υποχρεωμένες πλέον να αποτυπώσουν στους ισολογισμούς τους τις υποχρεώσεις που έχουν προς τα ασφαλιστικά τους συστήματα. Σε ορισμένες κρατικές τράπεζες, όπως είναι η Εμπορική και η Αγροτική, αν δεν γινόταν η ρύθμιση που προβλέπει το νομοσχέδιο που συζητούμε σήμερα, τα ίδια κεφάλαιά τους θα εξαφανίζονταν και οι τράπεζες αυτές θα έπρεπε να κλείσουν. Σύμφωνα με μία πρώτη προσέγγιση, το αναλογιστικό έλλειμμα της Εμπορικής Τράπεζας ξεπερνά το 1,5 δισεκατομμύριο ευρώ, όταν τα ίδια κεφάλαιά της ανέρχονται περίπου σε 1,2 δισεκατομμύρια ευρώ.
Αυτό σημαίνει ότι η Εμπορική Τράπεζα, μία τράπεζα στην οποία μετέχουν με πολύ μεγάλο ποσοστό το δημόσιο και τα ασφαλιστικά ταμεία και δεν πρέπει να το ξεχνάμε αυτό, θα είχε μία αρνητική καθαρή θέση πλέον των 300.000.000  ευρώ. 
      Αυτό είναι, κυρίες και κύριοι συνάδελφοι, το αδιέξοδο στο οποίο έχει οδηγήσει η μέχρι τώρα πολιτική, αυτό είναι το κόστος της ανεύθυνης πολιτικής των προηγουμένων κυβερνήσεων. Εάν η Κυβέρνηση δεν έπαιρνε την πρωτοβουλία να καταθέσει στη Βουλή τη ρύθμιση για το ασφαλιστικό των τραπεζών, η Εμπορική Τράπεζα θα οδηγείτο με μαθηματική ακρίβεια στη χρεοκοπία και θα είχαμε ένα πολύ μεγάλο κίνδυνο και για το τραπεζικό σύστημα συνολικά, αλλά και για την οικονομία συνολικά, γιατί οικονομία χωρίς τραπεζικό σύστημα δεν μπορεί να λειτουργήσει. 
      Μήπως θέλουν οι συνάδελφοι από την Αξιωματική Αντιπολίτευση, που τόσο έντονα έχουν ξιφουλκήσει κατά της ρύθμισης αυτής, να κλείσει αυτή η τράπεζα; Αυτό είναι που επιδιώκετε, να αποτελειώσουμε, δηλαδή, το έργο των διοικήσεων που είχατε διορίσει; Αν ναι, να μας το πείτε καθαρά, να το πείτε καθαρά στον κόσμο και να μην κρύβεστε πίσω από μισόλογα. 
      Αντίστοιχα προβλήματα με την Εμπορική Τράπεζα παρουσιάζονται και στην Αγροτική Τράπεζα. Θέλετε να συνεχίσουμε και εκεί τη διαχείριση που έγινε τα τελευταία χρόνια και την κατασπατάληση των χρημάτων του ελληνικού λαού; 
      Πού οφείλεται αυτό το πρόβλημα; Οφείλεται στο γεγονός ότι τα συνταξιοδοτικά ταμεία πολλών τραπεζών δεν είναι εναρμονισμένα με ό,τι ισχύει για τους υπόλοιπους εργαζομένους, διότι, όπως έχουμε εργαζομένους πολλών ταχυτήτων, έχουμε και συνταξιούχους πολλών ταχυτήτων.
      Επιπλέον, υπάρχουν πολύ μεγάλες ανισότητες στις παροχές μεταξύ των διαφορετικών τραπεζικών ασφαλιστικών ταμείων. Υπάρχουν μεγάλες ανισότητες από ταμείο σε ταμείο, από τράπεζα σε τράπεζα. Αυτό οφείλεται σε απροκάλυπτες πολιτικές παρεμβάσεις του παρελθόντος για την προσπόριση βραχυπρόθεσμων ωφελειών. 
      Ποια είναι η λύση που προτείνουμε με το παρόν νομοσχέδιο; Η λύση που προτείνουμε, αφορά αποκλειστικά τις επικουρικές συντάξεις των εργαζομένων στις τράπεζες και αποτελεί μία μεγάλη διαρθρωτική αλλαγή που αντιμετωπίζει ένα μεγάλο πρόβλημα το οποίο παρέμενε σε επικίνδυνη εκκρεμότητα για πάρα πολλά χρόνια. Η λύση που προτείνουμε, είναι αποτέλεσμα σχεδίου, προγραμματισμού και διαλόγου με όλους τους ενδιαφερομένους, τους οποίους ακούσαμε πολύ προσεκτικά, διότι ο διάλογος είναι κεντρική πολιτική επιλογή της Κυβέρνησης. Η Κυβέρνηση άκουσε με προσοχή όλες τις απόψεις που εκφράστηκαν και κινήθηκε με γνώμονα το δημόσιο συμφέρον, το Σύνταγμα, τους νόμους, τους κανόνες του ασφαλιστικού συστήματος και της Ευρωπαϊκής Ένωσης. Έτσι, καταλήξαμε στη ρύθμιση του συζητούμε σήμερα. 
      Ασφαλώς, δεν μπορούσαμε να ικανοποιήσουμε όλες τις απόψεις, διότι το πρόβλημα είναι σύνθετο και οι απόψεις είναι σε πολλές περιπτώσεις αλληλοσυγκρουόμενες. Ωστόσο, η ρύθμιση που βρίσκεται σήμερα στη Βουλή αποτελεί μία μεταρρύθμιση για την οικονομία και την κοινωνία και είναι ο καλύτερος δυνατός συγκερασμός στις παρούσες συνθήκες. Είναι μία λύση που αφορά την κοινωνία, διότι η κοινωνία μας παρακολουθεί όλους με πολλή προσοχή και πιστεύω με κατανόηση στη δύσκολη προσπάθεια που έχει αναλάβει η Κυβέρνηση του Κώστα Καραμανλή. 
      Η λύση που προωθείται, αφορά αποκλειστικά, όπως είπα, τις επικουρικές συντάξεις των εργαζομένων στις τράπεζες. Δεν προκύπτει, όπως είναι ξεκάθαρο, επιπλέον επιβάρυνση του ΙΚΑ και του ΕΤΕΑΜ, δηλαδή του Ενιαίου Ταμείου Επικουρικής Ασφάλισης των Μισθωτών, καθώς η ανάληψη των υποχρεώσεων των επικουρικών ταμείων θα γίνει αποκλειστικά από τις τράπεζες και τα υφιστάμενα ταμεία. 
      Στη ρύθμιση αυτή μπαίνουν όποιες τράπεζες το επιθυμούν. Δεν υπάρχει καμία εγγύηση, αλλά και καμία υποχρέωση ότι θα μπουν όλες οι τράπεζες. Το δημόσιο έχει την υποχρέωση να εξασφαλίσει ότι η Εμπορική και η Αγροτική Τράπεζα, που είναι οι τράπεζες του δημοσίου συμφέροντος, θα μπουν σ’ αυτήν τη ρύθμιση. 
      Ακούστηκαν πολλά για αναλογιστικές, για ειδικές μελέτες. Όπως προβλέπει ο ν. 3029/2002, θα πραγματοποιηθεί ειδική οικονομική μελέτη –άλλωστε, στο νομοσχέδιο προβλέπονται μία σειρά από ειδικές οικονομικές μελέτες- που θα προσδιορίσουν την επιβάρυνση των τραπεζών, οι οποίες θα ενταχθούν, εφόσον υπάρχει αίτημα από κάποια τράπεζα για υπαγωγή στη ρύθμιση. Δεν μπορεί να γίνει ρύθμιση χωρίς τη μελέτη, αλλά ούτε και υπαγωγή χωρίς τη μελέτη, όπως επίσης δεν μπορεί να γίνει μελέτη πριν κάποια τράπεζα δηλώσει το ενδιαφέρον της να υπαχθεί στη ρύθμιση. Τι θα κάνουμε, μελέτες στον αέρα; Θα κάνουμε μελέτες εκεί που υπάρχει συγκεκριμένη αίτηση και συγκεκριμένες προϋποθέσεις. 
      Τι κάνουμε μ’ αυτήν την πρωτοβουλία; Πρώτον, διασφαλίζουμε την καταβολή των συντάξεων σε όλους τους εργαζομένους στις τράπεζες. Διότι, αν δεν αντιμετωπιζόταν το πρόβλημα και κάποιες μεγάλες τράπεζες είχαν προβλήματα, δεν ήταν καθόλου εγγυημένη η καταβολή των συντάξεων.
      Δεύτερον, διασφαλίζουμε την εύρυθμη λειτουργία και τους ίσους όρους ανταγωνισμού σε ολόκληρο το τραπεζικό σύστημα.
      Και αυτό είναι προς όφελος της οικονομίας, διότι σήμερα υπάρχει μια πανσπερμία διατάξεων και ρυθμίσεων για τις διάφορες τράπεζες που στρεβλώνει τον ανταγωνισμό, δημιουργεί προβλήματα σε κάποιες τράπεζες, άλλες βρίσκονται σε καλύτερη θέση, άλλες βρίσκονται σε χειρότερη, αλλά σίγουρα δεν υπάρχουν ίσοι όροι ανταγωνισμού.
      Τρίτον, είναι ξεκάθαρο, δεν επιβαρύνεται, σε σχέση με το τι ίσχυε μέχρι σήμερα, ούτε το κράτος ούτε ο φορολογούμενος. Αντίθετα, το κράτος και οι φορολογούμενοι ωφελούνται, διότι από την εύρυθμη λειτουργία του τραπεζικού συστήματος, από τη διασφάλιση των συντάξεων, απ’ όλα αυτά, υπάρχει ωφέλεια και για την οικονομία και για την κοινωνία.
      Τέταρτον, δεν θίγονται ώριμα συνταξιοδοτικά δικαιώματα. Οι ασφαλισμένοι έως και το τέλος του ’92, καθώς και οι νέοι συνταξιούχοι, διατηρούν στο ακέραιο τα συνταξιοδοτικά τους δικαιώματα. 
      Πέμπτον, προσαρμόζονται οι νέοι εργαζόμενοι στις τράπεζες –και αυτό είναι μια διαρθρωτική αλλαγή που είναι προς όφελος της κοινωνίας- σε όσα ισχύουν και για όλους τους υπόλοιπους μισθωτούς. Τουλάχιστον για το μέλλον παύουμε να έχουμε εργαζομένους και ασφαλισμένους δύο και τριών ταχυτήτων. Εξομαλύνονται οι ανισότητες και οι ακρότητες της πανσπερμίας των ρυθμίσεων που υπάρχουν στο ασφαλιστικό των εργαζομένων στις τράπεζες, όπου πράγματι υπάρχουν μεγάλες ακρότητες. Υπάρχουν αντικίνητρα. Δεν έχεις κίνητρο να εργάζεσαι σε ορισμένες τράπεζες. Έχεις κίνητρο να πάρεις τη σύνταξη νωρίς-νωρίς, και αφού πάρεις τη σύνταξη, να παίρνεις και περισσότερα λεφτά απ’ όσα έπαιρνες όταν εργαζόσουν. Δεν μπορεί να συνεχίζονται αυτά τα πράγματα.
      Έκτον, στηρίζονται οι κρατικές τράπεζες. Το όφελος για την οικονομία και τον φορολογούμενο, είναι μεγαλύτερο από το κόστος που θα έχει το δημόσιο για τη στήριξη των κρατικών τραπεζών. Διότι είπα και προηγουμένως, ότι η μόνη χρηματοδοτική συμβολή του δημοσίου θα είναι σε αυξήσεις κεφαλαίων όπως έγινε στην ΑΤΕ και όπως θα γίνει, αν υπαχθεί στη ρύθμιση, στην Εμπορική Τράπεζα, προκειμένου να διασφαλίσουμε το μέλλον αυτών των τραπεζών, διότι σε διαφορετική περίπτωση και η Εμπορική και η ΑΤΕ, θα οδηγούνταν στη χρεοκοπία. Δεν προκύπτει καμία επιβάρυνση και αυτό φάνηκε και στη συζήτηση που έγινε στην επιτροπή, παρά τις επίμονες και αστήρικτες αιτιάσεις της Αντιπολίτευσης. Καμία επιβάρυνση για το ΙΚΑ ΕΤΕΑΜ, καθώς η ανάληψη των υποχρεώσεων θα γίνει από τις ίδιες τις τράπεζες. Άλλωστε, αυτό το διαβεβαιώνει έγκυρα το μόνο αρμόδιο όργανο που έχει και η Βουλή, που είναι το Γενικό Λογιστήριο του Κράτους.
      Στη ρύθμιση αυτή, μπορούν να ενταχθούν όποιες τράπεζες το επιθυμούν. Αλλά όταν ενταχθούν, θα πρέπει να πληρώσουν το όποιο κόστος προκύπτει για το νομικό πρόσωπο δημοσίου δικαίου που δημιουργείται.
      Τώρα έρχομαι στο θέμα της κύριας ασφάλισης. Με τη ρύθμιση που παρουσιάζουμε υλοποιούνται στην ουσία –ένα άρθρο είναι αυτό- οι προβλέψεις του ν. 3029/2002 του ΠΑΣΟΚ του γνωστού ως νόμου Χριστοδουλάκη-Ρέππα –με συγχωρείτε, κύριε Πρόεδρε, που αναφέρομαι και σε ονόματα- για τη σταδιακή ένταξη των Ταμείων κύριας ασφάλισης στο ΙΚΑ. Για την κύρια σύνταξη, δεν κάνουμε τίποτε άλλο, παρά να υλοποιούμε τις προβλέψεις του νόμου που ψήφισε το ΠΑ.ΣΟ.Κ., ο οποίος υποτίθεται ότι θα έλυνε τα προβλήματα του ασφαλιστικού για τριάντα χρόνια. Εδώ είναι νωπές οι εντυπώσεις ακόμα σε ορισμένους από μας που ήμασταν και στην προηγούμενη Βουλή, που ακούγαμε αυτές τις υπερβολικές αιτιάσεις.
      Επειδή από την πλευρά των συναδέλφων της Αξιωματικής Αντιπολίτευσης προβάλλεται ο ισχυρισμός ότι θα επιβαρυνθεί το ΙΚΑ με την υλοποίηση του νόμου που οι ίδιοι είχαν ψηφίσει, θέλω να τους ρωτήσω αν αποκηρύσσουν το νόμο που ψήφισαν πριν από τρία χρόνια. Ξεκάθαρα πράγματα. Μήπως εδώ πέρα παίζουμε το θέατρο του παραλόγου; Ή μήπως νομίζετε ότι τα πάντα μπορούν να θυσιάζονται στο βωμό της δημιουργίας φθηνών εντυπώσεων; 
      ΓΕΩΡΓΙΟΣ ΦΛΩΡΙΔΗΣ: Σεις τον αποκηρύξατε.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχει τεθεί από πολλούς το ερώτημα, πώς είναι δυνατόν η Κυβέρνηση να εφαρμόζει το νόμο του ΠΑΣΟΚ τον οποίο μάλιστα είχε καταψηφίσει το 2002 ως Αντιπολίτευση. Το ερώτημα αυτό πρέπει να πω ότι είναι εύλογο. Και είναι εύλογο διότι πράγματι με το νόμο του ΠΑΣΟΚ δεν επιλύονται τα προβλήματα του ασφαλιστικού. Ο νόμος μετέφερε το κόστος του ασφαλιστικού από το ΙΚΑ στον φορολογούμενο. Αυτό μόνο έκανε ο νόμος του 2002. 
      ΘΕΟΧΑΡΗΣ ΤΣΙΟΚΑΣ: Αλλάξτε τον.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα τον αλλάξουμε, αλλά όλοι μαζί.
      Ο νόμος που υποτίθεται ότι θα έλυνε τα προβλήματα του ασφαλιστικού για τριάντα χρόνια, μετέφερε τα βάρη του ασφαλιστικού στο φορολογούμενο για τις επόμενες γενιές. 
      Η Κυβέρνηση αυτές τις αδυναμίες του νόμου τις έχει αναγνωρίσει.
      Έχουμε ήδη ζητήσει από τους κοινωνικούς φορείς και τα πολιτικά κόμματα να γίνει ένας εκτεταμένος διάλογος για την αντιμετώπιση των προβλημάτων του ασφαλιστικού, προβλήματα που με την πάροδο του χρόνου γίνονται όλο και πιο εκρηκτικά. Ο διάλογος αυτός δεν μπορεί παρά να είναι ένας διάλογος μακράς πνοής, ο οποίος θα οδηγήσει σε συνολική αναθεώρηση του 3029/2002. 
      Να θυμίσω ότι στις 26 Απριλίου, πριν από δύο μήνες η Κυβέρνηση ζήτησε από την Οικονομική και Κοινωνική Επιτροπή, την ΟΚΕ να ξεκινήσει τη διεξαγωγή διαλόγου μεταξύ των κοινωνικών εταίρων σύμφωνα με το άρθρο 82, παράγραφος 3, του Συντάγματος. Η Κυβέρνηση θεωρεί ότι απαιτείται εθνικός διάλογος για το ασφαλιστικό. Μόνο έτσι μπορεί να προχωρήσει η μεταρρύθμιση, με εθνικό διάλογο.  Δεν υπάρχει άλλος τρόπος, γιατί είναι ένα ζήτημα πολύπλοκο, ακουμπάει τη βάση της κοινωνίας, τη βάση της οικονομίας. 
      Ο διάλογος αυτός για το ασφαλιστικό πρέπει να γίνει. Θα πρέπει να είναι μακράς πνοής, να αποσαφηνιστούν όλες οι παράμετροι του ζητήματος, να επικαιροποιηθούν οι μελέτες που υπάρχουν μέχρι σήμερα και να δημιουργηθεί μια κοινή βάση, πάνω στην οποία θα αναζητήσουμε όλοι μας –γιατί μόνο συναινετικά μπορεί να λυθεί το ασφαλιστικό- τις απαραίτητες συναινέσεις και μεταξύ των κοινωνικών εταίρων –αυτό μπορεί να γίνει στην ΟΚΕ- και μεταξύ των πολιτικών κομμάτων, αυτό μπορεί και πρέπει να γίνει στη Βουλή. Θα πρέπει να συσταθεί στη Βουλή, με συμφωνία όλων των κομμάτων, μία διακομματική επιτροπή η οποία θα λειτουργεί σε διαρκή βάση για την αναμόρφωση του ασφαλιστικού συστήματος της χώρας. 
      (Χειροκροτήματα από την πτέρυγα της Νέας Δημοκρατίας)
      Ο διάλογος θα απαιτήσει βεβαίως χρόνο που ξεπερνά μια κυβερνητική θητεία πιθανόν. Ωστόσο δεν έχουμε περιθώρια αναβολών για την έναρξη αυτού του διαλόγου. Και αυτό αναδείχθηκε και μέσα από τη συζήτηση που έγινε ως τώρα για το ασφαλιστικό πρόβλημα των εργαζομένων στις τράπεζες. Γιατί αν ένα πράγμα αναδείχθηκε απ’ αυτήν τη συζήτηση, είναι τα προβλήματα με τις κύριες συντάξεις, τα προβλήματα, δηλαδή, τα συνολικά του ασφαλιστικού. 
      Και θα ήθελα στο σημείο αυτό να καταθέσω έναν πίνακα, γιατί η Κυβέρνηση ποτέ δεν δίστασε να πει την αλήθεια, έναν πίνακα που περιλαμβάνεται και στο πρόγραμμα σταθερότητας και ανάπτυξης 2004-2007 το οποίο εγκρίθηκε πρόσφατα όπως γνωρίζετε από την Ευρωπαϊκή Επιτροπή και το οποίο αφορά τις μακροπρόθεσμες τάσεις των ασφαλιστικών δαπανών και εσόδων. 
      Θα καταθέσω αυτόν τον πίνακα και παρακαλώ όλους τους συναδέλφους να τον μελετήσουν. Διότι τον αγνόησαν όταν κοίταξαν το πρόγραμμα σταθερότητας και ανάπτυξης. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής.
      
      (Να φωτογραφηθεί η σελίδα 220)
      
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σύμφωνα με τον πίνακα αυτό που βασίζεται στην πιο πρόσφατη ανάλυση του ασφαλιστικού συστήματος, οι δαπάνες για συντάξεις γήρατος θα αυξηθούν από το 12,4% του ΑΕΠ το 2005, στο 17,3% του ΑΕΠ το 2030 και στο 22,6% το 2050.
      (Θόρυβος από την πτέρυγα του ΠΑΣΟΚ)
      Πρέπει να σκεφτόμαστε και τα παιδιά μας, κύριοι συνάδελφοι! 
      Τα έσοδα από συνταξιοδοτικές εισφορές με τις σημερινές τάσεις αυξάνονται ελάχιστα. Από το 8,3% του ΑΕΠ το 2005 στο 9% του ΑΕΠ το 2030 και στο 8,8% του ΑΕΠ το 2050. 
      Τι σημαίνουν όλα αυτά; Ότι το έλλειμμα του ασφαλιστικού συστήματος –και εδώ δεν υπολογίζω τις δαπάνες υγείας, μόνο τις δαπάνες για τις συντάξεις, από το 4,1% του ΑΕΠ το 2005, διπλασιάζεται στο 8,3% του ΑΕΠ  το 2030 και εκτοξεύεται στο 13,8% του ΑΕΠ το 2050. Αυτές είναι οι τάσεις του ασφαλιστικού συστήματος το οποίο υποτίθεται ότι αντιμετώπισε ο νόμος του ΠΑΣΟΚ, ο νόμος του 2002. 
      ΙΩΑΝΝΗΣ ΔΡΑΓΑΣΑΚΗΣ: Μία ερώτηση μου επιτρέπετε, κύριε Υπουργέ;
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Δραγασάκη. Δεν μπορείτε να υποβάλλετε ερώτηση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το γεγονός ότι το ασφαλιστικό σύστημα έχει προβλήματα δεν σημαίνει ότι δεν πρέπει να κάνουμε κάποιες παρεμβάσεις για την αντιμετώπιση επιμέρους προβλημάτων, όπως το ασφαλιστικό των τραπεζών που παρουσιάζονται σήμερα με μεγάλη οξύτητα. Το συγκεκριμένο αυτό πρόβλημα είναι πιεστικό και δεν επιδέχεται άλλες αναβολές. 
      ΕΥΑΓΓΕΛΟΣ ΒΕΝΙΖΕΛΟΣ: Δεν μας λέτε και την πρότασή σας;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, για την κύρια σύνταξη δεν μπορούμε παρά να εφαρμόσουμε τον 3029.
      Διότι η ενδεχόμενη αναθεώρηση  του ν. 3029, όπως είπα, θα σήμαινε το άνοιγμα του συνόλου του ασφαλιστικού με αποσπασματικό τρόπο και εμείς αυτό δεν το δεχόμαστε. Δεν μπορεί με μία αποσπασματική ρύθμιση να ανοίξει κανείς το σύνολο του ασφαλιστικού. Η Κυβέρνηση συνειδητά επικεντρώνει την προσοχή της και την παρέμβασή της στο ζήτημα των επικουρικών συντάξεων. 
      Η Κυβέρνηση ενθάρρυνε το διάλογο μεταξύ των διοικήσεων των τραπεζών και των τραπεζοϋπαλλήλων και επιζητήσαμε με ειλικρίνεια μία συναινετική λύση. Έξι μήνες κάναμε διάλογο γι’ αυτό το ζήτημα. Ακόμα και δύο εβδομάδες πριν από την παρουσίαση της τελικής ρύθμισης είχε τονιστεί ότι, παρά το γεγονός ότι ο διάλογος είχε διαρκέσει περισσότερο από έξι μήνες, υπήρχαν ακόμη κάποια μικρά χρονικά περιθώρια για να βρεθεί μία συναινετική λύση. Ακούσαμε με προσοχή όλες τις απόψεις που εκφράστηκαν απ’ όλες τις πλευρές, από τα πολιτικά κόμματα, από τους κοινωνικούς εταίρους, από την Ευρωπαϊκή Ένωση. Λαμβάνοντας υπ’ όψιν τις απόψεις αυτές και κινούμενοι πάντα με γνώμονα το δημόσιο συμφέρον, το Σύνταγμα και τους νόμους, τους κανόνες του ασφαλιστικού συστήματος, όπως λειτουργεί μέχρι σήμερα, και τους κανόνες του ανταγωνισμού της Ευρωπαϊκής Ένωσης καταλήξαμε στη ρύθμιση που εγκρίθηκε πριν από δύο εβδομάδες από την κυβερνητική επιτροπή και που είναι η ρύθμιση που συζητούμε σήμερα.
      Κυρίες και κύριοι συνάδελφοι, διατηρούμε τις αρχές που ισχύουν στην επικουρική ασφάλιση, ότι η χρηματοδότηση γίνεται από τους εργοδότες και τους εργαζομένους χωρίς τη συμβολή του κράτους, γιατί στην επικουρική ασφάλιση δεν ισχύει η τριμερής χρηματοδότηση. Και αυτό διατηρείται με το νόμο που έχουμε να ψηφίσουμε σήμερα και αυτές τις μέρες. Με διάταξη νόμου θα προσδιοριστεί το αναλογικό ποσό χρηματοδότησης του εργοδότη που καταβάλλεται για την κάλυψη των δαπανών προσυνταξιοδότησης μετά από εκπόνηση ειδικής οικονομικής μελέτης. Όλες οι άλλες επιβαρύνσεις επίσης θα υπολογιστούν με βάση ειδικές οικονομικές μελέτες και οι τράπεζες είναι αυτές που θα πληρώσουν εν τέλει την όποια επιπλέον επιβάρυνση. Θα επαναλάβω ότι η όποια συμβολή του κράτους θα περιοριστεί σ’ αυτό που το κράτος έχει σχετική υποχρέωση, δηλαδή στην κύρια σύνταξη, όπως προβλέπει ο ν. 3029/2002, και σε οποιαδήποτε πιθανή συμμετοχή του κράτους στην αύξηση του μετοχικού κεφαλαίου της Εμπορικής Τράπεζας, όπως έγινε και με την Αγροτική Τράπεζα προκειμένου να μπορέσουν αυτές οι τράπεζες να αντεπεξέλθουν στις ανάγκες της χρηματοδότησης  των ασφαλιστικών τους ταμείων. 
      Επειδή πολύς λόγος γίνεται για την κύρια σύνταξη, διευκρινίζεται ότι ο ν. 3029, όπως προέβλεπε και ο ν. 2084/92, ο γνωστός και ως νόμος Μάνου-Σιούφα, προβλέπει ότι τυχόν ταμειακά ελλείμματα της κύριας σύνταξης των ταμείων που εντάσσονται στο ΙΚΑ καλύπτονται από τις τράπεζες. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θέλω λίγα λεπτά ακόμα, για να τελειώσω. Δεν θα δευτερολογήσω.
      ΠΡΟΕΔΡΕΥΩΝ (Γεώργιος Σούρλας): Είναι από το χρόνο δευτερολογίας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Και ο νόμος Μάνου - Σιούφα και ο νόμος Χριστοδουλάκη - Ρέππα –το λέω για συντομία- προβλέπουν τον ίδιο τρόπο κάλυψης των ελλειμμάτων από το ΙΚΑ. Τα ταμειακά ελλείμματα καλύπτονται από το ΙΚΑ και όχι τα αναλογιστικά. 
      (Θόρυβος στην Αίθουσα)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, ησυχία. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Τα μόνα ταμεία που δεν έχουν ήδη ενταχθεί στο ΙΚΑ είναι το Ταμείο Συντάξεως Προσωπικού της Εθνικής Τράπεζας, το Ταμείο Συντάξεως και Πρόνοιας Προσωπικού της Αγροτικής Τράπεζας και το Ταμείο Ασφαλήσεως Προσωπικού της ΕΤΒΑ. Και οι τρεις είναι τράπεζες κρατικού ενδιαφέροντος. Η μία αποκρατικοποιήθηκε πρόσφατα, αλλά όλα της τα προβλήματα προκύπτουν από τη διαχείριση που της είχε κάνει το δημόσιο. Από αυτά τα ταμεία ωστόσο μόνο εκείνο της Αγροτικής παρουσιάζει ταμειακό έλλειμμα ύψους 2,9 εκατομμυρίων ευρώ, που πρέπει να καλύψει η τράπεζα. Τα άλλα δύο ταμεία εντασσόμενα στο ΙΚΑ δεν δημιουργούν επιπλέον ελλείμματα διότι έχουν ταμειακά πλεονάσματα αυτήν τη στιγμή. Και θα καταθέσω και ένα σχετικό πίνακα που προβλέπει σύμφωνα με τον κοινωνικό προϋπολογισμό του 2004 ποια είναι τα οργανικά ελλείμματα και πλεονάσματα αυτών των ταμείων, διότι πρέπει να έχετε πλήρη πληροφόρηση και να μην λέτε κουβέντες στον αέρα.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης  καταθέτει για τα Πρακτικά τον προαναφερθέντα πίνακα ο οποίος έχει ως εξής:
      (Να φωτογραφηθεί η σελίδα 227)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Για τις επικουρικές συντάξεις, όπως είπα, το επιπλέον κόστος το αναλαμβάνουν οι τράπεζες.
      Για το θέμα του ΟΤΕ θα μιλήσω στη δευτερολογία μου. Ένα είναι δεδομένο, ότι ακούστηκαν εδώ μια σειρά από αστήρικτα επιχειρήματα. Θεωρώ ότι με την τοποθέτηση που έγινε, με τους πίνακες και τα στοιχεία που κατατέθηκαν κανένας δεν έχει το δικαίωμα να ισχυρίζεται πρώτον, ότι δεν υπάρχει ασφαλιστικό πρόβλημα στη χώρα, δεύτερον ότι το πρόβλημα αυτό το έχει λύσει ο ν. 3029 και τρίτον, ότι μετακυλίεται έστω και ένα ευρώ από τα επικουρικά ταμεία των τραπεζών στο ΙΚΑ. Αυτά για την αποκατάσταση της αλήθειας.
      (Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
 	Κύριοι συνάδελφοι, η συνεδρίαση θα διαρκέσει μέχρι τη μία η ώρα. Έτσι συμφωνήθηκε από το Προεδρείο της Βουλής…
	ΧΡΗΣΤΟΣ ΠΡΩΤΟΠΑΠΑΣ: Πότε;
	ΠΡΟΕΔΡΕΥΩΝ (Γεώργιος Σούρλας): Προφανώς όταν ήταν στην Έδρα η κυρία Πρόεδρος. 
	ΧΡΗΣΤΟΣ ΠΡΩΤΟΠΑΠΑΣ: Όχι…
	ΑΓΓΕΛΟΣ ΤΖΕΚΗΣ: Όχι…
	ΠΡΟΕΔΡΕΥΩΝ (Γεώργιος Σούρλας): Εγώ ενημερώθηκα από τον προκάτοχό μου στην Έδρα ότι επήλθε μία συμφωνία για τη μία η ώρα, αλλά στη συνέχεια θα το ξαναδούμε, θα εξαρτηθεί από την πορεία της συζήτησης. 
	Ο Κοινοβουλευτικός Εκπρόσωπος του ΠΑΣΟΚ κ. Καστανίδης έχει το λόγο.
	ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι, ήλπιζα ότι η ομιλία του Υπουργού Οικονομίας θα μας παρείχε κάποιες πληροφορίες και ότι θα μας έκανε σοφότερους σχετικά με πιθανές αναθεωρήσεις που θα πρότεινε η Κυβέρνηση. Εις μάτην όμως και γι’ αυτό ακριβώς ισχυρίζομαι εξ αρχής ότι τα ερωτήματα παραμένουν κολοσσιαία και πιεστικά.
	Θα ξεκινήσω με δύο λόγια για την Κεφαλαιαγορά και τις συναφείς ρυθμίσεις. Ακούω συχνά τους συναδέλφους της Νέας Δημοκρατίας και τους Υπουργούς να επανέρχονται διαρκώς σε αυτό που χαρακτηρίζουν ως «έγκλημα του Χρηματιστηρίου», αναφερόμενοι σε δηλώσεις Υπουργών της Κυβέρνησης του ΠΑΣΟΚ, στους οποίους αποδίδουν καθοδήγηση, ουσιαστικά, της λειτουργίας του Χρηματιστηρίου που οδήγησε σε αποτυχία και τελικά, στην αφαίμαξη του ελληνικού λαού. 
	Κυρίες και κύριοι συνάδελφοι, θα πρέπει να είστε προσεκτικοί. Μου αρκεί να διαβάσω την εισηγητική έκθεση της αρχικώς κατατεθείσης τροπολογίας από τον κ. Αλογοσκούφη για τον ΟΤΕ. Στην εισηγητική έκθεση, λοιπόν, ο κ. Αλογοσκούφης πράττει ό,τι ακριβώς και οι Υπουργοί του ΠΑΣΟΚ, τους οποίους βεβαίως επίμονα κατηγορεί εδώ και πολλά χρόνια η Νέα Δημοκρατία.
Διαβάζω επί λέξει: «Υπολογίζεται ότι το πρόγραμμα εθελουσίας αποχωρήσεως θα προκαλέσει άμεσα σημαντικότατες οικονομίες μέσω της μειώσεως της μισθοδοσίας και στοιχείων του λειτουργικού κόστους της εταιρείας. Η άνοδος της αξίας της μετοχής του ΟΤΕ, της οποίας η τάση καταγράφεται ήδη, θα αποτελέσει κέρδος του δημοσίου της τάξεως των 185.000.000 ευρώ για κάθε ένα ευρώ αυξήσεως της αξίας της μετοχής, όπως υπολογίζεται τώρα». «Συνεπώς το δημόσιο έχει κάθε λόγο να συμμετέχει στη χρηματοδότηση της εθελουσίας εξόδου κατά το περιορισμένο αυτό ποσοστό του 20%».
	Πόθεν γνωρίζουν η Κυβέρνηση και ο αρμόδιος Υπουργός ότι θα υπάρξει ανοδική τάση στην τιμή της μετοχής του ΟΤΕ, ώστε να δικαιολογείται η συμμετοχή στο πρόγραμμα εθελουσίας εξόδου κατά 20% του δημοσίου; Τι είναι αυτό που κάνει τον κ. Αλογοσκούφη να προεξοφλεί τιμές και παρακινεί έτσι κάποιους να επενδύσουν στην αξία της μετοχής του ΟΤΕ; Τι λιγότερο ή περισσότερο κάνει συγκριτικά μ’ αυτό που έκαναν Υπουργοί της Οικονομίας του ΠΑΣΟΚ, ώστε εκείνοι μεν να κατηγορούνται, αλλά σήμερα ο Υπουργός Οικονομίας και ο Υπουργός Μεταφορών, που συνυπογράφει το σχετικό κείμενο, να θεωρούνται άμεμπτοι; Δεν μπορεί να υπάρχουν δύο μέτρα και δύο σταθμά. Πρέπει  να συνεννοηθούμε επ’ αυτών οριστικά. 
	Σ’ ό,τι αφορά τις τροπολογίες που ενσωματώθηκαν στο νομοσχέδιο, ακούω εδώ και μέρες τον κ. Αλογοσκούφη ισχυριζόμενο ότι υπήρξε διάλογος, τουλάχιστον, έξι μηνών με όλες τις ενδιαφερόμενες πλευρές.
     Δεν γνωρίζω αν μέσα σε αυτούς τους έξι μήνες είχε προνομιακή συνομιλία με την Ένωση Τραπεζών. Εκείνο που γνωρίζω, απολύτως, είναι ότι άλλα συνδικαλιστικά όργανα, όπως των τραπεζοϋπαλλήλων, ισχυρίζονται μετ’ επιτάσεως σε κάθε δημόσια εμφάνιση αλλά και σε κάθε ιδιωτική συνάντηση ότι η μοναδική συνάντησή τους ήταν για λίγα λεπτά με ορισμένους εκ των εκπροσώπων του Υπουργείου Οικονομίας και κυρίως τρεις συναντήσεις μερικών λεπτών με τους εκπροσώπους της Ένωσης Τραπεζών. Ότι επίσης, δεν γνώριζαν τίποτα απ’ αυτά που αποτελούσαν πρόθεση και σήμερα εφαρμόζονται από την Κυβέρνηση και τον αρμόδιο Υπουργό Οικονομίας. Άρα ο ισχυρισμός περί διαλόγου δεν ευσταθεί.
     Ακούω επίσης την επωδό της Κυβέρνησης και των στελεχών της «σε ό,τι αφορά στην κύρια, τουλάχιστον, σύνταξη εφαρμόζουμε τον ν. 3029 του Ρέππα».
     Εάν εφαρμόζεται ο ν. 3029 της κυβέρνησης του ΠΑΣΟΚ το ερώτημα είναι ποια ανάγκη έχετε να καταθέσετε τροπολογία, που έχει ήδη ενσωματωθεί μετά τις εργασίες των κοινοβουλευτικών επιτροπών. Αφήστε να εφαρμοστεί. Ποιος ο λόγος να επανέρχεστε σε ένα νόμο που θεωρείτε ότι εφαρμόζεται.
     ΒΥΡΩΝ ΠΟΛΥΔΩΡΑΣ: Για αποσαφήνιση.
     ΧΑΡΑΛΑΜΠΟΣ ΚΑΣΤΑΝΙΔΗΣ: Αν είναι θέμα αποσαφήνισης τότε θα πρέπει να πείτε στον Υπουργό σας, κύριε Κοινοβουλευτικέ Εκπρόσωπε, ότι τουλάχιστον σε ό,τι αφορά στην κύρια σύνταξη δεν χρειάζεται νέα νομοθετική ρύθμιση. Και τι θα πει αποσαφήνιση;
     Η πρώτη προφανής διαφοροποίηση σε σχέση με τον ν. 3029 είναι ότι ο νόμος της κυβέρνησης του ΠΑΣΟΚ προέβλεπε μετά από συμφωνία των μερών ένταξη των κλάδων κύριας ασφάλισης στο ΙΚΑ - ΕΤΑΜ μέχρι 31/12/2007. Αυτό που τώρα κάνει ο κ. Αλογοσκούφης είναι ότι μεταθέτει τα όρια της ένταξης και υποχρεώνει τα ταμεία κύριας σύνταξης να ενταχθούν στο ΙΚΑ - ΕΤΑΜ μέχρι 31/12/2005.
     Η δεύτερη προφανής διαφορά. Στο άρθρο 5, παράγραφος 2, κάτι που μας αποκρύπτει επιμελώς η Κυβέρνηση, ο ν. 3029 προέβλεπε με σαφήνεια ότι η ένταξη, έστω από 1/1/2008, προϋποθέτει μεταξύ άλλων τη σύνταξη αναλογιστικών μελετών. Η τροπολογία την οποία προτείνει ο κ. Αλογοσκούφης δεν θέτει ως προϋπόθεση τη σύνταξη αναλογιστικών μελετών, αλλά ως επόμενο βήμα της προηγούμενης ένταξης των ταμείων. Και αντιλαμβάνεστε ότι αυτό είναι κρίσιμο θέμα. Διότι μια αναλογιστική μελέτη αναφέρεται στον αριθμό των συνταξιούχων, στον αριθμό των ασφαλισμένων, στον προσδιορισμό των υποχρεώσεων, στον επακριβή προσδιορισμό των χρηματοδοτήσεων. Άρα λοιπόν, δεύτερη ριζική διαφορά είναι ότι ο νόμος Ρέππα προέβλεπε, σε ό,τι αφορά στην κύρια σύνταξη, ότι προϋποτίθεται η σύνταξη αναλογιστικής μελέτης, ενώ ο κ. Υπουργός κάνει το θαύμα να επιβάλλει την ένταξη των ταμείων μέχρι 31/12/2005 χωρίς να έχει καμία άποψη για το τι συμβαίνει κυρίως με τα ταμεία των ιδιωτικών τραπεζών.
     Ακούστε κάτι, κυρίες και κύριοι συνάδελφοι που ίσως δεν το ξέρετε. Πιθανότατα δεν το ξέρει ούτε ο κ. Αλογοσκούφης. Αν ρωτήσει τον συνάδελφό του Υπουργό επί των Κοινωνικών Υποθέσεων αν το Υπουργείο Εργασίας έχει έστω και ένα στοιχείο για τον αριθμό των ασφαλισμένων στις ιδιωτικές τράπεζες να φέρει να το συζητήσουμε στη Βουλή. Δεν υπάρχει ούτε ένα στοιχείο στις αρμόδιες υπηρεσίες του Υπουργείου Εργασίας σχετικά με τον αριθμό των συνταξιούχων και των ασφαλισμένων, για παράδειγμα, στον κλάδο κύριας σύνταξης ή στο επικουρικό ταμείο της Alpha Τράπεζας ή της Eurobank ή της Πειραιώς. 
     Πώς είναι δυνατόν να προχωρούμε σε σημαντικές ρυθμίσεις που αφορούν κρίσιμες πλευρές του ασφαλιστικού μας συστήματος, χωρίς το Υπουργείο Εργασίας να γνωρίζει το παραμικρό; Δεν έχει καταγεγραμμένα στοιχεία. Δεν τα έχει ούτε ο κ. Αλογοσκούφης και προχωρά χωρίς προηγούμενη αναλογιστική μελέτη.
    Τρίτη σημαντική διαφορά, Στην ενδέκατη παράγραφο του άρθρου 5 του ν. 3029 υπήρχε μια κρίσιμη, μα πάρα πολύ κρίσιμη, ρύθμιση για το ποιος αναλαμβάνει το κόστος από την ένταξη των ταμείων κύριας ασφάλισης στο ΙΚΑ-ΕΤΑΜ.
    Ορίζει το άρθρο 5 παράγραφος 11 ότι οι τράπεζες είναι υποχρεωμένες κατά το άρθρο 46 του ν. 2084 να καλύψουν, να χρηματοδοτήσουν τα οργανικά τους ελλείμματα και μάλιστα στο ύψος του 1992.
    Ακούσατε προηγουμένως τον κ. Αλογοσκούφη να μιλάει για την Εθνική Τράπεζα και την Αγροτική Τράπεζα. Δεν σας είπε κουβέντα για το εάν οι τράπεζες με την ένταξη στο ΙΚΑ μέχρι 31.12.2005 των κύριων ταμείων ασφάλισης, αναλαμβάνουν και την υποχρέωση χρηματοδότησης των οργανικών τους ελλειμμάτων.
    Εάν εφαρμόζετε το νόμο Ρέππα, κύριε Αλογοσκούφη, σας παρακαλώ αμέσως μετά την ομιλία μου δηλώστε  ότι θα εφαρμόσετε την παράγραφο 11…
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Δεν ακούει. Πώς θα δηλώσει;
    ΧΑΡΑΛΑΜΠΟΣ ΚΑΣΤΑΝΙΔΗΣ: Ακούει ο ελληνικός λαός.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Σας ακούω. Αυτά που λέτε είναι εντελώς αστήρικτα. Αυτά που λέτε ήδη προβλέπονται στο νόμο. Μάθετε να διαβάζετε τους νόμους επιτέλους.
    ΧΑΡΑΛΑΜΠΟΣ ΚΑΣΤΑΝΙΔΗΣ: Δηλώστε, σας παρακαλώ πολύ κύριε Αλογοσκούφη, αμέσως μετά την ομιλία μου ότι οι τράπεζες θα αναλάβουν τη χρηματοδότηση του οργανικού ελλείμματος σύμφωνα με την πρόβλεψη του άρθρου 5 παράγραφος 11. Δηλώστε το με σαφήνεια.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το δήλωσα στην ομιλία μου.
    ΧΑΡΑΛΑΜΠΟΣ ΚΑΣΤΑΝΙΔΗΣ: Δηλώστε το με σαφήνεια αμέσως μετά.
    Η άλλη κρίσιμη διαφορά: Αφού εφαρμόζετε το ν. 3029 γιατί δεν δημιουργείτε ένα ενιαίο ταμείο ασφάλισης των τραπεζών με τη μορφή νομικού προσώπου ιδιωτικού δικαίου; 
    Ο ν. 3029 προβλέπει, κυρίες και κύριοι συνάδελφοι, δημιουργία κοινού ταμείου επικούρησης για τους τραπεζοϋπαλλήλους με τη μορφή νομικού προσώπου ιδιωτικού δικαίου. Και αυτό είχε λογική, διότι δεν είναι δυνατόν ιδιωτικές χρηματοδοτήσεις, προερχόμενες από ιδιωτικές τράπεζες, να χρηματοδοτούν ένα νομικό πρόσωπο δημοσίου δικαίου. Ένα νομικό πρόσωπο ιδιωτικού δικαίου πρέπει να χρηματοδοτούν.
    Γιατί, λοιπόν, ο κ. Αλογοσκούφης επιλέγει να προχωρήσει σε νομικό πρόσωπο δημοσίου δικαίου; Η απάντηση θα μπορούσε να είναι «γιατί έτσι δίδονται μεγαλύτερες εγγυήσεις για την καταβολή των συντάξεων». Μα, δεν χρειάζεται ειδικός νόμος για την εγγύηση της καταβολής των συντάξεων. Υπάρχει η γνωστή δέσμευση εκ του Συντάγματος ότι το κράτος εγγυάται την παροχή των συντάξεων.
    Για ποιο λόγο, λοιπόν, επιλέγει το νομικό πρόσωπο δημοσίου δικαίου; Για έναν πολύ απλό λόγο. Διότι μέσα στο χρόνο θα μετακυληθούν δαπάνες και κόστος χρηματοδοτήσεων, που αφορούν το ΕΤΑΤ, στο κράτος, στον κρατικό προϋπολογισμό.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε συνάδελφε, μου επιτρέπετε;
    ΧΑΡΑΛΑΜΠΟΣ ΚΑΣΤΑΝΙΔΗΣ: Πολύ ευχαρίστως. Αρκεί να μου κρατηθεί ο χρόνος, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Θα σας κρατηθεί ο χρόνος.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επειδή τα λέμε και τα ξαναλέμε, θέλω να αναφέρω το εξής: Στο σχετικό άρθρο αναφέρουμε το άρθρο 5 του ν. 3029 ρητά. Το άρθρο 5 έχει πολλές παραγράφους –έχει και την παράγραφο 11- όπου πραγματικά λέει ότι η κάλυψη των ετησίων οργανικών ελλειμμάτων θα γίνει από τις τράπεζες. 
    Είναι σαφέστατη η ρύθμιση. 
    ΔΗΜΗΤΡΙΟΣ ΚΟΥΣΕΛΑΣ: Πώς θα ξαλαφρώσει… 
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Λέμε ότι θα εφαρμοστεί το άρθρο 5, όπως θα εφαρμοστεί και το μέρος του άρθρου 5 που λέει ότι θα γίνει εκπόνηση ειδικής οικονομικής μελέτης που θα προκηρυχθεί και θα ανατεθεί από τον Υπουργό Οικονομίας και Οικονομικών. Εδώ κρούετε ανοικτές θύρες. Εδώ και μέρες κρούετε ανοικτές θύρες.
    ΔΗΜΗΤΡΙΟΣ ΚΟΥΣΕΛΑΣ: Κύριε Υπουργέ, πώς θα ξαλαφρώσει…
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Κουσελά. Αφήστε τον κύριο Υπουργό να ολοκληρώσει. Θα απαντήσει ο κ. Καστανίδης.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Η πραγματικότητα είναι ότι δεν έχετε διαβάσει καν τον ίδιο το νόμο, τον οποίο υποτίθεται ότι συζητάμε.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υπουργέ, με πολύ χαρά δέχτηκα τη διακοπή σας. Πρώτον, θεωρώ ότι είναι καλό ότι για πρώτη φορά σήμερα, ο κύριος Υπουργός, διευκρινίζει ότι τα οργανικά ελλείμματα τα αναλαμβάνουν οι τράπεζες.
    ΒΥΡΩΝ ΠΟΛΥΔΩΡΑΣ: Το έλεγε.
    ΦΙΛΙΠΠΟΣ ΤΣΑΛΙΔΗΣ: Για δεύτερη φορά.
    ΧΑΡΑΛΑΜΠΟΣ ΚΑΣΤΑΝΙΔΗΣ: Σε ό,τι όμως αφορά την παρατήρησή σας για τις αναλογιστικές μελέτες, σας θυμίζω για άλλη μια φορά, ότι ο ν. 3029 έθετε ως προϋπόθεση την ύπαρξη αναλογιστικών μελετών πριν την ένταξη. Έτσι ακριβώς.
    ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έτσι θα γίνει και τώρα.
    ΧΑΡΑΛΑΜΠΟΣ ΚΑΣΤΑΝΙΔΗΣ: Όχι γιατί δεν δεσμεύεστε πότε θα εκδώσετε τις αναλογιστικές μελέτες.
      Επανέρχομαι τώρα σ’ αυτό που έλεγα πριν από λίγο, κυρίες και κύριοι συνάδελφοι.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν μπορούμε να προχειρολογούμε.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, να τελειώσει ο Κοινοβουλευτικός Εκπρόσωπος. Έχετε το δικαίωμα της παρέμβασης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Αφορά το ταμείο της επικούρησης. Δεν αντιλαμβάνομαι για ποιο λόγο παίρνει τη μορφή νομικού προσώπου δημοσίου δικαίου, ενώ η ιδιωτική χρηματοδότηση συνάδει με νομικό πρόσωπο ιδιωτικού δικαίου. Η πρόβλεψη είναι ότι το νομικό πρόσωπο δημοσίου δικαίου θα επιβάλλει χρηματοδότηση από τον κρατικό προϋπολογισμό στο προβλεπτό μέλλον. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Παρακαλώ να κρατηθεί ο χρόνος μου, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Υπάρχουν και ορισμένα ακόμη θέματα:
      Έχουμε ισχυριστεί από την πρώτη στιγμή ότι η διαμόρφωση του ΕΤΑΤ, του Ενιαίου Ταμείου Ασφάλισης Τραπεζοϋπαλλήλων, αυτού του ταμείου-διαμεσολαβητή, παραβιάζει το Σύνταγμα, γιατί παραβιάζεται η αρχή της αυτονομίας των συλλογικών συμβάσεων. 
      Τα επικουρικά ταμεία, η επικούρηση γενικά, κυρίες και κύριοι συνάδελφοι, είναι αποτέλεσμα συλλογικών συμβάσεων μεταξύ των τραπεζών και των ασφαλισμένων, των τραπεζοϋπαλλήλων. Η Κυβέρνηση τι λέει; «Δεν παραβιάζω την αυτονομία διότι όποιος θέλει μπορεί να ενταχθεί στο ΕΤΑΤ». Αμέσως όμως παρακάτω κάνει την εξής πρόβλεψη: «Εάν αντιδικήσουν οι δύο πλευρές, δηλαδή αν δεν συμφωνήσουν τα δύο μέρη...
      (Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Το κουδούνι έχει το πρόγραμμά του. Εσείς συνεχίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν, λοιπόν, δεν συμφωνήσουν τα δύο μέρη, τραπεζοϋπάλληλοι και τραπεζίτες, τότε μπορεί με μονομερή αίτηση των τραπεζών να απευθυνθεί οποιαδήποτε τράπεζα στο ΕΤΑΤ, ώστε να ασκήσει το διαμεσολαβητικό του ρόλο. Διαμεσολαβώντας το ΕΤΑΤ, η τράπεζα - Εμπορική, Αγροτική, Τράπεζα Πειραιώς κλπ- δεν πληρώνει το επικουρικό ταμείο, αλλά όλη η χρηματοδότηση πηγαίνει στο ΕΤΑΤ. Αυτό σημαίνει ότι μετά από χρόνο ικανό, μειουμένης ή καταργουμένης της χρηματοδότησης προς το επικουρικό ταμείο, το επικουρικό ταμείο ουσιαστικά καταστρέφεται και παραμένει μόνο ως μεσολαβητικός οργανισμός το ΕΤΑΤ. Άρα εισάγει από την πίσω πόρτα τη μονοπώληση της επικούρησης από το ΕΤΑΤ. Σ’ αυτήν την περίπτωση παραβιάζεται η συλλογική αυτονομία και δικαιώνεται πλήρως ο ισχυρισμός μας ότι παραβιάζεται απολύτως και το Σύνταγμα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Κυρίες και κύριοι συνάδελφοι, υπάρχουν βεβαίως και άλλα θέματα. Πολύ περισσότερα για το ασφαλιστικό θα συζητήσουμε όταν έρθουμε στο όγδοο κεφάλαιο. Θα μου επιτρέψετε να κλείσω με ορισμένες παρατηρήσεις που αφορούν την εθελούσια έξοδο στον ΟΤΕ.
      Ισχυρίζεται η Κυβέρνηση ότι η εθελούσια έξοδος είναι ένα δραστικό μέσο εξυγίανσης της οικονομικής κατάστασης μιας επιχείρησης, στην προκειμένη περίπτωση του ΟΤΕ. Αυτό που έχει ανάγκη ο ΟΤΕ δεν είναι πρόγραμμα εθελουσίας εξόδου. Αυτό που έχει ανάγκη ο ΟΤΕ είναι μια στρατηγική σύλληψη για το μέλλον. Ο ΟΤΕ δηλαδή, πρέπει να ακολουθήσει το παράδειγμα άλλων μεγάλων τηλεπικοινωνιακών οργανισμών στην Ευρώπη, όπως είναι η France Telecom, η Deutsche Telecom, που έκαναν στρατηγικές συμμαχίες στο διεθνές περιβάλλον.  Αν ο ΟΤΕ πρέπει να επιβιώσει και να γίνει ανταγωνιστικός, θα πρέπει στην ευρύτερη κλίμακα της Ευρώπης -θα έλεγα και του κόσμου- να κάνει μια στρατηγική συμμαχία και ειδικότερες συμμαχίες στο περιβάλλον της Κεντρικής και Ανατολικής Ευρώπης. Είχε ξεκινήσει ο ΟΤΕ, αλλά η παρούσα Κυβέρνηση τον εγκατέλειψε.
      ΠΡΟΕΔΡΕΥΩΝ (Ιωάννης Τραγάκης): Θα ήθελα να ολοκληρώσετε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα μου επιτρέψετε, κύριε Πρόεδρε, να έχω ένα - δύο λεπτά ακόμη.
      ΠΡΟΕΔΡΕΥΩΝ (Ιωάννης Τραγάκης): Ενημερώθηκα από την υπηρεσία ότι έγινε μια διακοπή ενάμιση λεπτού από τον κύριο Υπουργό.
      Συνεχίστε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ναι, και ο κύριος Υπουργός, πρέπει να σας πω ότι είχε άπλετο χρόνο.
      Χρειάζεται, λοιπόν, ο ΟΤΕ στρατηγικές συμμαχίες και όχι ένα ευκαιριακό πρόγραμμα εθελούσιας εξόδου. Άλλωστε, η εθελούσια έξοδος επιβαρύνει το ασφαλιστικό σύστημα και η παρατήρηση αυτή αποκτά μεγαλύτερη σημασία τη στιγμή που ο κ. Βουρλούμης, επικεφαλής σήμερα του ΟΤΕ, σε ένα βιβλίο, το οποίο εξέδωσε και παρουσίασε πριν από λίγες ημέρες με τον τίτλο «Το ασφαλιστικό με απλά λόγια», λέει το ακριβώς αντίθετο απ’ αυτό που πράττει ως Διοικητής του ΟΤΕ. Ο κ. Βουρλούμης διακηρύσσει ότι γενικότερα πρέπει να γίνουν αυστηρότερες οι θεωρήσεις και οι ρυθμίσεις στο ασφαλιστικό μας σύστημα. Προτείνει αυξήσεις των ορίων ηλικίας. Μάχεται το καθεστώς της εθελουσίας εξόδου.
Προτρέπει σε ρυθμίσεις οι οποίες, για να κάνουν βιώσιμο το ασφαλιστικό μας σύστημα, είναι σε βάρος ακόμη και ώριμων ασφαλιστικών δικαιωμάτων. O κ. Βουρλούμης, ο οποίος στο βιβλίο του άλλα διακηρύσσει, εμφανίζεται υπέρμαχος της εθελουσίας εξόδου. Προφανώς δεν έχει κατανοήσει ότι το πρόβλημα του ΟΤΕ είναι άλλο. Οι στρατηγικές συμμαχίες δηλαδή.
    Θα επιμείνουμε και σε μία άλλη αρχή μας, ότι οι ανεξάρτητες αρχές, είτε προβλέπονται από το Σύνταγμα και τυποποιούνται στις σχετικές του διατάξεις είτε δεν προβλέπονται από το Σύνταγμα, θα πρέπει να έχουν ενιαίο καθεστώς στην ανάδειξη της ηγεσίας τους. Είναι σοβαρό βήμα οπισθοχώρησης, μετά από πολύ καιρό εφαρμογής μιας διάταξης κατά την οποία η διακομματική συναίνεση εκφραζόταν μέσα στη Διάσκεψη των Προέδρων, η Κυβέρνηση να νομοθετεί το διορισμό της ηγεσίας κρίσιμων ανεξάρτητων αρχών, όπως είναι η Εθνική Επιτροπή Τηλεπικοινωνιών, από το Υπουργικό Συμβούλιο μετά από πρόταση του Υπουργού Μεταφορών.
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
    ΧΑΡΑΛΑΜΠΟΣ ΚΑΣΤΑΝΙΔΗΣ: Θεωρώ ότι αποτελεί βήμα προς τα πίσω η ρύθμιση της Κυβέρνησης. Θα δείξουμε, κύριε Πρόεδρε, ότι αυτή η συστοιχία των κινήσεων της Νέας Δημοκρατίας όχι απλώς δεν αποτελεί μεταρρύθμιση, αλλά είναι ένα πλήρες απορρυθμιστικό οπλοστάσιο της κοινωνικής συνοχής. 
    Σας ευχαριστώ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε.
    Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας. 
    ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρίες και κύριοι συνάδελφοι, θα μου επιτρέψετε να κάνω μία μικρή απόκλιση από τον κορμό του διαλόγου, λόγου, αντιλόγου, όπως έχει μέχρι τώρα σχηματιστεί, και να σας μεταφέρω στις δικές μου προσωπικές αγωνίες, τις οποίες υπάγω στο νομοσχέδιο και στη συζήτησή μας. 
    Θέλω απλά να θυμίσω ότι το οικονομικό περιβάλλον μέσα στο οποίο κινείται η εθνική οικονομία και κατά τη διάστασή της του ασφαλιστικού είναι πολύ δυσμενές. Οι ρητορικές που αναπτύσσονται κυρίως -ας το πούμε- σχηματικά να πληρώσουν οι τραπεζίτες, να μην επιβαρυνθεί –άκουσα τον λαϊκιστή πλέον κ. Μάνο και το λέω με συμπάθεια - ο κρατικός προϋπολογισμός, αυτά όλα για τη δική μου κριτική σκέψη είναι συβαριτισμός. Ξέρετε τι έγινε. Η Σύβαρις και ο Κρότων ήταν δύο πόλεις της Κάτω Ιταλίας και αντιμάχοντο στην ισχύ και στον πλούτο, η Σύβαρις όμως ολίσθησε στην luxuria, στη χλιδή. Και λέει το ανέκδοτο, ότι κάποτε ένας Συβαρίτης δεν μπορούσε να κοιμηθεί όλη τη νύχτα γιατί ένα ροδοπέταλο στο στρώμα του είχε διπλωθεί στα δύο και τον έκοβε. Δεν θέλω η Εθνική Αντιπροσωπεία των υπευθύνων Ελλήνων Βουλευτών να κινείται στις γραμμές του συβαριτισμού. 
    Κάνω τον πλεονασμό να σας θυμίσω τα εξής. Πετρέλαιο. Από το πλαίσιο των 22, 28, έστω 32 δολαρίων, ξεπέρασε τα 60 δολάρια το βαρέλι και αυτό μας αφορά και για την τύχη της εθνικής οικονομίας και για το ασφαλιστικό. Ευρώπη. Η Ενωμένη Ευρώπη, η δική μας, κλυδωνίζεται σε δύο κύματα που είναι «τσουνάμι». 
     Δεν ξέρω πώς θα καταλαγιάσουν χωρίς θανάσιμες επιπτώσεις. Αυτό είναι το περιβάλλον μας. Το ένα είναι η ίδια η πολιτική οντότητα της Ευρώπης σε εκκρεμότητα δραματική και το άλλο είναι οι δημοσιονομικές προοπτικές 2007-2013 με κίνδυνο να μείνει χωρίς προϋπολογισμό η Ευρώπη, χωρίς το οικονομικό εργαλείο. Αυτά δεν είναι επινοήματα δικά μου. Τα εισφέρω στη συζήτηση για να συμβάλλω στον εξορθολογισμό της συζήτησης. 
     Η ανταγωνιστικότητα δεν είναι ένας ισχυρισμός όπως τον διατυπώνει η κ. Παντελάκη του ΚΚΕ με μία συνέπεια κοσμοθεωρητική, αλλά πολύ επικίνδυνη στην οικονομική πράξη. Λέει η κ. Παντελάκη ευθαρσώς, να δώσω το εύσημο της συνέπειας ότι δεν με ενδιαφέρει η ανταγωνιστικότητα και αναπτύσσει τους παραπέρα συλλογισμούς που τους ξέρουμε τώρα, για την οικονομία του χρόνου, ΚΚΕ.
     Δεν είναι θέμα προτιμήσεων είναι θέμα πολιτικών για το αν θα ζήσει αυτή η οικονομία ή όχι. Δεν είναι θέμα τι θα ήθελα εγώ όταν γράφω ποιήματα. Είναι θέμα, θα σεβαστούμε την αδήριτη αξιωματική αρχή των καιρών που λέγεται ανταγωνιστικότητα. Και μάλιστα άμα θέλετε να συνεννοηθούμε κανονικά για την έννοια της ανταγωνιστικότητας και σε μεγάλους πλανητικούς προστατευτισμούς ζούμε. Γιατί κανένας δεν μπορεί να διανοηθεί ότι το ευρωπαϊκό μεροκάματο θα ανταγωνιστεί το κινέζικο μεροκάματο. Αλλά σε ένα συνδυαστικό σύστημα οικονομικών όρων μπορούμε να μιλήσουμε για ανταγωνιστικότητα και να μη βουλιάζουμε. 
     ΕΥΑΓΓΕΛΟΣ ΠΑΠΑΧΡΗΣΤΟΣ: Το καταλάβαμε. Σε όλες τις τράπεζες βυθίσατε το ΙΚΑ. Είναι απλό το επιχείρημα. 
     ΒΥΡΩΝ ΠΟΛΥΔΩΡΑΣ: Δεν είναι έτσι.
     ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε συνάδελφε. 
     ΒΥΡΩΝ ΠΟΛΥΔΩΡΑΣ: Το κεφάλαιο της ανεργίας είναι ένα ζήτημα στα συστατικά αυτής της οικονομίας και κατ’ επέκταση του ασφαλιστικού. Έχουμε τις πληθυσμιακές εξελίξεις. Είναι δραματικός ο πίνακας που κατέθεσε ο κ. Αλογοσκούφης στην προοπτική του χρόνου για τη σχέση συντάξεων γήρανσης προς εισφορές. Και ερχόσαστε τώρα να μιλήσουμε σαν να έχουμε μέσα στη ντουλάπα ένα  θησαυρό; Ανοίγουμε τη ντουλάπα και πέφτουν σκελετοί στα κεφάλια μας. Αυτή είναι η εικόνα του ελληνικού λαού.
     Συγχαίρω την Κυβέρνηση ότι επιλαμβάνεται. Θα σας το πω ανάποδα. Φανταζόσαστε να ήταν και ο κ. Αλογοσκούφης το ίδιο δειλός όπως υπήρξε ο κ. Σημίτης και η κυβέρνηση του ΠΑΣΟΚ όταν ο κ. Γιαννίτσης έκανε μία προσέγγιση και φυσικά ο κ. Σημίτης και η κυβέρνηση του ΠΑΣΟΚ, δηλαδή εσείς, γυρίσατε πίσω.... 
     (Θόρυβος – διαμαρτυρίες από την πτέρυγα του ΠΑΣΟΚ)
     Ένα λεπτό! Έγιναν ή δεν έγιναν αυτά; 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ κύριοι συνάδελφοι, μη διακόπτετε.
     ΒΥΡΩΝ ΠΟΛΥΔΩΡΑΣ: Για να τα μετακυλήσουμε ως προβλήματα στη Νέα Δημοκρατία.
     (Θόρυβος από την πτέρυγα του ΠΑΣΟΚ)
     Δεν σας προκαλώ εγώ, σας προκαλεί η ιστορία σας, τα πεπραγμένα σας!
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Προεκλογικά τα είπατε αυτά; 
     (Θόρυβος από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Πολύδωρα, σταματάω και το χρόνο σας.
     Δεν θα επιτρέψω καμία διακοπή. Ο κ. Καστανίδης ακούστηκε ήσυχα και με θρησκευτική ευλάβεια. Παρακαλώ, καμία διακοπή!
     ΒΥΡΩΝ ΠΟΛΥΔΩΡΑΣ: Των πραγμάτων ούτως εχόντων, κυρίες και κύριοι συνάδελφοι, θέλουμε να συνεννοηθούμε ότι η λύση αυτή δεν είναι λύση του θεωρητικού σχεδιαστηρίου, είναι κατάσταση ανάγκης. Δηλαδή σε δέκα μέρες τελειώνει η προθεσμία των διεθνών λογιστικών προτύπων και αυτό σημαίνει ότι όταν θα ανοίξει η σελίδα των διεθνών λογιστικών προτύπων, έχεις, τουλάχιστον, τις δύο τράπεζες σε χρεωκοπία. Αυτό είναι όλο το κινητήριο γεγονός και εμείς δεν εθελοτυφλούμε.
     Δώσατε παράταση από το 2004 μέχρι τώρα και η παράταση λήγει. Και δεν υπάρχουν άλλα περιθώρια για νέα παράταση. Και φυσικά η αίσθηση ευθύνης διακατέχει την Κυβέρνηση ζητούμε να εκταθεί σε όλη την Αίθουσα για να αντιμετωπίσουμε το πρόβλημα ενδεχόμενης χρεωκοπίας των τραπεζών και μάλιστα των τραπεζών του δημόσιου τομέα. Δηλαδή σ’ αυτές που είναι κυρίαρχο το δημόσιο, η Εμπορική και η Αγροτική.
      Πόσο πιο απλά να το πούμε; Ελέχθη ότι ο κ. Αράπογλου στη «ΝΑΥΤΕΜΠΟΡΙΚΗ» σημειώνει ότι τα συνολικά έσοδα των τραπεζών εάν μετρηθούν με τα διεθνή λογιστικά πρότυπα έχουν συνολικό έλλειμμα πολύ μεγαλύτερο από τα συνολικά έσοδα. Να η χρεοκοπία. Σας είπε ο κ. Αλογοσκούφης ότι εάν έρθουν τώρα τα διεθνή λογιστικά πρότυπα για τη μέτρηση των στοιχείων της Εμπορικής θα βρουν 300.000.000 ευρώ έλλειμμα εις βάρος της Εμπορικής στην οποία έχει θέση το ελληνικό δημόσιο. Αυτή είναι τωρινή εικόνα και όχι μελλοντική. Αυτή η εικόνα ανατρέπεται από την παρέμβαση που κάνει η Κυβέρνηση.
      Το επικουρικό στη διμερή του βάση το αναλαμβάνουν οι τράπεζες αποκλειστικά. Το ζήτημα της κύριας σύνταξης ακολουθεί τη ρύθμιση του υφιστάμενου νόμου. Η αναλογιστική μελέτη θα υπάρξει και θα συνοδεύει το κεφάλαιο της κύριας σύνταξης. Ομοίως θα υπάρξουν και οι άλλες οικονομικές μελέτες για την εξέταση των θέσεων και των οικονομικών καταστάσεων όσων τραπεζών μπουν στο σύστημα. 
      Αυτή είναι η υπόθεση του ασφαλιστικού για την οποία θα πρέπει να απορρίψουμε την απεργιακή κινητοποίηση. Γιατί γίνονται τώρα οι απεργίες και δεν έγιναν για τη σωτηρία του ΙΚΑ όταν το ΙΚΑ επιβαρυνόταν με 200.000.000.000 ευρώ από την Ιονική; Πού ήταν τότε η ευαίσθητη ΓΣΕΕ και η ΟΤΟΕ; Γιατί εσίγησαν; Διαβάζω στην έκθεση του προέδρου των εργαζομένων στο ΙΚΑ την εικόνα του ΙΚΑ σήμερα. Λέει ότι το κράτος οφείλει στο ΙΚΑ 4.000.000.000 ευρώ. Οι εργοδότες κάθε κατηγορίας οφείλουν 2,5 δισεκατομμύρια ευρώ. Η εισφοροδιαφυγή είναι 2,5 δισεκατομμύρια ευρώ. Πού είναι η ευαισθησία γι’ αυτήν την επιβάρυνση του ΙΚΑ όχι φυσικά από την Κυβέρνηση των δεκαπέντε μηνών αλλά από εσάς; Δεν δημιουργήσαμε εμείς αυτήν την κατάσταση στην Αγροτική ή στην Εμπορική. Ο κ. Λάμπρου ήταν σοβαρός διαχειριστής των ζητημάτων της Αγροτικής. Παρουσιάστηκε τότε στατιστικό δείγμα κατά το οποίο από τον συνολικό όγκο των δανείων διακόσιοι άνθρωποι είχαν πάρει το 80% των δανείων της Αγροτικής και το 20% το είχαν πάρει δέκα χιλιάδες αγρότες. Υπάρχουν αυτά τα δεδομένα για την Αγροτική και συνολικά για την εθνική οικονομία και την κατάσταση του ασφαλιστικού ζητήματος.
      Δεν προχωρώ περισσότερο για να πω ποιος επιβάρυνε ταμεία όπως το ΝΑΤ και πόσο αλόγιστα τα φόρτωναν οι κυβερνήσεις του ΠΑΣΟΚ της πρώτης περιόδου. Αυτά είναι γνωστά. Έχει φθάσει ο κόμπος στο χτένι. Και σε σχέση με τις απεργίες θέλω να ρωτήσω πού βρέθηκαν αυτοί οι σεκιουριτάδες των χρηματαποστολών να απεργούν για συντονισμένη δράση με τους τραπεζοϋπαλλήλους ώστε να κτυπήσουν τους συνταξιούχους για να μην μπορούν να πάρουν χρήματα ούτε από τα μηχανήματα αυτόματης ανάληψης; Θα ανταγωνιζόμαστε στο 2005 ποιος θα σαμποτάρει την εθνική οικονομία και θα κτυπήσουμε άλλες κοινωνικές ομάδες ώστε να κτυπήσουμε την Κυβέρνηση;
     Μα η Κυβέρνηση δεν είναι συντεχνιακός εγκάθετος. Η Κυβέρνηση είναι της λαϊκής κυριαρχίας, της λαϊκής εντολής. 
     ΝΙΚΟΛΑΟΣ ΓΚΑΤΖΗΣ: Τι σημαίνει αυτό; 
     ΒΥΡΩΝ ΠΟΛΥΔΩΡΑΣ: Να σας πω τι σημαίνει, δε νομοθετούν οι συντεχνίες. 
     ΑΓΓΕΛΟΣ ΤΖΕΚΗΣ: Δηλαδή δεν διεκδικούμε;
     ΒΥΡΩΝ ΠΟΛΥΔΩΡΑΣ: Να διεκδικήσουν. Αλλά και οι απεργοί ελέγχονται από εμένα που θέλω να σκέφτομαι και προπαντός να σκέφτομαι άφοβα. Πού ήταν οι σεκιουριτάδες το 2001,2002,2003 πώς και δεν τους είδα; Πού ήταν η ΓΣΕΕ τότε; Νομίζετε ότι δεν ζούμε εδώ να βλέπουμε συμπεριφορές και να κρίνουμε; 
     Θέλω να πω μια λέξη για το ΤΑΠ - ΟΤΕ. Νομίζω ότι η αντίφαση η σοβαρή που επικρατεί σε εκείνους οι οποίοι αντιλέγουν για τη συμφωνία που συνήφθη μεταξύ εργαζομένων και διοίκησης στον ΟΤΕ, η βασική αντίφαση είναι ότι σε άλλες περιπτώσεις ζητούν τον σεβασμό της συλλογικής σύμβασης. Το σεβασμό των συμφωνιών. Τώρα εδώ δεν σέβονται τη συμφωνία. Και δεν τη σέβονται επικαλούμενοι το ποιος θα εισπράξει και τι θα εισπράξει. Και αυτό ακόμη με το εύκολο επιχείρημα ότι βρήκαμε πόσο κοστίζει και ποιος θα πληρώσει το κόστος το έχουμε απαντήσει καθαρά. Είναι το 4% η μόνη επιβάρυνση του κράτους και το άλλο είναι από τον ΟΤΕ και τους εργαζόμενους. Αντιλαμβάνεστε ότι αν κοιτάξουμε και τα μετοχολόγια και του ΟΤΕ ακόμη μη νομίζετε ότι δεν έχουν μικρομετόχους οι οποίοι αγωνίζονται για να βρουν μια επενδυτική ευκαιρία. Πώς στρέφεστε κατά των τραπεζών που είναι γεμάτες από μικρομετόχους με τόση ευκολία; Θυμηθήκατε τον παλιό σας εαυτό ο οποίος είχε και το αντικαπιταλιστικό πνεύμα και όλα τα παλιά; Εμείς εδώ τώρα και φεύγω από τον ΟΤΕ στο ζήτημα της Κεφαλαιαγοράς για να σας πω το εξής: 
     Δεν μοιάζει καθόλου αυτό που είπε ο κ. Καστανίδης για την έκθεση του κ. Αλογοσκούφη, όσον αφορά την Κεφαλαιαγορά και τις συνέπειες της μετοχοποίησης του ΟΤΕ ή της αύξησης της τιμής της μετοχής του ΟΤΕ. Γιατί; Γιατί έβγαλε τότε ο διοικητής της τραπέζης στο δράμα του χρηματιστηρίου οδηγία και έλεγε δώστε δάνεια από 5.000.000 δραχμές έως 10.000.000 δραχμές. Δεν είναι μόνο οι δηλώσεις του κ. Παπαντωνίου και των άλλων αξιωματούχων. Σπεύσατε χρυσοθήρες στο Χρηματιστήριο. Ήταν πράξεις, τα χρηματιστηριακά δάνεια π.χ. της εποχής. Και εν τέλει αυτό που μέτρησε ποιο ήταν; Για να συνεννοηθούμε δια παντός. Μέτρησε και μετράει και είναι πολιτική, νομική και ηθική εκκρεμότητα για τις φούσκες οι οποίες εισήχθησαν. Για τις οποίες κάποιος ανάδοχος που τον ξέρουμε με το όνομά του εγγυήθηκε. Και τέλος για την επιτροπή Κεφαλαιαγοράς που έλεγε περάστε. Το ίδιο και για την αύξηση κεφαλαίου. Είναι γνωστοί εκείνοι οι οποίοι έδρασαν έκνομα τότε στο Χρηματιστήριο και είναι υποκινούμενοι και δρώντες από την πλευρά του ΠΑΣΟΚ, ευθέως δρώντες. Τα ονόματα που σας είπα δεν είναι της Νέας Δημοκρατίας ή κάποιων τζογαδόρων του Χρηματιστηρίου. Ήταν εκείνοι που κάποιος τους «έκλεινε» το μάτι – μια και μίλησε ο κ. Αγοραστός απόψε για το πώς γίνονται οι συνεννοήσεις, με την θαυμάσια εισήγησή του στο νομοσχέδιο - και τους έλεγε ότι υπάρχει δρόμος εδώ πέρα, περάστε. Ήρχετο η φούσκα εταιρεία, ο ανάδοχος εγγυάτο.
      Σας έχω πει και άλλη φορά ότι όταν ήμουν στη Νομική, ο Ζολώτας μας έκανε χρήμα και Χρηματιστήριο και έλεγε ότι είναι ιερή η στιγμή κατά την οποία ο επενδυτής παίρνει το ζεστό χρήμα του λαού, του μετόχου ο οποίος αγοράζει μετοχές, και του δίνει χαρτιά. Αυτό νομιμοποιείται και δικαιολογείται μόνο με τον επενδυτικό φάκελο που συνυποβάλλει. Ακόμα και τώρα σας ρωτώ το εξής: Εξετάστηκαν οι φάκελοι και οι επενδυτικές υποσχέσεις, οι εγγεγραμμένες, μέσα στα ντοσιέ και για την εισαγωγή των μετοχών και για την αύξηση του κεφαλαίου; Και τώρα ακόμη; 
      Ξέρετε πώς κλείνει ο λόγος για την δική μου εισήγηση; Σεβαστείτε την κατάσταση ανάγκης στην οποία εσείς μας οδηγήσατε και αφήστε μας να νομοθετήσουμε. Μάλιστα, δεν σας λέω να ζητήσετε συγγνώμη. Αυτό υπερβαίνει τις δυνάμεις σας ή το μεγαλείο της ψυχής σας. Μην ζητάτε συγγνώμη. Όμως, σας λέμε ότι θα σας μεταφέρουμε έστω σαν αδρανές υλικό μπροστά. Εμείς προχωράμε και την οικονομία και τη χώρα. Εσείς μη κάνετε κακό ούτε στην οικονομία ούτε στη χώρα. Δεν σας πρέπει!
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε κύριε συνάδελφε.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Αντώνης Σκυλλάκος, έχει το λόγο. 
      Κύριε Σκυλλάκο ελπίζω ότι εσείς θα τηρήσετε το χρόνο.
      ΑΝΤΩΝΗΣ ΣΚΥΛΛΑΚΟΣ: Με ένα χρόνο καθυστέρηση, μέχρι να λυθεί το ζήτημα της εκλογής του Προέδρου της Δημοκρατίας, η Νέα Δημοκρατία εφαρμόζει το πρόγραμμά της το οποίο λίγο πολύ δεν το καταλάβαινε ο κόσμος. 
      Δημιουργήθηκαν προσδοκίες ότι θα είναι καλύτερη η πολιτική που εφαρμόζει η Νέα Δημοκρατία από το ΠΑΣΟΚ., αλλά το πρόγραμμα της Νέας Δημοκρατίας τα έλεγε αυτά τα πράγματα. Η Νέα Δημοκρατία είναι συνεπής και τώρα βλέπουμε στην πράξη τι σημαίνει πρόγραμμα της Νέας Δημοκρατίας, τι σημαίνουν οι μεταρρυθμίσεις. Δεν πρόκειται για μεταρρυθμίσεις, αλλά για αντιδραστικές μεταρρυθμίσεις, για αντιμεταρρυθμίσεις, για ανατροπές.
      Οι προλαλήσαντες από το κόμμα μας ανέλυσαν το τι μας περιμένει, για τα νομοσχέδια και τα μέτρα που έρχονται. Επίσης ανέλυσαν το γεγονός ότι οι δύο τροπολογίες δεν αφορούν μόνο τις τράπεζες και τον ΟΤΕ, αλλά είναι ο πιλότος και για τις άλλες ΔΕΚΟ και γενικότερα για τον ευρύτερο δημόσιο τομέα. 
      Εγώ θέλω να εξηγήσω τη δική μας λογική και μετά να προχωρήσω στις συγκεκριμένες τροπολογίες. Υπάρχει ένα ζήτημα. Η οικονομία της αγοράς είναι μονόδρομος; Αυτό είναι το ζήτημα. Για μας δεν είναι μονόδρομος η οικονομία της αγοράς. 
      Σήμερα επικρατεί η οικονομία της αγοράς και εδώ και σε άλλες χώρες. Εμείς, τουλάχιστον, το αντιπαλεύουμε. Τα κόμματα που είναι υπέρ της οικονομίας της αγοράς δεν βλέπουν άλλες λύσεις και η λύση, η κόκκινη κλωστή, που διαπέρνά όλη τη λογική τους είναι η ανταγωνιστικότητα.
      Τι σημαίνει ανταγωνιστικότητα και για τη Νέα Δημοκρατία και για το ΠΑΣΟΚ; Σημαίνει ότι οι επιχειρήσεις πρέπει να «εξυγιανθούν» – όπως το ονομάζουν, σε εισαγωγικά το βάζω εγώ -  πρέπει να μπορούν να έχουν μεγαλύτερα κέρδη, να σταθούν στα πόδια τους και να ανταγωνίζονται με περισσότερα κέρδη και σε άλλες επιχειρήσεις εκτός Ελλάδας και εκτός Ευρώπης. 
      Για να επιτευχθεί αυτό δεν θα υπάρξουν θύματα; Και λέει η Νέα Δημοκρατία όπως και το ΠΑΣΟΚ «ναι, να υπάρξουν θύματα». Ποιοι θα είναι; Οι εργαζόμενοι στις επιχειρήσεις!
      ΕΚΤΟΡΑΣ ΝΑΣΙΩΚΑΣ: Το ΠΑΣΟΚ δεν το λέει αυτό!
      ΑΝΤΩΝΗΣ ΣΚΥΛΛΑΚΟΣ: Και το ΠΑΣΟΚ το λέει και η Νέα Δημοκρατία και το εφάρμοσαν με τις δικές τους πολιτικές!
      Συγκεκριμένα και για να φέρω ένα παράδειγμα, γιατί δεν αναδείχτηκε από τη συζήτηση η ρύθμιση του νόμου Ρέππα, την οποία επικυρώνει η Νέα Δημοκρατία, δηλαδή ότι η κύρια σύνταξη των νέων εργαζομένων στις τράπεζες θα είναι με τους όρους και τις προϋποθέσεις του ΙΚΑ και όχι με βάση αυτά που έπαιρναν σήμερα σαν τραπεζοϋπάλληλοι; Δεν είναι υποβάθμιση προς τα κάτω του εισοδήματος των άλλων εργαζομένων; Το λέει ο νόμος Ρέππα στο άρθρο 5 και το επικροτεί η Νέα Δημοκρατία. Γιατί δεν είπε ο εισηγητής του ΠΑΣΟΚ «κάναμε ένα λάθος»;
    Έρχομαι στο επικουρικό. Τι λέει η ρύθμιση της Νέας Δημοκρατίας; Ότι οι εργαζόμενοι που είναι στις τράπεζες και προσλήφθηκαν από το 1993 και μετά δεν θα παίρνουν καλύτερο επικουρικό. Θα παίρνουν αυτό που προβλέπει το επικουρικό του ΙΚΑ. Η Νέα Δημοκρατία κάνει τη δουλειά της. Το ΠΑΣΟΚ γιατί δεν το αναδεικνύει σαν ζήτημα; Ούτε από τον εισηγητή ούτε από τους ομιλητές ούτε από τον Κοινοβουλευτικό Εκπρόσωπο αναφέρθηκε. Ανατρέπονται εργασιακά δικαιώματα. 
    Έρχομαι στον ΟΤΕ. Ποια είναι η επίσημη θέση του ΠΑΣΟΚ για τη μονιμότητα; Αυτή του κ. Χρυσοχοϊδη, του κ. Φλωρίδη ή άλλων ομιλητών που τους επιτρέπει η ηγεσία του ΠΑΣΟΚ να βγαίνουν και να λένε «ναι» στην άρση της μομιμότητας; Το μόνο που λέει επίσημα η ηγεσία είναι ότι θα το μελετήσουμε στα όργανα. 
    Τρεις ανατροπές: Των νέων εργαζομένων των τραπεζών που θα είναι με όρους ΙΚΑ. Στο επικουρικό ακόμη παλαιότερα από το έτος 1993 και μετά χειροτερεύει η θέση των εργαζομένων. Στον ΟΤΕ άρση της μονιμότητας, όποιας μονιμότητας είχαν κατακτήσει μέσα από τις συλλογικές συμβάσεις και τους κανονισμούς. Δεν ήταν απόλυτη, όπως είναι στους δημοσίους υπαλλήλους, αλλά ήταν ισχυρή και τους προστάτευε. Άρα, υπάρχει σύμπλευση στο όνομα της ανταγωνιστικότητας για την ανατροπή όσων δικαιωμάτων των εργαζομένων έχουν απομείνει. 
    Η ανταγωνιστικότητα τι χρειάζεται; Χρειάζεται και στήριξη όταν δεν μπορούν να τα βγάλουν οι επιχειρήσεις μόνες τους. Η στήριξη φτάνει μέχρι και ζεστό χρήμα, μέχρι και απαλλαγή από φόρους, μέχρι και κίνητρα, μέχρι και απαλλαγή από βάρη που είχαν αναλάβει οι ίδιοι μέσα από συμβάσεις. Μιλάω για τις τράπεζες και για τους τραπεζίτες. Απαλλαγή των τραπεζιτών. Και μη μου λέει τώρα η Νέα Δημοκρατία ότι οι τράπεζες έχουν γίνει ξαφνικά κρατικές! Η Εθνική είναι κρατική τράπεζα; Από πότε; Ποιος έχει την πλειοψηφία των μετοχών; Το 15% της Αγροτικής ανήκει σε ιδιώτες, με την προοπτική να γίνει και αυτή ιδιωτική. Θα έχει απαλλαγή από τα βάρη, για να ανέβει η μετοχή και να μπορέσει να πουληθεί, για την αγοράσουν οι ιδιώτες. 
    Στον ΟΤΕ ποιος θα κερδίσει απ’ αυτές τις ρυθμίσεις; Δεν θα κερδίσουν οι μέτοχοι και οι ιδιώτες που έχουν αγοράσει το 47% των μετοχών, με προοπτική να πουληθεί και άλλο ποσοστό στους ιδιώτες; Άρα, να πώς αντιμετωπίζεται το ζήτημα.
    Και στα επιχειρήματα ακολουθείτε ίδια τακτική. Η επίκληση της βιωσιμότητας των ταμείων για να ανατραπούν εργασιακά δικαιώματα χρησιμοποιείται και από τη Νέα Δημοκρατία και από το ΠΑΣΟΚ Τα επιχειρήματα ότι υπάρχουν ανισότητες –τα «ρετιρέ» και τα υπόγεια - και ότι πρέπει να αντιμετωπιστεί το ζήτημα τα ακούσαμε και από το ΠΑΣΟΚ, αλλά τα ακούμε και από τη Νέα Δημοκρατία. Τα διεθνή λογιστικά πρότυπα και να σώσουμε και από τις τράπεζες τα έχουν πει κατά καιρούς και τα δύο κόμματα. 
    Η ιστορία των βασικών ασφαλιστικών νόμων θα θυμίσω ότι είναι η εξής: Ο ν. 1902/1990, ο ν. 2084/1992, νόμοι Ρέππα, ίσως και Μάνου. Παραπέρα είναι οι νόμοι Σιούφα και Μάνου. Ο ν. 3029 είναι νόμος Ρέππα, του ΠΑΣΟΚ. Οι νόμοι αυτοί χειροτερεύουν σταδιακά, σε βάρος των συνταξιούχων και σε βάρος των εργαζομένων, τις ρυθμίσεις. 
    Δεν είναι μόνο αυτή η τακτική. Είναι ότι ο κοινωνικός διάλογος, η ΟΚΕ, οι συναντήσεις, όταν ήταν κυβέρνηση το ΠΑΣΟΚ και όταν είναι η Νέα Δημοκρατία. Συναίνεση. Μπείτε στο διάλογο. «Ναι» λέει η ΠΑΣΚΕ. «Ναι» λέει η ΔΑΚΕ, ξέροντας εκ των προτέρων ότι είναι σικέ ο διάλογος αυτός, ότι μπαίνουν μέσα για να συζητήσουν τι θα τους πάρουν και όχι τι θα τους δώσουν. Να, λοιπόν, πού είναι η σύμπλευση και η πολιτική συμφωνία στις βασικές κατευθύνσεις.
    Έρχομαι στο νομοσχέδιο και στις δύο τροπολογίες του, για να το στοιχειοθετήσω ακόμη καλύτερα. Τι γίνεται με τη κύρια ασφάλιση; Έχει δίκιο η Νέα Δημοκρατία που λέει ότι εφαρμόζει το νόμο Ρέππα. Αυτή είναι η ουσία του ζητήματος. Υπάρχουν κάποιες μικροδιαφορές που δεν αλλάζουν την κατάσταση. Τι κρύβουν και τα δύο κόμματα; Ότι εκεί που στο άρθρο 5 παράγραφος 11 ο νόμος Ρέππα λέει ότι οι τραπεζίτες θα πληρώνουν κάποιο χρήμα …
    ΕΚΤΟΡΑΣ ΝΑΣΙΩΚΑΣ: Όλο το έλλειμμα. 
    ΑΝΤΩΝΗΣ ΣΚΥΛΛΑΚΟΣ: Θα πληρώσουν αναλογιστικά ελλείμματα το πολύ μέχρι το ύψος του 1992, με βάση υπουργική απόφαση. Άρα, δεν καθορίζεται από τώρα.
    ΕΚΤΟΡΑΣ ΝΑΣΙΩΚΑΣ: …
    ΑΝΤΩΝΗΣ ΣΚΥΛΛΑΚΟΣ: Αυτό λέει. Να σας το διαβάσω, αν υπάρχει αμφισβήτηση. «Με κοινή υπουργική απόφαση Υπουργών Οικονομικών … ρυθμίζεται και η χρονική διάρκεια ισχύος της υποχρέωσης για κάλυψη των ετήσιων οργανικών ελλειμμάτων που προβλέπονται στο άρθρο 4 του ν. 2084.»
      ΔΗΜΗΤΡΙΟΣ ΡΕΠΠΑΣ: Άλλα τα οργανικά, άλλα τα αναλογιστικά. 
      ΑΝΤΩΝΗΣ ΣΚΥΛΛΑΚΟΣ: Αυτή η ρύθμιση στο σύνολο του τι χρωστάνε τα ταμεία αυτά, εντασσόμενα στο ΙΚΑ είναι μία μικρή ανάληψη ευθύνης από τους τραπεζίτες. Μένει ένα τεράστιο κενό και λένε ναι σ’ αυτή τη ρύθμιση και το ΠΑΣΟΚ και η Νέα Δημοκρατία. Το αποτέλεσμα: το ΙΚΑ ή θα χρεοκοπήσει και θα μου πουν μετά από δύο τρία χρόνια ότι πρέπει να μειωθούν όλες οι συντάξεις, αλλιώς δεν υπάρχουν χρήματα για το ΙΚΑ, άρα θα μειωθούν οι συντάξεις για όλους τους συνταξιούχους και για τους τραπεζοϋπαλλήλους ή θα πουν: «αυξάνουμε περιστασιακά για δύο, τρία χρόνια τη χρηματοδότηση από τον κρατικό προϋπολογισμό, που σημαίνει ότι τα φορτώνουμε στους φορολογουμένους». 
      Αυτές οι λύσεις υπάρχουν. Πού υπάρχει η διαφορά για το αν η αναλογιστική μελέτη θα γίνει πριν ή θα γίνει αργότερα; Αυτά είναι αστεία πράγματα. Όποτε και να γίνει η ρύθμιση, για να μην πάω στην παράγραφο 3 του άρθρου 4, που λέει αν ενταχθούν σταδιακά κάποια ταμεία, το κράτος αναλαμβάνει την κάλυψη  των ελλειμμάτων των ταμείων αυτών. Αυτό το λέει και ο κ. Μάνος στην τροπολογία του. Πάει να ανατρέψει αυτή τη διάταξη του νόμου Ρέππα, ειδικά για τους τραπεζοϋπαλλήλους. Κι έρχεται το ΠΑΣΟΚ, που ψήφισε το νόμο Ρέππα και λέει: «συμφωνώ με την πρόταση του κ. Μάνου», χωρίς να λέει «εμείς κακώς το είχαμε ψηφίσει». Ή για το ότι δεν λέει το Γενικό Λογιστήριο, όπως υποστηρίζετε ότι δεν θα κοστίσει; Απλώς λέει το Γενικό Λογιστήριο: «προβλέψαμε τι θα κοστίσει στο νόμο Ρέππα. Δεν χρειάζεται να το προβλέψουμε ξανά και τώρα». Αυτή είναι η ουσία του τι λέει και του τι δεν λέει το Γενικό Λογιστήριο του Κράτους. 
      Όσον αφορά τώρα στην κύρια ασφάλιση, απλώς επισημαίνω ακόμη μια φορά ότι οι νέοι εργαζόμενοι στις τράπεζες μπαίνουν με τους όρους του ΙΚΑ. Τελεία και παύλα.
      Δεύτερο θέμα, σε σχέση με την επικουρική. Πού υπάρχει ο κίνδυνος; Ο κίνδυνος υπάρχει στο ότι μετατίθεται στο μέλλον να γίνουν κάποιες μελέτες και με νόμο να πληρώσουν σε δέκα δόσεις οι τράπεζες …
      ΝΙΚΟΛΑΟΣ ΓΚΑΤΖΗΣ: Σε δέκα χρόνια. 
      ΑΝΤΩΝΗΣ ΣΚΥΛΛΑΚΟΣ:  Ναι, σε δέκα χρόνια. Δεν ξέρω αν θα είναι με δόσεις ή εφάπαξ. Ήρθε και μία τροπολογία που λέει για εφάπαξ. Είναι τόσο μακρύ το χρονικό διάστημα και των μελετών και του νόμου  που θα ψηφιστεί και ιδιαίτερα του χρόνου που θα εξοφληθούν αυτά τα βάρη των τραπεζών, που οποιαδήποτε κυβέρνηση θα υποστεί τις πιέσεις των τραπεζιτών να μην τα πληρώσουν ούτε αυτά. Το ξέρουμε αυτό το πράγμα. Όταν μετατίθεται σε βάθος χρόνου, οι τραπεζίτες θα πουν: «δεν βγαίνουμε, και χάριν της ανταγωνιστικότητας αφαιρέστε αυτό». Αυτός είναι ο κίνδυνος. Και βεβαίως, επαναλαμβάνω, ότι οι εργαζόμενοι στις τράπεζες μετά το ’93 μπαίνουν με όρους ΙΚΑ στα επικουρικά. Θα απολαμβάνουν ό,τι και οι άλλοι συνταξιούχοι της φτώχειας.
      Η δική μας πρόταση για τις τράπεζες είναι ενιαίο ταμείο τραπεζοϋπαλλήλων για την κύρια σύνταξη και νέο επικουρικό ταμείο. Όλες οι τράπεζες εκεί, χωρίς να παρθεί πίσω καμία κατάκτηση στο επίπεδο των δικαιωμάτων που είχαν και πριν το νόμο Ρέππα και πριν το νόμο Σιούφα το ελάχιστο. Διότι εμείς για όλους τους εργαζόμενους και τους συνταξιούχους λέμε ότι πρέπει να έχουν ακόμη καλύτερες συντάξεις, μικρότερο όριο ηλικίας. Να μην εξηγήσω τη γενική μας αυτή θέση. Η θέση η δική μας για ενιαίο ταμείο τραπεζοϋπαλλήλων και για ενιαίο επικουρικό τραπεζοϋπαλλήλων δεν έρχεται σε αντίθεση με τη γενικότερη θέση μας ότι πρέπει τελικά όλα σε όλα τα ταμεία να είναι ένα. Αλλά, επειδή βλέπουμε ότι η άμεση προοπτική με αυτό το συσχετισμό των πολιτικών δυνάμεων είναι η ενοποίηση των ταμείων σε ένα να οδηγεί στην ενοποίηση προς τα κάτω και όχι προς τα πάνω, γι’ αυτό δεν βάζουμε αυτή τη στιγμή αυτό το ζήτημα. 
      Και μιας και μίλησα για τη χρηματοδότηση, θέλω απλώς να επισημάνω ότι ο κ. Πολυζωγόπουλος, που εκπροσωπεί τη ΓΣΕΕ και είναι στέλεχος του ΠΑΣΟΚ, στην αρμόδια Επιτροπή της Βουλής είπε να πληρώσει και ο κρατικός Προϋπολογισμός για τις τράπεζες. Και ανοιχτός είναι ο διάλογος για το ασφαλιστικό, πράγμα που θέλει η Κυβέρνηση, για να ανατρέψει και άλλα ασφαλιστικά δικαιώματα, με όσο το δυνατόν ευρύτερη συναίνεση.
      Έρχομαι στον ΟΤΕ. Υπάρχουν δύο ζητήματα. Τι γίνεται με τους εργαζόμενους; Οι νεοπροσλαμβανόμενοι στον ΟΤΕ θα μπορεί να απολυθούν όποτε θέλει ο διευθυντής. Αυτή η επιτροπή που γίνεται, θα έχει γνώμη και θα βάζει μόνο τα κριτήρια για τις ομαδικές απολύσεις. Από κει και πέρα, υπάρχει πλήρες διευθυντικό δικαίωμα, σύμφωνα με την εργατική νομοθεσία.
      Εμείς θα θέλαμε και απ’ όλες τις πτέρυγες της Βουλής να ακουστεί αν υπάρχουν αντιδράσεις. Δεν βλέπω ούτε από την πλευρά του ΠΑΣΟΚ, που εμφανίζεται σαν Αξιωματική Αντιπολίτευση. Ποιος μίλησε γι’ αυτό το ζήτημα εδώ μέσα; Εύχομαι, έστω και ατομικά –διότι την επίσημη θέση την εκφράζει ο Κοινοβουλευτικός Εκπρόσωπος και ο εισηγητής- να υπάρξουν αντιδράσεις. Το εύχομαι πραγματικά. Και να γενικευθούν αυτές οι αντιδράσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτό είναι το μεγάλο ζήτημα με αυτή τη συμφωνία, την οποία ανέχτηκε η ηγεσία του ΠΑΣΟΚ. Μη θεωρήσουμε ότι δεν ήξερε τι γίνεται. Γνώριζαν, εν πάση περιπτώσει, ότι οδηγούνται σε συζητήσεις που μπορεί να κλείσουν συμφωνία.
      Αλλά ας μην πάω σε αυτό. Ας έλθω στο ζήτημα της εθελούσιας εξόδου. Κοιτάξτε να δείτε: τι σημαίνει ανταγωνιστικός ΟΤΕ; Σημαίνει ανταγωνιστικός ΟΤΕ να έχουν οι μέτοχοι όσο το δυνατόν μεγαλύτερα κέρδη; Ή ανταγωνιστικός ΟΤΕ σημαίνει ένας ΟΤΕ, ο οποίος να παρέχει καλύτερες υπηρεσίες στο κοινωνικό σύνολο, πιο γρήγορες υπηρεσίες στο κοινωνικό σύνολο;
      ΝΙΚΟΛΑΟΣ ΓΚΑΤΖΗΣ: Και πιο φτηνές.
      ΑΝΤΩΝΗΣ ΣΚΥΛΛΑΚΟΣ: Και πιο φτηνές υπηρεσίες. Εμείς τέτοιον ΟΤΕ θέλουμε.
      Είναι αλήθεια ή δεν είναι, κύριε Υπουργέ, ότι υπάρχουν πάμπολλα υπηρεσιακά σημειώματα ότι λείπει προσωπικό από τον ΟΤΕ στους «κρίκους» αιχμής, στους εξειδικευμένους τεχνικούς; Γιατί δεν προσλαμβάνατε τόσα χρόνια και πάει για απολύσεις τώρα; Αν δεν είχε ανάγκη από προσωπικό, γιατί κάνει ήδη προσλήψεις με ορισμένου χρόνου συμβάσεις;
      Αν ο ΟΤΕ ήταν τέτοιος που τον θέλουμε εμείς για το κοινωνικό σύνολο, δεν θα του έφτανε το προσωπικό αυτό που έχει σήμερα. Αν όμως πάμε με κριτήριο πώς θα βγάλει κέρδος ο μέτοχος ή αύριο-μεθαύριο ο στρατηγικός επενδυτής, βεβαίως δεν είναι ανταγωνιστικός. Βεβαίως ο ΟΤΕ κάνει σχέδια και επιθετικές αγορές στα Βαλκάνια και πέφτει έξω και καταχρεώνεται κιόλας και μετά λέμε ότι δεν είναι ανταγωνιστικός.
      Με βάση αυτή τη λογική που έχουμε για το τι σημαίνει ανταγωνιστικός ΟΤΕ, αν δηλαδή θα είναι για το κοινωνικό σύνολο ή αν θα είναι για κέρδη στους μετόχους, μικρή σημασία έχει αν θα είναι τέτοιες οι εθελούσιες έξοδοι ή διαφορετικές. Διότι και επί Νέας Δημοκρατίας γίνονται και επί ΠΑΣΟΚ έγιναν επτά χιλιάδες εθελούσιες έξοδοι, σταδιακά, σε όλα τα χρόνια.
      ΠΡΟΕΔΡΕΥΩΝ (Ιωάννης Τραγάκης): Να παρακαλέσω να ολοκληρώσετε, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε, όπως και οι υπόλοιποι συνάδελφοι.
      ΠΡΟΕΔΡΕΥΩΝ (Ιωάννης Τραγάκης): Όπως και οι υπόλοιποι, όμως, δημιούργησαν κακό προηγούμενο.
      ΑΝΤΩΝΗΣ ΣΚΥΛΛΑΚΟΣ: Τελειώνω, κύριε Πρόεδρε.
      Δεύτερο ζήτημα είναι ότι θα πληρώσει το κράτος. Βεβαίως ένα τμήμα του χρέους του ΟΤΕ προς το ΤΑΠ-ΟΤΕ θα το πληρώσει το κράτος, δηλαδή το 4% κλπ. Το υπόλοιπο; Εμείς είμαστε αντίθετοι και συμφωνούμε σε αυτό με το ΠΑΣΟΚ. Να μην πληρώσει το κράτος, ούτε καν το 4%. Το υπόλοιπο; Για το υπόλοιπο θα αυξηθούν τα τιμολόγια, για να τα βγάλει πέρα το ΟΤΕ. Ποιος θα το πληρώσει πάλι;
      Εμείς λέμε, λοιπόν, και τώρα να μην πληρώσει το κράτος και να μην αυξηθούν τα τιμολόγια. Και μιλάμε για άλλον ΟΤΕ. Γιατί αν πάμε με τη λογικής της ανταγωνιστικότητας, ο άλλος ΟΤΕ δεν χωράει. Αυτός ο άλλος ΟΤΕ που λέμε εμείς δεν χωράει, όταν πάει κάποιος με τη λογική της ανταγωνιστικότητας.
      Με στρατηγικό επενδυτή ή με στρατηγικό πρόγραμμα; Η Νέα Δημοκρατία λέει με στρατηγικό επενδυτή, με στρατηγικό πρόγραμμα ή επιχειρησιακό πρόγραμμα άκουσα να λένε από την πλευρά του ΠΑΣΟΚ. Το πρόβλημα είναι αν θα είναι ξένος ιδιώτης ο στρατηγικός επενδυτής; Κι αν είναι κρατικός υπάλληλος, κάποιος κ. Βουρλούμης, που εξυπηρετεί πάλι τα ίδια συμφέροντα με τον ιδιώτη στρατηγικό επενδυτή;
      Πού είναι η διαφορά; Ο ένας είναι ιδιώτης και ο άλλος είναι διορισμένος από την Κυβέρνηση; Δεν είναι σοβαρά πράγματα αυτά. Το αποτέλεσμα ποιο είναι; Τι ΟΤΕ θέλουμε; Ποια είναι τα δικαιώματα των εργαζομένων; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΑΝΤΩΝΗΣ ΣΚΥΛΛΑΚΟΣ: Ολοκληρώνω, κύριε Πρόεδρε. 
      Για όλους  αυτούς τους λόγους, το αν θα κερδίσουν ή αν θα πέσουν οι μετοχές έχει πολύ μικρή σημασία. Παίζονται και τέτοια παιχνίδια -εγώ δεν το αμφισβητώ- για να ανεβούν οι μετοχές του ΟΤΕ. Δεν αρκεί όμως το κύριο ζήτημα. 
      Για όλους αυτούς τους λόγους, εμείς καταψηφίζουμε και το νομοσχέδιο ολόκληρο και ειδικότερα αυτές τις δύο τροπολογίες.
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Ρέππας έχει το λόγο. 
      ΔΗΜΗΤΡΙΟΣ ΡΕΠΠΑΣ: Κυρίες και κύριοι συνάδελφοι, συζητούμε επί της αρχής του νομοσχεδίου. Το νομοσχέδιο όμως αυτό δεν έχει αρχή. Είναι μια συρραφή αυτοτελών νομοσχεδίων, είναι ένα συνοθύλευμα διατάξεων. Είναι μια απεικόνιση του κυβερνητικού σχεδιασμού, που είναι ασαφής και σε πλήρη σύγχυση.
      Η Νέα Δημοκρατία κατόρθωσε όμως με την κατάθεση των τροπολογιών, την τελευταία στιγμή, να δώσει τέλος σε αυτό το νομοσχέδιο. Τα τελευταία άρθρα του νομοσχεδίου είναι και τα πιο σημαντικά. Το νομοσχέδιο αυτό έχει τέλος, που όμως, λόγω των διατάξεων του τέλους του νομοσχεδίου, ισοδυναμεί και με τέλος στην περιφρούρηση της συλλογικής αυτονομίας και των συλλογικών διαπραγματεύσεων, ισοδυναμεί με τέλος ενός σημαντικού τμήματος της κοινωνικής ασφάλισης, ισοδυναμεί με τέλος σε ένα θεσμικά αδιάβλητο τρόπο για τον προσδιορισμό και τη συγκρότηση ανεξάρτητων αρχών, όπως εν προκειμένω είναι η Εθνική Επιτροπή Τηλεπικοινωνιών και Ταχυδρομείων. Είμαι βέβαιος και ελπίζω, συνάδελφοι, ότι αποτελεί και τέλος ή την εισαγωγή στο τέλος μιας κακής διακυβέρνησης, όπως είναι η διακυβέρνηση της Νέας Δημοκρατίας. 
       (Χειροκροτήματα από την πτέρυγα του ΠΑΣΟΚ )
      Το λέω αυτό γιατί περίσσεψε η υποκρισία. Η Νέα Δημοκρατία έχει αυτοβαπτιστεί μεταρρυθμιστής. Είναι ένας αυτοφυής και αυτοδημιούργητος μεταρρυθμιστής που θαυμάζει το δημιουργό του. Αυτοθαυμάζεται! 
      Έγινε μεταρρυθμιστής η Νέα Δημοκρατία που ως παράταξη, σε όλη την πορεία, τουλάχιστον τα τελευταία χρόνια, αντέδρασε λυσσαλέα στις μεταρρυθμίσεις που εισήγαγε το ΠΑΣΟΚ στο δημόσιο βίο της χώρας. Δεν υπάρχει μια μεταρρύθμιση την οποία να στήριξε ή να ανέχθηκε η Νέα Δημοκρατία  με τη σιωπή της. Τις πολέμησε όλες και εκ των υστέρων υιοθετεί και προσεταιρίζεται, όπως κάνει και για τα πολιτικά πρόσωπα της ιστορίας, τις επιλογές της κυβέρνησής μας. 
      Το ίδιο κάνει και σήμερα ισχυριζόμενη ψευδώς ότι εφαρμόζει τον ν. 3029. Κύριοι συνάδελφοι, πρόκειται περί ιδεολογικής και πολιτικής ουνίας. Όχι μόνο δεν εφαρμόζεται ο ν. 3029, αλλά συμβαίνει το εντελώς αντίθετο. Γιατί η Νέα Δημοκρατία το ν. 3029, όταν συζητήθηκε και ψηφίστηκε στη Βουλή, τον αντιμετώπιζε σαν τον «Κουασιμόδο» της νομοθεσίας. Τώρα τον αντιμετωπίζει σαν την «ωραία Ελένη» της νομοθεσίας. Δεν πρόκειται προφανώς περί μεταστροφής των διαθέσεων και των προτιμήσεων αυτής της παράταξης. Κάτι άλλο συμβαίνει που εξηγεί αυτή την μεταστροφή.
      Θα μου επιτρέψετε να πω ότι αν ήθελε η Νέα Δημοκρατία να εφαρμόσει αυτό το νόμο, δεν είχε να κάνει τίποτε άλλο παρά να εφαρμόσει αυτό το νόμο, όχι να φέρει άλλο νόμο για να εφαρμόσει ισχύοντα νόμο. Εγώ ξέρω ότι οι νόμοι που ισχύουν, ισχύουν για να εφαρμόζονται. Δεν χρειάζεται επικουρικό εργαλείο, δηλαδή μια νέα νομοθετική πρωτοβουλία, για να εφαρμοστεί ένας νόμος. Ποιος είναι ο λόγος λοιπόν που η Κυβέρνηση παίρνει νέα νομοθετική πρωτοβουλία εν ονόματι εφαρμογής ενός νόμου που υπάρχει, είναι εκεί και απαιτεί την εφαρμογή του; Μήπως κάτι άλλο συμβαίνει; 
      Το ίδιο άλλωστε έγινε και με τις περίφημες τροπολογίες που κατέθεσε την τελευταία στιγμή. Γιατί το έκανε, αγαπητοί συνάδελφοι, Παρασκευή βράδυ, ώρες μετά την ολοκλήρωση των εργασιών της Ολομέλειας της Βουλής; Προφανώς επειδή δεν έχει εμπιστοσύνη στην πολιτική της και επειδή ήθελε με λαθραίο τρόπο να εισαγάγει στη Βουλή αυτές τις ρυθμίσεις. Δεν έχει προηγηθεί κανένας διάλογος.
      Και επειδή κόπτονται οι συνάδελφοι της Νέας Δημοκρατίας και ο αρμόδιος Υπουργός για την αξία του διαλόγου, αναφέρω απλά και μόνο τούτο: Η Οικονομική και Κοινωνική Επιτροπή αρνήθηκε να καταρτίσει τη γνωμοδότησή της, επειδή θεώρησε ότι περιφρονήθηκε αφού το νομοσχέδιο δόθηκε σε αυτήν μετά την κατάθεσή του στη Βουλή. Αυτός είναι ο σεβασμός στους θεσμούς του κοινωνικού διαλόγου και της διαβούλευσης; Και μιλάτε εσείς για διάλογο; 
      Κυρίες και κύριοι συνάδελφοι, οι δύο τροπολογίες κατατέθηκαν με αυτόν τον τρόπο –μιλώ για αυτή του ΟΤΕ και αυτή που αφορά το ασφαλιστικό των τραπεζών- επειδή την τελευταία στιγμή πήραν την τελική μορφή τους. 
	Η Νέα Δημοκρατία ακολουθεί την πολιτική του «βλέποντας και κάνοντας». Αυτό είναι το σύνδρομο που την κατατρύχει. Και το λέω αυτό γιατί μπορεί να πει κανείς ότι ύψωσε τη σημαία ευκαιρίας, τη σημαία των δήθεν μεταρρυθμίσεων, υπερασπιζόμενη τις μεταρρυθμίσεις που λέει ότι κάνει, δήθεν, όταν ακόμη και η ίδια δεν γνωρίζει το περιεχόμενό τους. Μιλάει για μεταρρυθμίσεις χωρίς να μας παρουσιάσει κάποιο πλάνο, να καλέσει τους εταίρους, τα άλλα κόμματα να συζητήσουν γι’ αυτά τα θέματα. Έρχεται εδώ ο Υπουργός, με αυτό τον ανεύθυνο τρόπο και διεκτραγωδεί την κατάσταση της Εμπορικής Τράπεζας. Για ποιον το κάνει; Για το καλό της Εμπορικής ή για το καλό αυτών που ενδιαφέρονται να αγοράσουν την Εμπορική έναντι πινακίου φακής;
(Χειροκροτήματα από την πτέρυγα του ΠΑΣΟΚ)
      Κάλεσε τα κόμματα; Κάλεσε τους κοινωνικούς φορείς; Να τους καλέσει με εμπιστευτικό τρόπο να συζητήσουν ένα μεγάλο κοινωνικό και εθνικό ζήτημα που αφορά την κρίση στην Εμπορική Τράπεζα; Δεν το έκανε. Έρχεται στη Βουλή και τυμβωρυχεί. Αυτή είναι υπεύθυνη στάση Κυβέρνησης που ενδιαφέρεται να δώσει λύσεις στα προβλήματα; Αλλά, όπως είπα και άλλη φορά, είναι οπαδός της ομοιοπαθητικής. Πιστεύει ότι θα αντιμετωπίσει τα προβλήματα σωρεύοντας νέα.
      Κυρίες και κύριοι συνάδελφοι, ήρθε και η τροπολογία για την ΕΕΤΤ, με αυτό τον τρόπο –και ακούστε τη λεπτομέρεια- Παρασκευή βράδυ και αυτή. Και ενώ έχει ημερομηνία εκπόνησης, κατάρτισης, όπως και ημερομηνία Έκθεσης του Λογιστηρίου γι’ αυτή την τροπολογία την 11η του μηνός, κατατέθηκε την 17η. Γιατί δεν κατατέθηκε πριν, αφού είχατε καταλήξει στην τελική θέση σας; Απλούστατα γιατί θέλατε να επισκιαστεί από τη συζήτηση για τις άλλες τροπολογίες, να μην φανεί ο θεσμικά υπολειπόμενος τρόπος με τον οποίο αναιρείτε μια συγκρότηση ανεξάρτητης Αρχής που απαιτεί τη σύμπραξη περισσοτέρων κομμάτων μέσω της Διάσκεψης των Προέδρων, με τον ορισμό της πλέον, με αυτή τη ρύθμιση, από τον αρμόδιο Υπουργό και από την Κυβέρνηση, για να δώσετε στον ΟΤΕ μια ανεξάρτητη, κατά τα άλλα, αρχή, που θα είναι φιλική όμως προς αυτόν, ενόψει της προοπτικής ξεπουλήματος και του ΟΤΕ. Του δίνετε και αυτό το επικουρικό εργαλείο του στρατηγικού επενδυτή του ΟΤΕ, που έρχεται, να έχει και αυτό το εργαλείο, αυτή τη βακτηρία της ανεξάρτητης, κατά τα άλλα, Αρχής. 
      (Χειροκροτήματα από την πτέρυγα του ΠΑΣΟΚ)
      Κυρίες και κύριοι συνάδελφοι, η κοινωνική ασφάλιση, η εργατική νομοθεσία, είναι από τις μεγαλύτερες κατακτήσεις του 20ου αιώνα. Και βεβαίως χρειάζονται προσαρμογές και επίκαιρες προσεγγίσεις, προκειμένου να αντιμετωπίσουμε τα προβλήματα που προκύπτουν. Όμως,πάντα σ’ αυτές τις περιπτώσεις ο διάλογος δεν είναι εξωτερικό αλλά συστατικό στοιχείο αυτής της ίδιας της μεταρρυθμιστικής διαδικασίας.
      Εμείς προχωρήσαμε στον ν. 3029 μετά από διάλογο με τους κοινωνικούς φορείς και ψηφίσαμε ένα νόμο που δίνει ένα αξιόπιστο και μακρόπνοο, μέχρι το 2025, σύστημα κοινωνικής ασφάλισης για τους μισθωτούς. Αυτή την προοπτική την επιβεβαίωσε η προσφάτως ανακοινωθείσα μελέτη που έκανε για το συγκεκριμένο θέμα το Ινστιτούτο Εργασίας της ΓΣΕΕ. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Από τη δευτερολογία μου, κύριε Πρόεδρε, σας παρακαλώ ό,τι χρόνο μπορείτε να μου δώσετε. Ζητώ μια μικρή ανοχή, γιατί νιώθω κι εγώ ενοχή, δοθέντος ότι αυτός ο περίφημος νόμος φέρει -καλώς ή κακώς, είτε ως «Κουασιμόδος» είτε ως «Ωραία Ελένη»- και το όνομά μου.
      Κυρίες και κύριοι συνάδελφοι, αντί λοιπόν εσείς να κάνετε αυτό το διάλογο στην Επιτροπή Κοινωνικής Προστασίας που έχουμε με το ν.3144 καταρτίσει, τον αποφύγατε. Αντί να παρουσιάσετε με λεπτομέρειες τις θέσεις στους κοινωνικούς φορείς και στα άλλα κόμματα, το αποφύγατε.
      Εμείς κάναμε ένα νόμο, ο οποίος έδωσε λύση σε πολλά προβλήματα. Και εφαρμόζεται ο νόμος αυτός. Προχωρήσαμε σε οργανωτική ανασυγκρότηση του συστήματος κοινωνικής ασφάλισης. Προχωρήσαμε στη δημιουργία της Εθνικής Αναλογιστικής Αρχής. Προχωρήσαμε στη σύνδεση της χρηματοδότησης της κοινωνικής ασφάλισης με την ανάπτυξη της χώρας, γιατί το κράτος το κοινωνικό είναι κράτος δικαίου, άρα ακολουθεί και μια πολιτική αναδιανομής. Δημιουργήσαμε με το διαχωρισμό της κύριας και της επικουρικής σύνταξης νέα δεδομένα. Προχωρήσαμε στη θέσπιση των επαγγελματικών ταμείων -και ήδη λειτουργούν τρία- και προχωρήσαμε σε άρση πάρα πολλών ανισοτήτων, ώστε να μπορούν σήμερα αυτοί που παίρνουν την κατώτερη σύνταξη –μικρή, δεν λέω-  να παίρνουν μια σύνταξη 435 ευρώ, όταν με το νόμο 2084/92  η σύνταξη αυτή θα έπρεπε να είναι 157 ευρώ. Αυτή είναι η προστιθέμενη αξία της πολιτικής μας και μπορώ να αναφέρω πολλά παραδείγματα. 
      Η πορεία της Νέας Δημοκρατίας ποια ήταν μέχρι τώρα; Όταν τη καλέσαμε για διάλογο, μας κατήγγειλε για «θέατρο» διαλόγου και απεχώρησε. Προεκλογικά κατήγγειλε ότι θα καταργήσει το νόμο μας. Στην Έκθεση της Θεσσαλονίκης τον περασμένο Σεπτέμβριο ο Πρωθυπουργός λέει: «θα εφαρμόσουμε την κείμενη νομοθεσία, δεν τίθεται θέμα Ασφαλιστικού» Κατ’ επανάληψη οι υπουργοί, οι κοινωνικοί παράγοντες λένε πως αυτή την τετραετία δεν ανοίγει το Ασφαλιστικό. Και τώρα, με αυτό το λαθραίο τρόπο, έρχεται αυτή η τροπολογία. 
      Έγινε λόγος για διάλογο. Μεγάλη Τρίτη, 26 Απριλίου, ο αρμόδιος Υπουργός ζητάει από τη Βουλή να συγκληθεί η αρμόδια κοινοβουλευτική Επιτροπή Οικονομικών κατ’ αρχήν, για να συζητήσει ασφαλιστικά και εργασιακά θέματα. Προσδιορίζεται η συνεδρίαση για τις 12 Μαΐου. Δεν έγινε ποτέ. Αναβλήθηκε και έκτοτε καμία συνέχεια δεν δόθηκε.
Έτσι αντιλαμβάνεστε το διάλογο, κύριοι της Κυβέρνησης; Ποιο διάλογο, πού τον κάνατε, με ποιους; Εκτός αν συζητάτε μονομερώς με αυτούς των οποίων τα κελεύσματα εφαρμόζετε.
     Η Νέα Δημοκρατία με τις τροπολογίες της –το τελευταίο κεφάλαιο της παρέμβασής μου, κύριε Πρόεδρε και σας ευχαριστώ πάρα πολύ, όπως και τους συναδέλφους για την ανοχή τους- φέρνει ρύθμιση θεμάτων για την κύρια σύνταξη αφενός και την επικουρική σύνταξη αφετέρου. Η Νέα Δημοκρατία λέει ότι αυτά θα γίνονταν, αν ίσχυε και ο ν. 3029. Τότε γιατί δεν αφήνουν να ισχύσει ο ν. 3029; Αυτό δεν είναι αληθές.
     Όσον αφορά στην επικουρική σύνταξη, εμείς σεβαστήκαμε την αυτοτέλεια των νομικών προσώπων ιδιωτικού δικαίου και τα καλέσαμε να διαβουλευτούν και να συμφωνήσουν πώς θα προχωρήσουν σε οργανωτική ανασυγκρότηση μέσω των συγχωνεύσεων. 
     Η Νέα Δημοκρατία δημιουργεί ένα νομικό πρόσωπο δημοσίου δικαίου για να επιτύχει έτσι την εμπλοκή του κράτους και αυτομάτως την υποχρέωσή του να χρηματοδοτήσει αυτή τη μεταβολή. Γιατί το κάνουν; Και όταν λέει ο κ. Υπουργός ότι η Εμπορική Τράπεζα έχει αυτήν την κατάσταση από τη μια δηλαδή ότι το έλλειμμά της είναι στο 1,5 δισεκατομμύριο και από την άλλη θα πρέπει οι τράπεζες να πληρώσουν, πώς θα πληρώσει η Εμπορική, κύριε Υπουργέ; Εσείς είπατε ότι είναι σε αδυναμία. Άρα τι ρυθμίζετε; Κοροϊδεύετε την Εθνική Αντιπροσωπεία και τον ελληνικό λαό;
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Προφανώς οι τράπεζες θα αναλάβουν ένα μικρό βάρος αυτού του κόστους, και μάλιστα με τη σημερινή τροπολογία σας κάνετε ακόμα πιο ελαστική τη ρύθμιση υπέρ αυτών των οικονομικών συμφερόντων, αφού τους δίνετε τη δυνατότητα η καταβολή μέσω εισφορών να προσμετράται σε βάθος χρόνου πέραν της δεκαετίας που αθροιστικά προβλέπεται ως εναλλακτική λύση. Να μια ακόμα χαριστική πράξη.
     ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
     ΔΗΜΗΤΡΙΟΣ ΡΕΠΠΑΣ: Όσον αφορά στην κύρια σύνταξη, η δική μας πολιτική προέβλεπε ένα συγκεκριμένο σχεδιασμό: σειρά προϋποθέσεων, αναλογιστικές μελέτες, «για να μη βάλουμε το κάρο πριν από το άλογο», να γνωρίζουμε ποια είναι τα δεδομένα επί των οποίων αποφασίζουμε, διαβούλευση και απόφαση των ίδιων των συμβουλίων των ταμείων που υποβάλλουν αίτημα για την ένταξή τους και συζήτηση από εκεί και πέρα για να προσδιορίσουμε μέσω αυτών των μελετών και τα χρηματοδοτικά σχήματα, για να στηρίξουμε το συνεπαγόμενο κόστος από αυτήν τη μεταβολή, γιατί είναι διαφορετικό σε κάθε περίπτωση! 
     Είναι άλλο για το ΤΑΠ-ΟΤΕ  που και σήμερα το κράτος δίνει δεκάδες δις ή για το Ν.Α.Τ. που επίσης το κράτος δίνει δεκάδες δις για να καλύψει τις συντάξεις και άλλο για τα ταμεία των τραπεζών! Θα πρέπει να τα αντιμετωπίσουμε κατά περίπτωση. Αυτή είναι η δική μας λογική, να δούμε τι αναλαμβάνει το κράτος και το ΙΚΑ και τι αναλαμβάνουν οι ίδιοι οι φορείς.
     Εσείς έρχεστε και λέτε ότι τα αναλαμβάνει όλα το κράτος –τέτοια αρχοντιά!- από αυτά που σας περισσεύουν βέβαια, καθώς μεγαλώνετε το έλλειμμα και κάνετε το οικονομικό περιβάλλον πολύ δυσμενέστερο από αυτό που παραλάβατε από τη δική μας διακυβέρνηση!
     ΠΡΟΕΔΡΕΥΩΝ (Ιωάννης Τραγάκης): Κλείστε με αυτό, κύριε συνάδελφε. 
     ΔΗΜΗΤΡΙΟΣ ΡΕΠΠΑΣ: Ναι, κύριε Πρόεδρε.
     Ειπώθηκε ότι το συνολικό κόστος που προκύπτει είναι 9.000.000.000 για την κύρια σύνταξη, 4.000.000.000 για την επικουρική. 
     4.000.000.000 για την επικουρική: Το κράτος κατά τη δική μας νομοθεσία δεν θα είχε καμία εμπλοκή ούτε υποχρέωση καταβολής ενός έστω ευρώ! Εσείς εμπλέκετε το κράτος.
     Όσον αφορά στην κύρια σύνταξη, ο επιμερισμός θα γινόταν αφού γνωρίζουμε τα δεδομένα μετά από τις μελέτες και με βάση τη διαβούλευση με τους ίδιους τους εταίρους και τις δυνατότητες της οικονομίας κατά περίπτωση, για να έχουν όλοι τη σύνταξή τους, αλλά ταυτόχρονα να εξασφαλίσουμε και τη βιώσιμη λειτουργία των ταμείων.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε με αυτό. 
     ΔΗΜΗΤΡΙΟΣ ΡΕΠΠΑΣ: Εσείς, κύριοι συνάδελφοι της Νέας Δημοκρατίας, τα προσφέρατε όλα. Τα προσφέρατε όλα, αγνοώντας πως ο συνεργάτης σε αυτήν την περίπτωση είναι το ίδιο το λαϊκό κίνημα και οι κοινωνικοί εταίροι. Τους παρακάμψατε και τους περιφρονήσατε. 
     Αντί να δουλέψετε στην κατεύθυνση βελτίωσης του κεκτημένου που σας παραδώσαμε διευρύνοντας το κεφάλαιο κοινωνικής εμπιστοσύνης που εμείς δημιουργήσαμε, το αγνοήσατε γιατί προφανώς δεν σας ενδιαφέρει το κεφάλαιο κοινωνικής εμπιστοσύνης. Σας ενδιαφέρει να δώσετε ψήφο εμπιστοσύνης στο οικονομικό κεφάλαιο! Και αυτή είναι η διαφορά μας, γι’ αυτό καταψηφίζουμε την νομοθετική πρωτοβουλία σας.
     (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Πρωτόπαπας έχει το λόγο.
     ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, βλέπουμε ότι έχει αποχωρήσει ο κ. Αλογοσκούφης. Φαντάζομαι ότι έχει πάει στα βαφτίσια του κ. Έβερτ, όπου θα προσπαθεί, φαντάζομαι, να πείσει και σήμερα τον κ. Έβερτ, όπως και σε αυτήν την Αίθουσα επιχείρησε να κάνει.
     Εγώ θέλω να ξεκαθαρίσω κάτι, για να είμαστε εξηγημένοι. Είτε πείσει είτε δεν πείσει με οποιοδήποτε μέσο ο κ. Αλογοσκούφης τον κ. Έβερτ να μείνει ή να ψηφίσει την τροπολογία του, μικρή έχει αξία! Γιατί παραμένουν δύο πράγματα: Παραμένει το δωράκι των 9.000.000.000 ευρώ προς τις τράπεζες που δίνει ο κ. Αλογοσκούφης και η δική μας απόφαση να αποκαλύψουμε αυτήν την πράξη μπροστά στον ελληνικό λαό! Πάει και τελείωσε! Και ας το έχουμε δεδομένο! Αυτό δεν πρόκειται να αλλάξει.
     Φέρατε ακόμη μία μεταβολή. Εντείνετε την ανασφάλεια και την αβεβαιότητα που υπάρχει στον κόσμο με την πολιτική σας, με μία πολιτική που συνοδεύεται από ακρίβεια, λιτότητα, προβλήματα στην απασχόληση και διόγκωση της ανεργίας και βέβαια από μία σειρά δήθεν μεταρρυθμίσεις, που στην ουσία είναι αφαίρεση κάθε φορά και μονόπλευρη επιβάρυνση του εργαζόμενου.
    Προκαλείτε ρήξη βεβαίως αλλά με ποιους; Ρήξεις εσωτερικές στην κοινωνία, ρήξεις μεταξύ κοινωνικών ομάδων. Προσπαθείτε να κάνετε ρήξεις μέσα στους εργαζόμενους, ρήξη των εργαζόμενων με τους μικρομεσαίους. Διασπάτε, αντί να ενώνετε, να συνδέετε και να προωθείτε τον κοινωνικό ιστό που έχει ανάγκη να εγγυηθεί την πορεία της Ελλάδας προς το αύριο. Με τις πολιτικές τα συμφέροντα κερδίζουν και η κοινωνία χάνει. Και αυτό νομίζω ότι είναι ένα συμπέρασμα που πρέπει όλοι να βγάλουμε.
    Τι πετυχαίνετε με τις ρυθμίσεις που φέρνετε και για το ασφαλιστικό των τραπεζών και για τον ΟΤΕ. Πετυχαίνετε κατ’ αρχήν στο μεν ασφαλιστικό των τραπεζών όχι να το λύσετε, αλλά να το στείλετε στο μέλλον. Και μπορεί προς το παρόν να μη βάζετε μια δραχμή από τον κρατικό προϋπολογισμό, μπορεί προς το παρόν να έχετε την εντύπωση ότι κάποια χρήματα που θα δώσουν οι τράπεζες στο ΕΤΑΠ επειδή είναι νομικό πρόσωπο δημοσίου δικαίου, μπορείτε να τα βάλετε στην «άσπρη τρύπα», αλλά στην ουσία η επιχείρηση αυτή γίνεται για να πουληθεί η Αγροτική και η Εμπορική και να εξυπηρετηθούν και άλλα συμφέροντα. Και έχουν όνομα. Δεν είναι τυχαίο ότι ο κ. Μηλιάκος, γνωστός από τη συνολική δραστηριότητά του, επιχείρησε σχεδόν πανηγυρίζοντας από την πρώτη ώρα να βγει να πει ότι, εμείς υιοθετούμε το νόμο, πριν καν ψηφιστεί και  η Αγροτική θα ενταχθεί. Γνωρίζει πολύ καλά ο κ. Μηλιάκος ότι έχει επιλεγεί ο υποψήφιος αγοραστής. Δεν ξέρω αν είναι η UPS που βουίζει η αγορά ή κάποιος άλλος, αλλά πιθανά αυτός γνωρίζει ότι τα συμφέροντα που εξυπηρετούνται με αυτή τη ρύθμιση έχουν όνομα και το όνομα είναι συγκεκριμένο και θα αποκαλυφθεί. Όπως και το όνομα είναι συγκεκριμένο και θα αποκαλυφθεί στην περίπτωση της Εμπορικής, όπως και η χρυσοπληρωμένη εθελουσία έξοδος του ΟΤΕ γίνεται πάλι με μοναδικό στόχο, όχι να διευρυνθεί η ανταγωνιστικότητα της επιχείρησης, όχι να προσφερθούν καλύτερες και ποιοτικότερες υπηρεσίες στο κοινωνικό σύνολο, αλλά και πάλι αγωνιωδώς να προσπαθήσει ο κ. Αλογοσκούφης να καλύψει τα ταμειακά ελλείμματα που εσείς δημιουργήσατε, που εσείς κύριε Ρεγκούζα ομολογήσατε περίτρανα πριν από μερικές μέρες και το δυστύχημα είναι ότι σας φεύγουν ακόμα περισσότερο. 
    Γίνεται πολύ συζήτηση αυτές τις μέρες αν τηρείται ή δεν τηρείται ο νόμος Ρέππα. Ο Δημήτρης ο Ρέππας πριν πιστεύω ότι ήταν καταλυτικός στο θέμα αυτό. Τον παραβιάζετε και τον παραβιάζετε βάναυσα. Αλλά τίθεται ένα ερώτημα. Εδώ είμαστε πολιτικοί και ως πολιτικοί δεν θα περιοριστούμε σε αυτήν εδώ την Αίθουσα στο να συζητάμε μόνο άρθρα. Τα συζητήσαμε και τα αποκαλύψαμε. Υπάρχει μια πραγματικότητα και στην πραγματικότητα αυτή περιμένει απαντήσεις ο ελληνικός λαός: Ποιος θα πληρώσει το «μάρμαρο» για το ΙΚΑ; Κάνετε την επιλογή λοιπόν και πρέπει καθαρά να το ομολογήσετε και μην ψάχνετε να κατασκευάσετε δήθεν ενόχους, μην κατασκευάζετε φαντάσματα που υπάρχουν μόνο στο δικό σας το μυαλό, γιατί κανείς άλλος δεν καταλαβαίνει ότι δίνετε 9.000.000.000 ευρώ στις τράπεζες, ότι επιβαρύνετε το ΙΚΑ για να διευκολυνθεί το τραπεζικό σύστημα με 9.000.000.000 ευρώ, ότι αυτά θα τα πληρώσει όχι κάποιο «ρετιρέ» έστω και αν αυτό το «ρετιρέ» ήταν των 1000 ευρώ ή των 1500 ευρώ, αλλά θα την πληρώσει ο απλός εργαζόμενος, ο απλός συνταξιούχος, εκείνον τον οποίο, για να θυμηθείτε καλά, με το νόμο Σιούφα τον πηγαίνατε στις 70.000 και 75.000 δραχμές στην κατώτερη σύνταξη. Αυτός και πάλι καλείται να πληρώσει.
    Και λέει ο κ. Αλογοσκούφης ότι: «μετά θα ανοίξω το ασφαλιστικό, δηλαδή πρώτα θα φορτώσω τα 9.000.000.000 ευρώ από την ένταξη των τραπεζών, πρώτα θα φορτώσω άλλα τόσα δισεκατομμύρια από την ένταξη του ΤΑΠ-ΟΤΕ, μετά θα φορτώσω και άλλα δισεκατομμύρια ευρώ από την ΔΕΗ ή από κάποια άλλη ΔΕΚΟ και αφού πια έχω υπονομεύσει και έχω καταδικάσει το ΙΚΑ, θα έρθω ως μετανοούσα Μαγδαληνή», λέει ο κ. Αλογοσκούφης, «να πω ότι, ξέρετε, έχουμε πρόβλημα στο ασφαλιστικό και πρέπει να κόψουμε τις συντάξεις και πρέπει να αυξήσουμε τα όρια ηλικίας. Τι να κάνουμε»; Μα, εσείς θα έχετε δημιουργήσει το πρόβλημα, εσείς θα είστε οι υπεύθυνοι. Οι συνταγές που θέλετε να εφαρμόσετε είναι γνωστές. Πηγαίνετε στον νόμο 2084 να τις διαβάσετε και να τις βρείτε για να μην έχει και κανείς απορία. 
    Και στους ίδιους τους τραπεζοϋπαλλήλους τι τους λέτε; Εγώ δε θα μείνω στα υπόλοιπα ζητήματα τα οποία επικαλεστήκατε. Πιστεύω  ότι μέσα από έναν ειλικρινή διάλογο που δεν έγινε, που δεν υπήρξε, θα υπήρχε όλη η δυνατότητα να βρεθούν οι λύσεις, να γίνουν οι αναγκαίες προσαρμογές, να μπορεί να προχωρήσει το σύστημα μπροστά. Όχι. Τους λέτε ότι θα τους δώσετε ένα ταμείο που δεν θα είναι βιώσιμο που θα είναι σαν το «141», στον επόμενο τόνο το ταμείο θα έχει μόνο δύο χρόνια ζωής, στον επόμενο τόνο το ταμείο θα έχει μόνο ένα χρόνο ζωής.
      Αλλά σας ενδιαφέρει; Η επόμενη κυβέρνηση θα το βρει μπροστά της. Η επόμενη κυβέρνηση είναι που θα κληθεί να το λύσει. Τότε θα σκάσει το  πρόβλημα. Και δημιουργείτε πλήρη ανασφάλεια στο χώρο. Τους λέτε να συμφωνήσουν σε τι; Να συμφωνήσουν σ’ ένα θνησιγενές ταμείο; Τους λέτε να συμφωνήσουν σε τι; Να υπογράψουν ότι αύριο δεν θα έχουν αυτές έστω τις όποιες ρυθμίσεις αφήσατε για τους εργαζόμενους πριν το 1992; Αυτό τους ζητάτε; Ανασφάλεια και αβεβαιότητα; Και εδώ ανασφάλεια και αβεβαιότητα και εκβιασμός;
      Αν τα ταμεία –λέει- δεν ενταχθούν, δεν ζητήσουν τα ταμεία της επικουρικής να ενταχθούν, δεν εντάσσονται και τα κύρια. Αύριο, επειδή δεν θα έχουν προθυμία κάποιοι, θα βγουν να πουν κάτι ανάλογο: Πήραμε απόφαση με το ζόρι. Και στην Εμπορική τι θα πουν; Αύξηση μετοχικού κεφαλαίου. Και στην Αγροτική τι θα πουν; Αύξηση μετοχικού κεφαλαίου για να γίνει η συμμετοχή. 
      Τι σημαίνει αύξηση του μετοχικού κεφαλαίου στην Αγροτική ή στην Εμπορική; Σημαίνει κρατικός προϋπολογισμός, κύριε Ρεγκούζα. Σημαίνει αυτό που είπε ο κ. Αλογοσκούφης. Σημαίνει –το είπε σήμερα καθαρά, πιθανόν να μην έγινε κατανοητό, το επαναλαμβάνω λοιπόν για να γίνει κατανοητό- και τρίτη μετά την κύρια σύνταξη, και τρίτη μετά την επικουρική σύνταξη επιβάρυνση του κρατικού προϋπολογισμού μέσω της συμμετοχής του στην αύξηση του μετοχικού κεφαλαίου της Αγροτικής και της Εμπορικής, για να μπορούν να δικαιολογήσουν την αίτηση και την ένταξη στο ΕΤΑΤ το οποίο κατασκευάζετε. Αυτή είναι η δήθεν λύση σας. Αυτό είναι το κατασκεύασμα που φτιάχνετε.
      Θα υπάρξουν νομικά θέματα. Καταλαβαίνετε πολύ καλά ότι δημιουργείτε έναν δεύτερο γύρο την ώρα που χρειάζεται ηρεμία το σύστημα, την ώρα που στην Ελλάδα πρέπει να ενωθούν όλες οι δυνάμεις για να προχωρήσουν μπροστά. Για σας οι λέξεις διάλογος, συναίνεση και συμφωνία καθίστανται πλέον εχθρικές. 
      Ούτε καν μπήκατε στον κόπο να ρωτήσετε την ΟΚΕ ποια είναι η άποψή της. Την γράψατε στα παλαιά των υποδημάτων: Την Οικονομική και Κοινωνική Επιτροπή, που υποτίθεται ότι ο κ. Αλογοσκούφης θα της ανέθετε να λύσει το ασφαλιστικό σύστημα. Αυτή είναι η πραγματικότητα. Αυτή είναι η πολιτική σας χωρίς προσωπεία και μάσκες. Δεύτερο γύρο δημιουργείτε στις τράπεζες. Μία αναμέτρηση που τελικά θα είναι μια αναμέτρηση με αγωγές και που δεν ξέρουμε τι αποτέλεσμα να δημιουργηθεί. 
      Αυτό πάτε να κάνετε; Και το περνάτε πως; Το περνάτε –επειδή αντιδρούν και οι ίδιοι οι Βουλευτές σας- με κομματική πειθαρχία. Το περνάτε σε τελική ανάλυση –αν κάνετε χρήση της πλειοψηφίας σας- μακριά από την κοινωνία. Διότι η κοινωνία καταλαβαίνει ότι αυτές οι μεταβολές που εσείς ψευδεπίγραφα ονομάζετε μεταρρυθμίσεις, μόνιμα ζητούν και παίρνουν από αυτή, μόνιμα εντείνουν την ανασφάλεια και την αβεβαιότητα και εξυπηρετούν μόνο εκείνους τους μεγάλους με τους οποίους άρρηκτα συνδέεστε: τα οικονομικά συμφέροντα τα οποία κερδίζουν από την πολιτική σας. 
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο συνάδελφος κ. Μαγκριώτης έχει το λόγο. 
      ΙΩΑΝΝΗΣ ΜΑΓΚΡΙΩΤΗΣ: Κυρίες και κύριοι συνάδελφοι, η Νέα Δημοκρατία έχει και διχασμό μνήμης, πέραν των άλλων. 
      Σήμερα ακούσαμε τον Κοινοβουλευτικό Εκπρόσωπο τον κ. Πολύδωρα να γίνεται θαυμαστής της πρότασης Γιαννίτση για την ασφαλιστική μεταρρύθμιση. Ακούσαμε πριν από λίγο τον Υπουργό Οικονομίας τον κ. Αλογοσκούφη  να γίνεται θαυμαστής του νόμου Ρέππα-Χριστοδουλάκη. 
      Έκανε την τιμή –και θα το αναφέρω- να αναφέρει και τον κ. Χριστοδουλάκη –ήταν ο μοναδικός- αποκαλύπτοντας την κρυφή φιλία του με τον Υπουργό Εθνικής Οικονομίας του ΠΑΣΟΚ, αποκαθιστώντας έτσι την αλήθεια. Ο κ. Ρέππας τον τελευταίο μήνα με την ρύθμιση που κάνετε για τις τράπεζες και την απορύθμιση του ασφαλιστικού συστήματος έχει κερδίσει στην κοινή γνώμη. Έχει κερδίσει πρόσθετη εμπιστοσύνη, πέραν εκείνης που είχε κερδίσει, όταν έφερε τον ασφαλιστικό νόμο 3029/02. 
      Γι’ αυτό,  λοιπόν, ο φίλος κ. Αλογοσκούφης είπε να προσφέρει λίγη από αυτή τη δόξα και την τιμή και στον κ. Χριστοδουλάκη, τον κατά τα άλλα υπεύθυνο για όλα τα κακά της οικονομίας, τα οποία εσείς κληρονομήσατε. 
      Όμως το θράσος, κύριε Υπουργέ, περίσσεψε, όταν δηλώνει ο Κοινοβουλευτικός σας Εκπρόσωπος ότι δεν τόλμησε  να εφαρμόσει το ΠΑΣΟΚ και ο κ. Σημίτης την ασφαλιστική πρόταση του Γιαννίτση. Δείλιασε είπατε. 
      Μα, δεν θυμάστε εσείς που ήσασταν στους δρόμους, στα κάγκελα και στα κεραμίδια και καταγγείλατε εκείνη την πρόταση για την ασφαλιστική μεταρρύθμιση ως βαθιά αντιασφαλιστική, αντικοινωνική; Μα, τέλος πάντων, τέτοιο διχασμό πολιτικής προσωπικότητας έχετε στη Νέα Δημοκρατία ή αρπάζεστε από τα μαλλιά και χρησιμοποιείτε κάθε είδους επιχειρήματα, προκειμένου να πλήξετε την κυβέρνηση του ΠΑΣΟΚ και προκειμένου να δικαιολογήσετε τα δικά σας σήμερα πολιτικά ατοπήματα;
      Κυρίες και κύριοι συνάδελφοι, μέχρι τώρα ξέραμε το περίφημο «στρίβειν δια του αρραβώνος». Σήμερα, ακούσαμε και μάθαμε από τον κ. Αλογοσκούφη ότι αλλάζουμε το νόμο του ΠΑΣΟΚ δια της εφαρμογής του. 
      Πράγματι, από ευφυολογήματα πάτε πολύ καλά, αλλά τα πρακτικά αποτελέσματα της πολιτικής σας θα τα πληρώσει η εθνική μας οικονομία, οι ασφαλισμένοι και η ευημερία των πολιτών.
      Ακούσαμε σήμερα απ’ αυτό το Βήμα και από τον Υπουργό τον κ. Αλογοσκούφη, αλλά και από αγορητές της Νέας Δημοκρατίας, ότι με το σημερινό νομοσχέδιο για το Χρηματιστήριο Αξιών Αθηνών και την Επιτροπή Κεφαλαιαγοράς, βάζουμε ουσιαστικά τέλος στο κόμμα του Χρηματιστηρίου. Κανείς πλέον δεν θα δηλώνει από εδώ και πέρα και δεν θα μπορεί, δεν θα σπεκουλάρει ότι το Χρηματιστήριο θα ανέβει τους επόμενους μήνες.
      Αυτά ακούσαμε από τούτο το Βήμα. Και την ίδια ώρα, στην αιτιολογική έκθεση, στην παράγραφο 4, στη σελίδα 2 για την τροπολογία του ΟΤΕ, αναφέρει πάρα πολύ χαρακτηριστικά η Κυβέρνηση τα εξής: «Υπολογίζεται ότι το πρόγραμμα της εθελουσίας αποχωρήσεως θα προκαλέσει άμεσα σημαντικότατες οικονομίες μέσω της μειώσεως της μισθοδοσίας και στοιχείων του λειτουργικού κόστους της εταιρείας. 
      Η άνοδος της αξίας της μετοχής του ΟΤΕ, της οποίας η τάση καταγράφεται ήδη, θα αποτελέσει κέρδος του δημοσίου της τάξεως των 185.000.000 ευρώ για κάθε ένα ευρώ αυξήσεως της αξίας της μετοχής, όπως υπολογίζεται τώρα. 
      Συνεπώς, το δημόσιο έχει κάθε λόγο να συμμετέχει στη χρηματοδότηση της εθελούσιας εξόδου κατά το περιορισμένο αυτό ποσοστό».
      Εγώ σας ερωτώ, κύριε Υπουργέ, το εξής: Είναι αυτό έμμεση χειραγώγηση της μετοχής του ΟΤΕ; Είναι αυτό κάλεσμα σε ξένους θεσμικούς επενδυτές, αλλά και σε φουκαράδες μικροεπενδυτές να αγοράσουν τη μετοχή του ΟΤΕ, για την οποία προδικάζετε με το γραπτό κείμενο της εισηγητικής έκθεσης ότι θα ανέβει –και μάλιστα πάρα πολύ- με την επιλογή σας αυτή και θα βγει κερδισμένο και το κράτος, αλλά και ο κάθε επενδυτής; Είναι ένα άμεσο σπεκουλάρισμα στη μετοχή του ΟΤΕ και στο Χρηματιστήριο; 
      Σ’ αυτά πρέπει να απαντήσετε. 
      Σας ερωτώ, κύριε Υπουργέ, το εξής: Πείτε ότι αύριο -μετά από όλα αυτά που θα κάνετε, όπως προβλέπετε-η μετοχή του ΟΤΕ πάρει μία μεγάλη αύξηση τις επόμενες ημέρες, πρώτα-πρώτα ποιοι θα επωφεληθούν; Κατ’ αρχάς, θα επωφεληθούν οι ξένοι θεσμικοί επενδυτές και ξέρετε ότι αυτοί έχουν πολύ ισχυρό χαρτοφυλάκιο.
      Σας ερωτώ: Όλοι αυτοί οι σπεκουλαδόροι και μη, οι ξένοι θεσμικοί επενδυτές, αν αύριο ανέβει η μετοχή του ΟΤΕ, δεν θα σπεύσουν να ρευστοποιήσουν για να κεφαλαιοποιήσουν αυτή την αύξηση της μετοχής; Τότε, πείτε μου πού θα βρεθεί η μετοχή του ΟΤΕ. Δεν θα κατρακυλήσει; Τότε, πείτε μου ποιες θα είναι οι απώλειες του κράτους. Εκτός και εάν σπεκουλάρει και το κράτος και τρέξει και αυτό να πουλήσει, να ρευστοποιήσει. Τότε θα είχαμε ακόμη μεγαλύτερη πτώση της μετοχής του ΟΤΕ. Τότε, πώς προφυλάσσετε τον μικροεπενδυτή που τώρα τον καλείτε να αγοράσει μετοχές του ΟΤΕ, είτε αυτόν που έχει σήμερα είτε αυτόν που θα αγοράσει αύριο;
      Σας ερωτώ το εξής: Ποιες είναι οι πολιτικές, αλλά και ποιες θα είναι οι ποινικές σας ευθύνες αύριο; Και πρέπει να πάρετε θέση και να τοποθετηθείτε σ’ αυτό.
      Κύριε Υπουργέ, είναι γεγονός ότι τόσο στην οικονομική σας πολιτική, όσο και στην πολιτική στους θεσμούς, ειδικά στα θέματα της διαφάνειας, είχατε κρυφή ατζέντα. Και αυτήν εκτελείτε, αυτήν υλοποιείτε και όχι αυτά που είχατε τάξει προεκλογικά στον ελληνικό λαό ή είχε πει ο Αρχηγός σας στις διάφορες συνεντεύξεις και δηλώσεις του ή στις αγορεύσεις από τούτο το Βήμα. 
      Είχατε πει πολύ χαρακτηριστικά, όταν ψηφίζαμε εδώ το νομοσχέδιο για την ενίσχυση της Επιτροπής Κεφαλαιαγοράς, πως με τη γενικευμένη εξουσιοδότηση που δίνουμε στην Επιτροπή Κεφαλαιαγοράς, την κάναμε ουσιαστικά μία υπερδύναμη, μία υπερεπιτροπή, η οποία μπορεί να αποφασίζει για το κάθε τι. Και αυτό δε νομιμοποιείται από τη Νέα Δημοκρατία και θα το καταργήσει όταν γίνει κυβέρνηση, γιατί είναι εις βάρος του Χρηματιστηρίου, εις βάρος της διαφάνειας, εις βάρος των επενδυτών. 
      Τούτα έλεγε ο κ. Αλογοσκούφης απ’ αυτό εδώ το Βήμα. Είχατε όλη τη δυνατότητα και στους δεκαπέντε μήνες που είστε Κυβέρνηση και σήμερα, να αλλάξετε το καθεστώς της Επιτροπής Κεφαλαιαγοράς με τις πρόσθετες εξουσίες και αρμοδιότητες που δίνετε, ιδιαίτερα γιατί εποπτεύει πλέον μία ιδιωτική εταιρεία, όπως είναι το Χρηματιστήριο Αξιών Αθηνών. 
      Όχι μόνο δεν κάνετε αυτό, αλλά της δίνετε ακόμα περισσότερες αρμοδιότητες. Όχι μόνο δεν την κατοχυρώνετε ως ανεξάρτητη αρχή, όπως δεσμευόσαστε και ζητούσατε να μπει και στο Σύνταγμα, αλλά κάνετε ακριβώς το αντίθετο.
      Εδώ, λοιπόν, κύριε Υπουργέ, θέλω να σας ρωτήσω κάτι, γιατί λέγατε ότι η διάταξη που ψήφισε το ΠΑΣΟΚ είναι διάταξη της διαπλοκής. Τώρα λοιπόν τι κάνετε; Όχι μόνο διατηρείτε τη διαπλοκή αυτή -αν ήταν όπως λέγατε διάταξη της διαπλοκής- αλλά την ενισχύετε κιόλας. Εκτός, βέβαια –και το τονίζω αυτό- αν ισχύει και εδώ αυτό που έχουν πει διάφορα στελέχη και Υπουργοί της Νέας Δημοκρατίας ότι τα γαλάζια παιδιά είναι τα καλύτερα παιδιά και τα ικανότερα παιδιά. Έτσι, λοιπόν, στη νέα υπερενισχυμένη Επιτροπή Κεφαλαιαγοράς, τα γαλάζια παιδιά που έχετε τοποθετήσει είναι και τα τιμιότερα παιδιά.
      Κύριε Υπουργέ, εσείς λέγατε ότι το θέμα του Χρηματιστηρίου και της οικονομίας είναι θέμα θεσμών και όχι θέμα προσώπων. Σήμερα, λοιπόν, κάνετε ακριβώς το αντίθετο. Ολίγον ρατσιστικό μου ακούγεται αυτό. Πέραν των καλυτέρων γαλάζιων παιδιών, είναι και τιμιότερα τα γαλάζια παιδιά. Έτσι, λοιπόν, οργανώνετε την οικονομική σας πολιτική και έτσι ενταφιάζετε το μέλλον της οικονομίας της χώρας. 
      Κύριε Υπουργέ, θα αναφερθώ πολύ γρήγορα -στα τριάντα δευτερόλεπτα που θα μου δώσει ο κύριος Πρόεδρος- στο άρθρο 71, στα προέσοδα. Όταν ο κ. Χριστοδουλάκης είχε φέρει μια διάταξη για τα προέσοδα, είχατε καταγγείλει τη νομοθετική αυτή πράξη και είπατε ότι κλέβει από το μέλλον. Τώρα, λοιπόν, που εσείς γενικεύετε αυτή τη διάταξη, τι κάνετε; Κλέβετε το μέλλον του μέλλοντος; 
      Ο πανικός της αποτυχίας της οικονομικής σας πολιτικής είναι εμφανής. Τρεις φορολογικές επιδρομές κάνατε μέχρι τώρα και δεν έχουν αποδώσει                 -ακριβώς τα αντίθετα είχατε υποσχεθεί προεκλογικά- και ετοιμάζετε και τέταρτη βεβαίως για το φθινόπωρο. Τουλάχιστον δείξτε λίγη πρωτοτυπία. Τόση έλλειψη φαντασίας διαθέτετε στην οργάνωση και στην ανάπτυξη της οικονομικής σας πολιτικής; 
      Θα κλείσω, κύριε Πρόεδρε, γιατί στη συζήτηση επί των άρθρων θα μας δοθεί η δυνατότητα να μιλήσουμε και για την τροπολογία του ΟΤΕ, αλλά και για την απορρύθμιση του ασφαλιστικού συστήματος. 
      Μια φράση μόνο θέλω να πω, όσον αφορά την ασφαλιστική μεταρρύθμιση στο χώρο των τραπεζών, που ως λογοπαίγνιο βεβαίως λέγεται από την πλευρά της Κυβέρνησης. Μεταρρύθμιση ονομάζεται μια θεσμική παρέμβαση, κύριε Υπουργέ, που συμβάλει στην ανάπτυξη της οικονομίας, που δημιουργεί θέσεις απασχόλησης, που βελτιώνει την ανταγωνιστικότητα. Και τέτοιες μεταρρυθμίσεις πρέπει να γίνουν. Και θα είμαστε οι πρώτοι που θα τις στηρίξουμε και μέσα στη Βουλή και μέσα στην κοινωνία, κοντά στον παραγωγικό κόσμο. Εδώ κάνετε ρυθμίσεις θεμάτων που αφορούν μεγαλοτραπεζίτες. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΙΩΑΝΝΗΣ ΜΑΓΚΡΙΩΤΗΣ: Ολοκληρώνω, κύριε Πρόεδρε. 
      Δεν θα προχωρούσατε σε αυτήν τη ρύθμιση -και υπάρχουν ρητές δεσμεύσεις και του Πρωθυπουργού και του οικονομικού επιτελείου της Κυβέρνησης- αν δεν ερχόταν η υποχρεωτική εφαρμογή των διεθνών λογιστικών προτύπων για τις Τράπεζες. Αυτός είναι ο λόγος για τον οποίο φέρνετε αυτή τη ρύθμιση, αυτός είναι ο λόγος για τον οποίο χαρίζετε σε Έλληνες και ξένους κυρίως μεγαλοτραπεζίτες. Είτε σε αυτούς που έχουν τα χαρτοφυλάκια είτε σε αυτούς που ετοιμάζονται να εξαγοράσουν αντί πινακίου φακής την απαξιωμένη Εμπορική, εκεί που την οδηγείτε και βεβαίως το φιλέτο του ΟΤΕ..
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε. Τριάντα δευτερόλεπτα ζητήσατε και πήρατε δυόμισι λεπτά. 
      ΙΩΑΝΝΗΣ ΜΑΓΚΡΙΩΤΗΣ: Μια φράση και κλείνω, κύριε Πρόεδρε και σας ευχαριστώ πολύ για την ανοχή σας. 
      Κύριε Υπουργέ, έχετε μεγάλη ευθύνη, γιατί ένα μεγάλο κύμα και μία μεγάλη ανάγκη της εθνικής οικονομίας για μεγάλες τομές και μεταρρυθμίσεις που θα στηρίξουν την παραγωγικότητα, την ανταγωνιστικότητα και την ανάπτυξη και θα συμπαρασύρουν και τις επενδύσεις του ιδιωτικού τομέα και θα δημιουργήσουν πρόσθετο πλούτο, για να κερδίσει η περιφέρεια και ο αδύναμος πολίτης, τα ενταφιάζετε σε αυτές τις τροπολογίες της απορύθμισης, σε αυτές τις χαριστικές τροπολογίες. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Κουτσούκος έχει το λόγο και κλείνουμε. 
      ΓΙΑΝΝΗΣ ΚΟΥΤΣΟΥΚΟΣ: Εγώ προτείνω, κύριε Πρόεδρε, να συζητήσουμε συνέχεια μέχρι το πρωί, να εξαντληθεί ο κατάλογος, να ψηφιστούν οι περίφημες τροπολογίες και να διευκολύνουμε το έργο της Κυβέρνησης. Γιατί αρκετά έχετε συμβάλει στην υποβάθμιση του ρόλου των απλών Βουλευτών. Μας καλέσατε μια ώρα νωρίτερα, ως μέλη της Επιτροπής Κοινωνικών Υποθέσεων, για να συζητήσουμε για το κοινωνικοασφαλιστικό σύστημα και μας βάζετε στις μία η ώρα τη νύχτα να μιλήσουμε ενώπιον κενών εδράνων και με απουσία των λαλίστατων κατά τα άλλα Υπουργών Αλογοσκούφη και Παναγιωτόπουλου.
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σταματώ το χρόνο σας και οφείλω μία παρατήρηση. Είναι εγγεγραμμένοι ενενήντα τέσσερις συνάδελφοι και εσείς είστε ο δέκατος ομιλητής. Αντιλαμβάνεσθε πώς σκέπτονται οι υπόλοιποι ογδόντα τέσσερις συνάδελφοι;
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, οι Βουλευτές ευθύνονται ή ο τρόπος που εισάγει τα νομοσχέδια η Κυβέρνηση; 
      ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, αν μένατε στη σειρά σας, θα μιλούσατε την Τετάρτη σε καλή ώρα, αλλά αλλάξατε οικεία βουλήσει. Μπορείτε να συνεχίσετε. 
      ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, εμένα με ενδιαφέρει η ουσία. Αφού, όμως, ξεκινήσαμε έτσι, θα κάνω και τη δεύτερή μου παρατήρηση. Πρέπει να εισηγηθείτε στην Κυβέρνηση να φέρει μία διάταξη νόμου για να εφαρμόζονται οι νόμοι. Όπως λέει ο λαός μας, χρειάζεται ένας νόμος για να εφαρμόζονται οι νόμοι, γιατί μόνο έτσι μπορούμε να απαντήσουμε στον παραλογισμό του κ. Αλογοσκούφη που τον παρακολουθούμε τις τελευταίες ημέρες και κοντεύει να μας τρελάνει όλους. Λέει ότι εφαρμόζεται ο νόμος Ρέππα. Ψηφίστε, επιτέλους, αυτήν τη διάταξη που να λέει ότι ισχύει ο νόμος Ρέππα για να μη βασανίζουμε το Κοινοβούλιο, για να μην τρελάνουμε τους Έλληνες πολίτες για το ποιος ωφελείται και ποιος ζημιώνεται από αυτήν την υπόθεση. 
      Κυρίες και κύριοι συνάδελφοι, τα ζητήματα της κοινωνικής ασφάλισης είναι ιδιαίτερα σοβαρά. Είναι σίγουρο πως από τον τρόπο που τα αντιμετωπίζει καθένας φαίνεται ποια θα είναι η κοινωνία του μέλλοντος και πώς θα αντιμετωπίσουμε τις προσδοκίες αυτών που ζουν και δουλεύουν, ελπίζοντας ότι το κοινωνικοασφαλιστικό σύστημα θα τους διασφαλίσει ένα ανεκτό επίπεδο ζωής, όταν γίνουν απόμαχοι της εργασίας. 
      Κύριε εισηγητά, θα έλεγα ότι πάρα πολλοί συνάδελφοι της Νέας Δημοκρατίας ομιλούν με έναν τρόπο για το κοινωνικοασφαλιστικό σύστημα και τις νομοθετικές πρωτοβουλίες της Κυβέρνησης σαν να αγνοούν ποια ήταν η κοινωνική πραγματικότητα που παρέδωσε η συντηρητική παράταξη στο ΠΑΣΟΚ το 1981, σαν να αγνοούν παρέδωσε ανασφάλιστη τη μισή Ελλάδα και ότι το ΙΚΑ επεκτάθηκε σε όλη την Ελλάδα το 1982. Αν σήμερα έχει προβλήματα το κοινωνικοασφαλιστικό σύστημα, είναι γιατί πάρα πολλοί εργαζόμενοι δεν μπορούσαν να ασφαλιστούν. Αν σήμερα έχουμε ειδικά ταμεία, για τα οποία προχθές έλεγε στην Επιτροπή ο κ. Αλογοσκούφης ότι το κράτος δαπάνησε για να τα στηρίξει, όπως ισχυριζόταν και για τη ΔΕΗ και τον ΟΑΠ-ΔΕΗ, είναι γιατί δεν υπήρχαν ασφαλιστικές καλύψεις στις περιοχές που έπρεπε να λειτουργήσουν αυτές οι επιχειρήσεις. Το ίδιο συνέβη με τη συγκρότηση των ειδικών ταμείων στις τράπεζες. 
      Αγνοείτε, λοιπόν, αγαπητοί συνάδελφοι της Νέας Δημοκρατίας, την ιστορία και την εξέλιξη του κοινωνικοασφαλιστικού συστήματος για να βγάλετε σε αυτό εδώ το Βήμα λόγους. 
      Επίσης, αγνοούν προκλητικά οι Υπουργοί και ιδιαίτερα ο κ. Αλογοσκούφης την προσφορά του συνδικαλιστικού κινήματος στο να συγκροτηθεί το κοινωνικοασφαλιστικό σύστημα, διότι κάθε φορά που ανοίγει η συζήτηση για το ασφαλιστικό έχουμε και κοινωνικές εντάσεις και πολιτικές αντιπαραθέσεις. Θέλω να σας θυμίσω την περίοδο 1990-1993 με τις μεγαλειώδεις κινητοποιήσεις, αλλά και το 2001, αν και απουσίαζει ο κ. Πολύδωρας που προηγουμένως αναρωτήθηκε που ήταν η ΓΣΕΕ την περίοδο 2000-2003. Πρέπει να εξάρουμε τη συμβολή των εργαζομένων στον αγώνα για την οικοδόμηση του ασφαλιστικού συστήματος.
      Έρχεστε, λοιπόν, σήμερα εδώ, αφού καταλήξατε μεταξύ του ν.2084 και του ν.1902, που λέγατε στο προεκλογικό σας πρόγραμμα ότι αποτελεί τη βάση με την οποία η Νέα Δημοκρατία θα αντιμετωπίσει το ασφαλιστικό σύστημα, να εκθειάζετε τις διατάξεις του ν.3029, του λεγόμενου νόμου Ρέππα. Τι κάνετε; Φέρνετε δύο εντελώς αντιφατικές ρυθμίσεις. Έχουμε μία ρύθμιση, η οποία εδράζεται σε μία συμφωνία που την αξιοποιείτε, επειδή σας εξυπηρετεί στον ΟΤΕ, και η οποία προέκυψε, επειδή μία συνδικαλιστική ηγεσία τακτοποίησε τα του οίκου της, αγνοώντας τις μέλλουσες γενεές. 
      Από την άλλη πλευρά, για να λύσετε με τον τρόπο που θέλετε να λύσετε το ασφαλιστικό ζήτημα των τραπεζών, αγνοείτε τη συλλογική διαπραγμάτευση και προχωρείτε ακόμα και σε αντισυνταγματικές ρυθμίσεις, αγνοώντας ότι θα βρεθείτε μπλεγμένοι σε δικαστικές διενέξεις και ότι στο τέλος η ρύθμισή σας, λόγω ακριβώς αυτών των διενέξεων και της καταστρατηγήσεως που κάνετε του θεσμού των συλλογικών διαπραγματεύσεων και των συνταγματικών κατοχυρώσεων, θα είναι αίολη. 
      Πέραν τούτου, προσπαθείτε να κοροϊδέψετε και τη Βουλή και τον ελληνικό λαό. Παρακολούθησα τον κ. Αλογοσκούφη προηγουμένως να απαντά στο ερώτημα του Κοινοβουλευτικού μας Εκπροσώπου το εξής: «Ναι, θα ισχύσει το άρθρο 5 του ν.3029 και θα πληρώσει το κράτος προς το ΙΚΑ και ότι άρα δεν κινδυνεύει το ΙΚΑ, και αυτά που λέει ο κ. Βαρθολομαίος για 9.000.000.000 έλλειμμα δεν είναι πραγματικότητα. 
      Και ερωτώ: Θα πληρώσει, κύριε Ρεγκούζα -που είχατε το θάρρος να παραδεχτείτε τα προβλήματα που αντιμετωπίζει ο προϋπολογισμός- το κράτος, θα πληρώσει ο προϋπολογισμός με βάση αυτόν τον πίνακα που μας μοίρασε ο κύριος Υπουργός και που έχει να κάνει με τον κοινωνικό προϋπολογισμό του 2004, όπου το Ταμείο Συντάξεως της Εθνικής Τράπεζας έχει πλεόνασμα 8,3 εκατομμύρια ευρώ και η Αγροτική Τράπεζα έλλειμμα 2,9 εκατομμύρια ευρώ; Αυτή είναι η υποχρέωση του κράτους; Η υποχρέωση του κράτους, κύριε Ρεγκούζα -και να το πείτε στον κ. Αλογοσκούφη γιατί δεν το έχει καταλάβει- είναι αυτή που προκύπτει από τον ν.2084 για το οργανικό έλλειμμα που είχαν τα ταμεία, όταν ψηφίστηκε ο νόμος. Και σας ενημερώνω ότι είναι περίπου 60.000.000 ευρώ. 
      Όταν λοιπόν θα ενταχθούν τα ταμεία κύριας ασφάλισης χωρίς αναλογιστικές μελέτες και θα έλθει να δημιουργηθεί αυτό το έλλειμμα στο ΙΚΑ, σας ερωτώ: Θα το πληρώσετε; Είσθε αρμόδιος επί του προϋπολογισμού. Την 1.1.2006  θα πρέπει να πληρώσει το ΙΚΑ συντάξεις με βάση ορισμένες εκτιμήσεις που έχω πάρει από τη Γενική Γραμματεία Κοινωνικής Ασφάλισης και την οποία δεν ρωτήσατε, επιπλέον 259.000.000 ευρώ, πέραν της χρηματοδότησης που προβλέπεται. Ερωτώ και πάλι. Θα πληρώσετε αυτά τα χρήματα στο ΙΚΑ για να μην κινδυνεύσει; Και αν αυτή τη ρύθμιση, που λέτε ότι είναι πιλότος, την επεκτείνουμε στο σύνολο των ειδικών ταμείων, αυτό το οργανικό έλλειμμα είναι πάρα πολύ περισσότερο.
      Η ερώτησή μου λοιπόν είναι πάρα πολύ συγκεκριμένη. Από την απάντησή σας δε, θα πρέπει να εξάγουμε και ένα συμπέρασμα για το πού το πάτε. Διότι αν δεν έχετε μέριμνα να καλύψετε αυτά τα ελλείμματα, τότε οι επιλογές είναι δύο και πάρα πολύ συγκεκριμένες. Η μία είναι να μειώσετε την κύρια σύνταξη κατά 80 ευρώ και την επικουρική κατά 45 ευρώ και η άλλη επιλογή είναι αυτή που είπε ανερυθρίαστα ο κ. Αλογοσκούφης, ότι θα καταργήσουμε το νόμο Ρέππα. Όμως, ο νόμος Ρέππα προβλέπει συγκεκριμένες ρυθμίσεις για τα όρια συνταξιοδότησης και τις προϋποθέσεις.
      Θέλω εδώ να σας θυμίσω ότι ο σημερινός Πρωθυπουργός κ. Καραμανλής, όταν σηκώθηκε ο θόρυβος μετά την αποκάλυψη του προγράμματος της Νέας Δημοκρατίας για επαναφορά των ρυθμίσεων των νόμων 2084 και 1902 της αλήστου μνήμης τριετίας 1990-1993, δήλωσε ότι δεν θα θιγούν ούτε όρια ούτε προϋποθέσεις.
      Σας ερωτάμε, λοιπόν, ευθαρσώς και να απαντήσετε. Ισχύουν οι δεσμεύσεις του κ. Καραμανλή ή δεν ισχύουν; Εμπαίζετε ή δεν εμπαίζετε τον ελληνικό λαό;
      Και κλείνω με τούτο. Κύριε Πρόεδρε και κύριοι συνάδελφοι, η Νέα Δημοκρατία πήρε τη σημαία των μεταρρυθμίσεων, επειδή ξέρει ότι ο κόσμος θέλει μεταρρυθμίσεις για να πάει η χώρα μπροστά. Όμως οι πράξεις σας κύριε Υπουργέ δεν είναι μεταρρυθμίσεις. Είναι χαριστικές ρυθμίσεις, είναι ρυθμίσεις που επιβαρύνουν τους πολλούς για να κερδίζουν οι λίγοι στους οποίους αναφέρεσθε και των οποίων τα συμφέροντα υπηρετείτε. Να είσθε καλά, αλλά να έχετε υπόψη σας ότι έτσι το καράβι θα βουλιάξει γρήγορα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
       Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 00.36΄ λύεται η συνεδρίαση για σήμερα ημέρα Τρίτη 28 Ιουνίου 2005 και ώρα 18.00΄ με αντικείμενο εργασιών του Σώματος: συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου του Πανελληνίου Σοσιαλιστικού Κινήματος κ. Γεωργίου Παπανδρέου σε επίπεδο αρχηγών κομμάτων με θέμα την πολιτική της Κυβέρνησης στο χώρο της Δημόσιας Διοίκησης, σύμφωνα με την ειδική ημερήσια διάταξη που έχει διανεμηθεί.
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ



1
ΣΥΝΕΔΡΊΑΣΗ 27-6-05          ΣΕΛ.   

