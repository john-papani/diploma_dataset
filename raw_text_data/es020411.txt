

Πέμπτη, 11 Απριλίου 2002
ΣΥΝΕΔΡΙΑΣΗ ΡΚ'
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών Δ. Αλαμπάνου και Θ. Κοτσώνη, σελ.
3. Ανακοινώνεται ότι τη συνεδρίαση παρακολουθούν μαθητές από το 1ο Πειραματικό Γυμνάσιο Αθήνας, το 1ο Γυμνάσιο Θήβας και το 2ο Δημοτικό Σχολείο Ξυλοκάστρου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 12 Απριλίου 2002, σελ.
4. Συζήτηση επικαίρων ερωτήσεων:
5. α) Προς τον Υπουργό Δημόσιας Τάξης, σχετικά με τη λήψη των αναγκαίων μέτρων για την καλύτερη αστυνόμευση των αγροτικών περιοχών, την επανασύσταση της Αγροφυλακής, κλπ., σελ.
β) Προς τον Υπουργό Οικονομίας και Οικονομικών, σχετικά με την κάλυψη της θέσης του Έλληνα Αξιωματικού Συνδέσμου, στο Περιφερειακό Κέντρο Πρωτοβουλίας Συνεργασίας Νοτιοανατολικής Ευρώπης, σελ.
γ) Προς τον Υπουργό Εμπορικής Ναυτιλίας, σχετικά με τις αυξήσεις των εισιτηρίων στα επιβατηγά ακτοπλοϊκά πλοία, σελ.
δ) Προς τον Υπουργό Εθνικής Παιδείας και Θρησκευμάτων, σχετικά με την εκμάθηση των ξένων γλωσσών στα σχολεία, τη χορήγηση πιστοποιητικών γλωσσομάθειας κ.λπ., σελ.
ε) Προς τον Υπουργό Εξωτερικών, σχετικά με την παύση λειτουργίας του Κέντρου Αποδήμων Μακεδόνων, την καταβολή των οφειλομένων στους εργαζόμενους κ.λπ., σελ.
στ) Προς τους Υπουργούς Περιβάλλοντος, Χωροταξίας και Δημοσίων Έργων, σχετικά με την απομάκρυνση των μικροβιοτεχνών από την περιοχή του Μεταξουργείου κλπ., σελ.
ζ) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τη νομιμοποίηση των οικονομικών μεταναστών, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης "Αναβάθμιση της πολιτικής προστασίς και λοιπές διατάξεις", σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΩΜΕΡΙΤΗΣ Γ., σελ.
ΓΙΑΝΝΑΚΟΠΟΥΛΟΣ Ι., σελ.
ΓΙΑΝΝΑΚΟΥ Μ., σελ.
ΓΙΑΝΝΙΤΣΗΣ Α., σελ.
ΓΚΕΣΟΥΛΗΣ Ν., σελ.
ΔΑΜΑΝΑΚΗ Μ., σελ.
ΖΗΣΗ Ρ., σελ.
ΜΑΛΕΣΙΟΣ Ε., σελ.
ΠΑΠΑΔΗΜΑΣ Λ., σελ.
ΠΑΠΑΣ Β., σελ.
ΣΚΥΛΛΑΚΟΣ Α., σελ.
ΣΧΟΙΝΑΡΑΚΗ Ε., σελ.
ΣΤΡΙΦΤΑΡΗΣ Σ., σελ.
ΦΩΤΙΑΔΗΣ Λ., σελ.
Β. Επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΒΑΣΙΛΕΙΟΥ Θ., σελ.
ΓΕΡΑΝΙΔΗΣ Β., σελ.
ΚΑΝΕΛΛΗ Λ., σελ.
ΚΑΨΗΣ Ι., σελ.
ΚΕΔΙΚΟΓΛΟΥ Β., σελ.
ΚΕΦΑΛΟΓΙΑΝΝΗΣ Ι., σελ.
ΚΟΥΡΟΥΜΠΛΗΣ Π., σελ.
ΞΗΡΟΤΥΡΗ Α., σελ.
ΠΑΠΑΔΗΜΑΣ Λ., σελ.
ΠΑΥΛΟΠΟΥΛΟΣ Π., σελ.
ΤΖΑΝΝΗΣ Λ., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ B'
ΣΥΝΕΔΡΙΑΣΗ ΡΚ'
Πέμπτη, 11 Απριλίου 2002


Αθήνα, σήμερα στις 11 Απριλίου 2002, ημέρα Πέμπτη και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Ιωάννη Γιαννακόπουλο, Βουλευτή Μεσσηνίας, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία ο Δήμος Τυμπακίου Ηρακλείου ζητεί τη συνέχιση της λειτουργίας του τοπικού παραρτήματος ΙΚΑ Τυμπακίου.
2) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία ο Δήμος Επισκοπής Ηρακλείου ζητεί την τοποθέτηση ιατρικού και νοσηλευτικού προσωπικού στο περιφερειακό ιατρείο Επισκοπής Ηρακλείου.
3) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ - ΗΛΙΑΚΗ κατέθεσε αναφορά με την οποία το Παράρτημα Κρήτης του Πανελλαδικού Συλλόγου Αναπήρων Πολιτών ζητεί την κατασκευή έργων στο αρχαιολογικό μουσείο Ηρακλείου, ώστε να γίνει προσβάσιμο και για τους ανάπηρους επισκέπτες.
4) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή προστατευτικών έργων στην παραλία Πετριών των Αγ. Αποστόλων Εύβοιας.
5) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε δημοσίευμα εφημερίδας στο οποίο ζητείται η παρέμβαση του Υπουργού Ανάπτυξης για θέματα λειτουργίας των επιχειρήσεων Βιομαγν, Λάρκο και των Ναυπηγείων Χαλκίδας στην Εύβοια.
6) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί την κατασκευή του αλιευτικού καταφυγίου στην θέση "ΝΤΟΣΑ" της παραλίας Μεσοχωρίων Εύβοιας.
7) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Στυρέων Εύβοιας ζητεί τη συνέχιση της λειτουργίας του 2ου ΤΕΕ Αλιβερίου Εύβοιας.
8) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Ιδιωτικοί Εκπαιδευτικοί Νομού Εύβοιας ζητούν την αναγνώριση και προσμέτρηση της προϋπηρεσίας τους.
9) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Εύβοιας ζητεί την καταβολή δεδουλευμένων τους στους ανέργους της ΒΙΟΜΑΓΝ.
10) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Γ. Γεωργίου, σύμβουλος μόνιμης ελληνικής αντιπροσωπείας στην Ε.Ε., υποβάλλει πρόταση για ανάδειξη της προσφοράς της Εύβοιας στα ευρωπαϊκά και παγκόσμια δρώμενα κατά τη διάρκεια της ελληνικής προεδρείας.
11) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί έκτακτη οικονομική ενίσχυση για την αντιμετώπιση των ζημιών που προκάλεσε η πυρκαγιά του 2001 στην περιοχή του.
12) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ερέτριας Εύβοιας ζητεί την επιχορήγηση της πορθμιακής γραμμής Ωρωπού - Ερέτριας.
13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Εκτάκτων Αρχαιολόγων ζητεί τη στελέχωση της αρχαιολογικής υπηρεσίας του Υπ. Πολιτισμού με πρόσληψη των μελών του.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία Κάτοικοι του Δήμου Στυρέων Εύβοιας ζητούν να παραμείνουν στην έδρα του Δήμου η Αγροτική Τράπεζα και το Ταχυδρομείο.
15) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Εξωραϊστικός - Πολιτιστικός Σύλλογος "Ο ΛΥΚΑΒΗΤΤΟΣ" διαμαρτύρεται για την επικείμενη κατεδάφιση 10 μοναδικών ιστορικών και αρχιτεκτονικών κτισμάτων, που αποτελούν ενότητα με τα διατηρητέα κτίρια του Πάρκου Ελευθερίας.
16) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Περιστερίου Αττικής ζητεί οι εργαζόμενοι του Δήμου στο πρόγραμμα "Βοήθεια στο Σπίτι" που καλύπτουν πάγιες και διαρκείς ανάγκες να συμπεριληφθούν στο υπό διαμόρφωση νομοσχέδιο που αφορά στη μονιμοποίηση πολλών κατηγοριών συμβασιούχων.
17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία ο Επιμορφωτικός - Εκπολιτιστικός Σύλλογος Παραδείσου Αμαρουσίου Αττικής κάνει έκκληση για ενδελεχή έλεγχο της τροπολογίας για το Ολυμπιακό Χωριό Τύπου.
18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Συνταξιούχων ΗΣΑΠ ζητεί την επίλυση οικονομικών αιτημάτων που αφορούν στους συνταξιούχους του ΗΣΑΠ.
19) Οι Βουλευτές κύριοι ΦΩΤΗΣ ΚΟΥΒΕΛΗΣ και ΓΕΩΡΓΙΟΣ ΑΜΠΑΤΖΟΓΛΟΥ κατέθεσαν αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί στο υπό προώθηση Π.Δ. για χορήγηση αποζημίωσης στους ελεγκτές, να υπαχθεί όλο το προσωπικό της ΥΠΑ.
20) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Τοπική 'Ενωση Δήμων και Κοινοτήτων Νομού Σάμου ζητεί τη λήψη μέτρων για την περαιτέρω ενδυνάμωση της αντιπυρικής θωράκισης των νησιών.
21) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Συντονιστική Επιτροπή Εργαζομένων Ειδικών Κοινωνικών Ομάδων στις Δημοτικές Επιχειρήσεις ζητούν την ένταξη των εργαζομένων στις Ειδικές Κοινωνικές Ομάδες που ασχολούνται στους Δήμους, στο υπό σύνταξη νομοσχέδιο για τη μονιμοποίηση των συνταξιούχων.
22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος Επαγγελματιών Μαρμαρίου Εύβοιας ζητεί την κατασκευή έργων υποδομής στο Μαρμάρι Εύβοιας.
23) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Δήμο Κερκυραίων ζητεί την ίδρυση τμήματος ιστορίας ασιατικής τέχνης στο Ιόνιο Πανεπιστήμιο.
24) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία ο Σύλλογος Προστασίας Περιβάλλοντος νήσου Ρόδου ζητεί να μην κατασκευαστεί κυματοθραύστης στον όρμο Ιξιάς Ρόδου.
25) Ο Βουλευτής Δωδεκανήσου κ. ΑΡΙΣΤΟΤΕΛΗΣ ΠΑΥΛΙΔΗΣ κατέθεσε αναφορά με την οποία η Α' ΕΛΜΕ Δωδεκανήσου ζητεί να μην καταργηθούν τμήματα των ΤΕΕ.
26) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Κάτω Ολύμπου και οι Γεωργικοί Συνεταιρισμοί Δέλτα Πηνειού διαμαρτύρονται για τα ποσοστά απόδοσης στις καλλιέργειες.
27) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο κ. Ν.Παπανικολάου, εισαγωγέας μεταχειρισμένων αγροτικών μηχανημάτων, ζητεί την έκδοση αδειών για μεταχειρισμένα αγροτικά μηχανήματα.
28) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Μητροπολίτης Ζακύνθου Χρυσόστομος ζητεί να καταργηθεί το μέτρο φορολόγησης για τα κοινωφελή ιδρύματα.
29) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Κορυδαλλού Αττικής εκφράζει τη συμπαράστασή του στον λαό της Παλαιστίνης.
30) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμος Περάματος Πειραιά ζητεί την επίλυση προβλημάτων λειτουργίας του λιμένα Περάματος.
31) Όλοι οι Φορείς του Νομού Δράμας με ψήφισμά τους, το οποίο επέδωσαν στον κύριο Πρόεδρο της Βουλής των Ελλήνων ζητούν την εξασφάλιση της βιωσιμότητας της Αθηναϊκής Χαρτοποιίας χωρίς τη μείωση του προσωπικού της, την ίδρυση και λειτουργία μεταβατικού εφετείου στη Δράμα, την καθιέρωση επενδυτικών κινήτρων στην ακριτική περιοχή τους κ.λπ.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 548/17-7-2001 ερώτηση δόθηκε με το υπ' αριθμ. 309/΄21-9-2001 έγγραφο από τον Υπουργό Εμπορικής Ναυτιλίας η ακόλουθη απάντηση:
"1. Σε απάντηση του αριθ. πρωτ. 548/17-7-2001 εγγράφου σας, με το οποίο μας διαβιβάσατε ερώτηση του Βουλευτή κ. Π. Παυλόπουλου, που κατατέθηκε στη Βουλή των Ελλήνων, σας διαβιβάζουμε φωτοαντίγραφο του αριθμ. πρωτ. 1496/24-07-2001 εγγράφου του κ. Χαρ. Ψαραύτη Διευθύνοντα Συμβούλου της ΟΛΠ ΑΕ προς την αρμόδια Διεύθυνση του Υπουργείου μας.
2. Όπως είναι γνωστό, σύμφωνα με το ν. 2688/99, η "ΟΛΠ ΑΕ" είναι ανώνυμη εταιρεία κοινής ωφέλειας με σκοπό την εξυπηρέτηση του δημοσίου συμφέροντος, απολαμβάνει διοικητικής και οικονομικής αυτοτέλειας, ενώ το Διοικητικό Συμβούλιο της Εταιρείας αποφασίζει την τιμολογιακή πολιτική της και οι αποφάσεις του εγκρίνονται από τη Γενική Συνέλευση της Εταιρείας η οποία εγκρίνει και τους ετήσιους λογαριασμούς (ετήσιες οικονομικές καταστάσεις).
Ο Υπουργός
ΧΡΗΣΤΟΣ ΠΑΠΟΥΤΣΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
2. Στην με αριθμό 580/18-7-2001 ερώτηση/ΑΚΕ 60 δόθηκε με το υπ' αριθμ. 1558/30-9-2001 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης και αίτησης κατάθεσης εγγράφων 580/60/18-7-2001 που κατέθεσε ο Βουλευτής κ. Ν. Νικολόπουλος, σε ό,τι μας αφορά, σας γνωρίζουμε ότι οι αρμόδιες Υπηρεσίες μας. αξιοποιώντας σχετικές πληροφορίες, εξάρθρωσαν κύκλωμα που δρούσε ανά την επικράτεια και ελάμβανε από υποψηφίους, που εξετάζοντο στο διαγωνισμό του ΔΙΚΑΤΣΑ, μεγάλα χρηματικά ποσά με αντάλλαγμα την αναμετάδοση από τηλεφώνου των απαντήσεων των θεμάτων κατά τη διάρκεια της εξέτασής τους.
Για την υπόθεση αυτή η Αστυνομική Διεύθυνση Αχαΐας την 1-7-2001 εξέδωσε δελτίο τύπου. Επειδή όμως, κατά τη διάρκεια της προανάκρισης, προέκυψαν και νέα στοιχεία και έγιναν συλλήψεις και άλλων ατόμων, από την ίδια Υπηρεσία την επόμενη ημέρα εκδόθηκε και νέο δελτίο τύπου με τα συμπληρωματικά στοιχεία της υπόθεσης.
Στα εν λόγω δελτία αναφέρθηκαν τα πραγματικά γεγονότα και τα στοιχεία που προέκυψαν από την προανάκριση, η οποία διενεργήθηκε σε βάθος και προς κάθε κατεύθυνση.
Ο Υπουργός
ΜΙΧΑΛΗΣ ΧΡΥΣΟΧΟΪΔΗΣ"
3. Στην με αριθμό 580/18-7-01 ερώτηση ΑΚΕ 60 δόθηκε με το υπ΄ αριθμ. 798/2-10-01 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση και Α.Κ.Ε. με αριθμό 580/60/18-7-01, την οποία κατέθεσε ο Βουλευτής κ. Νικ. Νικολόπουλος και η οποία αναφέρεται στη διαρροή θεμάτων στον Πανελλήνιο διαγωνισμό του ΔΙΚΑΤΣΑ, σας γνωρίζουμε τα ακόλουθα:
Μετά από πρόταση των Προέδρων των Ιατρικών Τμημάτων των Ελληνικών Α.Ε.Ι. το ΔΙΚΑΤΣΑ είχε το συντονισμό των δύο τελευταίων εξεταστικών περιόδων και εξασφάλισε το αδιάβλητο των εξετάσεων αυτών.
Σας αποστέλλουμε την κωδικοποίηση των ενεργειών που αφορούν στη διασφάλιση των παραπάνω εξετάσεων.
Τέλος σας καταθέτουμε τα στοιχεία που μας έστειλε το Πανεπιστήμιο Πατρών για τη διενέργεια των ανακρίσεων.
Ο Υπουργός
ΠΕΤΡΟΣ Δ. ΕΥΘΥΜΙΟΥ"
4. Στην με αριθμό 529/17-7-01 ερώτηση δόθηκε με το υπ' αριθμ. 308/21-9-01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση του αριθ. Πρωτ. 529/17-7-2001 εγγράφου σας, με το οποίο μας διαβιβάσατε ερώτηση των Βουλευτών κυρίων Αν. Σκυλλάκου και Ν. Γκατζή, που κατατέθηκε στη Βουλή των Ελλήνων, σας πληροφορούμε ότι:
1. Κατά την παραμονή του Δ/Ξ - Υ/Φ "ΓΕΩΡΓΙΟΣ Ι" ΝΠ 9114 στην περιοχή Κυνοσσούρας Σαλαμίνας, την 05-05-2001 εκδόθηκε από τη Λιμενική Αρχή Πειραιά άδεια στο συνεργείο αμμοβολών "ΤΡΙΑΣ - Α ΚΥΡΙΑΖΗ - Μ ΚΑΣΑΠΟΓΛΟΥ ΟΕ", στο οποίο εργαζόταν οκτώ άτομα για τη διενέργεια εσωτερικών - εξωτερικών αμμοβολών και βαφών στο πλοίο, η οποία (άδεια) ανανεώθηκε την 9 και 30 Μαΐου καθώς και την 4 Ιουνίου 2001.
2. Την 24-06-2001, το πλοίο μεθόρμισε στη ράδα Περάματος όπου παρέμεινε μέχρι την 14-07-2001, οπότε απέπλευσε ρυμουλκούμενο για Ελευσίνα χωρίς να έχει δοθεί στο διάστημα αυτό άδεια εκτέλεσης εργασιών. Στη συνέχεια την 16-07-2001 το υπόψη πλοίο κατέπλευσε από Ελευσίνα στα Αμπελάκια Σαλαμίνας και την 18-07-2001 εκδόθηκε άδεια εκτέλεσης μικροεπισκευών στο χώρο του ναυπηγείου "ΠΑΝΑΓΙΩΤΑΚΗ", στο συνεργείο "ΙΩΑΝΝΗΣ ΑΝ. ΜΠΕΚΡΗΣ" η οποία έληγε την 15:00 ώρα της ίδιας ημέρας.
3. Σε έλεγχο που διενεργήθηκε από τη Λιμενική Αρχή Πειραιά, την 18-7-2001 και περί ώρα 21.20 βεβαιώθηκαν παραβάσεις κατά του υπεύθυνου του συνεργείου, δεδομένου ότι αφενός μεν εκτελούντο εργασίες καθ΄ υπέρβαση του καθορισμένου από την άδεια ωραρίου εργασίας, αφετέρου δε κατά την ώρα του ελέγχου, το πλοίο ευρίσκετο εκτός του χώρου του ναυπηγείου. Επειδή εξάλλου κατά τον ως άνω έλεγχο διαπιστώθηκε ότι στη λαμαρίνα του πλοίου υπήρχε οπή από την οποία γινόταν εισροή υδάτων, απαγορεύτηκε ο απόπλους του πλοίου και διενεργείται προανάκριση για την εξακρίβωση των αιτιών, στο πλαίσιο της οποίας διερευνάται και το ενδεχόμενο διάπραξης και άλλων αξιόποινων πράξεων (μη καταβολή δεδουλευμένων στο πλήρωμα κλπ). Σε περίπτωση διαπίστωση παραβάσεων, θα κινηθεί από τη Λιμενική Αρχή η διαδικασία επιβολής των προβλεπομένων από τη νομοθεσία κυρώσεων.
4. Σύμφωνα με το άρθρο 4 του ΠΔ 70/90 (ΦΕΚ 31 Α/90), ο ορισμός Τεχνικού Ασφαλείας για τη διενέργεια εργασιών είναι υποχρεωτικός για πλοίο χωρητικότητας άνω των 1600 ΚΟΧ, ή όταν ο συνολικός αριθμός των απασχολούμενων είναι μεγαλύτερος από δέκα πέντε (15). Το ως άνω πλοίο, είναι χωρητικότητας μικρότερης των 1600 ΚΟΧ, ενώ σύμφωνα με τις άδειες εκτέλεσης εργασιών που χορηγήθηκαν από τη Λιμενική Αρχή Πειραιά, εργάσθηκαν μέχρι οκτώ (8) άτομα. Κατά συνέπεια δεν ήταν υποχρεωτικός ο διορισμός Τεχνικού Ασφαλείας για την εκτέλεση των συγκεκριμένων εργασιών.
5. Όσον αφορά στη μη καταβολή δεδουλευμένων, από τον υπεύθυνο του συνεργείου αμμοβολών "Γενικές επισκευές πλοίων ΤΡΙΑΣ ΟΕ - Α. ΚΥΡΙΑΖΗ - Μ. ΚΑΣΑΠΙΔΟΥ", στους εργαζομένους για την εργασία που παρείχαν στο υπόψη πλοίο, η Λιμενική Αρχή Πειραιά υπέδειξε στους εκπροσώπους των εργαζομένων την από το νόμο προβλεπόμενη διαδικασία.
6. Τέλος την 26 Ιουλίου 2001 το πλοίο απέπλευσε από Πειραιά για Ελευσίνα-Πάτμο.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
5. Στην με αριθμό 584/18-7-01 ερώτηση δόθηκε με το υπ' αριθμ. 310/21-9-01 έγγραφο από τον Υπουργό Εμπορικής Ναυτιλίας ακόλουθη απάντηση:
"Σε απάντηση του αριθμού πρωτ. 584/18-7-01 εγγράφου σας, με το οποίο μας διαβιβάσατε ερώτηση του Βουλευτή κ. Π. Λαφαζάνη που κατατέθηκε στη Βουλή των Ελλήνων, σας πληροφορούμε ότι:
1. Στην γραμμή Λαυρίου - Κέας είναι δρομολογημένα το Ε/Γ - Ο/Γ "ΜΥΡΙΝΑ ΕΞΠΡΕΣ" ΝΠ 9722 και το ΕΓ-Ο/Γ "ΕΞΠΡΕΣ ΚΑΡΥΣΤΟΣ" ΝΠ 3884, το οποίο διέκοψε τα δρομολόγιά του προκειμένου να εκτελέσει τις απαραίτητες εργασίες ετήσιας επιθεώρησης και έκτοτε δεν έχει επανακινήσει. Κατά συνέπεια η εν λόγω γραμμή εξυπηρετείται σήμερα μόνο από το Ε/Γ - Ο/Γ "ΜΥΡΙΝΑ ΕΞΠΡΕΣ".
Την 13/7/01 η πλοιοκτήτρια εταιρεία του Ε/Γ - Ο/Γ "ΜΥΡΙΝΑ ΕΞΠΡΕΣ" υπέβαλε στο Λιμεναρχείο Λαυρίου αίτημα για εκτέλεση έκτακτου δρομολογίου από Κέα για Λαύριο και επιστροφή ώστε να εξυπηρετηθεί σημαντικός αριθμός επιβατών και οχημάτων που δεν μπόρεσαν να επιβιβαστούν στο τελευταίο δρομολόγιο του πλοίου από Λαύριο για Κέα. Η ανωτέρω Λιμενική Αρχή αφού ήρθε σε επαφή με τον πλοίαρχο, ο οποίος δεν ανέφερε κανένα σχετικό πρόβλημα, ενέκρινε την εκτέλεση του έκτακτου δρομολογίου στο πλαίσιο της εξουσιοδότησης της αριθμ. 3311.2/18/2001/29-3-2001 απόφασης ΥΕΝ/ΔΘΣ 1ο για την προσωρινή τροποποίηση εγκεκριμένων ή καθορισμό εκτάκτων δρομολογίων σε περίπτωση έκτακτων συγκοινωνιακών αναγκών.
2. Σημειώνεται ότι για την εξυπηρέτηση των αυξημένων συγκοινωνιακών αναγκών της εν λόγω γραμμής, το ΥΕΝ προχώρησε σε δρομολόγηση του Ε/Γ - Ο/Γ "ΑΙΟΛΟΣ ΕΞΠΡΕΣ", το οποίο από 5-6-01 κατά την εκτέλεση του δρομολογίου του από Πειραιά προσεγγίζει στην Κέα κάθε Παρασκευή κατά μετάβαση και Κυριακή κατά την επιστροφή καθώς και του Ε/Γ - Ο/Γ "ΑΙΟΛΟΣ ΕΞΠΡΕΣ ΙΙ", το οποίο από 27-7-2001 κατά την εκτέλεση του δρομολογίου του από Πειραιά προσεγγίζει στην Κέα κάθε Σάββατο κατά μετάβαση και Κυριακή κατά επιστροφή. Εξάλλου το Ε/Γ - Ο/Γ "ΕΞΠΡΕΣ ΕΡΜΗΣ" που είναι μισθωμένο από το Υπουργείο Αιγαίου εκτελεί από 17.6.01 κάθε Πέμπτη το δρομολόγιο Λαύριο-Κέα και κάθε Κυριακή το δρομολόγιο Κέα-Λαύριο. Τέλος, σημειώνεται ότι το ΥΕΝ προέβη δια του τύπου σε ανακοίνωση για πρόσκληση εκδήλωσης ενδιαφέροντος για προσωρινή δρομολόγηση Ε/Γ-Ο/Γ πλοίου στη γραμμή Λαυρίου-Κέας.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
6. Στις με αριθμό 592/18.7.01, 653/23.7.01 ερωτήσεις δόθηκε με το υπ' αριθμ. 316/21.9.01 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση των αριθ. Πρωτ. 592/18.7.01 και 653/23.7.01 εγγράφων σας, με τα οποία διαβιβάσατε ερωτήσεις των Βουλευτών κυρίων Α. Λιάσκου και Γ. Παπαγεωργίου αντίστοιχα, που κατατέθηκαν στη Βουλή των Ελλήνων, σας πληροφορούμε ότι τα επιχειρησιακά μέσα διατίθενται στις Λιμενικές Αρχές μετά από εξέταση διαφόρων παραμέτρων που έχουν σχέση κυρίως με το βαθμό σοβαρότητας και συχνότητας των περιστατικών στην περιοχή τους. Το ΥΕΝ, αναγνωρίζοντας την ιδιαιτερότητα της περιοχής δικαιοδοσίας του Υπολιμεναρχείου Αλιβερίου, μετά την ολοκλήρωση προμήθειας νέων ταχύπλοων περιπολικών σκαφών, τα οποία θα διατεθούν στις παραμεθόριες Λιμενικές Αρχές, θα ενισχύσει την εν λόγω Λιμενική Αρχή με σύγχρονο περιπολικό σκάφος προηγούμενης σειράς. Προς το παρόν οι τοπικές ανάγκες καλύπτονται από έκτακτες και προγραμματισμένες περιπολίες από περιπολικά σκάφη όμορων Λιμενικών Αρχών.
Ο Υπουργός
ΧΡΗΣΤΟΣ ΠΑΠΟΥΤΣΗΣ"
7. Στην με αριθμό 642/20-7-01 ερώτηση δόθηκε με το υπ' αριθμ. 2091/28-9-01 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην ερώτηση 642/2001 ερώτηση, που κατατέθηκε στη Βουλή από τη Βουλευτή κα Μαρ. Γιαννάκου, για τα θιγόμενα σ' αυτή θέματα, σας πληροφορούμε τα εξής:
1. Κατ' αρχήν θα πρέπει να σημειωθεί ότι η εκ νέου πιστοποίηση των Κέντρων Επαγγελματικής Κατάρτισης υπαγορεύθηκε από το νέο θεσμικό πλαίσιο του Γ΄ Κοινοτικού Πλαισίου Στήριξης (ΚΠΣ) 2000 - 2006 για την Ελλάδα με στόχο την ποιοτική αναβάθμιση και βελτίωση της λειτουργίας τους.
Ειδικότερα, το έργο της πιστοποίησης των δομών κατάρτισης εντάσσεται στον άξονα 3 "Προώθηση και βελτίωση της επαγγελματικής κατάρτισης και παροχής συμβουλών" του Επιχειρησιακού Προγράμματος (Ε.Π.) "ΑΠΑΣΧΟΛΗΣΗ ΚΑΙ ΕΠΑΓΓΕΛΜΑΤΙΚΗ ΚΑΤΑΡΤΙΣΗ" (2000-2006) και αναμένεται να συμβάλει στη βελτίωση της ποιότητας και αποτελεσματικότητας των ενεργειών συνεχιζόμενης επαγγελματικής κατάρτισης που εντάσσονται όχι μόνο στο ανωτέρω επιχειρησιακό πρόγραμμα αλλά και στα άλλα τομεακά "ΕΚΠΑΙΔΕΥΣΗ ΚΑΙ ΑΡΧΙΚΗ ΕΠΑΓΓΕΛΜΑΤΙΚΗ ΚΑΤΑΡΤΙΣΗ", "ΚΟΙΝΩΝΙΑ ΤΗΣ ΠΛΗΡΟΦΟΡΙΑΣ", "ΥΓΕΙΑ ΚΑΙ ΠΡΟΝΟΙΑ", "ΑΝΤΑΓΩΝΙΣΤΙΚΟΤΗΤΑ", καθώς και στα 13 Περιφερειακά Επιχειρησιακά Προγράμματα της χώρας.
2. Σύμφωνα με τις διατάξεις του άρθρου 3 της αριθ. 4033/26-7-2001 απόφασης του Υπουργού Εργασίας και Κοινωνικών Ασφαλίσεων για το "Ενιαίο Σύστημα Διαχείρισης, Αξιολόγησης, Παρακολούθησης και Ελέγχου", των ενεργειών επαγγελματικής κατάρτισης, οι ανάδοχοι φορείς υλοποίησης ενεργειών επαγγελματικής κατάρτισης είναι τα πιστοποιημένα Κέντρα Επαγγελματικής Κατάρτισης.
Σε ειδικές και πλήρως τεκμηριωμένες και αιτιολογημένες περιπτώσεις για τις οποίες είναι απαραίτητη η σύμφωνη γνώμη της Ειδικής Υπηρεσίας Συντονισμού και Παρακολούθηση Δράσεων ΕΚΤ, στα πλαίσια του γνωμοδοτικού της ρόλου για όλες τις προς ένταξη προτάσεις, ανάδοχοι μπορεί να είναι άλλοι φορείς οι οποίοι θα εκπληρώνουν σαφώς προσδιορισμένες προδιαγραφές, που θα καθορίζονται από την αρμόδια διαχειριστική αρχή και τους εκάστοτε τελικούς διαδόχους της πράξης του κάθε Επιχειρησιακού Προγράμματος.
Στις ανωτέρω εξαιρέσεις θα μπορούσαν να αναφερθούν οι κατωτέρω περιπτώσεις της παραγ. VI του άρθρου 1 της αριθμ. 105127/8-1-2001 απόφασης του Υπουργείου Εργασίας και Κοινωνικών Ασφαλίσεων "Σύστημα Πιστοποίησης Κέντρων Επαγγελματικής Κατάρτισης":
α) Oι ενέργειες των Τομεακών Επιχειρησιακών Προγραμμάτων (Ε.Π.) του Υπουργείου Υγείας & Πρόνοιας του Κρατικού Νοσοκομείου, το ΕΚΑΒ, η ΕΣΔΥ και φορείς που υλοποιούν δράσεις κατάρτισης στο πλαίσιο της ψυχιατρικής μεταρρύθμισης, λόγω της ιδιαιτερότητας της κατάρτισης, οι οποίοι θα επιλεγούν και θα πιστοποιηθούν με Κοινή Υπουργική Απόφαση των Υπουργείων Υγείας και Πρόνοιας και Εργασίας και Κοινωνικών Ασφαλίσεων.
β) Επίσης ειδικά για τις ενέργειες εξειδικευμένες κατάρτισης ή και εκπαίδευσης των μέτρων του Ε.Π. "Ανταγωνιστικότητα", τις οποίες υλοποιούν ερευνητικές μονάδες ή και ερευνητικά κέντρα λόγω της ιδιαιτερότητας των ενεργειών, οι φορείς υλοποίησης θα πιστοποιηθούν με κοινή Υπουργική Απόφαση των Υπουργείων Ανάπτυξης και Εργασίας και Κοινωνικών Ασφαλίσεων.
3. Αναφορικά με το 2ο σημείο της ερώτησης, σας γνωρίζουμε ότι το Υπουργείο Εργασίας και Κοινωνικών Ασφαλίσεων, έχει αναλάβει ενεργό συντονιστικό ρόλο, στα πλαίσια της διαμόρφωσης μιας ενιαίας διϋπουργικής στρατηγικής, με στόχο την αύξηση της αποτελεσματικότητας όλων των ενεργειών επαγγελματικής κατάρτισης και προώθησης στην απασχόληση που θα υλοποιηθούν μέσω των ΚΕΚ στο πλαίσιο όλων των προαναφερόμενων Επιχειρησιακών Προγραμμάτων.
Για το σκοπό αυτό το Υπουργείο Εργασίας και Κοινωνικών Ασφαλίσεων έχει ήδη συστήσει την Ειδική Υπηρεσία Συντονισμού και Παρακολούθησης των συγχρηματοδοτούμενων ενεργειών του ΕΚΤ, όπως πιο πάνω αναφέρουμε, με συνέπεια να υφίσταται κεντρικός συντονισμός. Παρ' όλα αυτά θα απαιτηθεί ενίσχυση της παραπάνω Ειδικής Υπηρεσίας με το αναγκαίο ανθρώπινο δυναμικό, ούτως ώστε να ανταποκριθεί στον αναβαθμισμένο ρόλο του συντονισμού και της παρακολούθησης των υφιστάμενων διαδικασιών υλοποίησης όλων των δράσεων ΕΚΤ της χώρας.
Κατόπιν των ανωτέρω εκτεθέντων γίνεται σαφές ότι όχι μόνον ουδεμία ενέργεια υπονόμευσης και υποβάθμισης των ΚΕΚ έγινε από το Υπουργείο Εργασίας και Κοινωνικών Ασφαλίσεων, αλλά πραγματοποιήθηκαν οι αναγκαίες αλλαγές για την βελτίωση λειτουργίας του θεσμού των ΚΕΚ.
Ο Υπουργός
ΑΝΑΣΤΑΣΙΟΣ ΓΙΑΝΝΙΤΣΗΣ")
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, θα ήθελα να σας ανακοινώσω το δελτίο επικαίρων ερωτήσεων της Παρασκευής 12 Απριλίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρα 129 παρ. 2 και 3, 130 παρ. 2 και 3 Κανονισμού Βουλής)
1. Η με αριθμό 554/9.4.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου να συμπεριληφθεί ο Νομός Λασιθίου στις προτάσεις για ίδρυση νέων σχολών τριτοβάθμιας εκπαίδευσης.
2. Η με αριθμό 542/26/9.4.2002 επίκαιρη ερώτηση του Βουλευτή της Νέας Δημοκρατίας κ. Προκόπη Παυλόπουλου προς τον κύριο Πρωθυπουργό, σχετικώς με την καθυστέρηση ψήφισης των εκτελεστικών του Συντάγματος Νόμων.
3. Η με αριθμό 550/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με τις θέσεις της ελληνικής Κυβέρνησης όσον αφορά την προώθηση ψηφίσματος από μέρους των Ηνωμένων Πολιτειών Αμερικής, καταδίκης της Κούβας για δήθεν παραβιάσεις των ανθρωπίνων δικαιωμάτων κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 και 3 Κανονισμού Βουλής)
1. Η με αριθμό 545/9.4.2002 επίκαιρη ερώτηση του Βουλευτή της Νέας Δημοκρατίας κ. Νικολάου Αγγελόπουλου προς τον Υπουργό Μεταφορών και Επικοινωνιών, σχετικώς με δημοσιεύματα του Τύπου αναφερόμενα σε περιστατικό στο αεροδρόμιο των Βρυξελλών με την πτήση της Ολυμπιακής Αεροπορίας προς την Αθήνα κλπ.
2. Η με αριθμό 551/9.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εξωτερικών, σχετικώς με τις θέσεις του Υπουργείου στα προβλήματα που δημιουργήθηκαν κατά τον εορτασμό της 25ης Μαρτίου από τον Έλληνα πρέσβη στην Αυστραλία κλπ.
3. Η με αριθμό 544/9.4.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Εμπορικής Ναυτιλίας και Αιγαίου, σχετικώς με τη θετική σκοπιμότητα ακτοπλοϊκής σύνδεσης της Ηπειρωτικής Ελλάδας με τα νησιά του Αιγαίου μέσω των λιμανιών της Εύβοιας.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 536/8-4-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τον Υπουργό Δημόσιας Τάξης, σχετικώς με τη λήψη των αναγκαίων μέτρων για την καλύτερη αστυνόμευση των αγροτικών περιοχών, την επανασύσταση της Αγροφυλακής κλπ.
Η επίκαιρη ερώτηση του κ. Γιαννακόπουλου έχει ως εξής:
"Το τελευταίο διάστημα στο Νομό Μεσσηνίας και ιδιαίτερα στην πρώην Επαρχία Μεσσήνης παρατηρείται έξαρση των κλοπών σε μικρά ζώα (αρνιά, κατσίκια), γεωργικά μηχανήματα, γεωργικά προϊόντα και κατοικίες. Η αστυνομική δύναμη που υπάρχει δεν επαρκεί, ολιγωρεί, ή δηλώνει αναρμόδια για τη σωστή αστυνόμευση όλων των αγροτικών περιοχών, σε συνδυασμό με την κατάργηση της αγροφυλακής, την καθυστέρηση σύστασης της Δημοτικής Αστυνομίας, που θα μπορούσαν να βοηθήσουν προς αυτή την κατεύθυνση. Έτσι η κατάσταση έχει φθάσει σε οριακό σημείο και το κλίμα ανασφάλειας μεταξύ των πολιτών είναι κάτι παραπάνω από εμφανές.
Κατόπιν αυτών ερωτάται ο κύριος Υπουργός:
Τι προτίθεται να πράξει η Κυβέρνηση για την καλύτερη αστυνόμευση των αγροτικών περιοχών και την επαναφορά του αισθήματος ασφάλειας στους πολίτες; Τι πρόκειται να κάνει με την Αγροφυλακή ή τη σύσταση Δημοτικής Αστυνομίας σε κάθε Δήμο;"
Ο Υφυπουργός Δημόσιας Τάξης κ. Ευάγγελος Μαλέσιος έχει το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, κυρίες και κύριοι συνάδελφοι, εύλογη και αναμενόμενη θα έλεγα ότι είναι η επίκαιρη ερώτηση που κατέθεσε ο εκλεκτός συνάδελφος κ. Γιαννακόπουλος. Θα ήταν παράξενο πράγματι αν δεν είχαν ευαισθητοποιηθεί οι αντιπρόσωποι της Μεσσηνίας που είναι στο Εθνικό Κοινοβούλιο, για κάποια θέματα, τα οποία αφορούν στην αστυνόμευση και συνέβησαν το τελευταίο διάστημα στο νομό τους. 
Μέσα σε τριάντα οκτώ μέρες έγιναν είκοσι τέσσερις κλοπές και διαρρήξεις από μια αλβανική σπείρα, την οποία η Αστυνομική Διεύθυνση κατόρθωσε να εξαρθρώσει τελικά και να συλλάβει πριν από λίγο χρονικό διάστημα, στις 24 του μηνός. Από τις 15 του μηνός Φεβρουαρίου μέχρι τις 24 Μαρτίου αυτή η αλβανική σπείρα είχε αναστατώσει πραγματικά την κοινωνία της Καλαμάτας εκεί στη Μεσσήνη, στο Νησί, στα χωριά Εύα, Αρφαρά, Θουρία και σε κάποια άλλα. Ευτυχώς οι δυνάμεις της Ελληνικής Αστυνομίας στον τόπο της Μεσσηνίας κατάφεραν να εξαρθρώσουν έγκαιρα αυτή την σπείρα, πριν έχουμε άλλη μεγαλύτερη αναστάτωση. 
Με τη ευκαιρία όμως αυτής της επίκαιρης ερώτησης, θα ήθελα να δώσω κάποια στοιχεία πάνω σε κάποια ερωτήματα που θέτει ο κύριος συνάδελφος. Όπως γνωρίζετε, μετά τις 11 του Σεπτέμβρη, μετά το τρομοκρατικό κτύπημα στη Νέα Υόρκη, η Ελληνική Αστυνομία ήταν αναγκαίο να διαθέσει ένα μέρος της δύναμής της στην ενίσχυση της φύλαξης κάποιων στόχων σε δημόσια κτίρια, πρεσβείες, αποστολές, με αποτέλεσμα να δημιουργηθούν κάποια κενά στην αστυνόμευση της περιφέρειας. 
Όμως, θέλω να διαβεβαιώσω τον κύριο συνάδελφο ότι η Μεσσηνία είναι από τις περιοχές εκείνες όπου, έχοντας υπόψη μας την εγκληματικότητα στην περιοχή αυτή, η δύναμη της Αστυνομίας κρατήθηκε σχεδόν στο ακέραιο. Εκεί πέρα, λοιπόν, υπάρχουν τρία κενά σε αστυνομικούς, οι αξιωματικοί είναι οι προβλεπόμενοι, η αστυνομική δύναμη που έχει η Μεσσηνία είναι τετρακόσιοι εβδομήντα τρεις αστυνομικοί, αν δεν κάνω λάθος, η οργανική δύναμη των αξιωματικών είναι τριάντα τρία άτομα και τώρα είναι τριάντα τέσσερα, οι υπαξιωματικοί ήταν εκατόν έξι και παραμένουν οι ίδιοι και η οργανική δύναμη των αστυφυλάκων ήταν τριακόσια τριάντα τέσσερα άτομα και τώρα είναι τριακόσιοι τριάντα. Λείπουν δηλαδή τέσσερις αστυφύλακες. Σε άλλες αστυνομικές διευθύνσεις, κύριε συνάδελφε, μακάρι να είχαμε την ίδια δύναμη.
Πέρα απ' αυτό να σας πω ότι η αστυνομική δύναμη της Μεσσηνίας επίκειται το καλοκαίρι να ενισχυθεί ενόψει του τουρισμού και της υπάρχουσας εγκληματικότητας με δύναμη πενήντα πέντε ατόμων ακόμη, δηλαδή δεκαπέντε δοκίμους αστυφύλακες για το αεροδρόμιο Καλαμάτας και σαράντα δόκιμους αστυφύλακες για την Αστυνομική Διεύθυνση, προκειμένου να κάνουμε το καλύτερο δυνατό για την αντιμετώπιση των προβλημάτων της περιοχής αυτής.
Στη δευτερολογία μου θα σας δώσω κάποια στοιχεία για την εξέλιξη του θέματος της Δημοτικής Αστυνομίας και της Αγροφυλακής, για την οποία ζητάτε κάποια ενημέρωση.
ΠΡΟΕΔΡΟΣ (Απόστολος Κακλαμάνης): Ο κ. Γιαννακόπουλος έχει το λόγο.
ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριε Υπουργέ, χαίρομαι ειλικρινά που εξαρθρώθηκε αυτή η σπείρα των αλλοδαπών, που είχε ρημάξει στην κυριολεξία τον τελευταίο καιρό τους κτηνοτρόφους στο νομό μας. Πραγματικά υπήρξε μια πολύ μεγάλη έξαρση και το γραφείο μου κατέκλυσαν κατ' επανάληψη παραπονούμενοι πολίτες γι' αυτό το φαινόμενο.
Όμως θα μου επιτρέψετε να σας πω ότι με τρεις πανεπιστημιακές έρευνες που έχουν γίνει, ο Νομός Μεσσηνίας είναι στους πρώτους νομούς στην εγκληματικότητα, όπως είπατε και σεις. Έχω την εντύπωση ότι μπορεί στα έγγραφα να φαίνεται ότι δεν απουσιάζει αστυνομικό προσωπικό, όμως, κύριε Υπουργέ, είμαι σε θέση να σας πω ότι υπάρχουν δήμοι με δεκαπέντε και είκοσι χωριά που έχουν έναν αστυφύλακα -ο οποίος το βράδυ δεν μένει εκεί ποτέ, όπως δεν μένουν οι γιατροί, δεν μένουν οι καθηγητές και έχουν ερημώσει στην κυριολεξία τα χωριά και υπάρχει το αίσθημα της ανασφάλειας. 
Για την ανυπαρξία της Αγροφυλακής -και κάποια στιγμή θα πρέπει να το παραδεχθούμε αυτό, κύριε Υπουργέ- θέλω να πω ότι ήταν ο φύλακας των αγροτικών περιοχών και γι' αυτό ή θα πρέπει ή να την επαναφέρουμε ή να προσλάβουμε την δημοτική αστυνομία σε όλους τους δήμους. 
Δεν ενδιαφέρει τους πολίτες εάν λέγονται αγροφύλακες ή δημοτικοί αστυνομικοί, τους ενδιαφέρει να έχουν αίσθημα ασφάλειας. Και δεν είναι μόνο οι ζωοκλοπές, που εμφανίστηκαν τώρα τελευταία, κύριε Υπουργέ, αλλά οι διαρρήξεις σπιτιών. Δεν μπορεί κανείς να αφήσει έξω από το σπίτι του, τα εργαλεία του, τα μηχανήματα κλπ και υπάρχει, θα έλεγε κανείς, ένα κλίμα ανασφάλειας. 
Η απάντησή σας σχετικά με ικανοποίησε, αλλά θα ήθελα όμως να σας παρακαλέσω, όπως και εσείς πολύ σωστά είπατε, στο συντομότερο δυνατό χρόνο να προσληφθούν οι δημοτικοί αστυνομικοί ή εν πάση περιπτώσει το Υπουργείο σας να δει το θέμα της επαναφοράς της Αγροφυλακής. Και το τονίζω, ήταν κάτι για την ασφάλεια της υπαίθρου. Σήμερα και με τους αλλοδαπούς, αλλά και για να μην τα ρίχνουμε όλα στους αλλοδαπούς, αλλά και με την ντόπια την εγκληματικότητα, δεν έχει την ασφάλεια που έπρεπε να έχει ο αγρότης, ο πολίτης της περιφέρειας, της υπαίθρου. 
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, η Ελληνική Αστυνομία με τις υπάρχουσες δυνάμεις κάνει το καλύτερο δυνατό προκειμένου να εμπεδώσει το αίσθημα ασφάλειας στην ελληνική κοινωνία. 
Τα στοιχεία τα οποία διαθέτουμε για την αστυνομική διεύθυνση Μεσσηνίας τον τελευταίο χρόνο, η εγκληματικότητα βαίνει μειούμενη. Και μπορώ να καταθέσω τα στοιχεία. Είναι εύλογη η επίκαιρη ερώτηση, δεδομένου ότι το τελευταίο διάστημα υπήρξε μεγάλη αναστάτωση από αυτήν τη σπείρα, η οποία και εξαρθρώθηκε. Θέλω να ενημερώσω ότι για τη Δημοτική Αστυνομία, όπως γνωρίζει ο κύριος συνάδελφος, το προεδρικό διάταγμα 22/2002 έχει προχωρήσει και το αρμόδιο Υπουργείο Εσωτερικών, Δημόσιας Διοίκησης και Αποκέντρωσης προχωράει στη διαδικασία της υλοποίησης του προεδρικού διατάγματος. 
Η Ελληνική Αστυνομία ετοιμάζεται προκειμένου να εκπαιδεύσει με νέες σχολές όλο τον αριθμόν των δημοτικών αστυνομικών, οι οποίοι θα έχουν το καθήκον και της αγροτικής ασφάλειας. Όσο για την Αγροφυλακή, νομίζω ότι με την ίδρυση της Δημοτικής Αστυνομίας δεν θα έκρινε κανείς σκόπιμο να επανέλθουμε από τη στιγμή που η Αγροφυλακή με το ν. 2910/2001 έχει μεταταγεί η δύναμή της στις νομαρχιακές αυτοδιοικήσεις και από εκεί προσπαθούν να επιτελέσουν το έργο της δημοτικής ασφάλειας. 
( Στο σημείο αυτό την Προεδρική Έδρα καταλαμβάνει ο Α΄ 'Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ ) 
Πέρα από αυτό ήθελα να σας ενημερώσω κύριε συνάδελφε, εν όψει της προσπάθειας που κάνουμε ιδιαίτερα στο Νομό Μεσσηνίας είναι προς υπογραφή το προεδρικό διάταγμα το οποίο αναβαθμίζει το Τμήμα Ασφαλείας Μεσσηνίας σε υποδιεύθυνση και ιδρύεται τμήμα ναρκωτικών στη Μεσσηνία, γιατί εμείς πιστεύουμε ότι κάτι περισσότερο αξίζει να κάνουμε σε έναν ευαίσθητο νομό. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η με αριθμό 532/8-4-2002 επίκαιρη ερώτηση της Βουλευτού της Νέας Δημοκρατίας κας Μαριέττας Γιαννάκου - Κουτσίκου προς τον Υπουργό Οικονομίας και Οικονομικών, σχετικώς με την κάλυψη της θέσης του Έλληνα Αξιωματικού Συνδέσμου, στο Περιφερειακό Κέντρο Πρωτοβουλίας Συνεργασίας Νοτιοανατολικής Ευρώπης. 
Η επίκαιρη ερώτηση της κας Γιαννάκου - Κουτσίκου έχει ως εξής:
"Με την υπ' αριθμ. Τ. 4722/6417 της 4ης Δεκεμβρίου 2001 είχε προκηρυχθεί θέση Έλληνα Αξιωματικού Συνδέσμου στο Περιφερειακό Κέντρο Πρωτοβουλίας συνεργασίας Νοτιανατολικής Ευρώπης (SECI) για την καταπολέμηση του διασυνοριακού εγκλήματος. Για την κάλυψή της επελέγη τελικώς ο κύριος Γρηγόριος Νικολάου υπάλληλος των Τελωνείων Νέας Μηχανιώνας, παρά το γεγονός ότι δεν πληροί τις προϋποθέσεις της σχετικής προκήρυξης.
Συγκεκριμένα ο εν λόγω υπάλληλος δεν είναι πτυχιούχος, δεν κατέχει πιστοποιητικό γνώσης αγγλικής που είναι και η επίσημη γλώσσα εργασίας και εκ των πραγμάτων δεν διαθέτει την απαιτούμενη εμπειρία σε θέματα διεθνούς συνεργασίας. Επιπλέον, η απόφαση για την τοποθέτησή του ελήφθη χωρίς την εκ του νόμου προβλεπόμενη απόφαση υπηρεσιακού συμβουλίου. 
Ως εκ τούτου ερωτάται ο κύριος Υπουργός, βάσει ποιας λογικής επελέγη πέραν κάθε δεοντολογίας ο συγκεκριμένος υπάλληλος να καταλάβει μια ιδιαίτερη κρίσιμη θέση διεθνούς συνεργασίας δεδομένου ότι υπήρχαν τουλάχιστον τρεις ακόμη υποψηφιότητες που αναποκρίνονταν κατ' αρχήν στις τυπικές ανάγκες της προκηρυχθείσας θέσης;".
Ο Υφυπουργός Οικονομικών κ. Α. Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, με το νόμο 6825/2000 κυρώθηκε από το ελληνικό Κοινοβούλιο η συμφωνία για την συνεργασία πρόληψης και καταπολέμησης του διασυνοριακού εγκλήματος και ταυτόχρονα εγκρίθηκε ο καταστατικός χάρτης οργάνωσης και λειτουργίας του Περιφερειακού Κέντρου της Πρωτοβουλίας Συνεργασίας Νοτιοανατολικής Ευρώπης, το γνωστό SECI. Σύμφωνα με το νόμο αυτό και τη συμφωνία κάθε κράτος που συμμετέχει στη σύμβαση ορίζει τον εθνικό του εκπρόσωπο. 
Αυτός ο εθνικός εκπρόσωπος ορίζεται με απόφαση του αρμόδιου Υπουργού Οικονομικών χωρίς να απαιτείται γνώμη του υπηρεσιακού συμβουλίου. Διότι είναι ζήτημα εκπροσώπησης μιας εθνικής αρχής σ' ένα συγκεκριμένο όργανο. Στην πρόσκληση ενδιαφέροντος που υποβάλαμε δημοσίως εξεδήλωσαν το ενδιαφέρον τους πέντε τελωνειακοί υπάλληλοί μας. Και οι πέντε ήταν αξιόλογοι και κατείχαν σημαντικά προσόντα. Μεταξύ των πέντε και μετά από πρόταση της Γενικής Διεύθυνσης Τελωνείων και της αρμόδιας διεύθυνσης διοικητικού, αξιολογώντας τα προσόντα του καθενός και την εμπειρία του τοποθετήθηκε στη συγκεκριμένη αρχή ο Νικολάου Γρηγόριος με απόφασή μας ως αξιωματούχος σύνδεσμος στο συγκεκριμένο κέντρο SECI.
Ο υπάλληλος αυτός είναι γνώστης πέντε ξένων γλωσσών και ειδικότερα αγγλικής, ιταλικής, γερμανικής, ρουμανικής, και σερβοκροατικής. Έχει συμμετάσχει αποδεδειγμένα σε παρόμοιες αποστολές στο εξωτερικό από το 1993, 1994 και 1998, έχει μετεκπαιδευτεί στη Νιρεμβέργη δύο φορές για την καταπολέμηση των ναρκωτικών και έχει πάρει πολλές συστατικές συγχαρητήριες επιστολές τόσο από ελληνικές υπηρεσίες και όργανα όσο και από διεθνείς οργανώσεις. Ενδεικτικά και μόνο μνημονεύω και θα καταθέσω ορισμένες απ' αυτές τις συγχαρητήριες επιστολές της κας Πατρίτσια Μακ Κόλεϊ, διοικητού της SAM ROYMANIA στο Βουκουρέστι, όπου συμμετείχε το 1993 και 1994, του κ. Ρίτσαρντ Φορκ, διευθυντού της SAM Βρυξελλών, του διοικητού ICFY στο Βελιγράδι του επικεφαλής της ίδιας αποστολής στο Μαυροβούνι της Γιουγκοσλαβίας, επαίνους από την γερμανική σχολή της Νιρεμβέργης, επαινετική επιστολή του πρέσβη της ελληνικής πρεσβείας με την οποία κρίνεται πολύ σημαντική η παρουσία του. 
Έτσι λοιπόν χωρίς να αδικήσουμε κανέναν επειδή θεωρούμε όλους τους υποψήφιους ικανούς, κρίναμε λόγω της αποδεδειγμένης επιτυχούς θητείας του σε παρόμοια θέματα εκτός των άλλων γλωσσών και της ρουμανικής λόγω της προϋπηρεσίας του στη Ρουμανία σε παρόμοια επιτυχή αποστολή, ότι αυτός έπρεπε να προταθεί. Δεν υπάρχει κανένα άλλο απολύτως κριτήριο στην επιλογή μας, χωρίς επαναλαμβάνω, να υποβαθμίσουμε τα προσόντα ή την προσφορά κανενός άλλου υπαλλήλου μας.
(Στο σημείο αυτό ο Υφυπουργός Οικονομικών κ. Α. Φωτιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Η κα Γιαννάκου έχει το λόγο.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, ξέχασε να μας πει ο κύριος Υπουργός ότι ενώ η προκήρυξη μιλά για Π.Ε. ή Τ.Ε. διόρισε υπάλληλο Δ.Ε. 
Έχετε παρανομήσει, κύριε Υπουργέ, και έχετε παραβιάσει και το πνεύμα και το γράμμα του Συντάγματος και του νόμου. 
Όσο για τις επιστολές και για τα υπόλοιπα που μας αναφέρατε εδώ, χιλιάδες επιστολές στέλνουν οι διεθνείς οργανισμοί σε όλους τους υπαλλήλους που υπηρετούν τη θητεία τους. 
Κύριε Υφυπουργέ, τοποθετήσατε τον εν λόγω υπάλληλο παράνομα, ενώ υπήρχαν τρεις άλλοι που ανταποκρίνονταν στα προσόντα. Η υπόθεση που μας λέτε για τις γλώσσες δεν έχει κανένα νόημα. Η μόνη απαίτηση είναι η Αγγλική και ο συγκεκριμένος υπάλληλος γνωρίζει Αγγλικά κατά δήλωσή του. Δεν έχει κανένα πτυχίο. Η πραγματικότητα -και την ξέρετε- είναι ότι ο εν λόγω υπάλληλος είναι προφανώς προστατευόμενος υψηλοβάθμου στελέχους της Κυβερνήσεως και γι' αυτό τον διορίσατε. 
Σας καλώ να ανακαλέσετε την απόφασή σας. Και σας καλώ να δικαιολογήσετε τώρα πώς διορίσατε -ενώ η προκήρυξη είναι σαφέστατη και ενώ η υπάλληλος αποσπάται, δεν είναι εκπρόσωπος σε κάποια οργάνωση και επομένως χρειάζεται απόφαση υπηρεσιακού συμβουλίου- υπάλληλο ΔΕ με όλες τις δικαιολογίες που είπατε σε θέση προκήρυξης, την οποία θα καταθέσω, που προβλέπει ή Τ.Ε. ή ΠΕ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο Υφυπουργός Οικονομικών κ. Φωτιάδης. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Θα είμαι και εγώ σύντομος, κύριε Πρόεδρε. 
Θα πρέπει να μνημονεύσω το άρθρο 12 του νόμου που ψηφίσαμε και αντίστοιχα το ίδιο άρθρο της συμφωνίας, που αναφέρει ότι στην κοινή επιτροπή συνεργασίας συμμετέχουν εκπρόσωποι των αντίστοιχων αρχών. 
Δεύτερον, από καμία διάταξη δεν προκύπτει η υποχρεωτική ύπαρξη κάποιων συγκεκριμένων προσόντων. Τα προσόντα τα κρίνει ο ίδιος ο Υπουργός που διορίζει. Και η αποτελεσματική και σωστή εκπροσώπηση κάποιας εθνικής αρχής είναι δικαίωμα και ευθύνη του ορίζοντος τον εκπρόσωπό του αρμοδίου οργάνου. Αυτή είναι η απάντηση. 
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Μα, τι λέτε κύριε Υφυπουργέ. Εδώ υπάρχει η προκήρυξη. 
ΠΡΟΕΔΡΕΥΩΝ (Κωνσταντίνος Γείτονας): Αυτή είναι η απάντηση, κυρία Κουτσίκου. Αν δεν σας καλύπτει η απάντησή του, έχετε τη δυνατότητα να επανέλθετε. Δεν προβλέπεται άλλη διαδικασία. 
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, είναι απαράδεκτο να δίδονται ψευδείς απαντήσεις μέσα στο Κοινοβούλιο. Καταθέτω στα Πρακτικά την εν λόγω προκήρυξη. 
(Στο σημείο αυτό η Βουλευτής κα Γιαννάκου-Κουτσίκου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 538/8-4-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εμπορικής Ναυτιλίας, σχετικώς με τις αυξήσεις των εισιτηρίων στα επιβατικά ακτοπλοϊκά πλοία, κλπ. 
Η επίκαιρη ερώτηση του κ. Σκυλλάκου έχει ως εξής: 
"Στο μπαράζ των ανατιμήσεων σε είδη πλατειάς λαϊκής κατανάλωσης που εξήγγειλε η κυβέρνηση, περιλαμβάνονται και οι νέες αυξήσεις των εισιτηρίων στα επιβατηγά ακτοπλοϊκά πλοία και στα Πορθμεία, που κυμαίνονται από 16% έως 20% με προοπτική κλιμάκωσης στο επόμενο χρονικό διάστημα μέχρι και 50%, επιβαρύνοντας παραπέρα το κόστος ζωής της λαϊκής εργατικής οικογένειας και των κατοίκων των νησιών. 
Επιπλέον από 1-11-2002 με βάση τον ίδιο νόμο (2932/2001) απελευθερώνεται ο καθορισμός της τιμής των εισιτηρίων αφήνοντας ανεξέλεγκτη την εφοπλιστική ασυδοσία με αρνητικές επιπτώσεις στο κόστος μεταφοράς των επιβατών, των εμπορευμάτων και το κόστος ζωής στα νησιά. 
Ερωτάται ο κύριος Υπουργός, με ποια κριτήρια κυβέρνηση και εφοπλιστές προχωρούν σε αυτές τις αυθαίρετες αυξήσεις; 
Τι μέτρα προτίθεται να πάρει η κυβέρνηση για τον έλεγχο της τιμής των εισιτηρίων και την εξασφάλιση καλύτερης ποιότητας και φτηνής διακίνησης εμπορευμάτων και επιβατών;". 
Το λόγο έχει ο Υπουργός Εμπορικής Ναυτιλίας κ. Ανωμερίτης. 
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Όσον αφορά το θέμα που θίγει ο κύριος συνάδελφος, για το θέμα δηλαδή των ναύλων, πρώτα-πρώτα θέλω να ξεκαθαρίσω ότι η Κυβέρνηση δεν έχει πάρει καμία απόφαση και επομένως είναι λάθος η βάση της ανάπτυξης των επιχειρημάτων της επίκαιρης ερώτησης. Παρ' όλα αυτά όμως θεωρώ υποχρέωσή μου να δώσω πληροφορίες γι' αυτό το νέο ναυλολόγιο. Το νέο ναυλολόγιο ως προς την τεχνική του δομή και τα οικονομικά του στοιχεία ανατέθηκε σε μία ειδική επιτροπή, η οποία και συνέταξε πρόταση προς την Κυβέρνηση. Αυτή η πρόταση προς την Κυβέρνηση πριν απασχολήσει τον Υπουργό Οικονομίας και Οικονομικών και τον Υπουργό Εμπορικής Ναυτιλίας ετέθη υπόψη της γνωμοδοτικής επιτροπής ακτοπλοϊκών συγκοινωνιών και του καινούριου οργάνου που έχουμε κάνει για τις ακτοπλοϊκές συγκοινωνίες του Συμβουλίου Ακτοπλοϊκών Συγκοινωνιών. Και τα δύο όργανα συμφώνησαν ομόφωνα ως προς τις κατευθύνσεις ενός δίκαιου και σύγχρονου ναυλολογίου. Και εκεί έκαναν τις δικές τους προτάσεις. Σημειώνω ότι το Συμβούλιο Ακτοπλοϊκών Συγκοινωνιών δεν είναι ένα κυβερνητικό όργανο, γιατί συμμετέχουν όλοι οι κοινωνικοί φορείς και η Αυτοδιοίκηση πρώτου και δεύτερου βαθμού. Και η απόφαση αυτού του συμβουλίου ήταν ομόφωνη προς εμένα. 
Για το νέο αυτό ναυλολόγιο έγιναν επανειλημμένες συσκέψεις με όλους τους φορείς και όχι μόνο με τους εφοπλιστές. Δεν τα συζητάει με τους εφοπλιστές αυτά η Κυβέρνηση, αλλά τα συζητάει, μέσα από νέες λογικές, με όλους τους κοινωνικούς φορείς, οι οποίοι εξέφρασαν τις απόψεις τους, μας έδωσαν τα εναλλακτικά εκείνα στοιχεία, τα οποία από τη δική μας πλευρά δεν οδηγούν σε υπερβολικές αυξήσεις και δημιουργούν νέο καθεστώς, αφού πλέον στην ίδια γραμμή μπορούμε να έχουμε διαφορετικό ναύλο, αφού μέσα από τις λογικές του ανταγωνισμού και της απελευθέρωσης αυτό προσπαθούμε να κάνουμε. Δηλαδή αν είναι η απελευθέρωση να λειτουργήσει προς όφελος κάποιων ομάδων ή κάποιων συμφερόντων, αυτή είναι μία απελευθέρωση που δεν τη θέλουμε. 
Εμείς πιστεύουμε ότι αυτή η απελευθέρωση, από τη δική μας πλευρά, πρέπει να οδηγεί σε ανταγωνισμό, σε καλύτερες υπηρεσίες. Και λέγοντας ανταγωνισμό, εννοώ διαφορετικούς ναύλους προς όφελος του καταναλωτή. Ειδάλλως, δεν μιλάμε για απελευθέρωση τουλάχιστον με την έννοια που εμείς θέλουμε να μιλάμε.
Από την 1η Νοεμβρίου πράγματι αλλάζει το καθεστώς. Απελευθερώνεται με βάση την κοινοτική οδηγία του 1992, η οποία έπαψε να υπάρχει και επομένως θα υπάρχουν και εκεί νέα δεδομένα.
Τελειώνοντας θα ήθελα να πω ότι για πρώτη φορά εισάγεται επίσημα η έννοια της έκπτωσης. Και υπάρχει έκπτωση κατά 50% επί των ναύλων, που δίνει το δικαίωμα ακόμα μεγαλύτερης διαμόρφωσης φτηνότερων ναύλων στην αγορά.
Στη δευτερολογία μου θα επανέλθω.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Επικαλείται ο κύριος Υπουργός ότι δεν υπάρχει απόφαση. Το γνωρίζουμε ότι δεν υπάρχει απόφαση. Επικαλείται επίσης ότι οι αρμόδιες επιτροπές έχουν συμφωνήσει. Αυτό δεν μας λέει τίποτα, γιατί οι επιτροπές γι' αυτό καθορίζονται και η σύνθεσή τους και οι οδηγίες, για το σε ποια κατεύθυνση θα φέρουν τις εισηγήσεις. Δεν είναι η πρώτη φορά που συμβαίνει αυτό. Το ζήτημα είναι πρακτικό. Εσείς τι μας απαντάτε. Τι μέση επιβάρυνση, τι μέσες αυξήσεις θα υπάρξουν στους ναύλους και για τους πολίτες, για εισιτήρια και για τους ναύλους των Ι.Χ.;
Τα τελευταία χρόνια έχουν αυξηθεί πάρα πολύ οι ναύλοι. Κάθε χρόνο είχαμε αυξήσεις. Αυτό γινόταν. Έχει αυξηθεί η κίνηση στα πλοία τα τελευταία δύο χρόνια κατά 20%. Και άλλα θέλουν να βγάλουν οι εφοπλιστές και τους προσφέρετε αυξήσεις; Είπατε ότι θα υπάρξουν αυξήσεις. Δεν μας καθορίσατε το ύψος των αυξήσεων. Με βάση αυτά που λέει η αρμόδια επιτροπή, θα έχουμε μέσες αυξήσεις 16,5% για τους επιβάτες και για τα οχήματα περίπου 11%. Σε ορισμένες, όμως, αποστάσεις θα πάει και μέχρι 100% η αύξηση σύμφωνα με την πρόταση, μέχρι και 94%. 
Ουσιαστικά τι κάνετε; Διευρύνετε τη βάση των επιβαρύνσεων και με την καινούρια μέθοδο θα πληρώσει ακόμα περισσότερα ο κόσμος. Και οι επιβάτες και οι επαγγελματίες θα πληρώσουν περισσότερα, αλλά και θα μετακυλιστεί το κόστος στις αγορές των νησιών μας. Αυτή είναι η κατάσταση.
Εμείς γνωρίζουμε ότι το καθαρό κέρδος στην ακτοπλοΐα είναι από τα μεγαλύτερα ποσοστά κέρδους σε όλο τον επιχειρηματικό κόσμο. Φθάνει μέχρι και 40%. Αν αυτοί έκαναν μεγάλες επενδύσεις χάριν του ανταγωνισμού, δεν θα επιδοτούνταν από το ναύλο από τους πολίτες με τις δικές σας αποφάσεις για να πετύχουν σε βάρος των ανταγωνιστών τους. Δεν πρέπει ο κόσμος να πληρώσει τα σπασμένα. 
Θέλουμε, λοιπόν, καθαρή απάντηση, τι ποσοστό αυξήσεων θα υπάρξει και για τα Ι.Χ. και για τους επιβάτες. Κατά μέσο όρο πείτε μας. Έχετε την εικόνα μπροστά σας και μπορείτε να μας πείτε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Αγαπητέ συνάδελφε, εάν εγώ αναφέρθηκα στο θέμα των αποφάσεων που ζητάτε, οι αποφάσεις, όπως σας είπα, θα ληφθούν την επόμενη Δευτέρα σε ειδική σύσκεψη που θα γίνει στο Υπουργείο Οικονομίας και Οικονομικών. Εσείς, όμως, στην ερώτησή σας λέτε τα μέτρα που εξήγγειλε η Κυβέρνηση. Και εγώ σας είπα ότι η Κυβέρνηση δεν έχει εξαγγείλει μέτρα. Και αυτό πιστεύω ότι έγινε κατανοητό.
ΑΝΤΩΝΗΣ ΣΚΥΛΛΑΚΟΣ: Κατανοητό έγινε. Τι προτίθεστε να κάνετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Επομένως όσα ισχυρίζεστε είναι δικές σας υποθέσεις. 
ΑΝΤΩΝΗΣ ΣΚΥΛΛΑΚΟΣ: Της δικής σας επιτροπής είναι.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Γιατί μιλάτε για αυξήσεις; Εγώ θα μπορούσα να σας πω ότι στις μισές γραμμές θα υπάρξουν μειώσεις διότι με το νέο ναυλολόγιο επέρχεται ένα πιο δίκαιο σύστημα, το οποίο πραγματικά μέχρι σήμερα σε πάρα πολλές περιπτώσεις δημιουργούσε δυσλειτουργίες.
Όσον αφορά το νέο καθεστώς που θα υπάρξει από την 1η Νοεμβρίου και μετά - το αναφέρετε και στη επίκαιρη ερώτησή σας- με βάση τον καινούριο νόμο δεν προβλέπει απελευθέρωση των νόμων γενικά. Ειδικά για το ναύλο της οικονομικής θέσης με την οποία ταξιδεύει το 70% -80% των επιβατών, ο νόμος προβλέπει ότι δεν είναι ασύδοτοι.
ΑΝΤΩΝΗΣ ΣΚΥΛΛΑΚΟΣ: Εσείς συνήθως τα εγκρίνετε.
ΓΕΩΡΓΙΟΣ ΑΝΩΜΕΡΙΤΗΣ (Υπουργός Εμπορικής Ναυτιλίας): Προβλέπει ο νόμος ότι υποβάλλουν δήλωση ναύλου την οποία κρίνει το ΥΕΝ και, αν το ΥΕΝ θεωρήσει ότι με βάση τα κοστολογικά στοιχεία είναι υπερβολικός αυτός ο ναύλος, τότε πραγματικά μπορεί να το μειώσει και να μην αφήσει την εταιρεία να αυξήσει τους ναύλους.
Υπάρχει όμως και μια ανεξάρτητη αρχή, την οποία συστήσαμε, η Ρυθμιστική Αρχή Θαλασσίων Επικοινωνιών, η οποία είναι ο τρίτος μεταξύ εταιρειών, δημοσίου κλπ. Διότι μιλάμε και για ναύλους, οι οποίοι στην ουσία πηγαίνουν στις επιδοτήσεις στις άγονες γραμμές και για ναύλους που θα πηγαίνουν σ' αυτές τις γραμμές που μιλάμε, τις γραμμές δημοσίας υπηρεσίας. 
Επομένως το δημόσιο από τη δική του την πλευρά θα συμμετάσχει εκεί που δεν θα μπορέσει να υπάρξει με βάση κανέναν κανόνα της αγοράς ελεύθερη διακίνηση. Εμείς θέλουμε να υπάρχουν για όλα τα νησιά θαλάσσιοι οδοί, θαλάσσιοι δρόμοι και για το τελευταίο νησί. Και αυτό είναι που θα στηρίξουμε με ναύλο που θα ανταποκρίνεται και σε αυξημένη ποιότητα υπηρεσιών και φυσικά και στην ανάγκη να υπάρξουν συνεχείς επικοινωνίες της ηπειρωτικής με τη νησιωτική Ελλάδα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, με την έγκρισή σας θα συζητήσουμε στο τέλος την τέταρτη επίκαιρη ερώτηση του α' κύκλου. 
Επίκαιρες ερωτήσεις δευτέρου κύκλου:
Πρώτη είναι η με αριθμό 541/8-4-2002 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ευαγγελίας Σχοιναράκη-Ηλιάκη προς τον Υπουργό Εθνικής Παιδείας και Θρησκευμάτων, σχετικώς με την εκμάθηση των ξένων γλωσσών στα σχολεία, τη χορήγηση πιστοποιητικών γλωσσομάθειας κλπ.
Η επίκαιρη ερώτηση της κας Σχοιναράκη-Ηλιάκη έχει ως εξής:
"Είναι γνωστό ότι έχει καθιερωθεί ως μία από τις γλώσσες εργασίας της Ευρωπαϊκής Ένωσης, αλλά και ως γλώσσα του διαδικτύου η Αγγλική.
Σήμερα η Ελληνική πολιτεία με το επίσημο εκπαιδευτικό της σύστημα υποστηρίζει τη γλωσσομάθεια. Διδάσκονται ήδη τα Αγγλικά, τα Γαλλικά και τα Γερμανικά.
Όμως παρά το γεγονός ότι διδάσκονται Αγγλικά, για παράδειγμα, 9 χρόνια στην Εκπαίδευση (3 στο Δημοτικό και 6 στο Γυμνάσιο και στο Λύκειο), δεν παρέχεται κανένα πιστοποιητικό γλωσσομάθειας από το επίσημο κράτος, που όμως το απαιτεί για την επικύρωση γνώσης της ξένης γλώσσας σ' όλους τους διαγωνισμούς για πρόσληψη στο Δημόσιο.
Αποτέλεσμα αυτού είναι το πιστοποιητικό να δίνεται από ξένα Πανεπιστήμια.
Επειδή, έτσι εμφανίζεται, ο Δημόσιος τομέας στη χώρα μας, να αυτοαναιρείται και παράλληλα να διαθέτει κονδύλια χωρίς ουσιαστική παροχή υπηρεσιών στους πολίτες και ανταποδοτικό όφελος του δημοσίου.
Επειδή είναι υποχρέωση της πολιτείας να θωρακίσει τους πολίτες μ' όλα εκείνα τα εφόδια που τους χρειάζονται, για να μπορούν να συμμετέχουν δημιουργικά στο νέο περιβάλλον που δημιουργείται και ταυτόχρονα να διευκολύνονται στην επικοινωνία τους με άλλους λαούς.
Σας ερωτώ, κύριε Υπουργέ:
1. Ποιες οι ενέργειες σας προκειμένου η γλωσσική πολιτική στη χώρα μας να μην περιορίζεται απλά στη διδασκαλία, αλλά να στοχεύει και στην εκμάθηση των ξένων γλωσσών και ιδιαίτερα της Αγγλικής;
2. Ποιες οι ενέργειες σας προκειμένου να χορηγείται το πιστοποιητικό γλωσσομάθειας στον απόφοιτο Λυκείου, αφού έχει διδαχθεί με την ευθύνη της πολιτείας για 9 χρόνια ξένη γλώσσα ;"
Θα απαντήσει ο Υφυπουργός Εθνικής Παιδείας και Θρησκευμάτων κ. Γκεσούλης.
Έχετε το λόγο, κύριε Υπουργέ.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κύριοι συνάδελφοι, η κυρία συνάδελφος μ' αυτήν την επίκαιρη ερώτηση πράγματι αναδεικνύει ένα μεγάλο θέμα, που είναι το ζήτημα της γλωσσομάθειας στο εκπαιδευτικό μας σύστημα. Το άλλο θέμα που τίθεται από την επίκαιρη ερώτηση αφορά το κρατικό πιστοποιητικό γλωσσομάθειας στα Ελληνόπουλα, τα οποία φοιτούν στο ελληνικό σχολείο, καθώς μέχρι σήμερα δεν υπάρχει κρατικό πιστοποιητικό γλωσσομάθειας.
Θα αρχίσω με το πρώτο το οποίο αφορά τη διδασκαλία της ξένης γλώσσας στο εκπαιδευτικό μας σύστημα. Γνωρίζει πολύ καλά η κυρία συνάδελφος και ως εκπαιδευτικός ότι το εκπαιδευτικό μας σύστημα τα τελευταία χρόνια έχει ενισχυθεί προς την κατεύθυνση της σωστής, θα έλεγα, της πιο ολοκληρωμένης προσπάθειας ενίσχυσης της απόκτησης από τα παιδιά μας γλωσσομάθειας σε γλώσσες, οι οποίες έχουν ιδιαίτερη αναφορά στο ευρωπαϊκό επίπεδο ή στο διεθνές.
Είναι γεγονός ότι ζούμε στην παγκοσμιοποιημένη κοινωνία και στην κοινωνία της Ευρωπαϊκής Ένωσης ως μέλος της και σίγουρα χρειάζεται να ενισχύσουμε αυτόν τον τομέα πολύ περισσότερο, έτσι ώστε τα Ελληνόπουλα στο νέο περιβάλλον που θα ζήσουν να μην υστερούν, όσον αφορά στην επικοινωνία, στη λειτουργία, στη μετακίνησή τους στο ευρωπαϊκό επίπεδο.
Έχοντας όλα αυτά υπόψη η πολιτεία από την πλευρά της έχει κάνει προσπάθειες, όσον αφορά στην ανάδειξη της ξένης γλώσσας ξεκινώντας από τα Αγγλικά και προχωρώντας και σε άλλες γλώσσες, όπως είναι τα Γαλλικά και τα Γερμανικά, όπου έχουν δικαίωμα επιλογής οι μαθητές μας στο ελληνικό σχολείο σήμερα. 
Εδώ θα ήθελα να αναφέρω ότι σήμερα στο εκπαιδευτικό μας σύστημα στην πρωτοβάθμια εκπαίδευση έχουμε δύο χιλιάδες εξακόσιους περίπου εκπαιδευτικούς που διδάσκουν την Αγγλική γλώσσα. Έτσι, δίνουμε τη δυνατότητα στα Ελληνόπουλα από την Δ' δημοτικού να μετέχουν με τρεις ώρες διδασκαλίας στα Αγγλικά. Συνεχίζουμε στο γυμνάσιο, όπου έχουμε τρεις ώρες Αγγλικά σε κάθε τάξη, στο κανονικό τους πρόγραμμα και τρεις ώρες Γαλλικά ή Γερμανικά κατ' επιλογήν. 
Έτσι λοιπόν, από την Δ' δημοτικού αρχίζει το πρόγραμμα των Αγγλικών, συνεχίζεται στο γυμνάσιο, όπου υπάρχει και η δυνατότητα επιλογής και μιας άλλης γλώσσας και προχωρούμε στο Ενιαίο Λύκειο και στα Τεχνικά Επαγγελματικά Εκπαιδευτήρια, όπου και εκεί η ξένη γλώσσα έχει σημαντικό κομμάτι μέσα στο εκπαιδευτικό μας σύστημα και στο ωρολόγιο πρόγραμμα διδασκαλίας. Στο Ενιαίο Λύκειο, λοιπόν, έχουμε τρεις ώρες τη μία γλώσσα και δύο ώρες μια άλλη που επιλέγουν τα παιδιά. Και στα Τεχνικά Επαγγελματικά Εκπαιδευτήρια είναι υποχρεωτικές οι δύο ώρες γενικά Αγγλικά.
Συνεπώς όσον αφορά στο ωρολόγιο πρόγραμμα αυτό είναι ενισχυμένο προς την κατεύθυνση της ξένης γλώσσας για να δώσουμε τη δυνατότητα στα παιδιά μας να αποκτήσουν γνώσεις στο σχολείο.
ΠΡΟΕΔΡΕΥΩΝ (Κωνσταντίνος Γείτονας): Η κα Σχοιναράκη έχει το λόγο.
ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ευχαριστώ, κύριε Πρόεδρε.
Κύριοι συνάδελφοι, κύριε Υπουργέ, κατ' αρχήν γνωρίζω την ευαισθησία σας, τις θέσεις σας, τις απόψεις σας πάνω στα θέματα που έχουν να κάνουν με την εκπαίδευση των παιδιών του ελληνικού λαού, αλλά ταυτόχρονα και την αγωνία σας για την αναβάθμισή της. Έτσι, λοιπόν, η ερώτησή μου δεν έχει σε καμία περίπτωση την έννοια του ελέγχου. Αντίθετα μάλιστα, θα έλεγα, της στήριξης. Εξάλλου, έχουμε συνεργαστεί επανειλημμένα γι' αυτά τα θέματα και γνωρίζω πολύ καλά τη λειτουργία σας.
Όμως, όπως πολύ σωστά αναφέρατε κι εσείς, μέσα στο νέο περιβάλλον που δημιουργείται έχουμε ευθύνη ως πολιτεία να θωρακίσουμε τους πολίτες με όλα εκείνα τα εφόδια που θα τους δώσουν τη δυνατότητα να μπορούν να επικοινωνούν με τους άλλους λαούς, να συνδιαλέγονται με τους άλλους πολιτισμούς και εν πάση περιπτώσει να μην εκτοπίζονται, να μην τίθενται στο περιθώριο λόγω έλλειψης γνώσεων.
Έτσι, λοιπόν, το ερώτημά μου που τίθεται είναι να μην σταματήσουμε απλά στη διδασκαλία, αλλά στην εκμάθηση της ξένης γλώσσας και ιδιαίτερα της Αγγλικής και το δεύτερο, το πιο σημαντικό, είναι το εξής: Ενώ ως πολιτεία με ευθύνη της και με έξοδα του ελληνικού λαού διδάσκεται η Αγγλική για εννιά χρόνια -τρία στο δημοτικό και έξι στο γυμνάσιο και λύκειο- ο τελειόφοιτος, ο απόφοιτος του λυκείου δεν παίρνει από την πολιτεία το κρατικό πιστοποιητικό γλωσσομάθειας, με αποτέλεσμα αυτό να χορηγείται από ξένα ιδρύματα. Έχει γίνει μάλιστα ένα μονοπώλιο κι ένα εμπόριο, θα έλεγα, από τα διάφορα αυτά ιδρύματα. Δεν θέλω να κάνω αναφορά στα συγκεκριμένα. Έτσι, λοιπόν, κάθε φορά που δίνει εξετάσεις ένα παιδί για να αποκτήσει ένα πτυχίο πρέπει ταυτόχρονα να πληρώνει ένα συγκεκριμένο ποσό, που δεν είναι και μικρό.
Από τη στιγμή, λοιπόν, που η πολιτεία, του διαθέτει κονδύλια και καθηγητές για ξένη γλώσσα και όχι μόνο για μία αλλά, όπως πολύ σωστά είπε ο Υπουργός, για δύο στο γυμνάσιο και στο λύκειο, τι θα κάνει η πολιτεία προκειμένου να χορηγείται και το κρατικό πιστοποιητικό γλωσσομάθειας, μιας και ο δημόσιος τομέας στις προκηρύξεις για πρόσληψη υπαλλήλων στο δημόσιο το απαιτεί -και σωστά- τις περισσότερες φορές;
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Κύριοι συνάδελφοι, θα ήθελα να ενημερώσω την Εθνική Αντιπροσωπεία, όσον αφορά στο κρατικό πιστοποιητικό γλωσσομάθειας, το οποίο πράγματι λείπει και πολύ σωστά επισημαίνεται με την ερώτηση από τη συνάδελφο ότι έχει καθυστερήσει.
Παλαιά βέβαια στο εκπαιδευτικό μας σύστημα οι ώρες των ξένων γλωσσών, η φροντίδα και η μέριμνα για αυτές ήταν πλημμελής. Τα τελευταία χρόνια υπάρχει ένταση, γιατί έχουμε τόσες πολλές ώρες στο εκπαιδευτικό μας σύστημα. Θα έλεγα ότι ανταποκρίνεται στα αιτήματα της ελληνικής κοινωνίας που πάντα είχε, όσον αφορά στη γλωσσομάθεια και αναζητούσε αυτήν την ενίσχυση έξω από το εκπαιδευτικό σύστημα. Σήμερα, μιας και έχουμε εντάξει τις ξένες γλώσσες στο κανονικό πρόγραμμα του εκπαιδευτικού μας συστήματος, οφείλουμε να ανταποκριθούμε και σ' αυτό το αίτημα, δηλαδή στην κρατική πιστοποίηση.
Έτσι, θέλω να ενημερώσω το Σώμα, και ιδιαίτερα την κυρία συνάδελφο, ότι μέχρι το τέλος της χρονιάς που διανύουμε θα έχει γίνει ο διαγωνισμός. Το Υπουργείο Παιδείας ανταποκρίνεται σ' αυτήν τη δέσμευση και έχει συγκροτήσει επιτροπή, η οποία σχεδιάζει την υλοποίησή του. Εκτιμάμε ότι μέχρι το τέλος της χρονιάς αυτής θα είμαστε σε θέση να κάνουμε τις εξετάσεις και να έχουμε το πρώτο κρατικό πιστοποιητικό γλωσσομάθειας.
ΝΙΚΟΛΑΟΣ ΛΕΒΟΓΙΑΝΝΗΣ: Μέχρι το Μάρτιο;
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Μέχρι το τέλος της χρονιάς. Δεν είπα μέχρι το τέλος της σχολικής χρονιάς.
ΝΙΚΟΛΑΟΣ ΛΕΒΟΓΙΑΝΝΗΣ: Είναι ενδιαφέρον, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Είναι όντως πολύ σοβαρό ζήτημα, αλλά μη διακόπτετε τον κύριο Υπουργό, για να καταλάβουμε όλοι τι θα κάνει το Υπουργείο.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Πέρα από το πιστοποιητικό, το οποίο ετοιμάζουμε, θα ήθελα να ενημερώσω την Εθνική Αντιπροσωπεία ότι η ξένη γλώσσα στο σχολείο έχει τη φροντίδα και τη μέριμνα της πολιτείας στο αναλυτικό πρόγραμμα.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Αν μου επιτρέπετε, κύριε Πρόεδρε, θα ήθελα ελάχιστο χρόνο ακόμα.
ΠΡΟΕΔΡΕΥΩΝ (Κωνσταντίνος Γείτονας): Θα σας δώσω χρόνο λόγω των διακοπών που σας έγιναν.
ΝΙΚΟΛΑΟΣ ΓΚΕΣΟΥΛΗΣ (Υφυπουργός Εθνικής Παιδείας και Θρησκευμάτων): Έχουμε εντάξει την ξένη γλώσσα και στην ενισχυτική διδασκαλία και στην πρόσθετη διδακτική στήριξη, για να βοηθήσουμε τα παιδιά που έχουν δυσκολίες.
Άρα, λοιπόν, μιλάμε για την πολιτεία, όπως εκφράζεται από το Υπουργείο Παιδείας, όπου θεωρεί την ξένη γλώσσα απαραίτητη. Πρέπει να ενισχυθεί πέρα από το πρόγραμμα με τις δύο αυτές μορφές της πρόσθετης διδακτικής στήριξης και της ενισχυτικής διδασκαλίας.
Επομένως υπάρχει η μέριμνα και η φροντίδα, έτσι ώστε τα παιδιά μέσα στο σχολείο με στήριξη από το Υπουργείο Παιδείας να μπορούν να αποκτήσουν εκεί τις γνώσεις και να μην καταφεύγουν εκτός σχολείου. Επίσης θα υπάρχει το πιστοποιητικό, που όπως πολύ σωστά επισημαίνετε, το αργήσαμε. Θα το έχουμε μέχρι το τέλος της χρονιάς.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Είναι δύο συνάδελφοι, και η κα Σχοιναράκη και ο κ. Λεβογιάννης, κύριε Υπουργέ, που έχουν ευαισθησία στα θέματα παιδείας, γι' αυτό και σας διέκοψε ο κ. Λεβογιάννης.
Επόμενη είναι η με αριθμό 540/8-4-2002 επίκαιρη ερώτηση του Βουλευτή της Νέας Δημοκρατίας κ. Βασιλείου Πάππα προς τον Υπουργό Εξωτερικών, σχετικώς με την παύση λειτουργίας του Κέντρου Αποδήμων Μακεδόνων, την καταβολή των οφειλομένων στους εργαζόμενους κλπ.
Η επίκαιρη ερώτηση του κ. Πάππα έχει ως εξής:
"Η οριστική παύση λειτουργίας του Κέντρου Αποδήμων Μακεδόνων (ΚΑΜ) έπειτα από εσφαλμένη έως ανεπίτρεπτη απόφαση του Υπουργείου Εξωτερικών, λόγω ακριβώς της υψηλής εθνικής του αποστολής, δημιούργησε ένα τεράστιο κοινωνικό πρόβλημα. Η φαινομενική εργοδοτική ιδιότητα της Εταιρείας Μακεδονικών Σπουδών, της επιφόρτισε με ένα χρέος από επιδικασθέντα χρήματα ύψους 150.000.000 περίπου δραχμές, από δήθεν οφειλή της Εταιρείας προς τους εργαζόμενους του εν λόγω Κέντρου.
Συμπεραίνοντας από ρητές απαντήσεις σε προηγούμενες ερωτήσεις, προκύπτει με σαφήνεια η ομολογία ότι το χρέος υποχρεούται να εξοφλήσει το Υπουργείο Εξωτερικών, πλην όμως υπάρχει οικονομική αδυναμία της Κυβέρνησης.
Κάποια στιγμή όμως η ομολογία της οφειλής θα πρέπει να εκπληρωθεί και οι εκκρεμότητες να παύσουν.
Ερωτάται ο κύριος Υπουργός:
Πότε επακριβώς και με ποιο συγκεκριμένο διακανονισμό θα δοθεί από το Υπουργείο Εξωτερικών το ποσό των 150.000.000 δρχ. στην Εταιρεία Μακεδονικών Σπουδών για οφειλές προς τους εργαζόμενους του Κέντρου Αποδήμων Μακεδόνων;"
Θα απαντήσει ο Αναπληρωτής Υπουργός Εξωτερικών κ. Γιαννίτσης.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Κύριε Πρόεδρε, το θέμα έχει έλθει και σε προγενέστερη φάση και έχουν απαντήσει και ο κ. Παπανδρέου και ο κ. Μαγκριώτης σε συναφείς ερωτήσεις. Θα χρησιμοποιήσω τα στοιχεία που έδωσαν στην απάντησή τους, γιατί δεν νομίζω ότι έχει αλλάξει κάτι.
Θέλω να πω κατ' αρχήν ότι το Κέντρο Αποδήμων Μακεδόνων δεν ανήκει οργανικά στο Υπουργείο Εξωτερικών. Ήταν ένα παράρτημα της Εταιρείας Μακεδονικών Σπουδών, την οποία και η πολιτεία έχει στηρίξει για να εκπληρώσει τους σκοπούς της.
To δεύτερο είναι ότι δεν πρέπει να συνδέουμε τις καταστάσεις, οι οποίες περιγράφονται, γιατί δεν έχει καμία σχέση η λειτουργία του κέντρου με την εξωτερική πολιτική της χώρας. Για την εξωτερική πολιτική στα θέματα τα οποία έχουν να κάνουν με το κέντρο έχουν αναπτυχθεί πάρα πολλές πρωτοβουλίες, έχουν δημιουργηθεί πολλοί φορείς και θεσμοί ευρύτερης συμμετοχής και η υποστήριξη προς τους απόδημους Μακεδόνες και τους ομογενείς έχει πάρει πολύ ισχυρή θεσμική και πρακτική μορφή όλα τα τελευταία χρόνια.
Το Υπουργείο Εξωτερικών δεν μπορεί να χρηματοδοτεί -και αυτό είναι απόφαση από το 1997- τις λειτουργικές δαπάνες κέντρων, των οποίων μάλιστα δεν έχει και καμία εικόνα τι γίνεται. Ουδέποτε έχει ενοχληθεί και δεν θα μπορούσε να έχει ενοχληθεί. Αυτό είναι μία σχέση μεταξύ της Εταιρείας Μακεδονικών Σπουδών και του Κέντρου Απόδημων Μακεδόνων, δεν έχει να κάνει με το Υπουργείο Εξωτερικών και επομένως δεν τίθεται θέμα κάποιας συνάφειας. Η ερμηνεία που δίνει ο ερωτών κύριος Βουλευτής δεν στηρίζεται σε οποιαδήποτε απάντηση.
Επισημαίνω ότι στην γραπτή απάντησή του ο κ. Παπανδρέου στις 30 Νοεμβρίου του 2001 σε αντίστοιχο ερώτημα τα επισημαίνει αυτά, όπως και ο κ. Μαγκριώτης σε προηγούμενη ερώτηση. Δεν έχω να προσθέσω τίποτα σε αυτά, τα οποία έχουν λεχθεί.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Πάππας έχει το λόγο.
ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κυρίες και κύριοι συνάδελφοι, κατ' αρχάς, συνεχίζουμε να υποστηρίζουμε ότι φορείς όπως το Κέντρο Αποδήμων Μακεδόνων, που έχουν εθνική αποστολή, δεν καταργούνται. Μεταφέροντας το κλίμα της ομογένειας, θέλω να σας ενημερώσω ότι εξ αυτού του λόγου υπάρχει μεγάλη δυσαρέσκεια.
Το θέμα, όμως, σήμερα είναι η ρύθμιση της οφειλής που υφίσταται, ύψους 150.000.000 δραχμών, η οποία -όπως και εσείς ομολογείτε- κακώς αποδίδεται στην Εταιρεία Μακεδονικών Σπουδών που φαινομενικά εμφανίζεται ως εργοδότης του Κ.Α.Μ. 
Για την ιστορία, θέλω να σας πω ότι το Νοέμβριο του 1997 ο τότε Υφυπουργός Εξωτερικών, ο κ. Παπανδρέου, απήντησε σε Ερώτησή μου "… ότι το Κέντρο Αποδήμων Μακεδόνων ιδρύθηκε με πρωτοβουλία του Υπουργείου Εξωτερικών σαν συνδετικός κρίκος του Εθνικού Κέντρου με τους απόδημους Μακεδόνες. Για την τυπική διοικητική ένταξή του επιλέχθηκε από το Υπουργείο Εξωτερικών ως κατάλληλος φορέας η Εταιρεία Μακεδονικών Σπουδών και λόγω της σημασίας που έχει η δραστηριότητά του περιλαμβάνει την υποστήριξή του και οικονομική ενίσχυση, του δίδουμε πέντε εκατομμύρια δραχμές (τα οποία ουδέποτε εδόθησαν) και θα συνεχίσουμε να το υποστηρίζουμε". 
Ακολουθούν δύο Επίκαιρες Ερωτήσεις, μία στην οποία μου απαντά ο αείμνηστος Κρανιδιώτης, ο οποίος λέγει ότι "πλέον το Υπουργείο Εξωτερικών εφαρμόζει μία νέα πολιτική χρηματοδοτήσεων και δεν αναγνωρίζει τέτοια έξοδα". Ακολουθεί μία απάντηση του Υπουργού, του κ. Πάγκαλου, σε ερώτησή μου με το ίδιο ακριβώς περιεχόμενο. Ακολουθούν επίσης στη συνέχεια δύο επίκαιρες ερωτήσεις του πρώην Υπουργού, του κ. Παπαθεμελή, στον οποίο επί λέξει απαντά ο κ. Μαγκριώτης ότι η συγκεκριμένη διαφορά είναι ανάμεσα στην Εταιρεία Μακεδονικών Σπουδών που φέρεται ως εργοδότης και στους εργαζόμενους και οφείλουμε όλοι να δώσουμε λύσεις. Πρέπει να δώσουμε πολύ γρήγορα λύση.
Κατά συνέπεια, με δυο λόγια, εφόσον το Κέντρο Αποδήμων Μακεδόνων ήταν έμπνευση και εργαλείο του Υπουργείου Εξωτερικών και ήταν ο συνδετικός κρίκος με την Ομογένεια, εφόσον καταργήθηκε τούτο, εφόσον υπάρχει ομολογία οφειλής εκ μέρους του Υπουργείου και εφόσον υπάρχει επίσης ομολογία ότι πρέπει να δοθεί πολύ γρήγορα λύση, ρωτούμε πότε ακριβώς θα δοθούν αυτά τα χρήματα, διότι δεν μπορεί να διασύρεται η Εταιρεία Μακεδονικών Σπουδών -μια εταιρεία τέτοιου εγνωσμένου κύρους· και να δέχεται παραγγελίες για κατάσχεση της περιουσίας της.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γιαννίτσης έχει το λόγο.
ΑΝΑΣΤΑΣΙΟΣ ΓΙΑΝΝΙΤΣΗΣ (Αναπληρωτής Υπουργός Εξωτερικών): Τρεις παρατηρήσεις, κύριε Πρόεδρε.
Πρώτον, το Υπουργείο Εξωτερικών και η Κυβέρνηση δεν κατάργησε κανένα κέντρο και κανέναν οργανισμό. Δεν αναμίχθηκε με κανένα τρόπο σε οποιαδήποτε τέτοια ενέργεια και κίνηση. 
Δεύτερον, το Υπουργείο Εξωτερικών δεν ανακατεύεται και δεν μπορεί να ανακατεύεται σε απολύτως ιδιωτικές σχέσεις μεταξύ της οποιασδήποτε εταιρείας και στα παραρτήματα ή τις εσωτερικές τους σχέσεις. Το Υπουργείο Εξωτερικών ενισχύει χρηματοδοτικά δραστηριότητες και λειτουργίες.
Από εκεί και πέρα, αυτοί οι οποίοι ενισχύονται έχουν να αξιοποιήσουν τα ποσά, τα οποία παίρνουν για να επιτελέσουν το σκοπό τους. Αυτό είναι το πλαίσιο και η πολιτική που έχει ακολουθηθεί και ακολουθείται.
Η τρίτη παρατήρηση είναι ότι η Κυβέρνηση στηρίζει σε μεγαλύτερη έκταση και τον απόδημο Ελληνισμό και τους απόδημους Μακεδόνες με περισσότερα εργαλεία και μορφές στήριξης. Επομένως δεν είναι δυνατόν να γίνονται αυτές οι παρατηρήσεις, οι οποίες έχουν διατυπωθεί γι' αυτό το θέμα.
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Επόμενη είναι η με αριθμό 539/8.4.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τους Υπουργούς Περιβάλλοντος, Χωροταξίας και Δημοσίων Έργων, Ανάπτυξης, σχετικώς με την απομάκρυνση των μικροβιοτεχνών από την περιοχή του Μεταξουργείου κλπ.
Η επίκαιρη ερώτηση του κ. Στριφτάρη έχει ως εξής:
"Οργή και αναστάτωση προκαλεί στους μικροβιοτέχνες της περιοχής Μεταξουργείου η επιμονή της Κυβέρνησης να απομακρύνουν τις επιχειρήσεις τους από την περιοχή του Μεταξουργείου, χωρίς να έχει δημιουργήσει τις προϋποθέσεις για τη μετεγκατάστασή τους.
Ερωτώνται οι κ.κ. Υπουργοί:
Θα επιμείνει η Κυβέρνηση στην απομάκρυνση των μικροβιοτεχνών;
Και αν ναι, τι μέτρα θα πάρει για να συνεχίσουν τη δραστηριότητά τους οι μικροβιοτέχνες της περιοχής;"
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κ. Ζήση. Νομίζω ότι έχετε απαντήσει σε παρόμοια ερώτηση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
Όπως γνωρίζετε καλά -πάλι εσείς προεδρεύατε- είχαμε συζητήσει πριν από λίγες μέρες το θέμα αυτό. 
Κύριε συνάδελφε, είναι γνωστό ότι το διάταγμα αυτό το από 23.7.1998 "καθορισμός χρήσεων γης και ειδικοί όροι και περιορισμοί στην περιοχή του Μεταξουργείου", συντάχθηκε κατ' εφαρμογή των στόχων του ρυθμιστικού σχεδίου της Αθήνας με το ν. 1515/1985, των κατευθύνσεων του Γενικού Πολεοδομικού Σχεδίου και σύμφωνα με τις προτάσεις της πολεοδομικής μελέτης του Δήμου Αθηναίων.
Η μελέτη του Μεταξουργείου ανατέθηκε από τον Δήμο Αθηναίων ακόμη από τη δημαρχία του κ. Έβερτ. Την έχει εγκρίνει το Δημοτικό Συμβούλιο του Δήμου Αθηναίων και βεβαίως αφορά τη μείωση του συντελεστή δόμησης της ιστορικής αυτής γειτονιάς, εξυγίανση χρήσεων, που δεν είναι συμβατές με την κατοικία και γενικότερα την αναβάθμιση της ποιότητας ζωής. Εντολές για την παραπάνω μελέτη και γενικότερα για την περιοχή των κέντρων της Αθήνας δίδονται από το εγκεκριμένο ρυθμιστικό σχέδιο της Αθήνας, που είναι και νόμος του κράτους, όπως και από το Γενικό Πολεοδομικό Σχέδιο της Αθήνας. Υπάρχουν συνεκτιμούμενες μελέτες για την περιοχή αυτή που είναι η ανάδειξη του αρχαιολογικού χώρου του Κεραμικού, της Ιεράς Οδού και ειδικότερα των περιοχών υψίστης πολιτιστικής σημασίας για τη χώρα μας. Βάσει και του άρθρου 24 του Συντάγματος επιβάλλεται να προστατεύεται η πολιτιστική κληρονομιά και τα ιστορικά κέντρα των πόλεων, όπως είναι αυτή η παραδοσιακή γειτονιά του Μεταξουργείου.
Έτσι η ανάδειξη υποδομής για τη στήριξη της χρήσης της κατοικίας επιβάλλει την απομάκρυνση ασυμβίβαστων προς την κατοικία χρήσεων. Όμως, ποιες είναι αυτές οι ασυμβίβαστες χρήσεις; Είναι αυτές που είναι ρυπογόνες ή αποτελούν παράγοντα επικινδυνότητας ή πηγή όχλησης για το περιβάλλον, για την κυκλοφορία και γενικότερα για την κατοικία. Οι υπόλοιπες μετά απ' αυτό το ξεκαθάρισμα των ρυπογόνων στα πλαίσια της παραπάνω μελέτης, μπορούν να χωροθετηθούν σε συγκεκριμένους άξονες όπως λέει το σχετικό διάταγμα και είναι η οδός Κωνσταντινουπόλεως, Θερμοπυλών, Κολοκυνθούς κλπ.
Είναι αλήθεια, κύριε συνάδελφε, ότι ο χρόνος που προβλέπεται για την απομάκρυνση είναι οι τριάντα έξι μήνες. Αυτός ο χρόνος έχει παρέλθει. Το πρόβλημα των επαγγελματιών είναι πολύ σοβαρό. Το βλέπει η Κυβέρνηση με συμπάθεια. Έγινε ήδη συνάντηση στο Υπουργείο και προσπαθούμε να βρούμε λύση. Αναζητούνται λύσεις στα πλαίσια όμως και του προεδρικού διατάγματος και των νόμιμων διαδικασιών.
Ξέρετε πολύ καλά ότι τα επαγγέλματα αυτά θα πρέπει να μεταφερθούν σύμφωνα με τις ισχύουσες διατάξεις, να χωροθετηθούν σε ΒΙΠΑ ή σε ΒΙΟΠΑ που μελετούνται στο λεκανοπέδιο Αττικής. Και βεβαίως δεν είναι δόκιμο, κατά την άποψή μας, να απομακρυνθούν τέτοιες επαγγελματικές λειτουργίες τόσο μακριά. Βεβαίως περιμένουμε, όπως είχα πει και την άλλη φορά, τις προτάσεις του Δήμου Αθηναίων και να μας υποδείξει κάποιους χώρους, έτσι ώστε να μπορέσει να γίνει η μετεγκατάσταση αυτών των επιχειρήσεων. 
Τέλος και εμείς θεωρούμε, κύριε συνάδελφε, ότι δεν ενοχλούν όλες αυτές οι επιχειρήσεις.
ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
ΣΠΥΡΙΔΩΝ ΣΤΡΙΦΤΑΡΗΣ: Κατ' αρχήν, παράλληλα με τη μετεγκατάσταση αυτών των μικροβιοτεχνιών -είναι συζητήσιμο ποιες είναι οχλούσες και ποιες όχι- η πολιτεία και ο δήμος, ο οποίος απεκδύεται των ευθυνών του, λένε ότι πρέπει να φύγει για παράδειγμα το τάδε συνεργείο επιδιόρθωσης φαναριών αυτοκινήτων. Αυτό το λένε ονομαστικά, σε συγκεκριμένους. Δεν τους λένε να μετεγκατασταθούν. Τους λένε ότι πρέπει να κλείσουν, διότι δεν έχουν εξασφαλίσει το προεδρικό διάταγμα, που προβλέπει ότι πρέπει να εξασφαλιστεί ο χώρος μετεγκατάστασης. Σ' αυτό η κυρία Υφυπουργός δεν απάντησε.
Επιτέλους είναι οχλούσες αυτές οι βιοτεχνίες και δεν είναι οχλούσες οι χαρτοπαικτικές λέσχες; Η εξυγίανση της περιοχής θα γίνει με το να καταντήσει κέντρο χαρτοπαικτικών λεσχών και πορνείων; Επιτρέπονται αυτά και όχι οι μικροβιοτεχνίες των μεροκαματιάρηδων που πάνε να βγάλουν το ψωμί τους; Πρέπει να καθοριστεί ποια είναι οχλούσα και ποια δεν είναι, για να ξέρει ο κάθε βιοτέχνης τι θα κάνει. Ενοχλεί ένα ραφτάδικο και δεν ενοχλούν άλλα πράγματα που υποβιβάζουν το σκοπό της πολιτιστικής αναβάθμισης της παραδοσιακής περιοχής του Μεταξουργείου; Η περιοχή υποφέρει, αλλά όχι από τις μικροβιοτεχνίες. Υποφέρει από άλλες δραστηριότητες που δεν θεωρούνται οχλούσες. Ο δήμος λέει ότι δεν θέλει να μετεγκατασταθούν οι βιοτέχνες. Το ίδιο λέει και το Υπουργείο. Όμως, πηγαίνουν τα ελεγκτικά όργανα και τους λένε ή θα το κλείσετε ή θα υποστείτε τις συνέπειες του προεδρικού διατάγματος. 
ΠΡΟΕΔΡΕΥΩΝ (Κωνσταντίνος Γείτονας): Η Βουλευτής κα Φάνη Πάλλη-Πετραλιά ζητεί ολιγοήμερη άδεια απουσίας στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε τη ζητηθείσα άδεια.
Το λόγο έχει η κυρία Υφυπουργός.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Θέλω να απαντήσω στον κύριο συνάδελφο ότι αυτές οι χρήσεις προσδιορίζονται μέσα από το προεδρικό διάταγμα. Δεν μπορεί να γίνει αναστολή προεδρικού διατάγματος. Πάντως, υπήρξε συνάντηση με τους ενδιαφερόμενους. Εδόθη μια παράταση είκοσι ημερών. Κάναμε προτάσεις προς το Δήμο Αθηναίων για χώρους υποδοχής, διότι καταλαβαίνουμε ότι είναι πολύ δύσκολο να πάνε στα Λιόσια ή στο Σχιστό, για οικονομικούς, αλλά και για άλλους λόγους. 
Επίσης έχουμε ορίσει επιτροπή για να καθορίσει τις οχλούσες και τις μη οχλούσες χρήσεις διότι όπως μας είπαν οι ενδιαφερόμενοι κάποια συνεργεία και κάποια ποδηλατάδικα δεν μπορούν να αποτελούν οχλούσες επιχειρήσεις. Περιμένουμε τις προτάσεις από το Δήμο Αθηναίων για τους χώρους υποδοχής των επιχειρήσεων.
ΠΡΟΕΔΡΕΥΩΝ (Κωνσταντίνος Γείτονας): Επανερχόμεθα στην τέταρτη επίκαιρη ερώτηση του πρώτου κύκλου με αριθμό 534/8-4-2002 της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Εσωτερικών, Δημόσιας Διοίκησης και Αποκέντρωσης σχετικώς με τη νομιμοποίηση των οικονομικών μεταναστών. 
Η επίκαιρη ερώτηση της κας Δαμανάκη έχει ως εξής:
"Απίστευτη ταλαιπωρία υφίστανται χιλιάδες οικονομικοί μετανάστες που προσπαθούν να νομιμοποιηθούν. Οι μικρές προθεσμίες που έδινε ο ν.2910/01, η ελλιπής μη έγκαιρη και έγκυρη ενημέρωση, καθώς και η αδυναμία των αρμοδίων υπηρεσιών να δεχθούν τον όγκο των αιτήσεων, έχει ως αποτέλεσμα την απονομιμοποίηση πολλών που πληρούν τις προϋποθέσεις παραμονής και εργασίας στη χώρα μας, καθώς και να γίνονται αντικείμενα εκμετάλλευσης από διάφορους επιτήδειους. 
Επειδή αυτή η κατάσταση που έχει δημιουργηθεί και η εικόνα των τεράστιων ουρών έξω από τις νομαρχίες είναι προσβλητική για όλους μας, ερωτάται ο κύριος Υπουργός:
1. Αν γνωρίζει επακριβώς τα προβλήματα που έχουν δημιουργηθεί στις αρμόδιες υπηρεσίες του δημοσίου.
2. Αν προτίθεται να δώσει παράταση προθεσμιών και πώς σκέπτεται να θεραπεύσει τις περιπτώσεις εκείνων που έχουν απονομιμοποιηθεί;
3. Αν προτίθεται να δημιουργήσει υποδομές αξιοπρεπούς συναλλαγής των αλλοδαπών με τις αρχές του δημοσίου."
Δηλαδή νομιμοποιήθηκαν και μετά ξενομιμοποιήθηκαν, γιατί είδα έναν όρο "απονομιμοποίηση". 
Κύριε Υπουργέ, έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, η κα Δαμανάκη εντοπίζει το πρόβλημα και υπάρχει πραγματικά πρόβλημα. 
Ο ν. 2910 ήταν ο πρώτος νόμος που εφαρμόστηκε στη χώρα μας για νομιμοποίηση των οικονομικών μεταναστών και ήταν ενδεχόμενο και να μην έχει καλύψει το σύνολο των μεταναστών -υπήρξαν κατηγορίες που έμειναν ακάλυπτες- αλλά και στην εφαρμογή του να αναδειχθούν προβλήματα που είχαν να κάνουν με την ελλιπή στελέχωση των υπηρεσιών, με την αδυναμία εξυπηρέτησης όλων αυτών των μεταναστών, στους χρόνους που είχαν προκαθοριστεί. Τελικά όσοι έχουν στα χέρια τους αυτή τη στιγμή την άδεια παραμονής έχουν φτάσει περίπου τις τριακόσιες εβδομήντα χιλιάδες. Αυτή η άδεια παραμονής πρέπει πλέον να μετατραπεί σε ετήσια άδεια. 
Αυτά τα προβλήματα εντοπίστηκαν από την υπηρεσία, καλέσαμε όλους τους φορείς των μεταναστών, αλλά και τους πρέσβεις των χωρών προέλευσης, σε μία κοινή πολύωρη σύσκεψη, όπου καταγράφηκαν με λεπτομέρεια όλα αυτά τα προβλήματα και προχωρούμε σήμερα κιόλας στην ψήφιση των διατάξεων που βελτιώνουν το θεσμικό πλαίσιο του ν. 2910 και απλοποιούν διαδικασίες. Είναι αρκετές αυτές οι διατάξεις και δεν θέλω να σας κουράσω και να τις αναλύσω. Θα τις δείτε μέσα στο περιεχόμενο του νομοσχεδίου. Μάλιστα, σήμερα, σε λίγη ώρα θα κάνω δεκτό αυτό που και εσείς τονίζετε σήμερα -μπήκε και στην επιτροπή- δηλαδή το να δοθεί παράταση της προθεσμίας, γιατί εμείς, ναι, μεν καλύψαμε αυτήν την προθεσμία με εγκύκλιο που στείλαμε σε όλες τις υπηρεσίες και ζητήσαμε εν όψει νομοθετικής ρύθμισης να μην προβούν σε καμία απέλαση μετανάστη του οποίου έληξε η άδεια παραμονής, αλλά αυτό σήμερα θα πάρει και τη μορφή συγκεκριμένης διάταξης μέσα στο νομοσχέδιο το οποίο θα ψηφίσουμε.
Παράλληλα έχουμε προσλάβει αρκετά άτομα και στις νομαρχιακές αυτοδιοικήσεις της χώρας και στις περιφέρειες, έχουν προκηρυχθεί οι μόνιμες θέσεις για κάλυψη, αλλά για να μην περιμένουμε πότε θα καλυφθούν αυτές οι μόνιμες θέσεις, δώσαμε συμβάσεις έργου για να μπορέσουν άμεσα να εξυπηρετηθούν. Αυτά τα στελέχη έχουν ήδη προσληφθεί και βρίσκονται και στις νομαρχίες και στις περιφέρειες -στελεχώνοντας περισσότερες από τις επιτροπές που λειτουργούσαν μέχρι σήμερα, στην Αθήνα συγκεκριμένα φτάνουμε στις πέντε επιτροπές και πιθανότατα να χρειαστεί να γίνουν κι άλλες- και αυτό θα δημιουργήσει μία ανακούφιση και στις υπηρεσίες, οι οποίες είναι επιφορτισμένες με όλη αυτή τη διαδικασία, αλλά και στους μετανάστες, οι οποίοι αναγκάζονταν μέχρι σήμερα να περιμένουν σε ουρές.

ΠΡΟΕΔΡΕΥΩΝ (Κωνσταντίνος Γείτονας): Η κα Δαμανάκη έχει το λόγο.
ΜΑΡΙΑ ΔΑΜΑΝΑΚΗ: Κύριε Πρόεδρε, ο νόμος που ψηφίστηκε τον περασμένο χρόνο, πράγματι έδινε τη δυνατότητα κατ' αρχήν στους μετανάστες, στις περισσότερες κατηγορίες τους, να νομιμοποιηθούν. Ανεξάρτητα από την άποψη που είχε κανείς για το νόμο αυτό -και χαίρομαι που ο Υπουργός το δέχεται σήμερα- πρέπει να αναγνωρίσουμε ότι υπήρξαν προβλήματα εφαρμογής, τα οποία οδήγησαν όντως στην απονομιμοποίηση των μεταναστών και θα εξηγήσω αμέσως, κύριε Πρόεδρε, τι εννοώ.
Στείλαμε τους μετανάστες σε κάποιες υπηρεσίες είτε των μεγάλων δήμων είτε των νομαρχιών -οι οποίες μέχρι τότε χειρίζονταν τριάντα χιλιάδες αιτήσεις περίπου το χρόνο- και χωρίς καμία προετοιμασία, καμία περαιτέρω στελέχωση και χωρίς καμία διεύρυνση της υποδομής, αυτές οι υπηρεσίες κλήθηκαν μέσα σε ένα χρόνο να διαχειριστούν τριακόσιες εβδομήντα χιλιάδες υποθέσεις. 
Όπως καταλαβαίνετε, οδηγηθήκαμε σε τεράστιες ουρές. Εγώ έχω προσωπική εμπειρία από το Δήμο Αθηναίων, όπου η κατάσταση είναι προσβλητική όχι μόνο για τους μετανάστες, αλλά και για τη χώρα μας. Απίστευτες ουρές και διαιώνιση της κατάστασης με αποτέλεσμα, σύμφωνα με τα στοιχεία που έχω εγώ τουλάχιστον, από τους τριακόσιους εβδομήντα χιλιάδες που υπέβαλαν αιτήσεις, μόνο δέκα χιλιάδες έχουν πάρει την άδεια στα χέρια τους. Εννοώ την ετήσια, την πράσινη κάρτα. Οι υπόλοιποι βρίσκονται με ένα χαρτί, το οποίο λέει απλώς ότι κατέθεσαν τα δικαιολογητικά τους.
Πράγματι το Υπουργείο έδωσε εγκύκλιο για τρίμηνη παράταση, την οποία όμως πολλές φορές οι αστυνομικές αρχές δεν γνωρίζουν. Αλλά αυτό δεν αρκεί. Πράγματι στο σημερινό νομοσχέδιο, αυτό που συζητείται, υπάρχουν ορισμένες βελτιώσεις και υπάρχουν και ορισμένες θετικές διατάξεις, όπως παραδείγματος χάρη έχουμε πρόβλεψη σύστασης μέχρι δύο ή περισσότερων κέντρων, κατάργηση της συνέντευξης και οι ανανεώσεις δεν χρειάζεται να περάσουν ξανά από την Επιτροπή Μετανάστευσης. 
Έχω όμως τη γνώμη κύριε Υπουργέ, ότι οι διατάξεις αυτές τις οποίες μελέτησα δεν καλύπτουν πλήρως το πρόβλημα. Δύο πράγματα θέλω να ζητήσω και να είμαι πολύ σαφής. Να δοθεί παράταση περαιτέρω της προσωρινής άδειας παραμονής μέχρι το τέλος του έτους. Όλοι εκτιμούν, και εγώ τουλάχιστον επιμένω, ότι είναι αδύνατον μέσα στους τρεις μήνες που έχετε δώσει παράταση να λυθούν τα προβλήματα. Επομένως, πρέπει η προσωρινή άδεια να πάει μέχρι το τέλος του έτους. Και δεύτερο θέμα, στην Αθήνα τουλάχιστον, θα έλεγα και στην Θεσσαλονίκη -αλλά για την Αθήνα μπορώ να το πω με απόλυτη βεβαιότητα- η δυνατότητα που δίνεται για δύο παραπάνώ κέντρα δεν αρκεί. Πρέπει στα μεγάλα αστικά κέντρα να έχουμε τη δυνατότητα να ιδρυθούν περισσότερα κέντρα υποδοχής. 
Ευχαριστώ. 
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Νομίζω, κύριε Πρόεδρε, ότι στην πρωτολογία μου κάλυψα όλα αυτά τα οποία ανέφερε η αξιότιμη συνάδελφος κα Δαμανάκη τώρα εκτός από το ότι μέσα στο νόμο δεν υπάρχει αυτή τη στιγμή η παράταση προθεσμίας. Σήμερα όμως θα προτείνω να περιληφθεί η παράταση προθεσμίας μέχρι τέλους του έτους. Επομένως νομίζω ότι καλύπτονται όλα, γιατί καλύπτεται από το νόμο η δυνατότητα των αυτοδιοικήσεων να μπορέσουν να φτιάξουν και άλλα κέντρα. Δεν τους εμποδίζει το να φτιάξουν επτά ή οκτώ ή δέκα κέντρα. Το θέμα είναι θέμα στελέχωσης, θέμα προσωπικού. Όμως τώρα ελαφρύνουμε τη δουλειά αυτών των επιτροπών με το ότι δεν θα χρειάζεται πλέον συνέντευξη, αλλά θα μπορεί ο γενικός γραμματέας της περιφέρειας να εκδίδει την άδεια εφόσον έχουν προσκομισθεί όλα τα χαρτιά και από την κρατική ασφάλεια και η άδεια εργασίας. Νομίζω ότι θα είναι πολύ εύκολο με γρήγορους ρυθμούς από εδώ και μπρος να περπατήσει η διαδικασία. Είμαι βέβαιος ότι πολύ πριν από το τέλος του έτους θα έχουν ολοκληρωθεί οι χορηγήσεις όλων των αδειών. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώθηκε η συζήτηση των επίκαιρων ερωτήσεων. 

ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Συνέχιση της συζήτησης επί των άρθρων και του συνόλου του σχεδίου νόμου: "Αναβάθμιση της πολιτικής προστασίας και λοιπές διατάξεις".
Στη χθεσινή συνεδρίαση, συζητήθηκαν και ψηφίστηκαν τα άρθρα 1 έως 18. απομένουν τα άρθρα 19 έως και 30. Είναι το έκτο μέρος του νομοσχεδίου με τα άρθρα 19 έως 25 και το έβδομο μέρος με τα άρθρα 26 έως 30. Το άρθρο 31 είναι το ακροτελεύτιο. Επίσης υπάρχουν δύο τροπολογίες Υπουργών, τέσσερις εμπρόθεσμες τροπολογίες Βουλευτών και έξι εκπρόθεσμες. 
Προτείνω να προχωρήσουμε σήμερα στη συζήτηση του έκτου μέρους, δηλαδή να συζητήσετε και να ψηφίσετε τα άρθρα 19 έως 25 και στην επόμενη συνεδρίαση τα υπόλοιπα άρθρα και τις τροπολογίες. 
Κύριοι συνάδελφοι, υπάρχει κάποιο άρθρο που θέλετε να το συζητήσουμε ξεχωριστά; Εγώ προτείνω να δοθεί περισσότερος χρόνος και να συζητηθούν όλα μαζί ως ενότητα.
Ορίστε, κύριε Βασιλείου, έχετε το λόγο. 
ΘΕΟΦΙΛΟΣ ΒΑΣΙΛΕΙΟΥ: Συμφωνούμε να συζητηθεί αυτή η ενότητα όπως προτείνατε στο Σώμα αυτοτελής, άρθρα 19 έως 25 και να προχωρήσουμε στην επόμενη συνεδρίαση, στην επόμενη ενότητα και στις τροπολογίες. 
ΠΡΟΕΔΡΕΥΩΝ (Κωνσταντίνος Γείτονας): Κυρία Ξηροτύρη, έχετε καμία αντίρρηση; 
ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ: Όχι κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Με την έγκρισή σας λοιπόν, κύριοι συνάδελφοι, προχωρούμε στη συζήτηση της ενότητας των άρθρων 19 έως και 25 που συνιστούν το έκτο κεφάλαιο.
Κύριε Υπουργέ, έχετε να ανακοινώσετε νομοτεχνικές ή άλλες διορθώσεις και βελτιώσεις, πριν αρχίσει η συζήτηση; Έχετε το λόγο.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ευχαριστώ, κύριε Πρόεδρε. 
Από τη συζήτηση στη Διαρκή Επιτροπή προέκυψαν κάποιες αναγκαίες διορθώσεις, επαναδιατυπώσεις ή συμπληρώσεις, που θέλω να σας ανακοινώσω ότι η Κυβέρνηση τις αποδέχεται.
Συγκεκριμένα στο άρθρο 20 παράγραφος 2 περίπτωση 6α διαγράφονται οι λέξεις "που εργάζονται" και αναδιατυπώνεται ως εξής: "Σε αλλοδαπούς που προσλαμβάνονται για να εργαστούν ως διοικητικό και υπηρετικό προσωπικό σε διπλωματικές αποστολές που είναι διαπιστευμένες στην Ελλάδα, καθώς και στους συζύγους και τα ανήλικα τέκνα τους".
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αν θέλετε διαβάζετε πιο αργά για να παρακολουθούν και οι κύριοι συνάδελφοι, αφού δεν τις έχετε ακόμα διανείμει. 
ΓΙΑΝΝΗΣ ΚΑΨΗΣ: Κύριε Υπουργέ, θα περιλάβετε και τις διαφημίσεις που βάζετε στην τηλεόραση για τη μόνιμη εγκατάσταση των πάσης φύσεως προσφύγων; 
ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, πολύ νωρίς έχετε απορίες. Περιμένετε πρώτα να ακούσετε και έπειτα διατυπώνετε τις απορίες σας. 
Κύριε Υπουργέ, προχωρήστε.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Στο άρθρο 25 του σχεδίου νόμου: "Αναβάθμιση της πολιτικής προστασίας και λοιπές διατάξεις" προστίθεται παράγραφος 8, η οποία έχει ως εξής: 
8. Στο άρθρο 66 του ν. 2910/2001 (ΦΕΚ 24 Α') προστίθεται παράγραφος 9, η οποία έχει ως εξής: 
"9. Άδειες παραμονής, των οποίων η ισχύς έχει λήξει, παρατείνονται, αυτοδικαίως, μέχρι 31-12-2002".
(Στο σημείο αυτό ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
"Στο άρθρο 25 του σχεδίου νόμου "Αναβάθμιση της πολιτικής προστασίας και λοιπές διατάξεις" προστίθεται παράγραφος 8, η οποία έχει ως ακολούθως:
8. Στο άρθρο 66 του ν. 291/2001 (ΦΕΚ 24 Α΄), προστίθεται παράγραφος 9, η οποία έχει ως εξής:
"9. Άδειες παραμονής των οποίων η ισχύς έχει λήξει, παρατείνονται, αυτοδικαίως, μέχρι 31.12.2002".
ΑΡΘΡΟ 20 παρ.2 περ. 6α
Διαγράφονται οι λέξεις "που εργάζονται" και αναδιατυπώνεται ως εξής:
α. Σε αλλοδαπούς που προσλαμβάνονται για να εργαστούν, ως διοικητικό και υπηρετικό προσωπικό σε διπλωματικές αποστολές που είναι διαπιστευμένες στην Ελλάδα, καθώς και στους συζύγους και τα ανήλικα τέκνα τους.")
ΛΕΩΝΙΔΑΣ ΤΖΑΝΗΣ: Αυτό αφορά τους παλιννοστούντες;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφορά όλους τους αλλοδαπούς.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο εισηγητής του ΠΑΣΟΚ κ. Τζανής. 
Κύριε Τζανή, συζητούμε την ενότητα των άρθρων 19 έως 25.
ΛΕΩΝΙΔΑΣ ΤΖΑΝΗΣ: Κύριοι συνάδελφοι, η ενότητα των άρθρων 19 έως 25 πραγματεύεται θέματα που αφορούν κυρίως τα ζητήματα της εφαρμογής του νόμου 2910/2001 και των κενών και παραλείψεων που ανέδειξε ο νόμος αυτός. Επίσης, αφορούν θέματα που συνδέονται με τη λειτουργία των υπηρεσιών που κλήθηκαν να υλοποιήσουν το ν. 2910/2001.
Κυρίες και κύριοι συνάδελφοι, πρέπει εξ αρχής και με πολύ λίγα λόγια να πω ότι όταν ξεκινήσαμε -είχα την τιμή τότε ως αρμόδιος Υφυπουργός να υποστηρίξω το ν. 2910/2001- τη νομοθετική προσπάθεια ρύθμισης του θέματος των οικονομικών μεταναστών, βρεθήκαμε μπροστά σε ένα αντικείμενο, που η χώρα εκαλείτο πρωτογενώς, δίχως την ύπαρξη αναλόγου νομοθετικού πλαισίου στην Ευρωπαϊκή Ένωση, να αντιμετωπίσει. 
Μέχρι τότε υπήρχαν τα δειλά βήματα του Τάμπερε, όπου οι ευρωπαϊκές χώρες έθεσαν κάποιους κανόνες στον τρόπο αντιμετώπισης του προβλήματος των οικονομικών μεταναστών. Υπήρχαν ειδικότερες συνθήκες, όπως για παράδειγμα αυτή της Ισπανίας, για την αντιμετώπιση του προβλήματος των οικονομικών μεταναστών από την Αφρική. Υπήρχε, όμως, μία αναδυόμενη γενική ανησυχία των χωρών της Ευρωπαϊκής Ένωσης για τον τρόπο αντιμετώπισης του φαινομένου των οικονομικών μεταναστών και των προβλημάτων που αυτό συνεπάγεται. Τονίζω τη φράση "των προβλημάτων που αυτό συνεπάγεται", γιατί ενδεχομένως το θέμα των οικονομικών μεταναστών να προσδιορίζει -κατά ένα μέρος τεχνητά, πλασματικά- τον περισσότερο ή λιγότερο προοδευτικό χαρακτήρα κάθε πολιτικού κόμματος. Πέρα από αυτό, όμως, δηλαδή πέρα από την ευαισθησία με την οποία αντιλαμβάνεται κανείς τα προβλήματα των ανθρώπων -επιτρέψτε μου να πω ότι θα πρέπει κανείς να μην είναι άνθρωπος για να μην τα αντιλαμβάνεται- υπάρχουν και άλλα ζητήματα. 
Τα προβλήματα που πρέπει κατά την αντιμετώπιση του προβλήματος των οικονομικών μεταναστών να αντιμετωπιστούν και τα ερωτήματα που πρέπει να απαντηθούν, η αξιωματική αντιπολίτευση τα ανέδειξε, αλλά τα ανέδειξε -επιτρέψτε μου να πω- με έναν τρόπο αντιφατικό. Από τη μια μεριά δηλαδή ότι πρέπει να προστατεύουμε τους μετανάστες, από την άλλη ότι πρέπει να προστατεύουμε το εθνικό συμφέρον, από τη μια μεριά ότι πρέπει να ψηφιστεί ένας νόμος που να ρυθμίζει όλα αυτά τα θέματα, άρα αυτός ο νόμος που ψηφίστηκε είναι ανεπαρκής: Ειλικρινά μπερδεύτηκα γιατί είχα ακούσει ανάλογες αιτιάσεις και κατά την ψήφιση του ν. 2910/2001.
Από τη μια μεριά, λοιπόν, υπάρχει η ανθρωπιστική προσέγγιση του προβλήματος, από την άλλη υπάρχει η πραγματική προσέγγιση του προβλήματος. Η πραγματική προσέγγιση του προβλήματος αναδεικνύει, κύριε Πρόεδρε, μια αδιαμφισβήτητη πραγματικότητα. Η Ελλάδα από μόνη της, ως συνοριακή χώρα της Ευρωπαϊκής Ένωσης, αδυνατεί να αντιμετωπίσει το σύνολο του προβλήματος. Ο Πρωθυπουργός πρόσφατα το ανέδειξε, μετά τις διαπραγματεύσεις που κατέληξαν στην υπογραφή της Συνθήκης της Νίκαιας, -και ορθώς το έπραξε- ως θέμα μείζονος προτεραιότητας όχι μόνο για τη χώρα μας, αλλά για την Ευρωπαϊκή Ένωση. 
Πού θέλω να καταλήξω με αυτό: Θέλω να καταλήξω στο ότι όταν ο ν. 2910/2001 εψηφίζετο, στις υπόλοιπες χώρες της Ευρωπαϊκής Ένωσης υπήρχε -γιατί το είχαμε ερευνήσει αυτό- μια πανσπερμία διατάξεων που περιστασιακά αντιμετώπιζαν το πρόβλημα των οικονομικών μεταναστών και το πρόβλημα της ιθαγένειας για τους αλλοδαπούς. Τότε, λοιπόν, αξιοποιώντας και την εμπειρία του 1998, όπου το Υπουργείο Εργασίας τότε είχε επιχειρήσει την καταγραφή των εν Ελλάδι οικονομικών μεταναστών και η οποία είχε οδηγήσει στην καταγραφή τριακόσιες εβδομήντα χιλιάδες, αν δεν με απατά η μνήμη, οικονομικών μεταναστών, προσπαθήσαμε με ένα πιο ολοκληρωμένο τρόπο, και κυρίως με έναν τρόπο που μετέθετε την κύρια ευθύνη στις περιφέρειες, να αντιμετωπίσουμε το πρόβλημα των οικονομικών μεταναστών. 

Το ερώτημα είναι: Ένας νόμος που καλείται να αντιμετωπίσει προβλήματα πολυεθνικού χαρακτήρα, προβλήματα που συνδέονται με ανθρώπους χαμηλού συνήθως μορφωτικού και πνευματικού επιπέδου, προβλήματα που συνδέονται με ανθρώπους που έχουν πάνω τους ένα φορτίο φοβίας για το πώς το οργανωμένο κράτος θα αντιμετωπίσει το πρόβλημά τους, προβλήματα που συνδέονται με ένα πολυεθνικό, όπως είπα, ανθρώπινο δυναμικό, καθένας από τους οποίους κουβαλάει και το δικό του πρόβλημα και την ιδιαιτερότητα, τέτοια προβλήματα ήταν δυνατόν να τα επιλύσει ένας νόμος στο σύνολό τους; 
Γι' αυτό θεωρώ υπερβολικά άδικες τις προσπάθειες, τις βερμπαλιστικές συχνά, της Αξιωματικής Αντιπολίτευσης να βρει ευθύνες εκεί που δεν υπάρχουν στην Κυβέρνηση, καταλήγουν στο αντίθετο αποτέλεσμα, διότι δεν συνομολογούν τουλάχιστον ότι στον ένα χρόνο εφαρμογής του ν. 2910/2001 ένας μηχανισμός των περιφερειών αποτελούμενος από ολιγάριθμους ανθρώπους κατάφερε να διεκπεραιώσει υποθέσεις που αφορούν περίπου τετρακόσιοι χιλιάδες ανθρώπους που παρέλασαν όλον αυτό το χρόνο, κατάθεσαν τα δικαιολογητικά τους, νομιμοποίησαν τη διαμονή τους και δηλοποίησαν και την παρουσία τους στη χώρα. Το πρόβλημα των μεταναστών κύριε Πρόεδρε είναι η καταγραφή του ακριβούς αριθμού εντοπισμού των εθνικοτήτων και θα έλεγα εξατομίκευσης και της κάθε περιπτώσεως του οικονομικού μετανάστη και όχι στα πλαίσια ενός φακελώματος. Κάποια στιγμή αυτή η χώρα πρέπει να απαλλαγεί από τα βιώματά της, πρέπει να απαλλαγεί από τα συμπλέγματά της. Σε καμία χώρα του κόσμου, είτε του πρώην ανατολικού συνασπισμού είτε της Δυτικής Ευρώπης, δεν είναι ανέλεγκτη η παρουσία των αλλοδαπών. Όχι διότι οι αλλοδαποί είναι δεύτερη κατηγορία πολιτών, αλλά διότι είναι ένας κόσμος που καλείται να ενταχθεί στον τρόπο ζωής και στην έννομη τάξη που τον υποδέχεται.
Αυτό αν δεν το καταφέρουμε, αν δηλαδή δεν καταφέρουμε να ελέγξουμε τη συμπεριφορά -θα έλεγα με δημοκρατικούς κανόνες, για να μη βιαστούν ορισμένοι να πουν τα δικά τους- των αλλοδαπών, τότε το αίσθημα ανασφάλειας των πολιτών που καλώς ή κακώς, βοηθούντων συχνά και των Μέσων Μαζικής Ενημέρωσης, αποδίδεται -εγώ θα πω κακώς κατά ένα μεγάλο μέρος- στον μη έλεγχο του αλλοδαπού στοιχείου, θα μετατρέπεται -από εκείνους που ξέρουν πολύ καλά να δουλεύουν το αντικείμενο- σε ρατσιστικά αισθήματα απέναντι σε ανθρώπους που η οργανωμένη κοινωνία χρωστάει να προστατεύει και να τους δίνει μια ευκαιρία για ζωή. Αυτά σε γενικές γραμμές. 
Μπαίνω τώρα στις διατάξεις του νομοσχεδίου. Διαπιστώσαμε λοιπόν ότι η ύπαρξη μόνο μιας τριμελούς Επιτροπής στην περιφέρεια είναι ποσοτικά ανεπαρκής για τη διεκπεραίωση του μεγάλου αριθμού υποθέσεων. 
Το άρθρο 19 δίνει τη δυνατότητα στο γενικό γραμματέα της κάθε περιφέρειας να συστήνει επιπλέον δύο τριμελείς Επιτροπές Μετανάστευσης, αν αυτό επιβάλλεται από τα πράγματα για να μπορούν να κάνουν πιο γρήγορα τη δουλειά τους. Το ίδιο νομοσχέδιο ρυθμίζει ζητήματα που αφορούν την περίπτωση που κάποιος παίρνει άδεια όταν συνάπτει σύμβαση εργασίας μικρότερη του έτους, η άδεια παραμονής του να είναι τουλάχιστον ενός έτους. Και είναι καλό αυτό, γιατί δεν πρέπει να ταυτίζεται ο χρόνος της σύμβασης με το χρόνο της παραμονής. 
Ρυθμίζεται επίσης ένα θέμα που αφορά τις περιπτώσεις των αλιεργατών. Θα το έχετε υπόψή σας, κύριε Πρόεδρε. Οι αλιεργάτες είναι κυρίως Αιγυπτιακής αν θυμάμαι καλά προέλευσης, οι οποίοι έρχονται για να εργαστούν για κάποιους μήνες εποχιακά στα καΐκια, στα γρι-γρι και σε όλα αυτά. Το αποτέλεσμα ήταν κάθε φορά που έρχονταν αυτοί οι άνθρωποι εδώ να δουλέψουν, να χρειάζεται να δίνουν τρεις μισθούς, αν θυμάμαι καλά τόσοι ήταν, κύριε Υπουργέ. Ουσιαστικά δηλαδή εκαλείτο ο εργοδότης να τους δίνει το μισό των αποδοχών προκαταβολικά και αυτό δημιουργούσε μεγάλη δυσκολία στην υποδοχή τους. 
ΒΑΣΙΛΗΣ ΚΕΔΙΚΟΓΛΟΥ: Αυτά είναι πράξεις ντροπής. 
ΛΕΩΝΙΔΑΣ ΤΖΑΝΗΣ: Έχετε δίκιο. 
ΓΙΑΝΝΗΣ ΚΑΨΗΣ: Αφήστε τις άδειες αλιέων. Αυτά έχουν ρυθμιστεί από εικοσαετίας. Δίδονται με συμβάσεις. 
ΠΡΟΕΔΡΕΥΩΝ (Κωνσταντίνος Γείτονας): Κύριε Καψή, πώς νομίζετε ότι θα κάνουμε τη συζήτηση; Θα μιλάει ο καθένας αυθαιρέτως;
ΛΕΩΝΙΔΑΣ ΤΖΑΝΗΣ: Αν θέλετε μπορώ να κάνω και αναλυτική αναφορά στο θέμα. Εγώ λέω μόνο ότι αυτοί που έρχονται ως αλιεργάτες αντί να δίνουν τρεις μισθούς δίνουν έναν. Αυτό λέει το νομοσχέδιο και έτσι πρέπει να γίνεται. 
ΒΑΣΙΛΗΣ ΚΕΔΙΚΟΓΛΟΥ: Να μη δίνουν κανέναν. Είναι ντροπή. 
ΛΕΩΝΙΔΑΣ ΤΖΑΝΗΣ: Ρυθμίζονται επίσης θέματα που αφορούν την άδεια παραμονής συγγενικών προς τους παλιννοστούντες ομογενείς προσώπων, καθώς επίσης αλλοδαπών που είναι σύζυγοι ημεδαπών ή πολίτη χώρας της Ευρωπαϊκής Ένωσης, ώστε να ξεπερνιούνται κάποιες γραφειοκρατικές δυσκολίες που η μέχρι τώρα ισχύουσα νομοθεσία συνεπάγεται. 
Από τα υπόλοιπα θέματα, κύριε Πρόεδρε, του άρθρο 19 τονίζω την πρόβλεψη ότι ο αλλοδαπός δεν καλείται -και αυτό οφείλεται σε μία τροπολογία που ορθώς έκανε δεκτή ο κύριος Υπουργός στην Επιτροπή- σε συνέντευξη ενώπιον της Επιτροπής Μετανάστευσης για την ανανέωση της άδειας παραμονής…
ΒΑΣΙΛΗΣ ΚΕΔΙΚΟΓΛΟΥ: Είναι πολύ καλός εισηγητής. Τα είπε πολύ καλά και πολύ χρήσιμα πράγματα. 
ΛΕΩΝΙΔΑΣ ΤΖΑΝΗΣ: Αυτό έχει την πρακτική συνέπεια ότι όταν…
ΒΑΣΙΛΗΣ ΚΕΔΙΚΟΓΛΟΥ: Δώστε του λίγο χρόνο να τα αναπτύξει διεξοδικά.
ΠΡΟΕΔΡΕΥΩΝ (Κωνσταντίνος Γείτονας): Συγγνώμη, κύριε Τζανή. Που είναι το πρόβλημα, κύριε Κεδίκογλου; Δεν καταλαβαίνω που υπάρχει πρόβλημα. 
ΛΕΩΝΙΔΑΣ ΤΖΑΝΗΣ: Κύριε Πρόεδρε, σας παρακαλώ, αφήστε τον κ. Κεδίκογλου να πει και έναν καλό λόγο για μένα. 
ΠΡΟΕΔΡΕΥΩΝ (Κωνσταντίνος Γείτονας): Αν θέλετε να καταγραφεί ο καλός σας λόγος για τον κ. Τζανή, καλώς. Δεν μπορείτε να διακόπτετε όμως. 
ΛΕΩΝΙΔΑΣ ΤΖΑΝΗΣ: Κύριε Πρόεδρε, διαμαρτύρομαι προς εσάς, γιατί τον διακόπτετε όταν λέει καλά λόγια για μένα. 
ΒΑΣΙΛΗΣ ΚΕΔΙΚΟΓΛΟΥ: Όχι, δεν είναι καλά λόγια. Βλέπω ότι κατέχετε το θέμα. 
ΠΡΟΕΔΡΕΥΩΝ (Κωνσταντίνος Γείτονας): Δεν μπορούμε στην πράξη να καταστρατηγούμε τον Κανονισμό. 
ΛΕΩΝΙΔΑΣ ΤΖΑΝΗΣ: Τελειώνω, τελειώνω. 
Όταν λοιπόν ο αλλοδαπός έχει υποστεί την συνέντευξη κατά τη χορήγηση της άδειας παραμονής, περιττεύει η συνέντευξη κατά την ανανέωση της άδειας παραμονής. 
Από το άρθρο 20 θέλω να επισημάνω ορισμένα θέματα που αφορούν τις περιπτώσεις χορήγησης -με απόφαση του Γενικού Γραμματέα της Περιφέρειας- άδειας παραμονής στους Ανταποκριτές Ξένου Τύπου, που προβλέπεται μια απλοποίηση αυτής της διαδικασίας, καθώς και αυτό που αποτέλεσε -θα έλεγα- και εστία αμφισβήτησης.
Εκεί ίσως πρέπει η έννοια του δημοσίου συμφέροντος, κύριε Υπουργέ, να εξειδικευτεί. Η Αξιωματική Αντιπολίτευση ρώτησε για ποιο λόγο προβλέπεται με απόφαση του Υπουργείου Εσωτερικών να χορηγείται άδεια παραμονής σε αλλοδαπούς που επέχει και θέση εργασίας, εφόσον αιτιολογημένα συντρέχει δημόσιο συμφέρον κατά παρέκκλιση των ισχυουσών διατάξεων. Νομίζω, λοιπόν, ότι η διευκρίνιση της έννοιας του δημοσίου συμφέροντος μπορεί να εξαλείψει και οποιεσδήποτε άλλες υπόνοιες για καταχρηστική χορήγηση τέτοιων αδειών.
Κάποια θέματα που αφορούν την είσοδο ομοδόξων αλλοδαπών για φοίτηση στην Αθωνιάδα Εκκλησιαστική Ακαδημία προέκυψαν, διότι κατά την ψήφιση του αρχικού νόμου δεν υπήρξε πρόβλεψη -και κακώς- γι' αυτά τα ειδικά θέματα.
Επίσης οι υπόλοιπες διατάξεις των άρθρων 21 και των επόμενων αναφέρονται σε θέματα…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε. Ξεγελάστηκα γιατί μου είχατε δώσει δεκαπέντε λεπτά εξ αρχής.
ΠΡΟΕΔΡΕΥΩΝ (Κωνσταντίνος Γείτονας): Όταν είχατε μιλήσει δέκα λεπτά πρόσθεσα τα υπόλοιπα. Δεν έχει σημασία όμως. Έχετε άνεση χρόνου -θα δώσω σε όλους τους εισηγητές- προχωρήστε, να ολοκληρώστε.
ΒΑΣΙΛΗΣ ΚΕΔΙΚΟΓΛΟΥ: Κύριε Τζανή, προχωρήστε αναλυτικά. Χρειάζεται αναλυτική ανάπτυξη.
ΠΡΟΕΔΡΕΥΩΝ (Κωνσταντίνος Γείτονας): Τι είπε πάλι ο κ. Κεδίκογλου;
ΛΕΩΝΙΔΑΣ ΤΖΑΝΗΣ: Μου δίνει την άδεια να προχωρήσω αναλυτικά και τον ευχαριστώ πολύ!
ΒΑΣΙΛΗΣ ΚΕΔΙΚΟΓΛΟΥ: Θέλω να σας ακούσω. Δεν δίνω την άδεια.
ΠΡΟΕΔΡΕΥΩΝ (Κωνσταντίνος Γείτονας): Υποκαθιστά τον Κανονισμό και την Ολομέλεια ο κ. Κεδίκογλου!
ΛΕΩΝΙΔΑΣ ΤΖΑΝΗΣ: Είναι η ζώσα διαδικασία! Ζώσα Βουλή λέγεται αυτό!
ΒΑΣΙΛΗΣ ΚΕΔΙΚΟΓΛΟΥ: Και η κα Κανέλλη θέλει να ακούσει την εισήγηση οπωσδήποτε.
ΛΕΩΝΙΔΑΣ ΤΖΑΝΗΣ: Η διάταξη του άρθρου 21 προβλέπει τη δυνατότητα παράτασης του χρόνου παραμονής μέχρι έξι μήνες σε αλλοδαπό που για λόγους εξαιρετικούς και ιδιαίτερα λόγω ανωτέρας βίας, ανθρωπιστικών, επαγγελματικών ή σοβαρών προσωπικών λόγων και εφόσον διαθέτει επαρκείς πόρους διαβίωσης. Πρέπει, λοιπόν, να του χορηγηθεί αυτή η παράταση.
Κατά την ψήφιση του ν. 2910 τονίσαμε -και δεν χρειάζεται να το αναφέρουμε πάλι- τι σημαίνει χορήγηση άδειας παραμονής για ανθρωπιστικούς λόγους. Υπάρχουν περιπτώσεις αλλοδαπών που δεν υπάγονται στις συγκεκριμένες διατάξεις που προβλέπουν την άδεια παραμονής γι' αυτό το λόγο, επειδή δηλαδή κάποιος εισέρχεται ως πνευματικός δημιουργός, επειδή κάποιος έρχεται για να δουλέψει κλπ. Υπάρχουν περιπτώσεις όπου, για παράδειγμα, η μη ανανέωση της άδειας παραμονής σημαίνει ότι κάποιος πρέπει να πάει σε μία χώρα που είναι σε εμπόλεμη κατάσταση, για να το πούμε απλά. Ή σημαίνει ότι αν εφαρμοστεί κατά γράμμα ο νόμος, θα πρέπει να απελαθεί και να πάει σε μία χώρα όπου ενδεχομένως για λόγους κοινωνικούς, πολιτικούς ή οποιουσδήποτε άλλους, κινδυνεύει η ζωή του. Αυτή είναι κυρίως η έννοια των ανθρωπιστικών λόγων, στην οποία αναφέρεται το άρθρο 38 του ν. 2910 και συμπληρωματικά το συζητούμενο άρθρο.
Κάποιες συμπληρωματικές ρυθμίσεις επιτρέψτε μου να τις ξεπεράσω χωρίς ιδιαίτερη αναφορά. Επισημαίνω μόνο εκείνη της παραγράφου 6, που προβλέπει για τους αλλοδαπούς που έχουν εγγραφεί στον κατάλογο ανεπιθυμήτων λόγω διοικητικής απέλασης. Όπως ξέρετε, όταν κάποιος απελαύνεται, γράφεται στη "μαύρη λίστα". Αυτό γίνεται είτε λόγω απέλασης είτε λόγω παράνομης εισόδου στη χώρα κλπ. Στις περιπτώσεις, λοιπόν, αυτές προβλέπεται ότι αν η απέλαση στηρίζεται σε γεγονότα που έγιναν σε χρόνο προγενέστερο της έκδοσης της άδειας παραμονής, ουσιαστικά το κράτος, η οργανωμένη πολιτεία του δίνει "άφεση αμαρτιών", για να το πω έτσι. Επομένως, δεν πρέπει να ισχύει η εγγραφή του στον κατάλογο των ανεπιθυμήτων. Αυτό σημαίνει ότι αυτοδικαίως διαγράφεται από τον κατάλογο.
Θέλω να κάνω μία επισήμανση, όπως την κάναμε μαζί με την κα Κανέλλη στην Επιτροπή. Κύριε Υπουργέ, ο νόμος καλά το προβλέπει αυτό, αλλά για το γραφειοκρατικό μέρος του προβλήματος θέλω να ρωτήσω αν πράγματι θα διαγράφεται ή θα εξακολουθεί να είναι εγγεγραμμένος στον κατάλογο. Ή μήπως πρέπει να προβλέπει ο νόμος ότι η επίδειξη της άδειας παραμονής του που εξεδόθη για παράδειγμα στις 30 Οκτωβρίου του 2001 συνεπάγεται την μη επέλευση των συνεπειών της εγγραφής του στον κατάλογο ανεπιθυμήτων; Έχω την αίσθηση ότι πρέπει να τονιστεί αυτό, για να αποφύγουμε προβλήματα που συνήθως μία τυπολατρική ερμηνεία δημιουργεί.
ΒΑΣΙΛΗΣ ΚΕΔΙΚΟΓΛΟΥ: Οι φάκελοι έχουν καταργηθεί!
ΛΕΩΝΙΔΑΣ ΤΖΑΝΗΣ: Από τις υπόλοιπες διατάξεις θέλω να ξεχωρίσω την πολύ σωστή διάταξη του άρθρου 22 που προβλέπει για το 25% των εσόδων από τα παράβολα που εισπράχθηκαν για τη νομιμοποίηση των αλλοδαπών. Εδώ πρέπει να θυμηθώ μία σύγκρουση που υπήρχε τότε με το Υπουργείο Οικονομικών και Εθνικής Οικονομίας, όταν ζητούσαμε το σύνολο των πόρων να πάει στο Υπουργείο Εσωτερικών, για να τους διαχειριστεί για την αντιμετώπιση των προβλημάτων. Ένα μικρό μέρος αυτών πρέπει να πω ότι δόθηκε ως πρόσθετη αμοιβή στους υπαλλήλους της Τοπικής Αυτοδιοίκησης και στους υπαλλήλους των περιφερειών που -πρέπει να το πούμε εδώ- δούλεψαν σκληρά τους μήνες που γινόταν η καταγραφή των αλλοδαπών.
Αυτό ήταν το 25% του συνόλου των πόρων, που οι πόροι αυτοί μπορεί να ανέρχονται σε δέκα-δώδεκα δισεκατομμύρια. 'Ίσως είναι καλό να μας πείτε, κύριε Υπουργέ. Ένας πρόσθετος πόρος, λοιπόν, διατίθεται για την κάλυψη δαπανών υπουργείων, διατίθεται στα Περιφερειακά Ταμεία Ανάπτυξης και στο Ινστιτούτο Μεταναστευτικής Πολιτικής. 
ΒΑΣΙΛΗΣ ΚΕΔΙΚΟΓΛΟΥ: Ποια είναι αυτά; 
ΛΕΩΝΙΔΑΣ ΤΖΑΝΗΣ: Κατά τη νομιμοποίηση των αλλοδαπών προβλέπεται η καταβολή κάποιου παραβόλου από τους αλλοδαπούς από το ν.2910.
ΛΙΑΝΑ ΚΑΝΕΛΛΗ: Καταργήστε το να ησυχάσουμε. Φορολογούμενοι πολίτες είναι πια. Μια φορά το πήραμε το παράβολο. Θα παίρνουμε κάθε φορά παράβολο από φορολογούμενους με ένσημα;
ΛΕΩΝΙΔΑΣ ΤΖΑΝΗΣ: Κυρία Κανέλλη, επιτρέψτε μου.
ΠΡΟΕΔΡΕΥΩΝ (Κωνσταντίνος Γείτονας): Δεν μπορώ όμως να επιτρέψω να συνεχισθεί με αυτόν τον άναρχο τρόπο η συζήτηση. Σας παρακαλώ, κύριε Τζανή.
Κυρία Κανέλλη, εντάξει, κατανοώ το να ζητηθεί μια διευκρίνιση, αλλά αφήστε τον να ολοκληρώσει. Θα έχετε το λόγο μετά.
ΛΕΩΝΙΔΑΣ ΤΖΑΝΗΣ: Το μόνο που λέω είναι ότι είναι το χαμηλότερο παράβολο από αυτά που συνολικά προβλέπονται από τις νομοθεσίες των χωρών- μελών της Ευρωπαϊκής 'Ένωσης. Είναι το χαμηλότερο παράβολο από όλες τις χώρες-μέλη της Ευρωπαϊκής 'Ένωσης.
ΛΙΑΝΑ ΚΑΝΕΛΛΗ: Πόσο είναι;
ΛΕΩΝΙΔΑΣ ΤΖΑΝΗΣ: Έχω το σύνολο των στοιχείων κι ευχαρίστως να σας τα δώσω, κυρία Κανέλλη, αλλά είχαμε συγκρίνει και είδαμε ότι είναι το χαμηλότερο. Αυτή η προσέγγιση, επιτρέψτε μου, κύριε Πρόεδρε, να πω, του να μην πληρώσουν τίποτα, εντάξει μπορεί να ακούγεται όμορφη και καλή, αλλά δεν μπορούμε να πηγαίνουμε και κόντρα σε κάποια πράγματα που δείχνουν ότι η καταβολή ενός ποσού δίνει και από τη πλευρά του αλλοδαπού μια φερεγγυότητα που πρέπει να υπάρχει. Πώς να το κάνουμε, πρέπει να υπάρχει.
ΛΙΑΝΑ ΚΑΝΕΛΛΗ: Τους φτωχούς διωγμένους οικονομικώς…
ΛΕΩΝΙΔΑΣ ΤΖΑΝΗΣ: Συμφωνώ, κύριε Πρόεδρε, για να συνεχίσω και να τελειώσω. Προβλέπεται πάντως ότι το 25% αυτών των πόρων θα πάνε για την εξυπηρέτηση των ίδιων των οικονομικών μεταναστών στο τέλος τέλος. Γιατί αν δεν χρηματοδοτηθεί το Ινστιτούτο Μεταναστευτικής Πολιτικής ή Κέντρο Μελετών Μετανάστευσης δεν κάνουμε τίποτα. 
Εδώ ανοίγω μια παρένθεση, κύριε Υπουργέ, για να πω ότι πρέπει να προσέξουμε ένα πράγμα, και θα το πω γιατί αισθάνομαι ότι πρέπει να το πω.
ΛΙΑΝΑ ΚΑΝΕΛΛΗ: Θα πληρώνουν οι αλλοδαποί τους καθηγητάδες…
ΛΕΩΝΙΔΑΣ ΤΖΑΝΗΣ: 'Όταν ξεκινήσαμε και προβλέψαμε ότι με προεδρικό διάταγμα θα συσταθεί το Κέντρο Μελετών Μετανάστευσης -κάτι για το οποίο πέρασε ένας χρόνος και θα έπρεπε αν δεν είχε συσταθεί το Κέντρο Μελετών Μετανάστευσης το διάδοχο τουλάχιστον ινστιτούτο να έχει συσταθεί για να μπορεί να πιάσει δουλειά- προβλέπαμε ότι με το Κέντρο Μελετών Μετανάστευσης ως νομικό πρόσωπο δημοσίου δικαίου θα είχαμε έναν πιο υπεύθυνο τρόπο λειτουργίας και κυρίως χάραξης μεταναστευτικής πολιτικής. Είπαμε τότε: Τι λείπει από την χώρα; Λείπει -και το είπαμε όλα τα πολιτικά κόμματα, το λέει κι η πλειοψηφία- η χάραξη μεταναστευτικής πολιτικής, που σημαίνει τι; Εδώ μπορεί να υπάρχει διαφωνία από τα άλλα κόμματα.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, για να έχουμε περιθώριο και για δευτερολογίες θα σας χρειασθεί.
ΛΕΩΝΙΔΑΣ ΤΖΑΝΗΣ: Τώρα ήδη μπήκα στο άρθρο 23, το οποίο είναι και το προτελευταίο και τελειώνω.
Δεν θα αναφερθώ στα άλλα άρθρα, δεν χρειάζεται να πω τίποτα περισσότερο. Λέω μόνο ότι έχω μια μικρή ανησυχία για το πώς θα εξελιχθεί το Ινστιτούτο Μεταναστευτικής Πολιτικής. Δεν θέλω να θίξω άλλα όργανα που υπάρχουν. Θα σας πω μόνο ότι είχα μια εμπειρία. Θα την πω θαρρετά, δεν έχω πρόβλημα. Κατά την ακρόαση των φορέων για τη συζήτηση του νομοσχεδίου για τον ν. 2910 εμφανίστηκε η κα Μαραγκοπούλου, σεβαστή κατά τα άλλα και καταξιωμένη στην κοινωνία. Από τη μια μεριά υπήρχε μια γραπτή εισήγηση της Επιτροπής των Ανθρωπίνων Δικαιωμάτων της οποίας ηγείται η κα Μαραγκοπούλου με το άλφα περιεχόμενο και από την άλλη η παρουσία της στη Διαρκή Επιτροπή είχε το ακριβώς αντίθετο περιεχόμενο προς την εισήγησή της. Και αναρωτιέμαι…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Ένα λεπτό ακόμη, κύριε Πρόεδρε, και τελειώνω.
ΠΡΟΕΔΡΕΥΩΝ (Κωνσταντίνος Γείτονας): Ναι, αλλά τελειώστε, κύριε Τζανή.
ΛΙΑΝΑ ΚΑΝΕΛΛΗ: Σαν το σημερινό φορολογικό. Άλλα θέλει η Κυβέρνηση και άλλα…
ΛΕΩΝΙΔΑΣ ΤΖΑΝΗΣ: Και αναρωτιέμαι μήπως καταλήξουμε σε ένα ινστιτούτο όπου θα γίνεται μόνο η καταγραφή των θεωρητικών απόψεων και προσεγγίσεων επιστημόνων. Δεν έχω τίποτα βέβαια με τους επιστήμονες, αλλά όταν καλείσαι να εφαρμόσεις πολιτική είναι τελείως διαφορετικό πράγμα από το να καταγράφεις τις ανησυχίες σου, να διατυπώνεις ωραιότατα τις απόψεις σου, να γράφεις και ωραιότατα άρθρα στις εφημερίδες και ας βγάλει άλλος τα κάστανα από τη φωτιά. 
Η χάραξη μεταναστευτικής πολιτικής απαιτεί υπευθυνότητα αυτών που θα απαρτίζουν το όργανο και κυρίως απαιτεί υπεύθυνο χαρακτήρα του ίδιου του οργάνου. Και επειδή -και ολοκληρώνω- το Ινστιτούτο Μεταναστευτικής Πολιτικής θα κληθεί να προτείνει προς τη διοίκηση τον τρόπο με τον οποίο θα πρέπει να υποδέχεται τους αλλοδαπούς, τα ποσοστά -και το τονίζω- των εθνοτήτων που πρέπει να αποτελούν το αλλοδαπό στοιχείο της κάθε χώρας -εν πάση περιπτώσει σε κάθε χώρα του κόσμου έτσι γίνεται, έτσι πρέπει να γίνει κι εδώ- τον τρόπο προσέγγισης…
ΛΙΑΝΑ ΚΑΝΕΛΛΗ: Τι λέτε; Σε κάθε χώρα του κόσμου έτσι γίνεται;
ΠΡΟΕΔΡΕΥΩΝ (Κωνσταντίνος Γείτονας): Κυρία Κανέλλη, σας παρακαλώ μην ανοίγουμε θέματα.
Ολοκληρώστε, κύριε Τζανή, σας παρακαλώ. Έχετε και δευτερολογία. 
ΛΕΩΝΙΔΑΣ ΤΖΑΝΗΣ: Τελείωσα, κύριε Πρόεδρε.
Αυτήν τη στιγμή στη χώρα υπάρχουν περίπου 1.000.000 αλλοδαποί. Είναι το 10% του συνόλου του πληθυσμού. Ως ποσοστό αντοχής της ελληνικής κοινωνίας και της ελληνικής οικονομίας είναι στα όριά του. 
Αν αυτά δεν τα δούμε και προσεγγίζουμε το θέμα ότι όλοι είμαστε πρόσφυγες και όποιοι θέλουν ας έρθουν στο εσωτερικό, κάποια στιγμή αυτοί που θα έρθουν θα είναι πρόβλημα για τον ίδιο τους τον εαυτό. Αυτό επιχειρώ να πω. Είναι μία άποψη. Κάποιοι μπορούν να τη δεχθούν, κάποιοι …
ΒΑΣΙΛΗΣ ΚΕΔΙΚΟΓΛΟΥ: Δηλαδή, είσθε υπέρ ή κατά της ψηφίσεως; 
ΛΕΩΝΙΔΑΣ ΤΖΑΝΗΣ: Βεβαίως είμαι υπέρ, αλλά με στοιχεία, με προορισμό και με χαρακτήρα που θα απαντούν σε αυτά τα ερωτήματα και όχι στις θεωρητικές ανησυχίες επιστημόνων. 
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν απο τα άνω δυτικά θεωρεία, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 Χρόνια απο την Ελληνική Επανάσταση" σαράντα πέντε μαθητές και τέσσερις καθηγητές από το Α' Πειραματικό Γυμνάσιο Αθήνας.
Τους καλωσορίζουμε στο Κοινοβούλιο.
(Χειροκροτήματα από όλες τις πτέρυγες)
Το λόγο έχει ο εισηγητής της Νέας Δημοκρατίας ο κ. Βασιλείου.
Θα δώσω είκοσι λεπτά, για να είμαι δίκαιος προς όλους.
ΘΕΟΦΙΛΟΣ ΒΑΣΙΛΕΙΟΥ: Νομίζω θα σας διευκολύνω, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Καλώς. Αν τα χρειάζεστε να τα εξαντλήσετε.
Ορίστε, έχετε το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριοι συνάδελφοι, είχαμε επισημάνει και κατά τη συζήτηση επί της αρχής του νομοσχεδίου ότι μεταναστευτική πολιτική, ιδιαίτερα όταν υπάρχουν εκπληκτικές εμπειρίες την τελευταία δεκαετία, στο γόνατο δεν μπορεί να γίνει. Και αυτό το τμήμα του νομοσχεδίου που έχει ενταχθεί στο κυρίως αντικείμενο που είναι η αναβάθμιση της πολιτικής προστασίας, δεν μπορεί να χαρακτηρισθεί τίποτε άλλο από μνημειώδες στοιχείο προχειρότητας. 
Και εξηγούμαι. Έχουμε τροποποίηση του ν. 2910 μέσα σε ένα χρόνο. Όσο προχωρεί η συζήτηση και μετά από τη συζήτηση που διεξήχθη στη Διαρκή Επιτροπή παρατηρούμε ότι αυξάνεται η λογική της προχειρότητας με δεδομένο ότι και στη Διαρκή ακόμα Επιτροπή ήρθε τροπολογία μεγαλύτερη από αυτό τούτο το κομμάτι που ασχολείται με τη μεταναστευτική πολιτική. 
Τρίτον, κύριε Υπουργέ, στις 21.12.2001 ο Συνήγορος του Πολίτη υπέβαλε στον Υπουργό Εσωτερικών κ. Σκανδαλίδη μία έκθεση παρατηρήσεων σχετικά με την εφαρμογή του ν.2910 και για ποιο λόγο δεν μπορεί να εφαρμοσθεί σε όλη του την έκταση και επεσήμαινε περιπτώσεις που, υπό την προϋπόθεση ότι έρχεται κάποια άλλη νομοθετική πρωτοβουλία για την κάλυψη αυτών των κενών, δεν περιλαμβάνονται σε αυτήν τη νομοθετική πρωτοβουλία.
(Στο σημείο αυτό την Προεδρική Έδρα καταλαμβάνει η Δ' Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Και έρχεται ο Συνήγορος του Πολίτη με έγγραφό του της 8ης Απριλίου, πριν από τρεις ημέρες δηλαδή, μετά τη συζήτηση στη Διαρκή Επιτροπή να επισημάνει ακριβώς τα ίδια που σας επεσήμαινε στις 21.12.2001. 
Είναι πολύ σημαντική η παρατήρηση που κάνει ο Συνήγορος του Πολίτη που λέει, ότι η εφαρμογή του ν.2910 αντιμετωπίζει οξύτατα προβλήματα, τα οποία οφείλονται σε μεγάλο βαθμό στη θεσμοθέτηση αλλεπάλληλων ελέγχων της διοίκησης επί των στοιχείων και των σχέσεων των αλλοδαπών, προκειμένου να τους χορηγηθεί άδεια παραμονής, τους οποίους όμως αδυνατεί να διεξαγάγει η διοίκηση. Το αποτέλεσμα της αδυναμίας αυτής είναι η δημιουργία δραματικών και προσβλητικών για την ανθρώπινη αξιοπρέπεια καταστάσεων και διευκολύνεται έτσι η ανάπτυξη κυκλωμάτων μεσαζόντων για τη νομιμοποίηση των αλλοδαπών στη χώρα.
Όταν φτιάξατε το ν. 2910 ξέρατε ή δεν ξέρατε την κατάσταση της διοίκησης; Ξέρατε ή δεν ξέρατε αν μπορεί η διοίκηση να φέρει σε πέρας αυτό το έργο; 
Οκτώ μήνες μετά, έρχεται να το επιβεβαιώσει η Ανεξάρτητη Αρχή, ο Συνήγορος του Πολίτη. Και όμως, παρά ταύτα, ειδικότερα όσον αφορά αυτό το συγκεκριμένο νομοσχέδιο και τις τροπολογίες, υπάρχουν σημαντικές παρατηρήσεις οι οποίες δεν περιλαμβάνονται. Θα έρθει σε άλλο νομοσχέδιο η διαδικασία αυτών των παρατηρήσεων; 
Παρατήρηση συγκεκριμένη: 'Όταν με συγκεκριμένο σας άρθρο το οποίο περιλαμβάνεται στο υπό κρίση νομοσχέδιο, μιλάτε για αύξηση των επιτροπών στην περιφέρεια από μια σε τρεις, έρχεται ο Συνήγορος του Πολίτη να εκτιμήσει ότι βάσει της πλέον αισιόδοξης εκδοχής για να περάσουν από συνέντευξη σ' ένα χρόνο εκατό χιλιάδες αλλοδαποί, που αποτελεί μια σε αδρές γραμμές εκτίμηση του Συνηγόρου του αριθμού των αλλοδαπών που θα ζητήσουν άδεια παραμονής από το γραφείο Αθηνών μόνο, χρειάζεται να λειτουργήσουν πλήρως και διαρκώς έξι έως δέκα επιτροπές μετανάστευσης. Αν λειτουργήσει μια μόνο επιτροπή, η διαδικασία των συνεντεύξεων και μόνο θα ολοκληρωθεί μετά πάροδο δέκα ετών! 
Το ακούσατε αυτό; 
Μιλάει και για άλλες πολύ σημαντικές παρατηρήσεις, όσον αφορά την παράταση της άδειας, λόγω αδυναμίας της διοίκησης να εκδώσει άλλες ή να τις ανανεώσει, λόγω αδυναμίας εξ αιτίας φόρτου των νοσοκομείων για την έκδοση των πιστοποιητικών υγείας. Και βέβαια ασχολείται και με αλλοδαπούς στους οποίους, παρ' όλο που τους χορηγείτε άδεια παραμονής για ανθρωπιστικούς λόγους, δεν ρυθμίζετε το ζήτημα της δωρεάν νοσοκομειακής περίθαλψης. Γιατί δεν το προβλέπετε αυτό; Πότε θα το προβλέψετε; Με άλλη τροπολογία, σε άλλο νομοσχέδιο ενδεχομένως του Οικονομικών ή της Ναυτιλίας; 
Κάνει και ορισμένες προτάσεις, από τις οποίες πολλές μας βρίσκουν σύμφωνους και πολλές μας βρίσκουν αντίθετους. 
ΛΙΑΝΑ ΚΑΝΕΛΛΗ: Κύριε συνάδελφε, επτά είναι όλες και όλες οι προτάσεις του Συνηγόρου του Πολίτη. Πείτε σε ποιες συμφωνείτε και σε ποιες όχι.
ΘΕΟΦΙΛΟΣ ΒΑΣΙΛΕΙΟΥ: Απέναντί μου δεν έχω το Συνήγορο του Πολίτη, κυρία Κανέλλη! Απέναντί μου έχω την Κυβέρνηση και η Νέα Δημοκρατία έχει σαφή και συγκεκριμένη θέση. Δεν αξιολογεί αυτήν τη στιγμή τις προτάσεις του Συνηγόρου του Πολίτη, επισημαίνει ότι υπάρχει πρόβλημα και μια από αυτές τις σημαντικές αιτίες είναι να πω στον Υπουργό, πάρτε πάλι το νομοσχέδιο πίσω να το κουβεντιάσουμε. Να δεχθούμε και να συζητήσουμε και τις προτάσεις του Συνηγόρου του Πολίτη, να δεχθούμε και να συζητήσουμε τις προτάσεις των Κομμάτων της Αντιπολίτευσης, τις προτάσεις που έχουν προέλθει από την αξιολόγηση και την αξιοποίηση των μέχρι σήμερα στοιχείων που έδωσε η εμπειρία γιατί αυτό το νομοσχέδιο είναι μνημείο προχειρότητας και συγγραφής στο γόνατο. Πάρτε, κύριε Υπουργέ, το νομοσχέδιο πίσω αν θέλετε να κάνουμε μεταναστευτική πολιτική.
Δεν απαντάμε με αυτό το νομοσχέδιο και σε κανένα από αυτά τα άρθρα δεν παρατηρείται το γενικώς απαιτούμενο, το ορθολογικά σωστό. Πόσους μετανάστες θέλουμε στη χώρα με τη δεκαετή εμπειρία που διέρρευσε; Τι τους θέλουμε, αν τους χρειαζόμαστε ως οικονομικούς μετανάστες, πέρα από τους εισερχόμενους ή παραμένοντες για ανθρωπιστικούς λόγους. Υπάρχει καταγραφή, υπάρχει πολιτική γι' αυτό το συγκεκριμένο ζήτημα; Υπάρχει πολιτική, για το από ποιες χώρες θέλουμε πολιτικούς μετανάστες; Ουδέποτε ακούστηκε, ούτε καν ως σκέψη, από το Υπουργείο Εσωτερικών γι' αυτό το ζήτημα και όμως είναι βασικές αρχές άσκησης μεταναστευτικής πολιτικής στις οποίες ανεπτυγμένες και άριστα οργανωμένες χώρες και της Ευρώπης και η Αμερική και η Αυστραλία που δέχεται ισχυρή πίεση μεταναστών από την Ινδονησία και την Κίνα, τις έχουν εφαρμόσει. Δεν κατάλαβα, πώς μπορεί να είναι η Ελλάδα ξέφραγο αμπέλι επιτέλους! 
Δεν μπορώ να καταλάβω, λοιπόν, ποια είναι η λογική να κάνουμε διάφορα πράγματα, να σχεδιάζουμε, να γράφουμε αρμοδιότητες ενώ δεν έχουμε δυνατότητα να υλοποιηθούν, να διαμορφώνουμε νομοθετικά πλαίσια που δεν μπορεί να τα αντέξει το βάρος της Δημόσιας Διοίκησης. Πού θα πάει επιτέλους αυτή η ιστορία;
Θα ήθελα να κάνω μια παρατήρηση επί του εδαφίου 7β΄ του άρθρου 20. Αναφέρει ότι: "Με απόφαση του Υπουργού Εσωτερικών, Δημόσιας Διοίκησης και Αποκέντρωσης χορηγείται άδεια παραμονής σε αλλοδαπούς, η οποία επέχει και θέση άδειας εργασίας, εφόσον αιτιολογημένα συντρέχει δημόσιο συμφέρον". 
Ομολογώ ότι κατανοώ τη λογική της διάταξης, όμως πόσους θα μπορεί να φέρει ο Υπουργός και από πού; Για ποιο λόγο μπορεί να τους φέρει; Και αν τους φέρει, πείτε μου σας παρακαλώ, κύριε Υπουργέ, πώς θα διευθετηθεί ο επαναπατρισμός τους στις πατρίδες από τις οποίες προήλθαν; Υπάρχει πουθενά καμία τέτοια πρόβλεψη; Γιατί αυτή η προχειρότητα; Το παραλείψατε επειδή δεν το προσέξατε ή το παραλείψατε σκοπίμως και εξηγήστε μου σας παρακαλώ αν σ' αυτήν τη σκοπιμότητα υπάρχει κάτι.
Θα αναφερθώ στο άρθρο 23. Το επίμαχο άρθρο 23 αφορά τη δημιουργία του Ινστιτούτου Μεταναστευτικής Πολιτικής. Γίνεται νομικό πρόσωπο ιδιωτικού δικαίου και σκοποί του Ινστιτούτου Μεταναστευτικής Πολιτικής, λέει η συγκεκριμένη διάταξη, είναι η έρευνα, η εκπόνηση μελετών για το σχεδιασμό και την εφαρμογή της μεταναστευτικής πολιτικής. 
Κύριε Υπουργέ, πέρα από την ινστιτουτοποίηση των πάντων, στη συγκεκριμένη περίπτωση αυτό το ινστιτούτο που θα κοστίσει στον κρατικό προϋπολογισμό 22 εκατομμύρια ευρώ, το έχουμε για να μελετά, να ερευνά, να σχεδιάζει, αλλά και να εφαρμόζει μεταναστευτική πολιτική. 
Για προσέξτε το αυτό. Η Κυβέρνηση τι θα κάνει; Ποιος χαράζει πολιτική; Υπάρχει κυβέρνηση στην πράξη, ναι ή όχι; 
ΒΑΣΙΛΗΣ ΚΕΔΙΚΟΓΛΟΥ: Τι θα κάνει η Κυβέρνηση; Μα, δεν υπάρχει κυβέρνηση. Παρέα υπάρχει. 
ΘΕΟΦΙΛΟΣ ΒΑΣΙΛΕΙΟΥ: Τα ινστιτούτα, οι επιστημονικοί οργανισμοί που διαμορφώνουν έρευνες, μελέτες, σχεδιασμούς, υποβάλλουν προτάσεις στην πολιτική εξουσία, τη νομιμοποιημένη δημοκρατικά να παίρνει αποφάσεις, αλλά στην προκειμένη περίπτωση και, όπως είναι διατυπωμένο, αυτό σημαίνει πλήρη και παντελή απουσία κυβερνητικής πολιτικής στο συγκεκριμένο ζήτημα. Ποιος χαράζει πολιτική; Η Κυβέρνηση πρέπει να ζητήσει από το ινστιτούτο πού θα πάει την έρευνα. 
Δεν έχετε πολιτική, κύριε Υπουργέ, και πολύ περισσότερο διαχέονται από τον οικονομικό προϋπολογισμό τεράστια ποσά για έρευνες και …
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε μια διακοπή; 
ΘΕΟΦΙΛΟΣ ΒΑΣΙΛΕΙΟΥ: Παρακαλώ, κύριε Υπουργέ. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ. Τις διακοπές τις εγκρίνει το Προεδρείο. 
ΘΕΟΦΙΛΟΣ ΒΑΣΙΛΕΙΟΥ: Με την άδειά σας, κυρία Πρόεδρε. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα ήθελα να σας διαβάσω τι ακριβώς λέει, γιατί όλοι μιλάμε ελληνικά και πιστεύω ότι ξέρουμε να μιλάμε καλά ελληνικά. 
ΘΕΟΦΙΛΟΣ ΒΑΣΙΛΕΙΟΥ: Γι' αυτό το διάβασα, κύριε Υπουργέ. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποιοι είναι οι σκοποί, λοιπόν. Είναι η έρευνα και η εκπόνηση μελετών για το σχεδιασμό και την εφαρμογή. Για σας αυτό σημαίνει ότι το Ινστιτούτο εφαρμόζει πολιτική ή κάνει τις μελέτες και την έρευνα; Για να καταλάβω δηλαδή τι ελληνικά μιλάμε. 
ΘΕΟΦΙΛΟΣ ΒΑΣΙΛΕΙΟΥ: Μου επιτρέπεται, κύριε Υπουργέ, να κατανοήσω ακριβώς αυτό. Το ότι χρειάζεται ινστιτούτο για να εφαρμόσετε πολιτική. 
Ειλικρινά θέλω να κάνω μια παράλληλη παρατήρηση εδώ. Χθες μιλήσαμε για το περιβόητο Ινστιτούτο Έρευνας και Σχεδιασμού για την αναβάθμιση της πολιτικής προστασίας.
Αυτά τα κονδύλια από τον κρατικό προϋπολογισμό, τα οποία είτε βαρύνουν ευθέως τον κρατικό προϋπολογισμό είτε τους προϋπολογισμούς της αυτοδιοίκησης -αλλά εδώ εν προκειμένω μιλάμε για ευθεία επιβάρυνση του Κρατικού Προϋπολογισμού με 22 εκατομμύρια ευρώ- μου φέρνουν στο μυαλό, κύριε Υπουργέ, τη λογική ότι δια της Βουλής και δια της ψήφισης νομοσχεδίων, υπάρχει μια διάχυση πόρων του κρατικού προϋπολογισμού προς δραστηριότητες που δεν είναι και τόσο αναγκαίες. Έρχεται στο μυαλό μου -γι΄ αυτό και καταθέσαμε σχετική τροπολογία που μπορεί να συζητηθεί ή όχι- ότι έχουμε βάλει τους ένστολους της χώρας μας, τους οπλίτες και τους αξιωματικούς των Ενόπλων Δυνάμεων, των Σωμάτων Ασφαλείας, του Λιμενικού, της Πυροσβεστικής και τους απόστρατους στη γωνία. Και εμείς φτιάχνουμε ινστιτούτα και πληρώνουμε πολλά λεφτά για την υλοποίησή τους. Δεν είναι δυνατόν να δεχθούμε μια τέτοια πολιτική. Χρειάζεται ένας ευρύτερος σχεδιασμός, χρειάζεται μια ευρύτερη πολιτική με φαντασία, με τόλμη και πολιτική προσέγγισης των κοινωνικών προβλημάτων. 
ΚΥΡΙΑΚΟΣ ΣΠΥΡΙΟΥΝΗΣ: Πενήντα χρονών άνθρωποι με πτυχία, με γλώσσες, με εμπειρία και είναι παραπεταμένοι στη γωνία. 
ΘΕΟΦΙΛΟΣ ΒΑΣΙΛΕΙΟΥ: Αυτό θέλω να πω, κύριε συνάδελφε.
ΚΥΡΙΑΚΟΣ ΣΠΥΡΙΟΥΝΗΣ: Καλά κάνετε.
ΘΕΟΦΙΛΟΣ ΒΑΣΙΛΕΙΟΥ: Δεν φαντάζομαι ότι μπορούμε να καταναλώνουμε 22 εκατομμύρια ευρώ για έρευνες που μπορεί να ληφθούν ή να μη ληφθούν υπόψη και να αφήνουμε τους ένστολους και τους απόστρατους στο δρόμο. Δεν μπορώ να το φανταστώ. Εμείς πρέπει να τους υπερασπιστούμε εδώ στη Βουλή κι εσείς ως Κυβέρνηση, με τις δεσμεύσεις που έχετε ήδη αναλάβει. Δεν το κάνατε. Το κάνουμε εμείς και θα το κάνουμε αύριο.
Στο άρθρο 25 θέλω να κάνω μία παρατήρηση-προσθήκη. Στην πρώτη παράγραφο λέει: "Αιτήσεις για τη χορήγηση άδειας παραμονής, σύμφωνα με το άρθρο 13 του ν. 2713/1999, που είχαν υποβληθεί πριν την έναρξη ισχύος του ν.2910/2001, εξετάζονται από τα όργανα και με βάση τις προϋποθέσεις και τη διαδικασία του άρθρου 13 του ν. 2713/1999".
Για να λύσουμε ένα πρόβλημα, κύριε Υπουργέ, θα σας παρακαλούσα να αποδεχθείτε τη διαμόρφωση της παρ. 1 του άρθρου 25 ή προσθήκη, ως εξής: 
"Αιτήσεις για την ανανέωση άδειας παραμονής, σύμφωνα με το άρθρο 13 του ν. 2713/1999, που είχαν υποβληθεί στο Υπουργείο Δημόσιας Τάξης πριν την έναρξη ισχύος του ν. 2910/2001 και διαβιβάστηκαν στο Υπουργείο Εσωτερικών, Δημόσιας Διοίκησης και Αποκέντρωσης, εξετάζονται από τα όργανα του Υπουργείου τούτου και με βάση τις προϋποθέσεις του ν. 2910/2001. Μέχρι να εξεταστούν οι εκκρεμείς αυτές αιτήσεις, τα αρμόδια όργανα του Υπουργείου Εσωτερικών, Δημόσιας Διοίκησης και Αποκέντρωσης χορηγούν προσωρινή άδεια παραμονής και εργασίας εξάμηνης διάρκειας από την ημερομηνία πρόσκλησης όσων υπέβαλαν αιτήσεις για να παραλάβουν την εξάμηνη προσωρινή άδεια". Σύστοιχη προς αυτήν την πορεία είναι και η αντίστοιχη πρόταση του Συνηγόρου του Πολίτη.
ΛΙΑΝΑ ΚΑΝΕΛΛΗ: Ακούσατε, κύριε Υπουργέ; Γιατί λέει κάτι θετικό ο κύριος συνάδελφος.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, παρακαλώ. Γίνονται κάποιες προτάσεις, τις οποίες πρέπει να τις ακούσετε. 
Θέλετε να επαναλάβετε αυτήν την πρόταση, κύριε Βασιλείου;
ΘΕΟΦΙΛΟΣ ΒΑΣΙΛΕΙΟΥ: Ναι, κυρία Πρόεδρε.
Επαναλαμβάνω, λοιπόν, την πρόταση. Στο άρθρο 25 η πρώτη παράγραφος μιλάει για αιτήσεις, για χορήγηση άδειας παραμονής, σύμφωνα με το άρθρο 13 του ν. 2713/1999, που είχαν υποβληθεί πριν την έναρξη ισχύος του ν. 2910/2001, εξετάζονται από τα όργανα και με βάση τις προϋποθέσεις και τη διαδικασία του άρθρου 13 του ν. 2713/1999.
Θέλω να παρακαλέσω να αποδεχθείτε την προσθήκη ή την τροποποίηση της συγκεκριμένης διάταξης. Θα σας παρακαλέσω να το δείτε. 
ΛΕΩΝΙΔΑΣ ΤΖΑΝΗΣ: Έχει δίκιο σ΄ αυτό το αίτημα, κύριε Υπουργέ.
ΘΕΟΦΙΛΟΣ ΒΑΣΙΛΕΙΟΥ: Κύριε συνάδελφε της Πλειοψηφίας, να τον ολοκληρώσω και σας παρακαλώ μετά να πείτε την άποψή σας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Να ολοκληρώσει πρώτα, κύριε Τζανή, και αμέσως μετά θα σας δώσω το λόγο, αν θέλετε να το υποστηρίξετε.
ΘΕΟΦΙΛΟΣ ΒΑΣΙΛΕΙΟΥ: Να διαμορφωθεί, λοιπόν, ως εξής: "Αιτήσεις για την ανανέωση άδειας παραμονής, σύμφωνα με το άρθρο 13 του ν. 2713/1999, που είχαν υποβληθεί στο Υπουργείο Δημόσιας Τάξης πριν την έναρξη ισχύος του ν. 2910/2001 και διαβιβάστηκαν στο Υπουργείο Εσωτερικών, Δημόσιας Διοίκησης και Αποκέντρωσης, εξετάζονται από τα όργανα του Υπουργείου τούτου και με βάση τις προϋποθέσεις του ν. 2910/2001.
Μέχρι να εξεταστούν οι εκκρεμείς αυτές αιτήσεις τα αρμόδια όργανα του Υπουργείου Εσωτερικών, Δημόσιας Διοίκησης και Αποκέντρωσης χορηγούν προσωρινή άδεια παραμονής και εργασίας, εξάμηνης διάρκειας, από την ημερομηνία πρόσκλησης όσων υπέβαλαν αιτήσεις, για να παραλάβουν την εξάμηνη προσωρινή άδεια". Προς τούτο συνηγορεί και πρόταση του Συνηγόρου του Πολίτη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Κυρία Πρόεδρε, τελειώνω αμέσως.
Κύριε Υπουργέ, επειδή δεν αποκλείω σε άλλο νομοσχέδιο σε πάρα πολύ σύντομο χρονικό διάστημα να έχουμε και νέες προσθήκες, τροπολογίες ή παρατηρήσεις, σας υποβάλω την παράκληση να πάρετε το νομοσχέδιο αυτό πίσω, όπως σας είπα και χθες. Αυτό δεν το λέω για αντιπολιτευτικούς λόγους, αλλά για λόγους ιδιαίτερης προσοχής, που οφείλουμε να δείξουμε, για να χαράξει η χώρα μεταναστατευτική πολιτική ουσίας και πρακτικής, η οποία θα μπορέσει να φέρει αποτέλεσμα.
Η εμπειρία μας στο θέμα αυτό δεν εξαντλείται. Η εμπειρία μάλιστα της δεκαετίας μας έχει δώσει ακόμα πιο πλούσιο υλικό ή ακόμα και η εμπειρία των σημερινών δεδομένων μετά από την εφαρμογή του 2910, μπορούν να μας οδηγήσουν στο να διαπιστώσουμε ξαφνικά ότι έχουμε αφήσει τεράστια κενά από αυτά, τα οποία καλύπτουμε μέχρι σήμερα.
Σας παρακαλώ πολύ να πάρετε το νομοσχέδιο πίσω, ώστε να το επανασυζητήσουμε με τα κόμματα, να το συζητήσουμε με το Συνήγορο του Πολίτη και να επανασυζητήσουμε τις δυνατότητες διαμόρφωσης μόνιμης, ουσιαστικής, πρακτικής και αποτελεσματικής μεταναστευτικής πολιτικής.
Επιτέλους, δεν μπορεί η Ελλάδα να χαρακτηρίζεται ξέφραγο αμπέλι! Δεν μπορεί να είναι η μοναδική χώρα της Ευρωπαϊκής Ένωσης, η οποία δεν γνωρίζει ούτε πόσους μετανάστες χρειάζεται σε οικονομικό επίπεδο ούτε πόσους μετανάστες μπορεί να έχει, έστω και για ανθρωπιστικούς λόγους ούτε πόσους μετανάστες μπορεί να δεχθεί η χώρα και να τους αντέξει από πλευράς τάξης και ασφάλειας. Ακόμα περισσότερο πρέπει να γνωρίζουμε τι ποσοστά μεταναστών χρειαζόμαστε και από ποιες χώρες.
Είμαστε κυρίαρχο κράτος, ναι ή όχι; Είμαστε κράτος-μέλος της Κοινότητας, ναι ή όχι;
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κα Κανέλλη.
ΛΕΩΝΙΔΑΣ ΤΖΑΝΗΣ : Θα ήθελα να κάνω ένα σύντομο σχόλιο, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Επιτρέπετε για ένα λεπτό, κυρία Κανέλλη;
ΛΙΑΝΑ ΚΑΝΕΛΛΗ : Ευχαρίστως, κυρία Πρόεδρε, να συναινέσω.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Τζανή.
ΛΕΩΝΙΔΑΣ ΤΖΑΝΗΣ : Κυρία Πρόεδρε, αυτό, που θα ήθελα να πω προς τον κύριο Υπουργό, είναι να συνηγορήσω και εγώ για την ικανοποίηση του αιτήματος που τέθηκε από τον κ. Βασιλείου για το άρθρο 25.
Πραγματικά υπάρχει μία σύγχυση για το θέμα των αιτήσεων που είχαν υποβληθεί υπό την ισχύ του ν.2713/1999.
Αυτός δεν είναι ο ν.2713/1999, κύριε Βασιλείου;
ΘΕΟΦΙΛΟΣ ΒΑΣΙΛΕΙΟΥ : Ναι, αυτός είναι ο ν. 2713/1999.
ΛΕΩΝΙΔΑΣ ΤΖΑΝΗΣ : Θα ήθελα να πω κάτι γι' αυτό το θέμα και για το ποιο νομοθετικό καθεστώς εφαρμόζεται εν προκειμένω.
Πρέπει να υπάρχουν απαντήσεις από το Υπουργείο Εσωτερικών ότι πρέπει να εφαρμοστεί ο ν.2910, για να αρθεί αυτή η αμφισβήτηση και το κυριότερο, για να μην γίνονται μπαλάκια αυτοί οι άνθρωποι μεταξύ του κατ' αρχήν αρμοδίου Υπουργείου Δημόσιας Τάξης και του εν συνεχεία αρμοδίου Υπουργείου Εσωτερικών. Ας διευκρινιστεί ότι αρμόδιο Υπουργείο είναι το Υπουργείο Εσωτερικών και μέχρι την επίλυση αυτού του ζητήματος να μην είναι "καταζητούμενοι" και να μην πιάνονται από τις αστυνομικές αρχές, ενώ πρόκειται για ανθρώπους που δεν φταίνε. Αυτή είναι ευθύνη της διοίκησης το γεγονός ότι δεν έχει απαντηθεί το αίτημά τους.
Παρακαλώ να το δείτε στην πορεία της συζήτησης, εάν υπάρχει η δυνατότητα να κανονιστεί.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, θα ήθελα να κάνω ένα μικρό σχόλιο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω δώσει το λόγο στην κα Κανέλλη.
Κυρία Κανέλλη, θα μπορούσε να απαντήσει επί αυτού του σημείου ο κύριος Υπουργός; Αμέσως μετά θα πάρετε εσείς το λόγο.
ΛΙΑΝΑ ΚΑΝΕΛΛΗ : Ευχαρίστως.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, αυτό το θέμα μας απασχόλησε, γιατί οι αιτήσεις αυτές, όπως ξέρετε, με την παλιά διαδικασία υποβάλλονταν στο Υπουργείο Δημόσιας Τάξης.
Το Υπουργείο Δημόσιας Τάξης κάποια στιγμή είπε ότι είναι αναρμόδιο, για να μπορέσει να αναλάβει αυτήν την υπόθεση. Είπε ακόμα ότι πρέπει να πάρει την υπόθεση αυτή το Υπουργείο Εσωτερικών. 
Αυτές οι αιτήσεις, όμως, δεν είχαν διαβιβαστεί σε εμάς. Όταν φτιάξαμε τη διάταξη αυτή, για να καλύψουμε το πρόβλημα, είπαμε ότι αυτές οι αιτήσεις θα εξεταστούν με το παλιό καθεστώς, αλλά οι αιτήσεις αυτές δεν είχαν διαβιβαστεί από το Υπουργείο Δημόσιας Τάξης. Από το Υπουργείο Δημόσιας Τάξης ήρθαν πριν από δύο εβδομάδες. Ήδη τακτοποιούνται όλοι αυτοί. Μένει, όμως, η διάταξη αυτή μέσα, μήπως τυχόν υπάρχει κάποια ξεχασμένη περίπτωση και υπάρξει πάλι κάποιο πρόβλημα για το ποιος θα εξετάσει αυτήν την αίτηση. Το πρόβλημα θα λυθεί εντός των προσεχών δεκαπέντε ημερών για όλους αυτούς, που εκκρεμούσαν οι υποθέσεις τους στο Υπουργείο Δημόσιας Τάξης.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κυρία Πρόεδρε. 
Αυτό είναι ένα ολόκληρο νομοσχέδιο. Όφειλε να έχει εξεταστεί διαφορετικά και χωριστά. Θα μπορούσαμε να συνεισφέρουμε και κυρίως θα μπορούσαν να συνεισφέρουν οι ίδιοι οι μετανάστες. Θέλω να ομολογήσω ότι εδώ με λύπη μου άκουσα τον εισηγητή της Πλειοψηφίας, και το θεωρώ lapsus linguae, ότι ινστιτούτο για παράδειγμα θα πρέπει να καθορίσει ποιες εθνικότητες και από ποια χώρα προέλευσης ποιοι μετανάστες είναι ανεκτοί ή αποδεκτοί ή χρήσιμοι στη χώρα. Πολύ φοβάμαι ότι αυτό είναι lapsus linguae. Φαντάζομαι ότι και ο ίδιος θα θέλει να διαγραφεί από τα Πρακτικά. Είναι σαν να κάνουμε πόρτα εισόδου. Με τι κριτήρια; Χώρες προέλευσης ράτσας εθνικά; Με τι κριτήρια; Είμαστε μια χώρα που έχει μεταναστευτική πολιτική ικανή για παράδειγμα να αξιοποιήσει -εκτός από το να κουβαλάμε αλλοδαπούς για να τους πληρώνουμε λιγότερο σε μαύρη εργασία για να φτιάχνουν γέφυρες ή για να φτιάχνουν δρόμους αρμοδίους από τα Υπουργεία- γιατρούς που έχουν έρθει για να δουλεύουν στα νοσοκομεία και να βοηθούν γρηγορότερα στην αντιμετώπιση των ιατρικών αναγκών ή των πιστοποιητικών; Ούτε αυτούς δεν έχουμε αξιοποιήσει. Έχουμε αξιοποιήσει ανθρώπους οι οποίοι είναι διωγμένοι και έχουν τεράστιες γνώσεις και εμπειρία επαγγελματική; Δεν έχουμε αυτά τα εσωτερικά κριτήρια αξιοποίηση και ενσωμάτωσης για διαδικασίες των μεταναστών. Θα βάλουμε και πόρτα και θα πούμε θέλουμε 20% Πακιστανούς, 5% Αλβανούς, 32% Ινδούς; Με τι κριτήρια; Σε εποχές παγκοσμιοποίησης; 
ΛΕΩΝΙΔΑΣ ΤΖΑΝΗΣ: Παντού γίνεται αυτό.
ΛΙΑΝΑ ΚΑΝΕΛΛΗ: Κοιτάξτε, το "παντού γίνεται", είναι πάρα πολύ επικίνδυνη κατάσταση. Παντού έχει αναγνωριστεί η τρομοκρατία, ως κίνδυνος και ασύμμετρη απώλεια, αγαπητέ συνάδελφε, και αυτήν τη στιγμή είναι παντού και επειδή ισχύει αυτό ο Σαρόν βαφτίζει τους Παλαιστίνιους τρομοκράτες. 
ΛΕΩΝΙΔΑΣ ΤΖΑΝΗΣ: Επικίνδυνο είναι και το ανεξέλεγκτο. 
ΛΙΑΝΑ ΚΑΝΕΛΛΗ: Το παντού δεν είναι πανάκεια, θέλει πολύ μεγάλη προσοχή. Πάρα πολύ μεγάλη προσοχή. Δοκίμασα να σας το πω και την προηγούμενη φορά. Αν παντού ισχύουν τέτοιου είδους μέτρα και σταθμά, αν παντού παίζεται το Big Brother, αν παντού συμβαίνει το ένα, αν παντού συμβαίνει το άλλο, προσέξτε καλά γιατί θα φτάσουμε σε εποχές που αν θα υπάρξει τηλεόραση του παντού ή η πολιτική του παντού, θα ακυρώσουμε ακόμη και τις ιστορίες μας.
Στο άρθρο 19. Θεωρητικά, πρακτικά και ουσιαστικά δεν έχουμε καμία αντίρρηση πλην το να αναγκαστούμε να μην το ψηφίσουμε. Σας το προτείνουμε να το δείτε και σας το προτείνουμε καταθέτοντας πολύ συγκεκριμένη εμπειρία. Να αφαιρέσετε την παράγραφο 3 μόνον και θα σας εξηγήσω γιατί. Θα σας καταθέσω πολύ συγκεκριμένα πράγματα. Αν την αφαιρέσετε, θα το ψηφίσουμε. Εμπεριέχει πολλές θετικές διατάξεις. Έχει και μια, η οποία είναι παραπλανητική σε ό,τι αφορά το αποτέλεσμα, πιστεύω, των καλών σας προθέσεων. Έχετε βάλει σύμβαση εργασίας, γιατί έτσι νομίζετε ότι θα πατάξετε μαύρη δουλειά και είμαστε σε θέση να σας αποδείξουμε -και ακούστε μας- ότι βάζοντας αυτήν την παράγραφο, περί υποχρεωτικής ύπαρξης συμβάσεως εργασίας και όχι του βιβλιαρίου ενσήμων που σας προτείνουμε εμείς, νομιμοποιείτε τη μαύρη εργασία. Εάν θέλετε να έχετε μέχρι τη συζήτηση για την ολοκλήρωση του νομοσχεδίου μια προσωπική εμπειρία αυτού του πράγματος που σας λέω, να σας πούμε σε ποιους δρόμους της Αθήνας θα πάτε να βρείτε, με βάση τα όσα προβλέπει ο νόμος, γραφεία που πουλάνε τα πενήντα ή τα ογδόντα ένσημα με τρίμηνες συμβάσεις εργασίας που χρειάζονται και απαιτούνται προ της ανανεώσεως της άδειας εργασίας, με αποτέλεσμα να είναι ένα τρίμηνο με πενήντα ένσημα ή με ογδόντα. Τα πουλάνε με το αζημίωτο -σας λέω ότι κάνουν 150.000 δραχμές- και η υπόλοιπη εργασία των υπολοίπων μηνών είναι παράνομη. Από την ώρα που έχουμε δεχθεί σύμβαση εργασίας σε εποχές που έχει εξαρθρωθεί το σύμπαν, αυτό στην πραγματικότητα νομιμοποιεί τη μαύρη εργασία. Ευρέθησαν ήδη τα τρικ.
Επί της ουσίας οι άνθρωποι οι οποίοι χρειάζονται πενήντα ή ογδόντα ένσημα έχουν πάει και έχουν βγάλει βιβλιάριο ενσήμων.
Είναι αυτοί που πιέζουν να έχουν τα ένσημα και είναι φορολογούμενοι πολίτες πια. Από την καρτέλα του ΟΑΕΔ προκύπτει το αν έχουν ή αν δεν έχουν τα ένσημα. Όταν νομίζουμε ότι θα καταργήσουμε τη "μαύρη" εργασία υποχρεώνοντας τον εργαζόμενο να απαιτεί σύναψη σύμβασης εργασίας, έχει βρεθεί το κόλπο. Οι εργοδότες το βρήκανε, σας το λέω από τώρα. Έχουν βάλει τους διάφορους επιτήδειους, δίνουν τρίμηνα, παρέχουν πενήντα ή ογδόντα ένσημα και δεν υπογράφουν καμία σύμβαση. Έτσι πραγματοποιείται συνεχώς μία επανάληψη της παρανομίας. Βγάλτε το, είναι καλή η πρόθεση. Στην πράξη δεν αποδίδει. Αν το κρατήσετε, εμείς δεν θα το ψηφίσουμε, εξηγώντας και το γιατί.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να σας απαντήσω.
ΛΙΑΝΑ ΚΑΝΕΛΛΗ: Ξέρω την εξήγηση, ξέρω για τη συνάντηση που είχατε χθες με την Επιτροπή. Την ξέρω. Έρχομαι και σας λέω το ακριβώς ανάποδο. Έχω ενημερωθεί πλήρως για τη συνάντηση που είχατε χθες, ξέρω ότι εξαιτίας της συνάντησης αποδεχθήκατε το ένα, που είναι ή εξάμηνη παράταση μέχρι το τέλος του χρόνου με την προσθήκη που κάνατε στο άρθρο 25. Αυτό έγινε την ώρα που μπήκα μέσα στην Αίθουσα. 
Υπάρχουν και άλλα πράγματα που προτείνουν οι ίδιοι οι μετανάστες, που ξέρουν την απλοποίηση. Και μη μου πείτε το ενδεχόμενο ότι, αν απλοποιηθούν πολύ οι διαδικασίες και αν τακτοποιηθούν ορισμένα πράγματα, θα κινδυνέψουμε από παρανόμους. Να σας φέρω ένα παράδειγμα; Ζητάτε ένα πιστοποιητικό υγείας. Ζητήστε το εφάπαξ. Γιατί το ζητάτε κάθε φορά μετά από κάθε ανανέωση;
ΛΕΩΝΙΔΑΣ ΤΖΑΝΗΣ: Νομίζω ότι αυτό βγήκε έξω.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τελείωσε αυτό.
ΛΙΑΝΑ ΚΑΝΕΛΛΗ: Τελείωσε αυτό, το απλοποιήσατε. Σας φοβίζει σε κάτι; Όχι. Γιατί σας φοβίζει η σύμβαση εργασίας; Νομίζετε ότι θα πείσετε τους εργοδότες; Θα μου απαντήσετε. Εάν δεν υπήρχε αυτή η διάταξη, το άρθρο 19 θα ήταν γεμάτο από θετικές διατάξεις. 
Δεν έχουμε καμία αντίρρηση για το άρθρο 20. Καμία. Κοιτάξτε, οι επισημάνσεις της Αντιπολίτευσης είναι για την προαγωγή του κοινωνικού συνόλου και ειδικά από το Κομμουνιστικό Κόμμα. Μην φαντάζεστε ότι ερχόμαστε εδώ να κάνουμε μικροκομματική πολιτική. Έχετε μία από τις καλύτερες διατάξεις, που θα δικαιολογούσε και μία θέση. Χαλάλι που τη φέρατε ακόμα και στο ανεξάρτητο νομοσχέδιο. Αυτή είναι η παράγραφος 2 του άρθρου 20. Είναι το πιο θετικό μέτρο που παίρνετε. 
Καταθέτω και στα Πρακτικά, έτσι για την ιστορία, για να τη γνωρίζετε, γιατί με αυτό το μέτρο "θεραπεύεται", την υπόθεση μιας μετανάστριας που πήρε διαζύγιο και προ της υπάρξεως αυτού, άμα τη εκδόσει του διαζυγίου, την "μπουζουριάσανε" για να την απελάσουν. Αυτήν την περίπτωση τη "θεραπεύετε" εδώ και είναι το πιο θετικό σας μέτρο. Την καταθέτω στα Πρακτικά έτσι, για να υπάρχει για την ιστορία, όταν ενισχύετε ένα καλό μέτρο.
(Στο σημείο αυτό η Βουλευτής κα Λιάνα Κανέλλη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Στο άρθρο 21 δεν έχουμε βασικές αντιρρήσεις και το ψηφίζουμε. Θα ήθελα βέβαια να κάνω ένα σχόλιο. Σύμφωνα με την παράγραφο 1, η παράταση του χρόνου παραμονής μέχρι έξι μήνες μπορεί να χορηγηθεί σε αλλοδαπό για λόγους εξαιρετικούς, ιδιαίτερα λόγω ανωτέρας βίας, ανθρωπιστικών, επαγγελματικών ή σοβαρών προσωπικών λόγων. 
Ξέρετε κάτι; Αυτό δημιουργεί ένα άλλοθι, ενώ δεν είναι το ζητούμενο αυτό. Στην πραγματικότητα έπρεπε να έχουμε βρει έναν τρόπο κυριολεκτικά, πέραν των εξαιρετικών περιπτώσεων, να νομιμοποιήσουμε με προσωρινές άδειες ακόμα και αυτούς που εξαιτίας της διοίκησης δεν μπόρεσαν. Ειλικρινά σας το λέω, δεν είναι αυτό το ζητούμενο. Έπρεπε να τους έχουμε νομιμοποιήσει όλους όσους έχουμε εδώ. Θα είχαμε και μία πλήρη καταγραφή. 
Ξέρετε απλοποιητικά πώς θα γινόταν αυτό, κύριε Υπουργέ; Όπως σας είπε πριν και ο κύριος συνάδελφος, οψέποτε έχει γίνει αυτή η αίτηση -αυτή είναι μία βασική απλοποίηση- να χορηγείται με την αίτηση και μια βεβαίωση παραλαβής των δικαιολογητικών, εφόσον υπάρχει η δυνατότητα να τους φωνάζει το γραφείο για συνέντευξη. Όπου έχει αμφιβολίες, απορίες, μήπως αυτός που απλώς έχει υποβάλει την αίτηση δεν έχει πρόθεση να είναι νόμιμος κλπ, να τους φωνάζει για συνεντεύξεις κατά περίπτωση. Εμείς θα ψηφίσουμε το άρθρο 21.
Στο άρθρο 22 δεν μπορούμε να σας πούμε "ναι" λόγω παραβόλων. Βγάλτε τα παράβολα. Δεν θα σωθεί ο ελληνικός τόπος από τα παράβολα και δη επαναλαμβανόμενα παράβολα. Είχαμε πει "ναι" μία φορά για τα παράβολα, τα πλήρωσαν. Τους λέμε να μπουν στο ΙΚΑ, τους λέμε να είναι φορολογούμενοι πολίτες, να πληρώνουν την εφορία τους εδώ. Έλεος, γιατί πρέπει να πληρώνουν και ένα παραπάνω κεφαλικό φόρο-παράβολο; Γιατί; Και όταν το συνδυάσετε αυτό με τον Ινστιτούτο, εκεί σηκώνεται η τρίχα του ανθρώπου. Δηλαδή, θα παίρνουμε απ' αυτούς που δεν ήρθαν για τουρισμό; Δεν είναι Ιάπωνες τουρίστες, που ήρθαν εδώ και ξέμειναν, γιατί τους άρεσαν πάρα πολύ η Κρήτη, η Μάνη, η Χαλκιδική.
Είναι άνθρωποι οι οποίοι ήρθαν διωγμένοι εδώ. Θα παίρνουμε χρήματα από τα επαναλαμβανόμενα παράβολα τα οποία είναι και τσουχτερότατα. Κοιτάξτε να δείτε, το παράβολο είναι μεγάλο. Πενήντα χιλιάρικα είναι πολλά, όταν ο βασικός μισθός του ανειδικεύτου είναι κάτω από τις 100.000. Δηλαδή ένα μήνα από τους δώδεκα που θα δουλέψει -σιγά μη πάρει δώρο Πάσχα- θα πρέπει να το δώσει ως παράβολο και θα πληρώνει παράβολο κάθε φορά που να ανανεώνει την άδεια; Προς τι; Για να βγάλουμε μισθούς των προβλεπομένων στο Ινστιτούτο καθηγητών, προέδρων; Αυτοί οι πρόεδροι δεν θα έχουν γραμματείς, δεν θα έχουν αυτοκίνητα, δεν θα έχουν έξοδα παραστάσεως, έξοδα διοικητικού συμβουλίου; Θα πληρώνουν οι δυστυχισμένοι, οι διωγμένοι, οι αποκαλούμενοι οικονομικοί μετανάστες και θα παίρνουμε τα έσοδα από κει να τα δίνουμε για να φτιαχτεί μια ινστιτούτου ακαδημαϊκού τύπου μελετητική νομενκλατούρα; Μα, τι είναι αυτά; Προς τι; Είμαστε κατάφωρα αντίθετοι με το άρθρο 23, δηλαδή με το ινστιτούτο. Και έρχεται σε συνδυασμό με το άρθρο 22 που προβλέπει τα παράβολα. Γιατί παράβολα. 'Ο,τι ήταν να πάρουμε απ' αυτούς τους ανθρώπους το πήραμε. 'Οσοι ζουν εδώ και έχουν εγκατασταθεί και έχουν αποκατασταθεί -μη μας πιάνει και φθόνος- φορολογούμενοι είναι. Σπίτι να αγοράσουν θα το πληρώσουν. Έσοδα αν έχουν τα δηλώνουν. Φορολογική δήλωση απαιτείται. Πάνε και ανοίγουν αριθμό φορολογικού μητρώου. Και θα τους φορολογούμε και θα πληρώνουν και παράβολο; Αυτό είναι τιμωρία πια. Θέλετε να το κρατήσετε για λόγους ακατανόητους; Κάντε το συμβολικό. Πείτε να δίνουν 10 ευρώ, 3 ευρώ.
ΒΑΣΙΛΗΣ ΚΕΔΙΚΟΓΛΟΥ: Τέλη εξόδων 10 ευρώ αυτό δικαιολογείται.
ΛΙΑΝΑ ΚΑΝΕΛΛΗ: Ένα τέλος 10 ευρώ. Αλλά παράβολο; Ένα τέλος αντίστοιχο με αυτό που πληρώνουν οι Έλληνες πολίτες. Ξέρετε υπάρχει μια λάθος φιλοσοφία και αν σας επισημαίνουμε κάποια πράγματα εδώ, ειλικρινά σας το λέω, δεν θα συζητήσουμε σήμερα τα υπόλοιπα άρθρα, αλλά στα υπόλοιπα άρθρα υπάρχει πράξη σας η οποία είναι εξαγριωτική πολιτική. Φέρνετε ένα άρθρο με το οποίο τροποποιείται για τη δημοτική αστυνομία το προεδρικό διάταγμα μέσα σε ένα μήνα. Αυτό είναι που μας ανησυχεί. Έχετε προεδρικό διάταγμα 23 Φεβρουαρίου για τη δημοτική αστυνομία το οποίο κυκλοφορούσε πέντε χρόνια και στο προεδρικό διάταγμα δεν προβλέπατε μετά από ασφυκτική πολιτική πίεση μερικά πράγματα. Φτιάξατε, λοιπόν, το προεδρικό διάταγμα το Φεβρουάριο και ερχόσαστε τώρα αρχές Απριλίου σαράντα μέρες μετά, στα σαράντα, βάζετε το άρθρο 8 και αλλάζετε το προεδρικό διάταγμα, το τροποποιείτε. Δηλαδή, αρχίζουμε και φοβόμαστε τη διαδικασία των προεδρικών διαταγμάτων, γι' αυτό μας βλέπετε να αντιδρούμε. Φτιάχνετε ένα προεδρικό διάταγμα, φαίνεται ότι ακούτε τους ενδιαφερόμενους φορείς, δέχεσθε τη διατύπωση των αντιρρήσεών τους, τις πολιτικές του παρατηρήσεις, λέτε για το δίκαιο, φτιάχνετε το προεδρικό διάταγμα, περνάει ένας μήνας, φέρνετε ένα νόμο περνάτε μια τροποποίηση σ' ένα άρθρο και τινάζετε στον αέρα το προεδρικό διάταγμα και μένει ο λαός με την πεποίθηση ότι τον ακούσατε.
ΛΕΩΝΙΔΑΣ ΤΖΑΝΗΣ: Αυτό είναι για τον καταστατικό χαρακτήρα της Αστυνομίας;
ΛΙΑΝΑ ΚΑΝΕΛΛΗ: Ναι, είναι για τον καταστατικό χαρακτήρα της Αστυνομίας και αν δείτε τι πέρασε στο 8 αγαπητέ συνάδελφε, σε σχέση με το προεδρικό διάταγμα που έχει ψηφιστεί θα σας σηκωθεί η τρίχα. Δεν φαίνεται από πρώτη ανάγνωση.
ΛΕΩΝΙΔΑΣ ΤΖΑΝΗΣ: Είναι σε άλλο άρθρο.
ΛΙΑΝΑ ΚΑΝΕΛΛΗ: Όχι, δεν πάω σε άλλο άρθρο. Το λέω ως χαρακτηριστικό πολιτικής. Καταλάβατε τι σας έλεγα και επέμενα και στην προηγούμενη συνεδρίαση; Ότι το διαβάζεις μια ανάγνωση, το διαβάζεις δεύτερη ανάγνωση και στη τρίτη ανάγνωση μέχρι και να το μελετήσεις βρίσκεις ενδεχομένως παπάδες. Γιατί πρέπει να κάνουμε αυτήν τη δουλειά δηλαδή. Πείτε μας ξεκάθαρα μια πολιτική να την ξέρουμε. 
Στο άρθρο 24 δεν έχουμε καμία αντίρρηση. Και στο άρθρο 25, έτσι όπως το τροποποιήσατε, δεν έχουμε καμία αντίρρηση. Επιτρέψτε μου να σταθώ στο άρθρο 23. Είναι ο μοχλός κινητοποίησης και ακύρωσης των υπολοίπων καλών σας προθέσεων. Δεν είναι ζήτημα μελέτης η πολιτική. Ειλικρινά μάλλιασε η γλώσσα μου, σας το είπα και την άλλη φορά τη τεχνογνωσία, αυτό που αγαπητός συνάδελφος της Πλειοψηφίας λέει παντού, παντού. Δεν είμαστε στην Ευρωπαϊκή Ένωση; Εσείς δεν το έχετε αποφασίσει; Το δικό μου το κόμμα δεν τη θέλει. 'Εχετε ένα σωρό μελέτες, εμπειρίες, γαλλικές, αγγλικές, γερμαντικές, ιταλικές, επισήμως, έχετε πρόσβαση, έχετε διαδίκτυο, έχετε καθηγητές στα διάφορα πανεπιστήμια, θέλετε ινστιτούτο; Αυτό είναι δουλειά του Υπουργείου Εσωτερικών. Είναι δουλειά της Κυβέρνησης η μεταναστευτική πολιτική των υπηρεσιών του δημοσίου. 
Και δεν θα σας έλεγε κανένας όχι, αν θέλατε να πάρετε χρήματα από τον κρατικό προϋπολογισμό ή τον προϋπολογισμό μελετών που υποτίθεται ότι υπάρχει σε κάθε Υπουργείο και να πείτε ότι χρειάζομαι μια ειδική μελέτη γι' αυτό το ειδικό ζήτημα που πρέπει να την αναθέσουμε κάπου. Γιατί πρέπει οπωσδήποτε να φτιαχτεί Ινστιτούτο; 
Ξέρετε ότι μπήκαμε στην ίδια διαδικασία με τις ανεξάρτητες διοικητικές αρχές; Στις πολλές ανεξάρτητες διοικητικές αρχές στο τέλος, η μια δεν μπορεί να παρέμβει στο έργο της άλλης, ακόμα και αν καταπατά δικαιώματα πολιτών. Αν φτιάξετε και πενήντα ινστιτούτα, στο τέλος δεν θα μπορείτε να τα αλλάξετε εσείς. 'Η θέλετε να τα χρησιμοποιήσετε σαν άλλοθι, ότι δηλαδή "αυτό μου είπε το ινστιτούτο και αυτό κάνω", για να αφαιρείτε πολιτικό βάρος;
Μετατρέπετε μόνοι σας με τα ινστιτούτα την πολιτική. Στην πραγματικότητα πριονίζετε τα ίδια σας τα πόδια, από φόβο κριτικής. Μετατρέπετε την πολιτική σας σε διαχειριστική με τα ινστιτούτα. Σκέτη διαχείριση γίνεται, και όχι παραγωγή πολιτικής. Μπαίνει ένας ακαδημαϊσμός σε όλα ο οποίος θεωρείται πανάκεια δια πάσαν νόσον και πάσαν πολιτικήν ασθένειαν. Πάσχει η διοίκηση; Ένα ινστιτούτο μελέτης των προβλημάτων της διοίκησης θα κάνουμε. Δεν έχουμε μεταναστευτική πολιτική; Κάντε και ένα ινστιτούτο για τη μεταναστευτική πολιτική. Έχουμε προβλήματα με την τηλεόραση; Κάντε πέντε αρχές. Έχουμε προβλήματα με τα δικαιώματα του πολίτη, κάντε άλλες είκοσι οκτώ αρχές. Και τι θα κάνουν οι πολιτικοί πλέον; 
ΒΑΣΙΛΗΣ ΚΕΔΙΚΟΓΛΟΥ: Είναι η πολιτική της ελπίδας.
ΛΙΑΝΑ ΚΑΝΕΛΛΗ: Για το όνομα του Θεού, είναι πολιτική χωρίς όραμα. Είναι πολιτική διαχειριστική, σε εποχές αυτοκρατορικές, όπου πρέπει ο τοπικός άρχων-τοπάρχης, να έχει καλά τακτοποιημένη τη γραφειοκρατία του, να έχει καλά τακτοποιημένους και τους καθηγητές-πραιτωριανούς του γύρω-γύρω για να μπορεί να πηγαίνει μετά να λέει στο αφεντικό, "ό,τι μου είπες, έκανα. Μα και οι σύμβουλοι από τη Ρώμη που ήλθαν, αυτό μου είπαν. Αυτό μου είπαν και τα ινστιτούτα να κάνω. Και μου τα είπαν με βάση το σκεπτικό ότι αυτά συμβαίνουν παντού". Αφού συμβαίνουν και εις τας Παρισίους, συμβαίνουν και εις τας Αθήνας. 
Ξέρετε, κύριε Υπουργέ, πόσα ινστιτούτα έχει η χώρα, τα οποία έχουν κάνει ad hoc μελέτες γι' αυτά τα πράγματα; Έχετε αξιοποιήσει ποτέ τη δουλειά των πανεπιστημίων, όπου υπάρχει αυτή; 
Θέλουμε, λοιπόν, το 25% από τα παράβολα του δυστυχισμένου Πακιστανού που ήλθε εδώ και έχει δουλέψει "μαύρα" πέντε χρόνια, με τρίμηνες συμβάσεις και έχει καταφέρει μετά από οκτώ χρόνια που ήλθε στην Ελλάδα να εξασφαλίσει και πενήντα ένσημα και θα πληρώσει και παράβολο για την ανανέωση 50.000. Θα του κρατήσουμε το 25% από τα 50.000 και θα τα δώσουμε στον πρόεδρο, στον αντιπρόεδρο κλπ., μέλη του διοικητικού συμβουλίου που θα διοριστούν με απόφαση και θα επιλέγονται από καθηγητές ΑΕΙ και ΤΕΙ. 
Έλεος, κύριε Υπουργέ! Έλεος εν ονόματι των μεταναστών! Βγάλτε το αυτό. Δεν σας κοστίζει τίποτα. Αναθέστε το σε κάτι άλλο, που να μπορούμε να το συζητήσουμε. Γιατί έτσι όπως είναι φτιαγμένο, θα πάρει και ειδικούς φορείς, θα πάρει και μεμονωμένους επιστήμονες του εσωτερικού και του εξωτερικού! 
Μα το Χριστό, αναρωτιέμαι αν ποτέ αυτό το Ινστιτούτο θα προσλάβει κάποιον ειδικό επιστήμονα που βρίσκεται εδώ, που μπορεί να έχει τρία πτυχία και δύο μεταπτυχιακά και στην πραγματικότητα να καθαρίζει τον κήπο του διπλανού ή να φυλάει παιδιά τη νύχτα. Γιατί δεν θέλετε να προσλάβετε ένα τέτοιο; Θάθελα να ξέρω αν θα πάρετε κανέναν από τους μετανάστες που είναι εδώ και έχουν πτυχία. Και μιλάμε για μετανάστες που είναι πυρηνικοί επιστήμονες, που έχουν πτυχία σε πιάνο, που έχουν πίσω τους μια βιβλιογραφία με δέκα ποιητικές και είκοσι επιστημονικές συλλογές. Και αυτούς τους έχουμε εδώ με μια αντίληψη περίπου ταξικής ανωτερότητας επειδή ανήκουμε στο "κλαμπ των Ευρωπαίων" που αντιμετωπίζει τα προβλήματα προσπαθώντας να συγκεράσει τη γραμμή Λεπέν με τη γραμμή Σρέντερ. Γιατί αυτός είναι ο συγκερασμός αυτήν τη στιγμή στην Ευρώπη η γραμμή Λεπέν με τη γραμμή Σρέντερ και ειδικά σε ζητήματα μετανάστευσης. Δηλαδή, θα κλείσουμε την πόρτα, δεν θα κλείσουμε την πόρτα, θα μετράμε πόσοι θα έλθουν και όλα αυτά θα μας τα πει το Ινστιτούτο. Και έχεις τον άλλον που είναι πυρηνικός φυσικός και έχει γράψει και δέκα ποιήματα και σου καθαρίζει τα σκαλιά. 
Θα μου πείτε ότι όλα αυτά ακούγονται μελό. Και γιατί πρέπει η πολιτική να γίνει σκληρή για να αντιμετωπίσει το μελό; Ας αφήσει το μελό να το χειριστεί η τέχνη. Αλλά να μη βαφτίζει μελό ο,τιδήποτε είναι πραγματικά δραματικό και δεν μπορεί να το αντιμετωπίσει για να είναι διοικητικά τακτοποιητική. 
Ο Συνήγορος του Πολίτη, δεν είναι εμπνεύσεως Αντιπολίτευσης. Είναι θεσμός που υπάρχει σε όλες τις ευρωπαϊκές χώρες εδώ και εκατόν πενήντα χρόνια, όπως στη Σουηδία. Σε μας υπάρχει τέσσερα χρόνια. 
Θα σας πω κάτι το οποίο είναι πολύ ανατριχιαστικό, γιατί έγινε και χθες συγκεκριμένη συζήτηση όσον αφορά το Συνήγορο του Πολίτη αναφορικά με θέματα μεταναστευτικά. Και καλό είναι να το έχετε κατά νου ως Κυβέρνηση και ως Υπουργός και θα κλείσω με αυτό. 
Στη χώρα που είχε Συνήγορο του Πολίτη εκατόν πενήντα χρόνια, την πολιτισμένη σοσιαλδημοκρατική Σουηδία, μόλις το 1978 σταμάτησαν τα πειράματα και την υποχρεωτική λοβοτομή ή και στείρωση μαυροκέφαλων μεταναστών. Έτρεχε πρόγραμμα εκεί μέχρι το 1978 και στη Δανία μέχρι το 1980. Σ' αυτές τις πολιτισμένες χώρες που είχαν και Συνήγορο του Πολίτη και ανεξάρτητες αρχές, έτρεχε, επαναλαμβάνω, επίσημο κρατικό πρόγραμμα, να στειρώνονται οι μετανάστες για να μην αναπαράγουν μαυροκέφαλους και χαλάσουν τη ράτσα! Δεν σώζουν οι θεσμοί, αλλά η διαρκής παρακολούθηση και εγρήγορση της πολιτικής, η επιλογή συγκεκριμένης πολιτικής. Δεν είναι η πολιτική τέχνη προθέσεων. Δεν μπορούμε να ψηφίζουμε εδώ την πρόθεση που είναι καλή για ένα ινστιτούτο, που εκ των προτέρων πιστεύουμε ότι θα είναι αγνός ο σκοπός του. Και η έννοια της άμυνας καλή είναι. Πώς σας φαινόταν πού ακούγατε προχθές τον Ισραηλινό πρώην Πρωθυπουργό να λέγει να σηκώσουμε ένα τείχος; Και καλά να μη φαίνεται σε κανέναν άλλο λαό παράξενο και καλά να ανατριχιάσουν οι Γερμανοί που γκρέμισαν το τείχος του Βερολίνου! Αμ, οι Έλληνες με την πράσινη γραμμή στην Κύπρο; Μπορεί να δέχονται ακόμη και εδώ σε ένα τέτοιο νομοσχέδιο την αντίληψη υψώσεως τειχών, μα, ακαδημαϊκών, μα παραγωγικών, μα τούτο, μα κείνο, μα τ΄ άλλο, σε μία χώρα γεννημένη, φτιαγμένη και ανοικοδομημένη από πρόσφυγες ανά τους αιώνες; 
Θα έπρεπε να είναι πρωτοπόρα η πολιτική μας, ακόμη και μέσα στην Ευρωπαϊκή Ένωση, να πατάσσει κάθε απόπειρα αντιμετώπισης ως δεύτερης κατηγορίας πολιτών αυτούς. Αλλά βέβαια, θα έπρεπε να ανήκουμε στην κατηγορία των πολιτικών που έχουν καταργήσει την έννοια πρωτοκοσμικός, δευτεροκοσμικός και τριτοκοσμικός. Εδώ βάλαμε στον κόσμο τάξεις, δεν θα βάλουμε στους μετανάστες; 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, θα παρακαλέσω να συγκατατεθείτε να δώσουμε το λόγο στον κ. Γερανίδη που θέλει να αναχωρήσει με το αεροπλάνο και θα ακολουθήσουν στη συνέχεια οι συνάδελφοι με τη σειρά τους.
Συμφωνεί η Βουλή; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η Βουλή απεφάνθη. 
Ορίστε, κύριε Γερανίδη, έχετε το λόγο.
ΒΑΣΙΛΕΙΟΣ ΓΕΡΑΝΙΔΗΣ: Κυρία Πρόεδρε, ευχαριστώ και εσάς και τους κυρίους συναδέλφους. Μόνο δύο παρατηρήσεις θέλω να κάνω.
Κατ' αρχήν θέλω να πω ότι το νομοσχέδιο κινείται σε θετική κατεύθυνση και ιδιαίτερα τα άρθρα συμπλήρωσης και τροποποίησης του ν. 2910, που ήταν τότε μία τομή και επομένως η προσπάθεια υλοποίησής του έδειξε κάποιες αδυναμίες και αυτήν την προσπάθεια ήθελα ιδιαίτερα να τη χαιρετίσω.
Κύριε Υπουργέ, θα είμαι εντελώς συγκεκριμένος. Στο άρθρο 21 παράγραφος 3 -αν και θεωρητικά είμαι υπέρ της άποψης αγαπητών προλαλησάντων συναδέλφων στο κομμάτι ιδιαίτερα των παραβόλων- για κάποιους λόγους εξαιρείτε από τα παράβολα τους ομογενείς. Εάν γενικά δεν ασπαστείτε τη φιλοσοφία γενικά να τα καταργήσετε, τουλάχιστον σε αυτήν τη διάταξη γράψτε "οι ομογενείς και αλλογενείς σύζυγοι". Για τους ίδιους λόγους που αφορά τους ομογενείς, αφορά και τις γυναίκες τους ή και αντιστρόφως τους άνδρες τους. 
Στο άρθρο 25 παράγραφος 4 λέτε ότι η παράγραφος 9 του άρθρου τάδε, αντικαθίσταται ως εξής: "Οι ομογενείς οι οποίοι θα μείνουν στην Ελλάδα με ένδειξη θεώρησης παλιννόστησης …". Αυτό το καταργήσαμε με τον προηγούμενο νόμο. Άρα, εδώ και δύο χρόνια δεν υπάρχει η διαδικασία της θεώρησης παλιννόστησης. Με αυτήν την παράγραφο πολύ σωστά πάμε να καλύψουμε όλους εκείνους τους ομογενείς που δεν τους έπιανε ο προηγούμενος νόμος. Δηλαδή έβαλε ένα όριο από τη δημοσίευσή του. Άρα, αυτοί έπρεπε να καταθέσουν το φάκελό τους για να αποκτήσουν την ελληνική ιθαγένεια στα προξενεία. Αλλά αυτοί από τότε μέχρι τώρα είναι εν Ελλάδι. Αυτό έρχεται να καλύψει. Βάζοντας την ένδειξη "θεώρησης παλιννόστησης", που δεν υπάρχει, είναι σαν να ακυρώνετε την προσπάθειά σας να τακτοποιήσετε αυτούς με τις εδώ διαδικασίες να αποκτήσουν μέσα από τις περιφέρειες και τις θεσμοθετημένες διαδικασίες την ιθαγένειά τους. Στην ουσία ακυρώνετε αυτό που πάτε να κάνετε.
Άρα προτείνω να διαγραφεί "με ένδειξη θεώρησης παλιννόστησης". Όλο το άλλο άρθρο είναι σωστά νομοτεχνικά διατυπωμένο. Καλύπτει αυτήν την περίπτωση. 
Επίσης, θερμή παράκληση να προστεθεί στο ίδιο άρθρο -προσθέσατε ήδη με πρωτοβουλία σας την παράγραφο 8- και μια ένατη ή δέκατη ενδεχομένως. Την αριθμολογία την βρίσκετε. Έχουμε τις εξής κατηγορίες. Πράγματι οι ομογενείς με όποια διαδικασία και αν καταθέσουν τα χαρτιά τους, παίρνουν και μία βεβαίωση. Αυτή επέχει θέση άδειας παραμονής εργασίας κ.ο.κ. Έχουμε όμως διάφορες περιπτώσεις που με άλλη διαδικασία καταθέτουν τα χαρτιά τους. 
Παραδείγματος χάρη οι ανιόντες ή κατιόντες Έλληνες που πήραν την ελληνική υπηκοότητα, δηλαδή οι πατεράδες τους, κάνουν άλλη διαδικασία. Ενδεχομένως τα παιδιά τους, αν είναι παντρεμένα έτσι ή αλλιώς, πάνε με άλλη διαδικασία, η οποία δεν προβλέπει άδεια παραμονής με τα ίδια προνόμια που έχουν οι ομογενείς. Είναι εξάμηνη άπαξ.
Για να πιάσουμε όλα τα περιστατικά, ζητάμε να προστεθεί μία παράγραφος που να λέει: "Βεβαιώσεις και προσωρινές άδειες παραμονής οι οποίες χορηγούνται με βάση τις διατάξεις της παραγράφου 6 του άρθρου 76 του ν.2910/2001 χορηγούνται επίσης και στους ομογενείς από την τέως ΕΣΣΔ, οι οποίοι βρίσκονται στην Ελλάδα και ήδη έχουν καταθέσει τα δικαιολογητικά τους για τακτοποίηση ανεξαρτήτως της διαδικασίας που ακολουθείται για την τακτοποίησή τους". Γιατί μπορεί να είναι ομογενείς που έχουν καταθέσει τα χαρτιά τους στα προξενεία και εν τω μεταξύ έχουν έρθει εδώ. Δεν υπάγονται στη διαδικασία της εσαεί ανανέωσης της άδειας, γιατί ξέρετε ότι μέχρι να φθάσουν να αποκτήσουν την ελληνική ιθαγένεια ο χρόνος είναι πολύ μεγάλος. Άρα, στο ενδιάμεσο διάστημα θεωρούνται ως αλλοδαποί και ό,τι ακολουθεί τους αλλοδαπούς.
Θα σας την καταθέσω, για να τη μελετήσετε νομοτεχνικά, γιατί είναι ενδεχομένως κάπως πρόχειρα γραμμένη. Ευχαριστώ.
(Στο σημείο αυτό ο Βουλευτής κ. Βασίλειος Γερανίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κα Ασημίνα Ξηροτύρη-Αικατερινάρη εκ μέρους του Συνασπισμού της Αριστεράς και της Προόδου.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κυρία Πρόεδρε.
Πραγματικά είναι η πολλοστή φορά που η Βουλή καλείται να τροποποιήσει ή να θεσπίσει διατάξεις οι οποίες αφορούν την ιθαγένεια ή τους οικονομικούς μετανάστες. Τις περισσότερες φορές μέχρι τώρα όλη αυτή η διαδικασία γίνεται αποσπασματικά. Μέσα στην τελευταία δεκαετία έχουν γίνει αρκετοί νόμοι ή προστέθηκαν πολλές διατάξεις και μόλις με το ν. 2910 τον Απρίλιο του 2001 έγινε μία προσπάθεια, για να περιγραφούν και να επιλυθούν με συστηματικότερο τρόπο τα θέματα της μεταναστευτικής πολιτικής και τα θέματα της ιθαγένειας. 
Επειδή όμως τελικά όλη αυτή η διαδικασία, όλα αυτά τα χρόνια, την κρίσιμη δεκαετία που είχαμε και τα περισσότερα προβλήματα ήταν, όπως είπα, αποσπασματική και δεν υπήρχαν κάποιες αρχές και κάποιες κατευθύνσεις για την μεταναστευτική πολιτική, ο ν. 2910, έχει πολλά προβλήματα όπως όλοι, και η ίδια η Κυβέρνηση και ο Υπουργός που το εισηγείται σήμερα και όλοι εδώ έχουμε πει και πραγματικά δημιουργήθηκε ανάγκη μέσα σ' ένα χρόνο -ούτε καν σε ένα χρόνο- να υποστεί σοβαρές αναθεωρήσεις. 
Όμως και αυτές οι βασικές αναθεωρήσεις φαίνεται ότι λύνουν -και θα συμφωνήσουμε με αυτές- κάποια προβλήματα τα οποία είναι πασιφανή και δημιούργησαν πράγματι καταστάσεις που δεν είναι προς τιμήν της χώρας μας και βέβαια δεν διεκπεραίωσαν αυτό το έργο που καθόριζε ο ν. 2910.
Τι έγινε τελικά; Από τους τριακοσίους εβδομήντα χιλιάδες ενδεχομένως και παραπάνω μετανάστες, έχουν νομιμοποιηθεί μέχρι τώρα με τα δικά μας στοιχεία δέκα χιλιάδες ή το πολύ δεκαπέντε χιλιάδες. Αυτό όμως δεν σημαίνει τίποτα. Αυτό αποδεικνύει ότι το σύστημα το οποίο δημιουργήθηκε μέχρι τώρα για να στηρίξει αυτές τις διαδικασίες κατέρρευσε. 
Και γεννάται το εξής ερώτημα: Με αυτές μόνο τις τροποποιήσεις και κάποιες πρόσθετες υπηρεσίες, που θα δημιουργήσαμε θα είναι δυνατόν να διεκπεραιωθεί όλος αυτός ο όγκος δουλειάς; Δεν φαίνεται να καθίσταται αυτό εφικτό. 
Έκανε ήδη αποδεκτή την αγωνία όλων ο κύριος Υπουργός, να παραταθεί τουλάχιστον μέχρι το 2002 η προθεσμία της άδειας παραμονής. Εδώ, όμως, παραμένει το μεγάλο πρόβλημα, πώς αυτός ο μεγάλος αριθμός των μεταναστών μέχρι το 2002 θα μπορέσει να τακτοποιηθεί. 
Οι πρόσθετες διευθύνσεις οι οποίες προτείνονται να συσταθούν, εμείς θεωρούμε ότι δεν επαρκούν. Και αν κανείς έχει υπόψη του την εικόνα στο αντίστοιχο γραφείο της Αθήνας και της Θεσσαλονίκης, θα δει ότι τουλάχιστον σε αυτά τα δύο πολεοδομικά συγκροτήματα χρειάζονται πολύ περισσότερα γραφεία.
Πέρα, όμως, απ' αυτό και ο ν. 2910 με την πολυπλοκότητα των διατάξεων την οποία είχε και το ότι μέχρι τότε δεν υπήρχαν υπηρεσίες για να διεκπεραιώσουν τέτοια θέματα, αλλά και οι πρόσθετες αυτές διατάξεις, θα δυσκολέψουν πολύ περισσότερο το έργο αυτών των υπηρεσιών. Δηλαδή θα λέγαμε το εξής: Περισσότερες υπηρεσίες και παράταση της προθεσμίας για την άδεια, είναι το πρώτο διορθωτικό στάδιο.
Δεν φτάνει, όμως, ούτε αυτό. Οι υπάλληλοι πρέπει ταχύρυθμα να εκπαιδευτούν, γιατί το μεγαλύτερο πρόβλημα δημιουργήθηκε και απ' αυτήν την ανεπάρκεια. Κατ' αρχήν το ίδιο το Υπουργείο καθυστέρησε πάρα πολύ να τους δώσει τον τρόπο με τις εγκυκλίους για να εφαρμόσουν τον ν. 2910 και βέβαια δεν υπήρξε χρόνος, δεν υπήρξαν διαδικασίες μιας ταχύρυθμης επιμόρφωσης κ.ο.κ.
Νομίζω, κύριε Υπουργέ, πως πέρα από το ότι εδώ μπορούμε να συμπληρώσουμε κάποια θέματα ακόμη, θα πρέπει αυτό να το λάβετε σοβαρά υπόψη σας για να μην έλθουμε μετά τη λήξη του 2002 να συζητάμε, ότι άντε τις δέκα χιλιάδες άδειες τις κάναμε είκοσι χιλιάδες ή εικοσιπέντε και απέμεινε ακόμη ένας πολύ μεγάλος αριθμός. 
Επιπλέον, είναι ανάγκη, λοιπόν, πέρα από την παράταση της προθεσμίας για τις άδειες παραμονής, να παραταθεί αντίστοιχα και η προθεσμία του άρθρου 66 για την άδεια εργασίας στην αρμόδια νομαρχία. 
Στα πλαίσια της καλύτερης ενημέρωσης και των ανθρώπων αυτών, που πραγματικά δεν έχουν τις δυνατότητες που έχει ο Έλληνας πολίτης να μαθαίνουν εύκολα και να προσαρμόζονται σε νέες διατάξεις και μάλιστα τόσο πολύπλοκες, θα έπρεπε να υπάρχει και μέριμνα να συσταθούν γραφεία στους δήμους -ο δήμος είναι μία "περιοχή" που πιο εύκολα και πιο απλά, θα έλεγα, ο μετανάστης μπορεί να ενημερωθεί για κάποια πράγματα- και να εξοπλιστούν με περισσότερα μέσα ούτως ώστε να μπορούν να δίνουν τις πρώτες πληροφορίες στους οικονομικούς μετανάστες. 
Παραμένει, όμως, ένα πρόβλημα το οποίο τέθηκε εδώ πολλές φορές. Είναι απαραίτητη αυτή η σύμβαση εργασίας, η οποία θα έχει το χαμηλότερο εισόδημα του ανειδίκευτου εργάτη κ.ο.κ.; Παρ' όλα αυτά υπάρχει ένα πρόβλημα, ότι αυτή τη στιγμή ο οικονομικός μετανάστης είναι πλήρως εξαρτημένος από τον συγκεκριμένο εργοδότη. Και ξέρουμε πάρα πολύ καλά την εκμετάλλευση που γίνεται σε αυτό. 
Είναι πρόσφατο το παράδειγμα στα Βασιλικά του Νομού Θεσσαλονίκης, όπου οι οικονομικοί μετανάστες παίρνοντας 5.500 δραχμές μεροκάματο είπαν να ζητήσουν λίγο παραπάνω και τελικά όλοι βρέθηκαν να έχουν απολυθεί ή η συμπεριφορά του εργοδότη να είναι απαράδεκτη. Και γνωρίζετε πολύ καλά, κύριε Υπουργέ, αυτό το γεγονός γιατί πραγματικά -και είναι προς τιμήν αυτό- τα κινήματα στη Θεσσαλονίκη αντέδρασαν, στήριξαν αυτούς τους ανθρώπους και μετέφεραν το πρόβλημα σε όλη την Ελλάδα. 
Είναι ένα μεγάλο θέμα, το οποίο θα πρέπει να μας απασχολήσει σαν μια χώρα της Ευρώπης που θέλει να έχει ή σιγά-σιγά να αποκτήσει μία μεταναστευτική πολιτική και να προστατεύσει και αυτούς τους οικονομικούς μετανάστες. Θα μου πείτε ότι εδώ έτσι όπως διαμορφώθηκε το εργασιακό πλαίσιο στη χώρα μας με την απορύθμιση των σχέσεων εργασίας υπάρχει μέγιστο πρόβλημα και με τους Έλληνες εργαζόμενους. Είναι αντίστοιχα το παράδειγμα των γυναικών στη Δράμα, οι οποίες κλείστηκαν σ' ένα υπόγειο για να μην βρει το ΙΚΑ ότι πραγματικά ο εργοδότης τους δεν τους είχε γράψει στο ΙΚΑ. Είναι πάρα πολλά άλλα παραδείγματα στα οποία οι εργαζόμενοι δουλεύουν πολύ λιγότερες ώρες ενώ δείχνουν περισσότερες. Η ελαστικότητα όμως του νόμου, η ελαστικότητα του ωραρίου δίνει αυτήν τη δυνατότητα να παραβιάζεται ακόμα περισσότερο η εργατική νομοθεσία. 
Υπάρχει ένα ακόμα πρόβλημα με την ανάγκη ή με τη ρήτρα αυτή να υπάρχει σύμβαση εργασίας, να καταγράφεται το χαμηλότερο εισόδημα του ανειδίκευτου εργάτη. Δεν καλύπτονται εδώ οι περιπτώσεις γυναικών κυρίως, οι οποίες για ένα διάστημα είτε λόγω εγκυμοσύνης είτε λόγω λοχείας κλπ δεν εργάζονται. Υπάρχουν και κάποιοι άλλοι άνθρωποι μεγαλύτεροι, ανήμποροι που έχουν ουσιαστικούς λόγους να μην μπορούν για ένα διάστημα να συνάψουν μία σύμβαση εργασίας και να αποδεικνύουν κάποιο εισόδημα. Αυτό δεν σημαίνει ότι αυτοί οι άνθρωποι δεν πρέπει να πάρουν άδεια παραμονής. Θα πρέπει αυτοί οι λόγοι να ελέγχονται και να γίνεται αντίστοιχα η προσαρμογή και γι' αυτές τις περιπτώσεις. 
Στο θέμα των ανήλικων παιδιών. Όπως νομίζω ότι υπάρχει και στο Ευρωπαϊκό Δίκαιο, θα πρέπει να συμπεριληφθούν και τα ενήλικα τέκνα τουλάχιστον μέχρι το εικοστό πρώτο έτος της ηλικίας τους, τα οποία διαμένουν με την οικογένειά τους. Τα δεκαοκτώ χρόνια ίσως δεν καλύπτουν αυτές τις ανάγκες. 
Όσον αφορά στη λογική με τα παράβολα. Πραγματικά θα βλέπαμε κι εμείς ότι σε πολλές περιπτώσεις αυτά θα έπρεπε να καταργηθούν. Αλλά εν πάση περιπτώσει σε καμία περίπτωση δεν συμφωνούμε ότι τα έσοδα από τα παράβολα αυτά θα στηρίξουν το επονομαζόμενο Ινστιτούτο Μεταναστευτικής Πολιτικής ή οτιδήποτε άλλο. Εμείς λέμε ότι αυτά τα έσοδα τουλάχιστον θα πρέπει να συγκεντρώνονται σε ένα ειδικό ταμείο, όπως έχουμε το Ειδικό Ταμείο για το Περιβάλλον κοκ , και να διατίθενται για την κοινωνική πολιτική στήριξης των μεταναστών στη χώρα μας. 
Δεν είναι το παράβολο στο ύψος που καταβάλλεται αυτήν τη στιγμή για να καλύψει μόνο τα έξοδα του κράτους των δημοσίων υπηρεσιών. Είναι σε τέτοιο βαθμό που αν παραμείνουν σ' αυτό το ύψος, θα μπορούν πράγματι, εάν συγκεντρωθούν και αξιοποιηθούν σε ένα ειδικό ταμείο, να προσφέρουν και να διορθώσουν τις κοινωνικές υποδομές και για τους μετανάστες, οι οποίοι στα θέματα της υγείας, στα θέματα της προστασίας τους κλπ πραγματικά βρίσκονται σε τραγική κατάσταση. 
Διαφωνούμε με την παράγραφο 7β΄του άρθρου 20, όπου χωρίς καμία αποσαφήνιση μόνο ο Υπουργός Εσωτερικών μπορεί για λόγους δημοσίου συμφέροντος να χορηγεί άδειες παραμονής.
ΒΑΣΙΛΗΣ ΚΕΔΙΚΟΓΛΟΥ: Είναι η μοναδική περίπτωση που δουλεύει ο Υπουργός, γιατί όλες οι άλλες αρμοδιότητες δίνονται στους γενικούς γραμματείς.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Θα έπρεπε εδώ να υπάρχει τουλάχιστον και η συναπόφαση με τους Υπουργούς Δημόσιας Τάξης και Εξωτερικών και οπωσδήποτε όλη αυτή η διαδικασία θα πρέπει κάποια στιγμή να τίθεται υπόψη και της Επιτροπής Θεσμών και Διαφάνειας της Βουλής. 
Ξέρετε, και στα θέματα της ιθαγένειας και στα θέματα της χορήγησης αδειών, δημιουργούνται προβλήματα που καταγγέλλονται και από εμάς και από την Αξιωματική Αντιπολίτευση. Δεν γίνονται με την διαφάνεια που απαιτείται και έχουν δημιουργηθεί πολλά προβλήματα από παρατυπίες στις ελληνοποιήσεις, ή το ότι φτάνει κανείς να κάνει άσκηση πολιτικής, καμία φορά επικίνδυνα, υπέρ του δημοσίου συμφέροντος -ένας Υπουργός μόνο- και φτάνουμε σε περιπτώσεις που είναι πραγματικά παράτυπες ή παράνομες. Υπάρχουν, όπως πληροφορούμαστε, περιπτώσεις που έχετε ανακαλέσει την ελληνική ιθαγένεια, οι οποίες είναι πάρα πολλές. Τι συνέβη;
Θα πρέπει, λοιπόν, εδώ να έχουμε διασφαλίσει πολύ καλύτερα τα πράγματα. Βέβαια αυτό το οποίο απαιτείται, είναι να υπάρχει διαφάνεια και τα αρμόδια όργανα της Βουλής να ενημερώνονται.
Το άρθρο 19, εφόσον υπάρξει μία συμπλήρωση ακόμα, δηλαδή να δίνονται οι δυνατότητες άδειας παραμονής για περισσότερες επιτροπές μετανάστευσης και να διορθωθεί σε αυτά τα θέματα, θα το ψηφίσουμε. Δεν ξέρω βέβαια εάν μπορούμε τώρα να διορθώσουμε τα θέματα της σύμβασης εργασίας, δηλαδή να υπάρχει εδώ η δυνατότητα άδειας παραμονής τουλάχιστον για ανθρώπους οι οποίοι δεν μπορούν για ορισμένους λόγους προσωρινά να συνάψουν αυτές τις συμβάσεις εργασίας.
Το άρθρο 20 έχει κάποιες θετικές διατάξεις, αλλά υπάρχει το σημείο όπου αποφασίζει ένας Υπουργός για θέματα δημοσίου συμφέροντος, χωρίς να αναλύεται τι σημαίνει αυτό. Δημόσιο συμφέρον στον αιγιαλό ήταν τα πάντα, αν και τουλάχιστον περισώσαμε κάτι. Να διαχειρίζονται οι ιδιώτες από τα λιμάνια μέχρι τον αιγιαλό της χώρας ήταν υπέρ του δημοσίου συμφέροντος. Μας απασχόλησε πάρα πολύ και τελικά ορισμένα πράγματα τα πήρε πίσω η Κυβέρνηση.
Διαφωνούμε με το άρθρο 23 για το Ινστιτούτο Μεταναστευτικής Πολιτικής. Το κέντρο που είχατε κάνει δεν φαίνεται να ενεργοποιήθηκε. Τώρα το μετατρέπετε σε ινστιτούτο. Δεν συμφωνούμε σε καμία περίπτωση. Το να δημιουργούνται ινστιτούτα στη χώρα μας και από την άλλη πλευρά οργανισμοί και κέντρα που χρόνια δουλεύουν σωστά, αλλά δεν αξιοποιούνται από την Κυβέρνηση ή τις κυβερνήσεις, γιατί θέλει να δημιουργεί ευκαιριακά τα δικά της όργανα για να κάνει τη δική της πολιτική, δεν μας βρίσκει σύμφωνους. Ακόμα-ακόμα αυτό το Ινστιτούτο που λέτε είναι υποχρέωση του κράτους. Θα μπορούσε να είναι μια γενική διεύθυνση του Υπουργείου, θα μπορούσε ενδεχομένως να είναι και μια γενική γραμματεία μεταναστευτικής πολιτικής που να παράγει την πολιτική έχοντας την ευθύνη της πρότασης και της πολιτικής που προτείνει. Να μη βολεύουμε κάθε φορά κάποιους ανθρώπους που δεν έχουν καμία ευθύνη. Η Κυβέρνηση δεν φαίνεται μέσα από τη διαδικασία ενός ινστιτούτου να αξιοποιήσει τα αποτελέσματα αυτά. Έχουμε τέτοια όργανα εργασιοθεραπείας πάρα πολλά που τα πληρώνει ο ελληνικός λαός, ενώ τα βασικά όργανα της διοίκησης, αυτά που έχουν τη βασική ευθύνη, φαίνεται να μένουν στο περιθώριο.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Παυλόπουλος.
ΠΡΟΚΟΠΗΣ ΠΑΥΛΟΠΟΥΛΟΣ: Ευχαριστώ πολύ, κυρία Πρόεδρε.
Θα επανέλθω, με βάση τα όσα συζητούμε τώρα, στο μεγάλο θέμα το οποίο αφορά τη μεταναστευτική πολιτική. Θα ήθελα να ρωτήσω την Κυβέρνηση τούτο: Και ας μη θεωρηθεί, κύριε Υπουργέ, αυτό ως μορφή κοινοβουλευτικού ελέγχου, αλλά νομίζω ότι, όταν νομοθετούμε, πρέπει να είμαστε υπεύθυνοι σε σχέση και με αυτά που ψηφίζουμε και με αυτά που λέμε.
Πρώτα-πρώτα θα μας δοθεί μια πειστική εξήγηση, γιατί όταν ψηφίζαμε το ν. 2910/2001, όταν εδώ, μέσα σε αυτήν την Αίθουσα, οι περισσότερες παρατάξεις, ακόμα και άνθρωποι από τη δική σας παράταξη, εξέφραζαν κραυγή αγωνίας σχετικά με τις ρυθμίσεις αυτές που δεν οδηγούσαν στη δημιουργία μεταναστευτικής πολιτικής αλλά απλώς και μόνο παρέκαμπταν το πρόβλημα, γιατί τότε δεν δόθηκε η παραμικρή σημασία και ψηφίστηκαν οι διατάξεις αυτές; 
Έρχομαι στο δεύτερο θέμα. Ψηφίστηκαν οι διατάξεις αυτές. Η Κυβέρνηση ανέλαβε την ευθύνη. Ένα χρόνο μετά, το πλέγμα όλων των διατάξεων του ν. 2910/2001 -ή, τουλάχιστον οι σημαντικότερες από αυτές- όχι απλώς αναθεωρούνται αλλά ανατρέπονται. 
ΒΑΣΙΛΗΣ ΚΕΔΙΚΟΓΛΟΥ: Δεν συμπληρώθηκε χρόνος!
ΠΡΟΚΟΠΗΣ ΠΑΥΛΟΠΟΥΛΟΣ: Το ζήτημα είναι το εξής. Άραγε πώς, κύριε Υπουργέ, εσείς ο ίδιος θα χαρακτηρίζατε το έργο της Κυβέρνησης, την οποία υπηρετείτε και η οποία τον ένα χρόνο νομοθετεί και τον επόμενο τροποποιεί τη νομοθεσία; 
Δεν θέλω να κάνω κανενός είδους θεωρητικό μάθημα σε αυτήν την Αίθουσα. Δεν είναι η ώρα και ούτε ταιριάζει σε αυτήν την Αίθουσα. Αλλά ο τρόπος με τον οποίο νομοθετούμε είναι στοιχείο του πολιτικού μας πολιτισμού. Αυτό δεν πρέπει να το ξεχνάμε. Η πολιτεία εκείνη η οποία νομοθετεί δεν εισάγει απλώς και μόνο κανόνες δικαίου στην έννομη τάξη. Ενημερώνει τους πολίτες αλλά ακόμα και τους καθοδηγεί σε ό,τι αφορά τις διατάξεις που πρέπει να εφαρμόζουν. Οι κυβερνήσεις του ΠΑ.ΣΟ.Κ. και ιδίως οι κυβερνήσεις Σημίτη μονίμως ασκούνται, προπονούνται, στο άθλημα του να αναιρούν χρόνο παρά χρόνο ό,τι ψηφίζουν την προηγουμένη. Και αυτό το κάνουν για δεκάδες νομοθετήματα. 
Ρωτώ, κύριε Υπουργέ: Έχετε αντιληφθεί ότι ο πολίτης σήμερα, μέσα από αυτόν τον κυκεώνα της πολυνομίας, τον οποίον επιβαρρύνει έτι περαιτέρω το γεγονός ότι αλλάζει η νομοθεσία, δεν είναι σε θέση να γνωρίζει τι είναι εκείνο το οποίο ισχύει; Όταν παραβιάζουμε διατάξεις σε αυτόν τον τόπο, έχετε αντιληφθεί ότι πολλές φορές τις παραβιάζουμε γιατί δεν γνωρίζουμε τι πραγματικά ισχύει; Όταν η έννομη τάξη δεν ενημερώνει τον πολίτη, όταν ο πολίτης δεν γνωρίζει τι ισχύει, τότε από εκεί και πέρα πάσχει η έννομη τάξη και το κράτος δικαίου. Αυτό είναι μια γενική παρατήρηση, γιατί τα περισσότερα νομοθετήματα που φέρνετε πια δεν είναι νομοθετήματα ρύθμισης καινούριων πραγμάτων, είναι διορθώσεις ημαρτημένων. Θα αναλάβει κανείς την ευθύνη; 
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Έρχομαι στο μείζον θέμα το οποίο αφορά τη μεταναστευτική πολιτική. Τα πράγματα εδώ είναι σοβαρότερα. Το 2001 με το νόμο 2910 ομολογήσατε εδώ ως Κυβέρνηση ότι δεν υπάρχει μεταναστευτική πολιτική και ότι πρέπει να οργανωθεί. Ψηφίσατε το νόμο αυτόν παρά τις αντιρρήσεις μας, που δεν ήταν αντιρρήσεις ως προς το στόχο αλλά ως προς τα μέσα. Τον ψηφίσατε αλλά δεν τον εφαρμόσατε στην ουσία. Και θα σας πω γιατί δεν τον εφαρμόσατε. Έρχεστε τώρα και τον τροποποιείτε. Θα αναλάβει κανείς την ευθύνη, γιατί απέτυχαν οι διατάξεις εκείνες; Θα μας το πείτε; 
Το είπα και την προηγούμενη φορά στην Εεπιτροπή, το είπα και στην Ολομέλεια το ξαναλέω και τώρα: Δεν μπορεί και οι διατάξεις του 2910/2001 να είναι σωστές και αυτές που μας φέρνετε τώρα να είναι σωστές. Κάποιες από αυτές ήταν λάθος. Ποιες ήταν λάθος; Και αν είναι λάθος, ποιος φέρει την ευθύνη; Ποιος δεν μελέτησε το ζήτημα αυτό σωστά; Και γιατί δεν έχετε μεταναστευτική πολιτική; 
Στο άρθρο 73 του 2910 ψηφίσατε τη δημιουργία ενός Κέντρου. Σας είχαμε πει και τότε ότι φαίνεται πως δεν έχετε μεταναστευτική πολιτική. Γιατί το όργανο χάραξης της πολιτικής -και αφήστε τα τώρα, επειδή έλεγε ότι κάνει μελέτες- ήταν ένα πρόσωπο νομικό το οποίο θα δημιουργούσατε με ένα προεδρικό διάταγμα. Δηλαδή στην ουσία διαμορφώνατε ένα Κέντρο για να κάνει μεταναστευτική πολιτική, γιατί μέσα από την αμηχανία, λόγω έλλειψης μεταναστευτικής πολιτικής, δεν θέλατε πραγματικά να το ομολογήσετε ότι δεν υπάρχει η πολιτική αυτή.
Φτιάξατε λοιπόν αυτό το Κέντρο. Από τότε μέχρι τώρα, φτιάχτηκε το Κέντρο αυτό; Όχι. Λειτούργησε; Όχι βεβαίως, έτι περαιτέρω. Τι έρχεστε τώρα και μας λέτε; Μας λέτε ότι θα δημιουργηθεί με προεδρικό διάταγμα ένα ινστιτούτο αυτήν τη φορά, ένα ινστιτούτο το οποίο αφορά τη μεταναστευτική πολιτική. Λέτε δε ότι θα είναι ένα ινστιτούτο, το οποίο θα σχετίζεται με το σχεδιασμό και τη μελέτη της μεταναστευτικής πολιτικής. Ομολογείτε αυτό που σας έλεγα ευθέως.
Μα είναι δυνατόν ένα ινστιτούτο να είναι αρμόδιο για το σχεδιασμό έστω και σε επίπεδο μελέτης; Ομολογείτε ότι δεν έχετε πολιτική και ότι θα την κάνετε μέσω του ινστιτούτου. Θα φωνάξετε μερικούς εμπειρογνώμονες για να μελετήσουν τη μεταναστευτική πολιτική. Αν μιλούσατε για σχεδιασμό θα λέγατε "ινστιτούτο για τη μελέτη των προβλημάτων που εμφανίζονται όσον αφορά τη μεταναστευτική πολιτική". Τώρα το ινστιτούτο θα μελετά πώς θα σχεδιάσει τη πολιτική; Εσείς δεν την έχετε σχεδιάσει; 
Στο χώρο της διοικητικής επιστήμης -αφορά άμεσα την κυβερνητική πολιτική- υπάρχουν τα εξής στάδια όσον αφορά τη διαμόρφωση και την εφαρμογή της πολιτικής. Ο σχεδιασμός, ο προγραμματισμός, ο συντονισμός και η εκτέλεση. Όσον αφορά την εκτέλεση και το συντονισμό πολλές μελέτες μπορούν να γίνουν. Στο σχεδιασμό ως προς την τεκμηρίωση μπορεί να βοηθήσει ένα ινστιτούτο, αλλά σε καμία περίπτωση ως προς όλον το σχεδιασμό. Αν το διορθώσετε τώρα καλό θα ήταν όσον αφορά τον τίτλο. Το ζήτημα όμως δεν είναι εκεί. Το ζήτημα είναι ότι ομολογείτε -γλώττα λανθάνουσα τ' αληθή λέγει- ότι ακριβώς μέσα απ΄ αυτό το ινστιτούτο ψάχνετε να βρείτε μεταναστευτική πολιτική. 
Ως το 2001 δεν είχατε μεταναστευτική πολιτική. Από το 2001 ως τώρα δεν μπορέσατε να την διαμορφώσετε. Ποιος μας εγγυάται ότι με αυτά που μας λέτε τώρα θα σχεδιάσετε μια μεταναστευτική πολιτική; Χρόνια ολόκληρα σε κρίσιμα ζητήματα για τον τόπο αυτό ακριβώς μας λέτε. Μας λέτε να σας δώσουμε περιθώριο χρόνου για να φτιάξετε τα πράγματα. Αλλάζουν οι Υπουργοί σας, γκρεμίζουν ό,τι έκαναν οι προηγούμενοι και εσείς μας ζητάτε να τους δώσουμε πίστωση χρόνου για να κάνουν εκείνοι τα "ορθά" χωρίς κανείς να εγγυάται ότι έχουν μάθει κάτι. Αυτό συμβαίνει σε όλους τους τομείς της πολιτικής σας. Ο κ. Παπαδόπουλος, με τον οποίο είχατε θητεύσει μαζί, μιλούσε για πιράνχας στην υγεία. Ο κ. Ευθυμίου γκρέμισε τη μεταρρύθμιση Αρσένη αλλά είναι ακόμα πάνω στα μπάζα αυτής της μεταρρύθμισης. Δεν σκοπεύει να χτίσει τίποτα. 
Είναι, λοιπόν, δυνατόν με διορθώσεις ημαρτημένων και με ομολογία λαθών να γίνει πολιτική; Και εδώ πρόκειται για μείζον θέμα. Διότι η μεταναστευτική πολιτική δεν είναι απλό ζήτημα. Το ζήτημα των παράνομων ελληνοποιήσεων και η ανυπαρξία μεταναστευτικής πολιτικής έχουν δημιουργήσει τέτοιες προϋποθέσεις ώστε να πλήττεται ο ίδιος ο κοινωνικός ιστός. Μια χώρα η οποία παραδοσιακά δεχόταν ελεύθερα τους ξένους, μια χώρα που ήταν ανοικτή στους πάντες έχει μετατραπεί ως προς τον ψυχισμό της. Έχουν εμφανισθεί φαινόμενα ξενοφοβίας, ξενηλασίας, ακόμα και υφέρποντος ρατσισμού. 
Πολύ οφείλεται αυτό; Όχι βέβαια στον ψυχισμό μας αλλά στην ανυπαρξία πολιτικής που να προετοιμάζει μια κοινωνία στο πώς θα αντιμετωπίσει αυτά τα μεγάλα προβλήματα. Δεν καταλαβαίνετε ότι με το να μεταθέτετε σε ένα τέτοιο ινστιτούτο τη διαμόρφωση πολιτικής απλώς μεταθέτετε το πρόβλημα για το μέλλον; Κύριε Υπουργέ, θα σας απευθύνω ένα ερώτημα που δεν είναι ρητορικό. Ελάτε στην περίοδο που το ΠΑΣΟΚ ήταν Αξιωματική Αντιπολίτευση. Αν σας έφερνε η Νέα Δημοκρατία ένα νόμο σαν τον 2910/2001 και μετά τον τροποποιούσε μέσα σε οκτώ μήνες ζητώντας εξουσιοδοτική διάταξη εν λευκώ για να φτιάξει μεταναστευτική πολιτική, ξέρετε τι θα είχε γίνει εδώ μέσα; Εσείς ζητάτε από μας να ψηφίσουμε αυτήν τη διάταξη. Δηλαδή να σας δώσουμε άφεση αμαρτιών και να σας επιτρέψουμε να κάνετε τα ίδια λάθη για το μέλλον, όντας και εμείς συνυπεύθυνοι. Διότι αν σας πούμε ναι κάντε το ινστιτούτο θα μας λέτε ότι ψηφίσαμε μαζί τη διάταξη. 
Επιτέλους, αντιληφθείτε ότι το θέμα της μεταναστευτικής πολιτικής είναι ένα πολύ μεγάλο ζήτημα. Μας απασχολεί όλους, όλη την ελληνική κοινωνία. Αυτήν την ώρα εκπέμπουμε μια κραυγή αγωνίας μπροστά σ' αυτό το μεγάλο πρόβλημα. Εμείς δεν πρόκειται να ψηφίσουμε αυτήν τη διάταξη. Σας παρακαλώ όμως όταν θα απαντήσετε στα ερωτήμάτά μας να μας πείτε σε πόσο καιρό σκοπεύετε να φτιάξετε αυτό το ινστιτούτο. Πιστεύω δε ότι είναι και θέμα Πρωθυπουργού να μας εξηγήσει αμέσως τους βασικούς άξονες μιας μεταναστευτικής πολιτικής που θα εφαρμόσει η Κυβέρνηση και πότε θα την εφαρμόσει. Το ζήτημα δεν είναι να λέτε ότι θα κάνετε κάτι αλλά σε πόσο χρόνο θα το κάνετε και τι έχετε κάνει ως τώρα. 
ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "180 Χρόνια από την Ελληνική Επανάσταση", σαράντα τέσσερις μαθητές και μαθήτριες και τρεις συνοδοί καθηγητές από το 1ο Γυμνάσιο Θήβας.
Η Βουλή τους καλωσορίζει.
(Χειροκροτήματα απ' όλες τις πτέρυγες)
Το λόγο έχει ο κ. Κεδίκογλου.
ΒΑΣΙΛΗΣ ΚΕΔΙΚΟΓΛΟΥ: Άκουσα τον κ. Παυλόπουλο να λέει: "Θα αναλάβει κάποιος τις ευθύνες;". 
Τις ευθύνες για τις πράξεις της Κυβέρνησης, κύριε Παυλόπουλε, κατά το διοικητικό και το νομικό γενικότερο πλαίσιο, αναλαμβάνει ο λαός. Η Κυβέρνηση όπου να 'ναι καταρρέει ακριβώς γι' αυτόν το λόγο και απορώ γιατί διερωτάστε. Είπατε επίσης γιατί δεν πραγματοποιεί αυτά που είπε ο κ. Παπαδόπουλος. Ο κ. Παπαδόπουλος ήρθε εδώ και μας είπε ότι ο κύριος άξονας της πολιτικής του είναι το Ι.Κ.Α. να φύγει και να πάει στο Υπουργείο Υγείας και να υπάρχει μια ενιαία μεταχείριση. Ακούσατε προχθές στη συνέντευξή του τον κύριο εντιμότατο καθηγητή Πρωθυπουργό της χώρας τι είπε για το ΙΚΑ. Τίναξε στον αέρα ολόκληρο το πλαίσιο της πολιτικής του κ. Παπαδόπουλου.
Κύριε Πρόεδρε, πολιτική σημαίνει πρόβλεψη και στο μέγα λάθος της προβλέψεως πήρε άριστα η Κυβέρνηση. Ποια είναι η πρόβλεψη; Το είπε ο κ. Παυλόπουλος προ ολίγου. Πριν από δέκα μήνες ψηφίσαμε εδώ τις προβλέψεις της Κυβέρνησης τον ν. 2910, και τώρα έρχεται και αναθεωρείται. Δηλαδή οι προβλέψεις που έγιναν βγήκαν όλες λανθασμένες και έρχονται τώρα να διορθωθούν. Αν κάτι το οποίο αφορά επιβράβευση εδώ είναι ακριβώς αυτό το μεγάλο λάθος το οποίο εκάμε η Κυβέρνηση.
Όσον αφορά τις διατάξεις που συζητούμε σήμερα, η Κυβέρνηση διορθώνει ένα νόμο, τις προβλέψεις της που είχε κάνει πριν ένα χρόνο. Αυτό και μόνο την καταργεί. 
Χθες έθεσα ζήτημα γιατί χρησιμοποιούνται κατά κόρον οι Γενικοί Γραμματείς των Περιφερειών. Λέει, παραδείγματος χάρη, το άρθρο 20 "με απόφαση του Γενικού Γραμματέα της Περιφέρειας επιτρέπεται" και αυτό γιατί; Για να μην υπάρχει ευθύνη. Αν ήταν απόφαση Γενικού Διευθυντού μπορούσε να γίνει, κύριε Υφυπουργέ; Όχι. Θα δίωκε αυτήν για παράβαση καθήκοντος. Ένας Γενικός Διευθυντής ή Διευθυντής της Διοικήσεως είναι υποχρεωμένος να εφαρμόσει τον νόμο. Ο Γραμματέας της Περιφέρειας όμως είναι πολιτικό πρόσωπο, δεν υπάγεται σε καμία διάταξη εφαρμογής του νόμου, δεν δίνει λόγο σε κανέναν και δεν υπάγεται σε ποινικά δικαστήρια. Και μάλιστα υπάρχει η ελληνική γλώσσα με την οποία εσείς το κοσμείτε και λέτε "επιτρέπεται". Λέτε "κύριε, επιτρέπεται, εγώ δεν συμφωνώ" και τελείωσε το θέμα. Ο κύριος λόγος για τον οποίο χρησιμοποιείτε τους Γραμματείς των Περιφερειών είναι για να μην υπάρχει ευθύνη, για να διαλυθεί το κράτος, για να διαλυθεί η διοίκηση και για να υπάρχει η κομματική επιλογή: "όποιον θέλουμε, τον κάνουμε". Γραμματέας είναι ο επικεφαλής των Επιθεωρητών, Γραμματέας μετακλητός υπάλληλος είναι για τις αποφάσεις, Γραμματέας είναι για τις μεταναστεύσεις, Γραμματέας είναι για όλα. Είναι πολιτικά πρόσωπα τα οποία αν θέλουν το κάνουν κι αν δεν θέλουν, δεν το κάνουν. Αυτό δεν λέγεται κράτος, δεν λέγεται κυβέρνηση, δεν λέγεται δομή κυβέρνησης και πολιτεύματος, λέγεται κοινός σαλεπιτζίδικο. Δεν είναι μαγαζί αυτό. Είναι από τα μαγαζιά εκείνα που τα πας όπου θέλεις. Και το σαλεπιτζίδικο είναι το μόνο μαγαζί που το πας όπου θέλεις: πουλάς σήμερα εδώ, αύριο στο Σύνταγμα, μεθαύριο οπουδήποτε.
Σε ό,τι αφορά το δημόσιο συμφέρον, φυσικά ο κάθε Βουλευτής θα ήθελε να συμφωνήσει ώστε η Κυβέρνηση να μπορεί με μια απόφασή της να χορηγεί την άδεια παραμονής όχι όμως με μια απόφαση του Υπουργού Δημόσιας Διοίκησης και μόνο γιατί αυτό θα πρέπει να είναι απόφαση πολιτική. Πρέπει να παραχθεί κάτι, δηλαδή να επενδύσεις στο κοινωνικό γίγνεσθαι. Και αυτό είτε θα είναι ένα πολιτικό ζήτημα κάποιας άλλης χώρας και άρα πρέπει να έχει γνώσει το Υπουργείο Εξωτερικών, είτε πρέπει να έχει κάποια σχέση με ασφάλεια και άρα πρέπει να έχει γνώση και το Υπουργείο Δημόσιας Τάξης. Λοιπόν, αυτό πρέπει να γίνεται αλλά όχι με απόφαση ενός και μόνο Υπουργού. 
Και είναι η μοναδική διάταξη, αγαπητοί συνάδελφοι, με την οποία δίδεται η εξουσία στον Υπουργό. Από τις άλλες διατάξεις οι εξουσίες δίδονται στους Γενικούς Γραμματείς. Οι Υπουργοί έχουν αυτοκαταργηθεί στην παρούσα Κυβέρνηση.
Πιο κάτω, κύριε Υφυπουργέ, λέτε: "Οι ομογενείς δεν υποχρεούνται στην καταβολή παραβόλου". Δηλαδή, ποιοι ομογενείς; "Ομογενείς" είναι το άτομο ή η οικογένεια; Βεβαίως υπάρχει ο κίνδυνος του λευκού γάμου. Κάντε μια διάταξη ότι έτσι και έτσι συμβαίνει με τους ομογενείς. Αυτά που σας προανέφερα είπα πριν για την απόφαση του Γενικού Γραμματέα να επιτρέπεται η χορήγηση άδειας παραμονής διάρκειας μέχρι πέντε ετών σε αλλοδαπούς ή γονείς ανηλίκων κλπ., είναι γενικά θέματα. Ρυθμίστε τα με γενικότερες διατάξεις.
Οσάκις διασαφηνίζετε ότι όταν λέμε για ομογενείς και μάλιστα για οικογενειάρχες με τέκνα, εννοούνται και ο σύζυγος και η σύζυγος, οπωσδήποτε να λάβετε μέτρα, και με κάποια άλλη διάταξη να προστατεύσετε τη χώρα από τυχόν λευκούς γάμους. 
Αγαπητοί συνάδελφοι, ο συνάδελφος, ο κ. Τζανής, ο οποίος ταλαιπωρήθηκε τελευταία με κάποιες κρίσεις που του έγιναν -πιστεύω αδίκως και θα το αποδείξει αυτό ο λαός της Μαγνησίας, γιατί αυτός κρίνει τελικά αυτός είναι ο τελικός κριτής όποιες καταγγελίες που γίνονται- έκανε μία πολύ καλή τοποθέτηση σχετικά με το θέμα των αλλοδαπών. Έκανε μία αξιόλογη ανάλυση. 
Μία ευνομούμενη χώρα πρέπει να ελέγχει την κοινωνία της. Σε μία ευνομούμενη χώρα πρέπει η Κυβέρνηση, τα όργανά της, η δομή του κράτους, εξ ολοκλήρου η διοίκηση να γνωρίζει ποιοι κυκλοφορούν και πώς κυκλοφορούν. Αυτό δεν το αρνείται κανένας, αλλά βεβαίως όλα αυτά μέσα σε ένα πλαίσιο και αυτό το πλαίσιο είναι του Συντάγματός μας. 
Προ ολίγου, σας είπα για την πρόβλεψη, η Κυβέρνηση πρέπει να προβλέπει τις κοινωνικές εξελίξεις βάσει της βασικής δημοκρατικής αρχής "η πράξη προηγείται του δικαίου". Σήμερα υπάρχει μία πράξη. Σήμερα αυτή η Κυβέρνηση -η κυβερνώσα παρέα μάλλον, όχι η Κυβέρνηση- έχει απαξιώσει τη χειρωνακτική εργασία παντελώς. Δεν υπάρχει πουθενά κάτι. Είδατε πουθενά καμία σχετική διάταξη υπέρ της χειρωνακτικής εργασίας; Είδατε πουθενά να διαφημίζεται κανένας καλός οικοδόμος ή κανένας καλός οξυγονοκολλητής; Είδατε πουθενά καμία ωραία κοπέλα ή ωραία κυρία να πηγαίνει στο κτήμα να πάρει το σύζυγό της τον αγρότη ή να πάει καμία κοπέλα με μία μηχανή να βρει τον καλό της τον οικοδόμο ή τον ηλεκτροσυγκολλητή; Αυτά αποκλείονται. Η χειρωνακτική εργασία έχει απαξιωθεί παντελώς για την Κυβέρνηση. Βεβαίως εξ αυτού δεν τρέχουν και οι νέοι μας στην κατ' εξοχήν παραγωγική εργασία, τη χειρωνακτική, και έρχονται οι χειρώνακτες οι αλλοδαποί και πρέπει οπωσδήποτε να λάβουμε τα μέτρα μας να έλθουν, γιατί τους χρειαζόμαστε. Αυτά, η Κυβέρνηση αυτή, δεν μπορεί να τα προβλέψει, κύριε Πρόεδρε. Ενώ μαστιζόμαστε από ανεργία και τα χειρωνακτικά επαγγέλματα που έχουν ζήτηση επαξιούνται.
Τώρα πάμε στο μέγα ζήτημα που είπαν και το ξαναείπαν προηγούμενα και άλλοι συνάδελφοι. Πριν μπω σε αυτό, στο άρθρο 25 λέτε ομογενείς οι οποίοι διαμένουν στην Ελλάδα με ένδειξη θεώρησης παλιννόστησης. Μα, δεν ντρεπόμαστε λίγο; Τι είναι αυτό; Σφραγίδα, βούλα; Όπως παλιά οι μαύροι στην Αμερική; Τι θα πει με σφραγίδα; Να διορθωθεί: "Ομογενείς οι οποίοι διαμένουν στην Ελλάδα ανεξαρτήτως του χρόνου έλευσής τους κλπ." Τι θα πει με ένδειξη παλιννόστησης; Αφού μένει στην Ελλάδα προφανώς παλιννόστησε. Αυτές είναι διατάξεις ντροπής και όχι δημοκρατικές. 
Αλλά έρχομαι σε αυτό το περίφημο Ινστιτούτο που θέλετε να κάνετε. Και ήθελα να ξέρω. Μία κυβέρνηση κυβερνάει με βάση δεδομένων, data. Αυτά, όλα τα δεδομένα, τα δίνει η Στατιστική Υπηρεσία. Τώρα, μάλιστα λόγω Ευρωπαϊκής Ένωσης υπάρχει και η EUROSTAΤ που δίνει πολύ περισσότερα στοιχεία. Άρα, χρειάζονται κάποιες μελέτες εφαρμοσμένης έρευνας. Συμφωνώ. Να έλθουν αυτές στα πανεπιστήμια. Γι' αυτές υπάρχει ακόμη το Εθνικό Κέντρο Κοινωνικών Ερευνών. Έχουμε εξειδικεύσει παλαιότερα κάποια συγκεκριμένα θέματα, τι μπορεί να κάνει το Εθνικό Κέντρο Κοινωνικών Ερευνών. Υπάρχει και το Πανεπιστήμιο. Να κάνει μια εφαρμοσμένη έρευνα, να δώσετε τα χρήματα για πρόγραμμα μιας εφαρμοσμένης έρευνας. Τι είναι αυτά τα ινστιτούτα που κάνετε, όταν από την άλλη πλευρά διακηρύσσεται αναδιαρθρώσεις και διαρθρώσεις ώστε να μειωθεί ο δημόσιος τομέας; 
Δεν μπορώ να τα αντιληφθώ. Είστε Κυβέρνηση, έχετε πρόγραμμα; Είναι αδύνατον να το αντιληφθώ. Με σκοπό, λέει, εκπόνηση μελετών για το σχεδιασμό και την εφαρμογή της μεταναστευτικής πολιτικής. Τι περισσότερο θα ήταν αυτό από ένα πρόγραμμα εφαρμοσμένης έρευνας σχετικά με τη μετανάστευση σε κάποιο τμήμα του Παντείου Πανεπιστημίου ή του Καποδιστριακού ή της Θεσσαλονίκης ή των άλλων. Και αν κάποια νομίζετε ότι λείπουν, αυτή είναι η αποστολή σας να ειδοποιήσετε τα πανεπιστήμια και όλους αυτούς ότι δεν έχουμε στοιχεία πάνω σε αυτό το θέμα, να ανοίξουν μαθήματα, να λειτουργήσουν νέες έδρες. Δημιουργήστε ό,τι χρειάζεται για να έχουμε στοιχεία ώστε να διαμορφώσουμε πολιτική. Έχουμε τόσα Πανεπιστήμια και ΤΕΙ. Αλλά όχι να μου λέτε ότι θα κάνετε ινστιτούτο. Τι είναι αυτό; Ινστιτούτο κατά διαταγή; Θέλετε κάποιους πάλι να διορίσετε, να τακτοποιήσετε. Αυτός κυρίως είναι ο σκοπός σας.
Πιο κάτω σε κάποια διάταξη λέτε, σχετικά με τις εκκλησιαστικές σχολές. Η άδεια παραμονής του αλλοδαπού για τις σχολές αυτές -μιλάω στο άρθρο 20 είναι η διάταξη γ΄ της παραγράφου 8- χορηγείται ύστερα από εισήγηση της Ιεράς Επιστασίας.
Τι θα πει "ύστερα από εισήγηση"; Με γνώμη ή χωρίς γνώμη; Ασφαλώς πάντοτε θα υπάρχει η εισήγηση. 'Όταν ένας Υπουργός υπογράφει κάτι έχει στη διάθεσή του μία εισήγηση, ένα χαρτί. Το θέμα είναι με γνώμη ή χωρίς γνώμη; Βέβαια εδώ πρέπει να έχετε οπωσδήποτε και τη σύμφωνη γνώμη αυτών, γιατί δεν αφορά μια πολιτική απόφαση ούτε είναι ένα πολιτικό όργανο. Γιατί χρειαστήκατε είκοσι χρόνια να εννοήσετε ότι διοίκηση με σύμφωνη γνώμη άλλων και μάλιστα πολιτικών οργάνων δεν μπορεί να γίνει. Και παρακάτω, φαίνεται να εννοήσατε με μια θετική διάταξη αυτή που αφορά τα λιμενικά ταμεία. Χρειαστήκατε όμως χρόνια για να μάθετε ότι δεν μπορεί μια κυβέρνηση να κυβερνάει με σύμφωνη γνώμη άλλου πολιτικού οργάνου όπως είναι το δημοτικό συμβούλιο. Αυτές είναι εγγενείς αιτίες διαπλοκής και διαφθοράς, corruption. Είστε η Κυβέρνηση που περιλαμβάνει τη διαφθορά, τη διαπλοκή στον τρόπο της διακυβέρνησης. Όλη αυτή η ιστορία με τους μετακλητούς γραμματείς, να αποφασίζουν και όσα επιτρέπετε στο Γραμματέα της Περιφέρειας, είναι στοιχεία διαφθοράς, είναι δομικό στοιχείο του τρόπου με τον οποίον η κυβερνώσα παρέα λειτουργεί σήμερα. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεφαλογιάννης έχει το λόγο.
ΙΩΑΝΝΗΣ ΚΕΦΑΛΟΓΙΑΝΝΗΣ: Κύριε Πρόεδρε, αδυνατώ να καταλάβω γιατί η Κυβέρνηση δεν θέλει να αντιληφθεί την τεράστια σημασία που έχει για τη χώρα μας η χάραξη και η εφαρμογή μεταναστευτικής πολιτικής. 
Η χώρα μας ως εκ της γεωγραφικής της θέσεως, δεν είναι μόνο χώρα υποδοχής μεταναστών, αλλά είναι και χώρα διέλευσης και διαμετακομιδής μεταναστών προς τις ευρωπαϊκές και άλλες χώρες. Ως εκ τούτου, είναι μια χώρα στην οποία θα έπρεπε να έχει εφαρμοστεί προ πολλού μια μεταναστευτική πολιτική με τους αυστηρούς κανόνες που διέπουν μια τέτοια πολιτική και να προστατεύσουμε τη χώρα μας από τις παραμέτρους τις δυσμενείς που δημιουργεί αυτή η έλλειψη πολιτικής και που έχει μετατρέψει τη χώρα μας σε ένα ξέφραγο αμπέλι. Όποιος θέλει μπαίνει, όποιος θέλει μένει, όποιος θέλει φεύγει μόνος του χωρίς καμία κρατική παρέμβαση. 
Αποτέλεσμα; Έχουν δημιουργηθεί τεράστιες δυσμενείς επιπτώσεις από αυτήν τη έλλειψη πολιτικής εκ μέρους της Κυβέρνησης με παραμέτρους κοινωνικές, οικονομικές αλλά και εθνικές.
Κατ' επανάληψη έχω τονίσει σ' αυτήν την Αίθουσα και δεν θα πάψω να επιμένω στην ανάγκη να εφαρμόσετε επιτέλους σωστή μεταναστευτική πολιτική. Σ' αυτόν τον τομέα εάν θα το αποφασίσετε, εμείς είμαστε πρόθυμοι να βοηθήσουμε.
Υπάρχουν κάποιοι γενικοί κανόνες τους οποίους έχετε παραλείψει. Και δύο από τους χρυσούς κανόνες της μεταναστευτικής πολιτικής είναι πόσους οικονομικούς μετανάστες αντέχει η χώρα μας και δεύτερον, δεν μπορεί μια μειονότητα μεταναστών να υπερβαίνει το 20% του συνόλου των μεταναστών, διότι έχει ως αποτέλεσμα τη δημιουργία μειονοτικών προβλημάτων.
Κύριε Υπουργέ, σας ερωτώ και θα ήθελα μια ευθεία απάντηση εκ μέρους σας: Πείτε μας επιτέλους, ενημερώστε τον ελληνικό λαό διά της Βουλής πόσοι οικονομικοί μετανάστες είναι στη χώρα μας. Είπε προ ολίγου ο εισηγητής της Πλειοψηφίας, ο εισηγητής σας, ότι είναι περίπου ένα εκατομμύριο. Άλλοι τους ανεβάζουν στο ενάμισι εκατομμύριο άλλοι σε δύο εκατομμύρια. Πόσοι είναι αυτοί οι οικονομικοί μετανάστες; Και ποιες είναι οι δυσμενείς επιπτώσεις των οικονομικών μεταναστών για τη χώρα μας, τι επιπτώσεις έχουμε στην εγκληματικότητα, στην ανεργία, στην υγεία του ελληνικού λαού αλλά και στην πληθυσμιακή του σύνθεση;
Κύριε Υπουργέ, υπάρχουν περιοχές στην Αθήνα, στην πρωτεύουσα του ελληνικού κράτους, όπου οι οικονομικοί μετανάστες έχουν δημιουργήσει το δικό τους κράτος. Οι περιοχές αυτές είναι άβατες όχι μόνο για τους Έλληνες πολίτες αλλά και για την Αστυνομία. Το έχουμε καταγγείλει κατ' επανάληψη. Δεν συμβαίνει μόνο εις την Αθήνα αλλά και σε πολλές άλλες περιοχές της Ελλάδος. Είναι δυνατόν να ανέχεσθε μια τέτοια κατάσταση; Είναι δυνατόν από τώρα να έχουμε μια χώρα που να μην ανήκει στους Έλληνες; 
Κύριε Υπουργέ, όταν στη συζήτηση του προηγούμενου νομοσχεδίου, στο ν. 2910, καλέσαμε τους φορείς ήρθε η κα Μαραγκοπούλου, η οποία μας είπε ότι ισχύουν κανόνες στην άσκηση μεταναστευτικής πολιτικής, που δεν υπάρχει στην Ελλάδα σήμερα. Μας είπε αυτό που είπα και προ ολίγου, ότι δηλαδή δεν μπορεί μια μειονότης να υπερβαίνει το 20% των μεταναστών, διότι υπάρχει κίνδυνος δημιουργίας μειονοτικών προβλημάτων. Η κ. Μαραγκοπούλου, που έχει μελετήσει αυτά τα προβλήματα, επεσήμανε με τον πλέον έντονο τρόπο και με αγωνία -θα έλεγα- την ύπαρξη αυτού του προβλήματος. 
Σας κατήγγειλα -και το επαναλαμβάνω- ότι σε μια έκθεση του Οργανισμού Ηνωμένων Εθνών του 2000 γίνεται λόγος για ύπαρξη αλβανικής μειονότητας στην Ήπειρο. Οι υπηρεσίες του ελληνικού κράτους έκαναν προσπάθεια να σβηστεί αυτή η παράγραφος. Όμως δεν σβήστηκε. Αυτά τα προβλήματα σας αφήνουν παγερά αδιάφορους; 
Κύριε Υπουργέ, είναι δυνατόν -γιατί εδώ εμφανίζετε την εικόνα κράτους-οπερέτας- να ιδρύετε, περίπου προ ενός χρόνου, ένα Κέντρο Μελετών Μετανάστευσης, το οποίο θα λειτουργούσε ύστερα από έκδοση προεδρικού διατάγματος, να μην έχει εκδοθεί ποτέ αυτό το διάταγμα και, πριν αποκτήσετε οποιαδήποτε εμπειρία, έστω και με την ύπαρξη Κέντρου Μελέτης Μετανάστευσης, σήμερα να καταργείτε αυτήν τη διάταξη του προηγούμενου δικού σας νόμου και να την αντικαθιστάτε με ένα Ινστιτούτο Μεταναστευτικής Πολιτικής; 
Κύριε Υπουργέ, για μένα είναι ανεξήγητη αυτή η στάση σας. Έχετε την εξουσιοδότηση του ελληνικού λαού, ως Κυβέρνηση, για να αντιμετωπίζετε τα μεγάλα προβλήματα αυτής της χώρας. Ένα μεγάλο πρόβλημα αυτής της χώρας είναι -σας επαναλαμβάνω- το πρόβλημα των οικονομικών μεταναστών. Είναι πρόβλημα με οικονομικές, κοινωνικές και εθνικές διαστάσεις. Δεν μπορεί να ανατίθεται η μελέτη για τη μετανάστευση σε κέντρα ή σε ινστιτούτα. Είναι έργο και ευθύνη της Κυβέρνησης. 
Κύριε Υπουργέ, δεν είναι δύσκολο πράγμα να έρθετε με ένα πλαίσιο διατάξεων και να βοηθήσει η ελληνική Βουλή, για να χαράξουμε όλοι μαζί μια μεταναστευτική πολιτική, η οποία να ανταποκρίνεται στα δεδομένα και στις απαιτήσεις της ελληνικής κοινωνίας. Γιατί αυτήν την ευθύνη θέλετε να τη μεταβιβάσετε σε κέντρα μελετών ή σε ινστιτούτα, όταν είναι μια καθαρώς κυβερνητική ευθύνη, μια πολιτική ευθύνη; 
Κύριε Υπουργέ, θα ήθελα να έχω μια άμεση απάντηση σε αυτά τα αγωνιώδη ερωτήματα του Ελληνικού λαού. 
Προ ολίγου ομολόγησε ο εισηγητής του κόμματός σας ότι λείπει η χάραξη μεταναστευτικής πολιτικής. Αυτήν τη χάραξη της μεταναστευτικής πολιτικής θα την αναθέσουμε στο Ινστιτούτο; Η πολιτική ασκείται από αυτούς που έχει εξουσιοδοτήσει ο ελληνικός λαός, κύριε Υπουργέ, όπως προβλέπει το Σύνταγμα και η κοινοβουλευτική τάξη. Δεν είναι δυνατόν ευθύνες δικές σας να τις μεταθέσετε σε άλλα κέντρα ή ινστιτούτα, τα οποία δεν έχουν τη δυνατότητα να εφαρμόσουν πολιτική.
Τι μελέτη να κάνετε; Τι είναι εκείνο το οποίο λείπει; Εκτός κι αν δεν έχετε τη δυνατότητα να σκεφτείτε, εκτός κι αν δεν έχετε τη δυνατότητα να χαράξετε μια πολιτική. Αλλά αν δεν έχετε τη δυνατότητα να χαράξετε πολιτική πάνω σε ένα τόσο σοβαρό θέμα, κακώς κυβερνάτε και κακώς είστε στη θέση αυτή! Φύγετε επιτέλους απ' αυτήν τη θέση και αφήστε τα σοβαρά αυτά θέματα να έρθει μια άλλη κυβέρνηση να τα αντιμετωπίσει με αίσθημα ευθύνης.
Εμείς δεν θα κυβερνήσουμε ούτε με κέντρα μελετών ούτε με ινστιτούτα. Θα κυβερνήσουμε εφαρμόζοντας μια πολιτική σύμφωνα με τα συμφέροντα της χώρας και του ελληνικού λαού, κατ' εξουσιοδότηση του οποίου και θα την ασκήσουμε.
Κύριε Υπουργέ, όλες οι χώρες έχουν μεταναστευτική πολιτική. Οι γειτονικές χώρες όπως η Ιταλία, έχει μεταναστευτική πολιτική και αναγκάζονται πολλές φορές να πάρουν μέτρα σκληρά. Το ίδιο ισχύει και στη Γαλλία. Το ίδιο ισχύει και σε όλες τις προηγμένες χώρες, στις Ηνωμένες Πολιτείες, στον Καναδά, στην Αυστραλία.
Όπως προβλέπεται, με την παγκοσμιοποίηση της οικονομίας το κύμα των οικονομικών μεταναστών τα επόμενα χρόνια θα είναι τρομακτικό. Δεν θα πρέπει να υπάρξει μια προπαρασκευή εκ μέρους της χώρας μας, που είναι σε έναν ευαίσθητο γεωγραφικό χώρο, για να αντιμετωπίσει αυτό το μεγάλο πρόβλημα;
Κύριε Υπουργέ, το άρθρο 23 που αναφέρεται στην ίδρυση ινστιτούτου για τη μεταναστευτική πολιτική σας προτείνω να το αποσύρετε. Φέρτε, σύμφωνα με όσα σας έχουν πει όλοι οι συνάδελφοι σε αυτήν την Αίθουσα, κάποιες διαφορετικές διατάξεις να θεσμοθετήσουμε και να αποδείξετε ότι μπορείτε να εφαρμόσετε μια μεταναστευτική πολιτική προς το συμφέρον του ελληνικού λαού και της χώρας.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Καψής έχει το λόγο.
ΓΙΑΝΝΗΣ ΚΑΨΗΣ: Κύριε Πρόεδρε, κύριε Υπουργέ, είμαι πρόσφυγας, προέρχομαι από πρόσφυγες και συνεπώς έχω αυξημένη ευαισθησία και δεν θα δεχθώ μαθήματα ευαισθησίας απέναντι στους πρόσφυγες. Άλλωστε, και ο ίδιος έχω χρηματίσει για σύντομο χρονικό διάστημα πρόσφυγας.
Είμαι υπέρ των προσφύγων αλλά εναντίον των αποίκων. Είμαι υπέρ της βοήθειας προς τους οικονομικούς πρόσφυγες, αλλά όχι υπέρ της εκμετάλλευσής τους για χάρη του μεγάλου κεφαλαίου, χάρη του οποίου χύνονται και τα κροκοδείλια δάκρυα των συντηρητικών.
Δεν θα έπαιρνα ίσως το λόγο, αν δεν έβλεπα μια διαφήμιση -υποθέτω του Υπουργείου σας- τις τελευταίας μέρες. Προτρέπονται οι ξένοι στη χώρα μας να γίνουν μόνιμοι κάτοικοι της Ελλάδος. Την έχετε δει;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Πείτε μου τι ακριβώς θέλετε να πείτε. 
ΓΙΑΝΝΗΣ ΚΑΨΗΣ: Θα πρέπει να την πληρώνετε εσείς. Μη διαψεύδετε τα μάτια μου. "Αλλοδαποί τρέξτε βγάλτε χαρτιά, γίνετε μόνιμοι κάτοικοι της χώρας μας". Ξέρετε τι σημαίνει μόνιμος κάτοικος; Σε οκτώ χρόνια, βάσει της εθνικής μας νομοθεσίας, γίνεται Έλληνας υπήκοος, που σημαίνει …
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι έτσι. 
ΓΙΑΝΝΗΣ ΚΑΨΗΣ: Ποιο δεν είναι έτσι;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Συνεχίστε και θα σας απαντήσω.
ΓΙΑΝΝΗΣ ΚΑΨΗΣ: Σας λέω ότι μετά οκτώ χρόνια έχει δικαίωμα, δεν λέω αυτομάτως …
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν είναι οκτώ χρόνια.
ΓΙΑΝΝΗΣ ΚΑΨΗΣ: Δέκα; Δηλαδή, θέλετε, λαμβάνοντας υπ' όψιν και την προϋπηρεσία -να το πω έτσι- σε πέντε έξι χρόνια ο πληθυσμός μας όχι να αυξηθεί κατά ένα εκατομμύριο, αλλά να αλλοιωθεί κατά το 1/10; 
Είμαι υπέρ των προσφύγων και κατά της εκμετάλλευσής τους. Αλλά, αν δεν τους διοχετεύουμε εκεί όπου υπάρχουν ανάγκες εργατικών χειρών, τότε τι σημαίνει; Αν δηλαδή σε ένα επάγγελμα που υπάρχει προσφορά εργασίας ημεδαπών δουλεύουν και ξένοι, ξέρετε τι σημαίνει, κύριε Υπουργέ; Νιάου νιάου στα κεραμίδια. Ότι δουλεύουν με εξευτελιστικό μεροκάματο. Αυτή είναι η εκμετάλλευση του αλλοδαπού. Και ταυτόχρονα δημιουργείται το σπέρμα του ρατσισμού και της ξενοφοβίας. Ας αφήσουμε τις διακηρύξεις των Aριστερών και των επαναστατών του ρετιρέ, όπως έλεγε ο Ανδρέας Παπανδρέου. Όταν παίρνεις από τον εργάτη το μεροκάματό του, δεν σκέφτεται τις υψηλές αξίες του ανθρωπισμού και του πολιτισμού, αλλά ότι δεν θα έχει να ταΐσει το παιδί του την επομένη. 
Συνεπώς το νομοσχέδιό σας είναι ήδη λάθος και από μόνον την ορολογία ότι παίρνοντας άδεια παραμονής έχεις το δικαίωμα εργασίας, ενώ, όπως συμβαίνει σε όλες τις χώρες της Ευρώπης, παίρνεις άδεια εργασίας και έχεις το δικαίωμα παραμονής. Επίσης δεν λαμβάνεται μέριμνα κατεύθυνσης των δύστυχων προσφύγων στις εργασίες που πρέπει και μπορούν να απασχοληθούν. Γιατί και αυτοί δεν ξέρουν πού να πάνε και έχουν δημιουργήσει τρομερές συμφύσεις και ανωμαλίες. Μέχρι και δικά τους πρακτορεία ευρέσεως εργασίας για να επιβιώσουν οι άνθρωποι. Δεν υπάρχει λοιπόν το στοιχείο της κατεύθυνσης στους τομείς εργασίας που έχουν ανάγκη. Αν πάνε σε οποιονδήποτε άλλον τομέα που δεν υπάρχουν ανάγκες, τότε έχουμε εκμετάλλευση και των δύο, και των ημεδαπών και των αλλοδαπών.
Θέλετε να πάτε στην οικοδομή και στα ναυπηγεία να δείτε τι συμβαίνει; Μιλάμε για τη ζώνη του Σκαραμαγκά, για τη ζώνη του Περάματος που υποφέρει. Όλοι και ιδιαίτερα οι ξένοι μετανάστες υποφέρουν γιατί τους εκμεταλλεύονται. Γιατί εκεί που ο Έλληνας εργάτης έχει εξήντα χιλιάδες και ογδόντα χιλιάδες την ημέρα, αυτός έχει δέκα χιλιάδες. 
Θα πάω και σε μερικά επί μέρους στοιχεία. 
Διαβάζω μια παράγραφο που λέει: "Σε αλλοδαπούς που προσλαμβάνονται ως διοικητικό και υπηρετικό προσωπικό στις ξένες διπλωματικές αποστολές". Ποιος εισηγήθηκε και γιατί αυτή την πρόταση; Μιλάμε για αλλοδαπούς της χώρας που εκπροσωπεί η πρεσβεία, δηλαδή, Αλβανούς για την αλβανική πρεσβεία ή Αλβανούς για την αμερικάνικη και την αγγλική; Τι εννοεί αυτή η παράγραφος; Διότι μπορεί να ερμηνευθεί καθ' οιονδήποτε τρόπο. Αν είναι υπήκοοι της χώρας της πρεσβείας, είναι άχρηστη γιατί μπορούν με μια απλή διαδικασία να πάρουν τη διαμονή. Αλλά εδώ δεν σημαίνει αυτό. Θα δούμε δηλαδή ξένες πρεσβείες με Αλβανούς και Βούλγαρους σωματοφύλακες και φρουρούς και πάει λέγοντας; Τι σημαίνει δεν το ξέρω. 
ΛΙΑΝΑ ΚΑΝΕΛΛΗ: Φιλιππινέζες και Αγγλίδες κουβερνάντες.
ΓΙΑΝΝΗΣ ΚΑΨΗΣ: Αυτό δεν ξέρω τι θα σήμαινε. 
Να πάω σε μία άλλη παράγραφο, πριν πάω στο περίφημο Ινστιτούτο. Αναφέρομαι στην Αθωνιάδα. Να μη μιλήσουμε πολύ εδώ. Θα σας παρακαλούσα να προσθέσετε: "Τηρουμένης της σήμερον υφισταμένης διαδικασίας", γιατί έχετε βγάλει τελείως έξω τη διαδικασία και τη συμμετοχή του Γενικού Διοικητικού του Αγίου Όρους και του ΥΠΕΞ, που είναι απαραίτητη. Διότι υπάρχει, κύριε Υπουργέ, μία διαδικασία για την εγκατάσταση στο Άγιο Όρος που ισχύει από το 1983. Έχω την τιμή να την υπογράφω εγώ. Αποφύγαμε έτσι οργανωμένη άλωση του Όρους. Όχι, μην πάει το μυαλό σας σε Βαλκάνιους, Σλάβους κ.λπ. Όχι. Εκ δυσμών τα νέφη! Προσθέστε το, λοιπόν, αυτό. Εγώ σας παρακαλώ διαγράψτε τα περί Ινστιτούτου. Διότι η πολιτική είναι η εξισορρόπηση του δέοντος με το εφικτό. Ένας ακαδημαϊκός δάσκαλος αναφέρεται μόνο στο δέος. Με τη σημερινή δε βεντετοποίηση -και της ακαδημαϊκής ζωής ακόμη- εθαύμασα διαπρεπή επιστήμονα να δίνει συνέντευξη, -τραγωδία για την κοινωνία μας- περί του διαστρέμματος του καρπού χαριτοβρύτου νεαράς μοντέλου της πασαρέλας. Πώς τα λένε αυτά, κύρια Κανέλλη; 
ΛΙΑΝΑ ΚΑΝΕΛΛΗ: Εγώ δεν τα ξέρω αυτά. Δεν έχω καμία σχέση. 
ΓΙΑΝΝΗΣ ΚΑΨΗΣ: Προς Θεού! Τρεις ημέρες …
ΠΡΟΕΔΡΕΥΩΝ (Παναγιώτης Σγουρίδης): Τoπ μόντελ ήθελε να πει.
ΛΙΑΝΑ ΚΑΝΕΛΛΗ: Ελπίζω να με θεώρησε αναλόγου καλλονής και να με ρώτησε. 
ΓΙΑΝΝΗΣ ΚΑΨΗΣ: Πού να τα ξέρω, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Και εμείς δεν τα ξέρουμε.
ΓΙΑΝΝΗΣ ΚΑΨΗΣ: Δύο ημέρες η τηλεόρασή μας μετέδιδε σε έκτακτα δελτία την υγεία του καρπού της μοντελίστ, επί της οποίας απεφαίνετο πανεπιστημιακός δάσκαλος. Πώς τα είπατε, κύριε Πρόεδρε; Τοπ μόντελ; Προς Θεού! Ωϊμέ! Αλίμονο!
ΠΡΟΕΔΡΕΥΩΝ (Παναγιώτης Σγουρίδης): Ωϊμέ, βαβέ, παπέ! 
ΓΙΑΝΝΗΣ ΚΑΨΗΣ: Βλέπω ξέρετε και Αρχαία Ελληνικά, κύριε Πρόεδρε!
ΠΡΟΕΔΡΕΥΩΝ (Παναγιώτης Σγουρίδης): Κάτι ξέρω κι εγώ, κύριε Καψή, παρ' όλο που είμαι μηχανικός. 
ΓΙΑΝΝΗΣ ΚΑΨΗΣ: Ευχάριστο είναι αυτό. 
Θα μπω όμως, κύριε Πρόεδρε, κύριε Υπουργέ, στο θέμα του Ινστιτούτου. Εγώ δέχομαι ότι πρέπει να υπάρχει οργανωμένη, συγκεκριμένη και διηνεκής μελέτη του μεταναστευτικού προβλήματος που αντιμετωπίζουμε. Αλλά δεν βλέπω κανέναν, πριν από όλα το Υπουργείο Εξωτερικών, το οποίο χειρίζεται αυτά τα θέματα επί δεκαετίες, που έχει πραγματικούς εμπειρογνώμονες…. 
ΛΙΑΝΑ ΚΑΝΕΛΛΗ: Θα το δώσουν στο Ρόντο. 
ΓΙΑΝΝΗΣ ΚΑΨΗΣ: Μιλάω για το Υπουργείο των Εξωτερικών, το ελληνικό. Ο κ. Ρόντος ανήκει στο αμερικανικό. Σας παρακαλώ, μην το μπερδεύετε. 
Κύριε Υπουργέ, εδώ βλέπω "Α.Ε.Ι. και Τ.Ε.Ι.". Είναι σεβαστοί άνθρωποι, αλλά έχουμε κακή εμπειρία της σύμμειξης βεντετιζόντων ακαδημαϊκών στην πολιτική ζωή. Επαίρεται η Νέα Δημοκρατία για τους έξι της πόντους. Ας κάνει άγαλμα τον κ. Σταθόπουλο. Εκείνη τη θεομηνία πληρώνουμε ακόμη και ελπίζω να μην την πληρώσουμε στο τέλος, αλλά να ανανήψουμε. 
Γι' αυτό, λοιπόν, ή βγάλτε το τελείως ή αν θέλετε στελεχώστε το με διοικητικά στελέχη, επαγγελματίες που ξέρουν, που πονάνε, που έχουν ορκιστεί. Για να μην επεκταθώ στην εισφορά ακαδημαϊκών με την τελευταία απόφαση του Συμβουλίου Αθρωπίνων Δικαιωμάτων, που φτάσαμε στο σημείο -το έμαθα προ ολίγων δευτερολέπτων και έχω αγανακτήσει- να καταδικαστούμε με τη σύμφωνη ψήφο τους γιατί πήραμε προ ογδόντα ετών τα κτήματα των Τούρκων κατακτητών. Προς Θεού! 
Πού θα φθάσουμε; Και σας λέω ότι στον δυτικό άξονα της Ελλάδος, ο κινούμενος δεν αρκεί να ξέρει μόνον ελληνικά πια. Και θα δείτε τι θα συμβεί σε λίγο καιρό. Καταλαβαίνετε τι εννοώ. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Ένα λεπτό, κύριε Πρόεδρε, μόνοι μας είμαστε και έχουμε καιρό.
ΠΡΟΕΔΡΕΥΩΝ (Παναγιώτης Σγουρίδης): Τέσσερις η ώρα είπαμε…
ΓΙΑΝΝΗΣ ΚΑΨΗΣ: …θα δείτε σε λίγο καιρό πολύ δυσάρεστες συνέπειες.
Καταλήγω λέγοντας ότι είμαι υπέρ των δικαιωμάτων των προσφύγων. Είμαι εναντίον της εκμετάλλευσης των προσφύγων, είμαι υπέρ της προστασίας των οικονομικών μεταναστών. Και η προστασία τους έγκειται βασικά στην αποφυγή οποιουδήποτε προβλήματος, που θα δημιουργήσει ξενοφοβία και ρατσιστικές διαθέσεις από το εργατικό δυναμικό της Ελλάδος.
Ας αντιγράψουμε, τουλάχιστον, τις νομοθεσίες των ευρωπαϊκών χωρών.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κουρουμπλής.
ΠΑΝΑΓΙΩΤΗΣ ΚΟΥΡΟΥΜΠΛΗΣ: Κύριε Πρόεδρε, έχουν ειπωθεί πάρα πολλά και ενδιαφέροντα από πολλούς συναδέλφους σε ό,τι αφορά το καθεστώς των οικονομικών προσφύγων, αλλά και άλλων κατηγοριών Ελλήνων, οι οποίοι δυστυχώς κάτω από πολύ δύσκολες συνθήκες μπορούν να αποκτήσουν ελληνική ιθαγένεια.
Μία πρώτη παρατήρηση που θα ήθελα να κάνω, κύριε Πρόεδρε, είναι ότι θεωρώ απαράδεκτο και εγώ να γίνεται μία τέτοια βάναυση εκμετάλλευση σε όλους αυτούς τους ανθρώπους από εργολάβους και επιχειρηματίες που, ενώ λαμβάνουν δημόσια έργα, παραδείγματος χάρη καθαρισμός νοσοκομείων, άλλων δημόσιων υπηρεσιών και άλλα δημόσια έργα, χρησιμοποιούν οικονομικούς μετανάστες χωρίς να τους ασφαλίζουν και αυτό είναι απαράδεκτο στην εποχή μας και εις βάρος της ίδιας της οικονομίας αφού τα ασφαλιστικά ταμεία βεβαίως, ενώ μέσα στις συμβάσεις που κάνουν αυτοί θα πρέπει να λαμβάνεται υπόψη ότι θα πληρώσουν και εισφορές για τους εργαζόμενους που θα χρησιμοποιήσουν, αυτά πάνε στις ιδιωτικές τσέπες. Αυτά σε ό,τι αφορά μία γενική παρατήρηση. 
Υπάρχει ένα πρόβλημα, κύριε Πρόεδρε, στο οποίο αναφέρθηκε και ο κ. Γερανίδης στο άρθρο 21 και στο άρθρο 25, ιδιαίτερα για κάποιες ομάδες Ελλήνων Ποντίων από τις χώρες της πρώην Σοβιετικής Ένωσης. Ενώ στον προηγούμενο νόμο που αφορούσε τους πρόσφυγες από την πρώην Σοβιετική Ένωση είχε υπάρξει μία ρύθμιση, ζητούμε να υπάρξει η διαγραφή δύο λέξεων στο άρθρο 25 παράγραφος 4 που αφορά την έκδοσης βίζας, προκειμένου να υπάρξει μία ρύθμιση που αφορά αυτούς τους ανθρώπους οι οποίοι ταλαιπωρούνται, είναι Έλληνες, κανένας δεν μπορεί να τους αμφισβητήσει και όμως κάθε φορά κάτι θα συμβαίνει να δημιουργεί πρόβλημα στην ταυτότητά τους, στην εθνική τους ταυτότητα και να τους πληγώνει και να τους ταλαιπωρεί. Πιστεύω, λοιπόν, ότι θα πρέπει να υπάρξει από τη μεριά του Υπουργού μία κατανόηση στην πρόταση αυτή, να υπάρξει η διαγραφή κάποιων λέξεων, προκειμένου να μην έχουμε πάλι το ίδιο πρόβλημα το οποίο ενώ επιχειρήσαμε να λύσουμε πριν από ενάμιση χρόνο, επανέρχεται και σήμερα. Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Κουρουμπλή, διότι ήταν σύντομος και ευκρινής στις προτάσεις του.
Οι Βουλευτές κύριοι Δημήτριος Αλαμπάνος και Θόδωρος Κοτσώνης ζητούν άδεια ολιγοήμερης απουσίας στο εξωτερικό. Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τις ζητηθείσες άδειες.
Κύριε Υπουργέ, έχετε το λόγο για είκοσι λεπτά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, θα ήθελα πριν από όλα να ευχαριστήσω το Προεδρείο που μας έδωσε αυτήν την άνεση για τη συζήτηση του νομοσχεδίου. Είναι σημαντικότατο νομοσχέδιο και στις τρεις ενότητες και αυτή η ενότητα που συζητάμε σήμερα ιδιαίτερα.
Εγώ θα ήθελα προκαταβολικά, πριν να μπω στην ομιλία μου, να σας ζητήσω τα συγκεκριμένα άρθρα από το 19 μέχρι το 25 να τα ψηφίσουμε την Τετάρτη για να υπάρξει μία άνεση χρόνου, ώστε με κάθε λεπτομέρεια να εξετασθούν αυτές οι προτάσεις που έγιναν εδώ, αλλά και όσα έγγραφα έχουν υποβληθεί τις τελευταίες ημέρες. Να κρατηθούν επομένως…
ΛΙΑΝΑ ΚΑΝΕΛΛΗ: Συμφωνούμε απολύτως. 
ΠΑΝΑΓΙΩΤΗΣ ΚΟΥΡΟΥΜΠΛΗΣ: Συμφωνούμε, κύριε Πρόεδρε. Καλή η πρόταση του κυρίου Υπουργού. 
ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Υπουργέ. 
Για να είμαστε όμως και σωστοί, κύριοι συνάδελφοι, έχω να πω το εξής: Θα περαιωθεί η συζήτηση επί της ενότητας των άρθρων αυτών και απλώς θα επανέλθουμε την Τετάρτη με το ποιες αλλαγές δέχεται ή δεν δέχεται ο Υπουργός και ψηφίζουμε τα άρθρα. Δεν γίνεται συζήτηση επί των άρθρων. 
ΛΙΑΝΑ ΚΑΝΕΛΛΗ: Βέβαια. 
ΠΡΟΕΔΡΕΥΩΝ (Παναγιώτης Σγουρίδης): Άρα, περαιώνεται η συζήτηση επί της ενότητας των άρθρων 19 έως 25 και η ψήφισή τους θα αναβληθεί για την Τετάρτη, όπου εκεί θα δεχθεί ή όχι κάποιες αλλαγές ο κύριος Υπουργός. 
Συνεχίστε, κύριε Υπουργέ. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, επί δεκαετίες ήμασταν χώρα εξαγωγής προσφύγων. Αυτό μας επιβάλλει να έχουμε μία πολύ μεγάλη ευαισθησία στην αντιμετώπιση των προβλημάτων που έχουν σήμερα οι οικονομικοί πρόσφυγες που έρχονται στη χώρα μας. 
Δεν νομίζω ότι πρέπει μέσα σε αυτήν την Αίθουσα να ακούγονται κηρύγματα ρατσισμού, ότι από τον τάδε δρόμο ή από την τάδε πλατεία δεν τολμάμε να περάσουμε επειδή τυχαίνει και συχνάζουν εκεί κάποιοι οικονομικοί πρόσφυγες. Δεν πρέπει να ξεχνάμε ότι συγγενείς μας, πριν από δέκα-δεκαπέντε χρόνια, βρίσκονταν στην ίδια θέση και αντιμετώπιζαν τα ίδια προβλήματα σε αρκετές χώρες της Ευρώπης.
Η κριτική που ακούστηκε κυρίως από πλευράς Νέας Δημοκρατίας ήταν μία κριτική που της την επιτρέπει η πολυτέλεια που έχει να βρίσκεται στην αντιπολίτευση όλα αυτά τα χρόνια, και να μπορεί έτσι να ασκεί ανεύθυνη κριτική. Αυτήν την ανεύθυνη κριτική βέβαια και αυτήν την πολυτέλεια θα την έχει για πολλά χρόνια ακόμα με την τακτική που ακολουθεί. 
Μέσα, λοιπόν, από τη διαδικασία επικέντρωσε στα εξής σημεία την κριτική της. Πρώτον, γιατί έρχεται τροποποίηση ενός νόμου που ψηφίστηκε πριν από ένα χρόνο, λες και αυτό είναι αρνητικό. 
Εγώ λέω ότι αυτό είναι πάρα πολύ θετικό για την Κυβέρνηση, διότι δείχνει ότι βρίσκεται δίπλα στα προβλήματα καθημερινά, τα εντοπίζει, θέλει να τα προλάβει, θέλει να τα ελαχιστοποιήσει, θέλει να τα λύσει και γι' αυτό φέρνει την τροποποίηση. Μπορούσε να αδιαφορήσει και να μην την φέρει. Υπάρχει θεσμικό πλαίσιο και με αυτό μπορούσε να λειτουργήσει και να αδιαφορήσει, αν κάποιοι δυστυχείς από αυτούς δεν είχαν καλυφθεί από νόμο. 
Αν με ρωτάτε γιατί δεν είχαν καλυφθεί από το νόμο, εγώ θα σας απαντήσω ευθέως ότι δεν ήταν δυνατόν να γίνει, όταν για πρώτη φορά δημιουργείται ένα θεσμικό πλαίσιο νομιμοποίησης των αλλοδαπών που ζουν στη χώρα μας και που πριν από αυτό, η νομιμοποίηση γινόταν από όλα τα Υπουργεία. Δεν υπήρχε Υπουργείο που να μην έχει τη δυνατότητα μέσα από ένα πολυδαίδαλο νομικό πλαίσιο να νομιμοποιεί αλλοδαπούς. Κάποια στιγμή όταν ήλθε ο ν. 2910 και όλα αυτά ισοπεδώθηκαν, πολλοί από αυτούς έμειναν ξεκρέμαστοι ενώ θεωρούσαν -και έτσι ήταν- ότι με το προηγούμενο καθεστώς έχουν νομιμοποιηθεί και δεν χρειαζόταν ούτε να παίρνουν συνεχώς άδειες. 
Αυτό, λοιπόν, να μην το κριτικάρετε σαν αρνητικό της Κυβέρνησης. Νομίζω ότι είναι στα θετικά της Κυβέρνησης το ότι όχι μόνο στη συγκεκριμένη περίπτωση αλλά σε όποια περίπτωση κυβερνητικής δράσης χρειάζεται να επικαιροποιηθεί, να συμπληρωθεί το θεσμικό πλαίσιο, το κάνει χωρίς να υπολογίζει ότι μπορεί να δεχθεί κριτική ότι δεν έφτιαξε έναν τέλειο νόμο. 
Εμείς δεν είπαμε ποτέ ότι είμαστε ικανοί να κάνουμε τον τέλειο νόμο. Πιστεύω ότι κανένας μέσα στη Βουλή αυτή, αν έχει αυτογνωσία, δεν θα τολμήσει να το πει αυτό, πολύ περισσότερο όταν καταπιάνεται με θέματα για τα οποία δεν προϋπήρξε θεσμικό πλαίσιο. 
Δεύτερον, εμείς δεν διεκδικήσαμε δάφνες ότι με το ν. 2910 φτιάξαμε μεταναστευτική πολιτική. Ίσα-ίσα και τότε και σήμερα λέμε ότι δεν υπάρχει μεταναστευτική πολιτική στη χώρα ακόμα. 
Τι διεκδικήσαμε, λοιπόν, να κάνουμε με τον ν. 2910 και τι θέλουμε να κάνουμε σήμερα; Να νομιμοποιήσουμε τους μετανάστες που πολύ από αυτούς, εκατοντάδες χιλιάδες πριν από ενάμιση χρόνο, βρίσκονταν παράνομα στη χώρα. Και δεν τους παρακινούμε, όπως είπε κάποιος ομιλητής, να γίνουν μόνιμοι κάτοικοι της χώρας. Εμείς τους καλούμε όχι να γίνουν μόνιμοι κάτοικοι αλλά να γίνουν νόμιμοι κάτοικοι αυτής της χώρας. 
Γι' αυτό κάνουμε και αυτήν την προπαγάνδα και τους καλούμε να έρθουν να καταγραφούν, να απογραφούν και να νομιμοποιηθούν. 
ΠΡΟΕΔΡΕΥΩΝ (Παναγιώτης Σγουρίδης): Όχι την προπαγάνδα, την ενημέρωση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σωστά, την ενημέρωση. Σας ευχαριστώ για τη διόρθωση, κύριε Πρόεδρε. Δείχνετε μετά την επίδειξη της γνώσης της αρχαίας ελληνικής γλώσσας ότι κατέχετε καλά και τη νέα ελληνική γλώσσα! 
Η μεταναστευτική πολιτική είναι αναγκαία και για τη χώρα μας και για τις χώρες της Ευρώπης. Έχει ανακοινώσει ο Πρωθυπουργός ότι εμείς αυτό το θέμα θα το αναγάγουμε σε πρώτο θέμα στη διάρκεια της Προεδρίας μας και αυτή η δουλειά ξεκινάει από τώρα. 
Επειδή μπήκε ένα ερώτημα χρονικό για το Ινστιτούτο, δηλαδή πότε θα ξεκινήσει, σας λέω ότι το προεδρικό διάταγμα για το Ινστιτούτο ήδη σε προσχέδιο έχει κατατεθεί και μόλις ψηφιστεί ο νόμος και δημοσιευθεί στην Εφημερίδα της Κυβερνήσεως, θα το προωθήσουμε στο Συμβούλιο της Επικρατείας, ώστε το Ινστιτούτο να ξεκινήσει να δουλεύει άμεσα αν είναι δυνατόν. Αλλά δεν καταλαβαίνω, κύριοι συνάδελφοι, γιατί υπάρχει αυτή η ινστιτουτοφοβία σε όλους και γιατί υπάρχει αυτή η παραπληροφόρηση, αν θέλετε, από στελέχη του Κοινοβουλίου, όταν με τις τοποθετήσεις τους κάποιοι μιλάνε για ένα κόστος 22 εκατομμυρίων ευρώ; Δεν κάνουν τον κόπο να ανοίξουν την έκθεση του Γενικού Λογιστηρίου που συνοδεύει το νομοσχέδιο για να δουν ποιο είναι το κόστος του Ινστιτούτου; Είναι μόνο 250.000 ευρώ, κύριε Βασιλείου, πράγμα που σημαίνει 84 εκατομμύρια δραχμές ετησίως. Αυτό είναι το κόστος της λειτουργίας του και όχι 22 εκατομμύρια ευρώ. Αν λοιπόν η φασαρία γίνεται για τα 84 εκατομμύρια δραχμές ετησίως που θα στοιχίζει αυτή η λειτουργία του Ινστιτούτου συν 30.000 ευρώ που θα είναι το εφάπαξ κονδύλι για τον αρχικό του εξοπλισμό, τότε πιστεύω ότι δεν μπορείτε να έχετε καμία δικαιολογία για να αντιδράτε. Αν όμως η αιτιολογία είναι αυτή που προβάλατε στην αρχή, ότι αυτό το Ινστιτούτο θα υποκαταστήσει τον Υπουργό, θέλω να σας πω ότι δεν πιστεύω να θεωρείτε ότι είναι πρόθυμος κανένας Υπουργός να εκχωρήσει αρμοδιότητες. Ίσα-ίσα για το αντίθετο μας κατηγορείτε. Να εκχωρήσουμε αρμοδιότητες σε ινστιτούτα ή σε κέντρα; Σαφέστατα αναφέρονται μέσα -και με άριστα ελληνικά όπως θα διαπιστώσει και ο Πρόεδρος κοιτώντας το άρθρο 23 την παράγραφο 2- και περιγράφονται ποιοι είναι οι σκοποί του ινστιτούτου και ανάμεσα σ' αυτούς δεν είναι να χαράσσει το ινστιτούτο πολιτικές, αλλά να ερευνά και να εκπονεί μελέτες οι οποίες θα βοηθήσουν την πολιτική ηγεσία για να μπορέσει να χαράξει τις πολιτικές της πάνω στα θέματα της μετανάστευσης.
Βάλατε ένα θέμα για το δημόσιο συμφέρον και τι σημαίνει και γιατί το θέλουμε αυτό. Θέλω να σας πω -μου δόθηκε η ευκαιρία και στη Διαρκή Επιτροπή να το αναλύσω- ότι δεν είναι δυνατόν μερικές φορές να ζητάς από κάποιους ξένους μεγάλους οίκους με τους οποίους έχεις υπογράψει συμφωνίες που δεν έχουν το χαρακτήρα της διακρατικής σύμβασης, που δεν θα χρειάζεται να έρθουν στη Βουλή να υπογραφούν -για επενδύσεις που θα γίνουν στη χώρα- να έρθουν και να ακολουθήσουν όλη αυτήν τη διαδικασία, να υποβάλουν τρεις φωτογραφίες τους, τα πιστοποιητικά τους, τα ταξιδιωτικά τους έγγραφα… το ένα και το άλλο και να περάσουν από συνέντευξη στην επιτροπή. Πρέπει να έχει τη δυνατότητα η Κυβέρνηση αυτήν τη διαδικασία να την προωθεί αυτόματα, πολλές φορές και πριν ακόμη βρεθούν στη χώρα να έχει ετοιμάσει μια τέτοια λύση,
Υπάρχουν μετά ανάγκες για κάποιο ειδικό προσωπικό. Και ξέρετε ότι και στο μετρό χρειάστηκε κάποιο τέτοιο προσωπικό να δουλέψει για χρόνια, χειριστές αυτών των μετροποντίκων, ή στη γέφυρα που γίνεται αυτή τη στιγμή στο Ρίο, δηλαδή ειδικό επιστημονικό προσωπικό. Αυτούς δεν θα τους βάλεις σε τέτοια διαδικασία.
Όσον αφορά δε το τι σημαίνει δημόσιο συμφέρον, θέλω να πω ότι πρώτα πρώτα αυτή η πράξη του Υπουργού πρέπει να είναι αιτιολογημένη, να αναδεικνύει το δημόσιο συμφέρον. Η έννοια δε του δημοσίου συμφέροντος είναι απόλυτα οριοθετημένη και από τη νομική επιστήμη και από τη νομολογία των δικαστηρίων. Επομένως δεν χρειάζεται καμία περαιτέρω διευκρίνιση ή συμπλήρωση του θεσμικού πλαισίου από μας, για να ξεκαθαρίσει αυτό το θέμα. 
Βάλατε το θέμα του αριθμού των μεταναστών στην αιτιολογία της έλλειψης μεταναστευτικής πολιτικής, λέγοντας ότι δεν έχουμε καθορίσει ποιον αριθμό μεταναστών χρειάζεται η χώρα, ποιες ειδικότητες κλπ. 
Μα, εδώ δεν ξέραμε πόσοι μετανάστες είναι στη χώρα. Και επειδή δέχθηκα μια τέτοια ερώτηση, θα σας πω ότι εγώ το μόνο αριθμό που μπορώ να σας πω είναι πόσοι είναι οι νόμιμοι μετανάστες. Αν κάποια στιγμή υπάρχουν παράνομοι μετανάστες, υπάρχουν άλλα αρμόδια Υπουργεία για να φροντίσουν να τους εντοπίσουν και να τους απομακρύνουν από τη χώρα. Από τη στιγμή που ισχύει όμως αυτό το θεσμικό πλαίσιο, οι νόμιμοι μετανάστες στη χώρα μας αυτήν τη στιγμή είναι τριακόσιες εξήντα επτά χιλιάδες. Αυτό είναι το νούμερο. 
Το πόσους χρειαζόμαστε και ποιες ειδικότητες χρειαζόμαστε είναι θέματα που θα έλθουν μετά. Να μια από τις σημαντικές δουλειές, λοιπόν, που θα ανατεθούν σ' αυτό το Ινστιτούτο για να την κάνει. Πρέπει να ξεκαθαρίσει, σε επίπεδο γεωργικής εκμετάλλευσης, χρειαζόμαστε μετανάστες; Ποιον αριθμό χρειαζόμαστε και για ποιες καλλιέργειες; Το ίδιο πρέπει να γίνει και σε οποιοδήποτε τομέα οικονομικής δραστηριότητας.
Μπήκε ένα θέμα από την κα Κανέλλη, για να καταργηθεί η παράγραφος 3 του άρθρου 19. Τι λέμε σ' αυτήν την παράγραφο; Λέμε ότι, αν η σύμβαση εργασίας είναι για χρονικό διάστημα μικρότερο του έτους, τότε θα του χορηγείται άδεια για ένα έτος. Αυτό είναι ένα θέμα που εξυπηρετεί τον μετανάστη. Δεν εξυπηρετεί τον εργοδότη αλλά τον μετανάστη. Το ζήτησαν οι μετανάστες και το δεχθήκαμε. 
Σκεφτείτε, αν λέγαμε "αφού δεν έχεις σύμβαση εργασίας για ένα χρόνο, σε διώχνουμε". Οι μισοί απ' αυτούς δεν θα ήταν στη χώρα. Γιατί, ξέρετε πολύ καλά, ότι πάρα πολλοί απ' αυτούς περιστασιακά βρίσκουν εργασία για κάποιους μήνες. Αν πάρουμε τους αγροτοεργάτες, θα δούμε ότι έχουν εργασία για τέσσερις έως έξι μήνες το καλοκαίρι και τον υπόλοιπο χρόνο ψάχνουν να βρουν σε άλλο εργοδότη δουλειά. Αυτοί, λοιπόν, που είχαν βεβαίωση από τον εργοδότη τους κτηματία ότι θα δουλέψουν, είχαν για συγκεκριμένους μήνες και ο εργοδότης δεν μπορούσε να τους δώσει για ένα χρόνο βεβαίωση, διότι θα είχε και αυτός ευθύνη, που προκύπτει μέσα από το νόμο, αλλά θα είχε και οικονομικές συνέπειες, αν τους έδινε βεβαίωση για μεγαλύτερο διάστημα απ' αυτό που τους χρειαζόταν.
Επισημάνατε ένα σωρό θέματα, που έβαλε ο "Συνήγορος του Πολίτη". Επειδή δεν μπόρεσα να είμαι εγώ στη διαδικασία -ήμουν στη Βουλή εκείνη την ώρα που είχε έλθει στην Επιτροπή Θεσμών και συζητήθηκαν αυτά τα θέματα- θα ήθελα να πω ότι όλα αυτά που ζήτησε ο "Συνήγορος του Πολίτη" λύνονται ή έχει δρομολογηθεί η επίλυσή τους μέσα απ' αυτές τις συμπληρωματικές διατάξεις που ψηφίζουμε την Τετάρτη. 
ΘΕΟΦΙΛΟΣ ΒΑΣΙΛΕΙΟΥ: Δεν το ήξερε αυτό στις 8 Απριλίου;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα σας πω. 
Ζήτησε την απλούστευση διαδικασιών. Τα έχω σημειώσει, όπως ακριβώς τα είπατε εσείς. Απλουστεύουμε ή δεν απλουστεύουμε τις διαδικασίες, όταν λέμε πλέον ότι δεν χρειάζεται ο κάθε οικονομικός μετανάστης να καλείται από την επιτροπή σε συνέντευξη; Σε συνέντευξη πλέον θα καλούνται μόνο αυτοί, τους οποίους θα παραπέμπει ο Γενικός Γραμματέας της Περιφέρειας. Γιατί, αφού συγκεντρωθούν τώρα όλα τα δικαιολογητικά, θα πάνε στο Γενικό Γραμματέα για να υπογράψει την άδεια παραμονής. Δεν θα περάσουν από συνέντευξη. Αυτό, λοιπόν, απλουστεύει τρομερά τις διαδικασίες και κάνει πολύ πιο γρήγορο το ρυθμό χορήγησης των αδειών παραμονής.
Εντόπισε την αδυναμία, που υπήρχε στα νοσοκομεία. Αυτή την αδυναμία στα νοσοκομεία την έχουμε επιλύσει ήδη και έχουμε ενημερώσει ότι την έχουμε επιλύσει. Μέσα από το παράβολο έχουμε εξασφαλίσει το να λειτουργήσουν υπερωριακά σε κάθε νοσοκομείο αρκετοί γιατροί, νοσηλευτικό και παραϊατρικό προσωπικό, για να βγουν οι ακτινογραφίες, που χρειάζονται να γίνουν, για να μπορέσει ο αλλοδαπός να πάρει την άδεια. 
Προσπαθήσαμε να χτυπήσουμε τα κυκλωμάτα, που ομολογουμένως λειτούργησαν κυκλώματα από γραφεία μεσαζόντων, δικηγόρων κλπ., για να τους εξυπηρετήσουν. Από τη στιγμή που απλουστεύονται διαδικασίες, πλέον τα κυκλώματα τα χτυπάμε. Γιατί ως τότε τι γινόταν; Έπρεπε να πάει ο δικηγόρος μαζί τους στη συνέντευξη στην επιτροπή. Αν δεν χρειάζεται συνέντευξη, δεν θα χρειάζεται και δικηγόρος. 
Το θέμα της ανεπάρκειας της υπηρεσίας το λύσαμε διότι έχουμε δώσει την έγκριση και έχουν προσλάβει οι νομαρχίες διακόσια σαράντα άτομα επιπλέον. Στις περιφέρειες έχουμε δώσει αυτήν τη στιγμή εκατόν εβδομήντα άτομα. Ακόμα προκηρύσσονται και οι θέσεις για τη νόμιμη κάλυψη. Αυτούς, όμως, τους οποίους τους έχουν ήδη πάρει με συμβάσεις έργου, είναι ήδη στις υπηρεσίες, δουλεύουν και προωθούν όλη αυτήν τη διαδικασία.
Τώρα ζητήσατε -και αυτό μου φαίνεται πολύ υποκριτικό και ελαφρύ να το λέει κανένας - χωρίς να υπολογίζει τι συνέπειες μπορεί να έχει μια τέτοια ενέργεια για εκατοντάδες χιλιάδες ανθρώπους που βρίσκονται στη χώρα μας- να αποσύρουμε το νομοσχέδιο, για να το μελετήσουμε καλύτερα. Λέτε να αποσύρουμε το νομοσχέδιο, επειδή υπάρχει πιθανότητα μελλοντικά να χρειαστούν και άλλες τροποποιήσεις. Δηλαδή να περιμένουμε πότε θα ολοκληρωθούν όλες οι δυνατές προτάσεις που μπορούν να γίνουν; Μας εμποδίζει αυτό το νομοσχέδιο, αν χρειαστεί ένα άλλο νομοσχέδιο; Εγώ δεν αισθάνομαι ντροπή σαν Υπουργός να πω, μετά από έξι μήνες, ότι με συγχωρείτε, αλλά έχω παραλείψει πέντε πράγματα, τα οποία τότε δεν τα ήξερα και προέκυψαν στη συνέχεια. 
Σας είπα ότι η διαδικασία, για την τροποποίηση του νόμου ήταν φοβερά επίπονη. Συζητήσαμε με όλους τους φορείς των μεταναστών, με τους πρεσβευτές και τους προξένους των χωρών προέλευσης. Εντοπίσαμε όλα αυτά τα θέματα, τα οποία τα εισηγούμεθα σήμερα για επίλυση. 
Θα πω ότι πιθανότατα υπάρχουν και κάποια, τα οποία θα έχουν διαφύγει από όλη αυτήν τη διαδικασία. Θα αφήσουμε αυτόν τον κόσμο που περιμένει πώς και πώς να ψηφιστεί αυτό το νομοσχέδιο, για να πάρει αυτό το πολύτιμο χαρτί με την άδεια παραμονής και εργασίας στα χέρια του, να ταλαιπωρείται επειδή μπορεί να υπάρχει στο μέλλον ανάγκη για μία νέα τροποποίηση;
Κύριοι συνάδελφοι, νομίζω ότι εγώ έδειξα τη βούληση της Κυβέρνησης ώστε να βγει μέσα από τις οκτώ συνεδριάσεις -τέσσερις κάναμε στη Διαρκή Επιτροπή και άλλες τέσσερις εδώ- το καλύτερο δυνατό νομοσχέδιο και όχι το τέλειο. Δεν το μπορούμε ίσως το τέλειο νομοσχέδιο, να βγει όμως το καλύτερο δυνατό.
Ζήτησα από το Προεδρείο γι' αυτόν το λόγο να έχουμε ακόμα για τρεις μέρες τη δυνατότητα να το συζητήσουμε. Αν σε αυτές τις τρεις μέρες εντοπίσατε και εσείς άλλα προβλήματα φέρτε τα τη Δευτέρα στο Υπουργείο να τα συζητήσουμε, ώστε την Τρίτη, όταν θα έρθουμε εδώ να κάνω αποδεκτές όσες απ' τις προτάσεις σας λύνουν προβλήματα. 
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, εννοείτε την Τετάρτη το πρωί, γιατί την Τρίτη έχουμε κοινοβουλευτικό έλεγχο.
Θα ευχαριστήσω τον κύριο Υπουργό. 
Ορίστε, κύριε Τζαννή, έχετε το λόγο να δευτερολογήσετε για οκτώ λεπτά.
ΛΕΩΝΙΔΑΣ ΤΖΑΝΗΣ: Ευχαριστώ, κύριε Πρόεδρε. Δεν θα μου χρειαστούν τα οκτώ λεπτά.
Εγώ θέλω να συγχαρώ την Κυβέρνηση, γιατί με τον τρόπο αυτόν αποδεικνύει κοινοβουλευτική ευαισθησία και καταξιώνει -αν θέλετε- το ρόλο και των κομμάτων και των Βουλευτών. 
Κύριε Πρόεδρε, έγιναν πραγματικά πολλές φορές προτάσεις από τους συναδέλφους όλων των πτερύγων, οι οποίες παρουσιάζουν ενδιαφέρον, είναι σωστές και πρέπει να ληφθούν υπόψη. 
Θέλω μόνο να θυμίσω κάτι, για να απαντήσω και στον κ. Βασιλείου, ο οποίος, αν το πρόσεχε, δεν θα οδηγούσε η αιτιολογία του σε αυτό το απόλυτο διά ταύτα, για να αποσυρθεί το νομοσχέδιο. 
Από τις προτάσεις του "Συνηγόρου του Πολίτη" επιτρέψτε μου να πω ότι δεν πρέπει να εκλαμβάνουμε τίποτε ως θέσφατο. Είναι καλές οι ανεξάρτητες διοικητικές αρχές και μιλάω εκ πείρας για το σύνολο των ανεξάρτητων διοικητικών αρχών.
Άλλο το κομμάτι των διαπιστώσεων των ανεξάρτητων διοικητικών αρχών που σύμφωνα με το νόμο πρέπει να οδηγούν τα αρμόδια Υπουργεία στην εξέταση των προτάσεων και στην υιοθέτηση και νομοθέτηση πολλών από τα προτεινόμενα -αυτό το ορίζει ο νόμος ρητά σε ό,τι αφορά τα πορίσματα του "Συνηγόρου του Πολίτη"- και άλλο η εφαρμοσμένη πολιτική που πρέπει να λαμβάνει υπόψη και άλλες παραμέτρους. 
Να θυμίσω, λοιπόν, ότι πολλές από τις διαπιστώσεις -δεν ξέρω, κύριε Υπουργέ, αν τα είπατε λίγο πιο πριν εσείς, ζητώ συγγνώμη αν τα επαναλαμβάνω- του "Συνηγόρου του Πολίτη" έχουν περιληφθεί στο νομοσχέδιο αυτό. Παράδειγμα: Επισημαίνει ο Συνήγορος, "η υποχρέωση προσκομιδής του πιστοποιητικού υγείας σε κάθε ανανέωση άδειας παραμονής, εκτός διαρκούς κλπ... οδηγεί στο να είναι συχνά εμπορεύσιμο το αγαθό". Το νομοσχέδιο προβλέπει ότι κατά την ανανέωση της άδειας παραμονής δεν ζητείται πιστοποιητικό υγείας. 
Πάμε τώρα στις επτά προτάσεις του "Συνηγόρου του Πολίτη". Πρώτον, αυτοδίκαιη παράταση ισχύος όλων των αδειών παραμονής για έξι μήνες ή πρόβλεψη ρητή ή αναστολή της προθεσμίας για την υποβολή αιτήσεων που αφορούν στη χορήγηση άδειας εργασίας και παραμονής. Αυτό είναι κάτι που πρέπει να το δείτε, κύριε Υπουργέ, μέχρι την επόμενη εβδομάδα. Υπάρχει όντως ένα πρόβλημα. Μήπως μπορούμε να πούμε, λοιπόν, ότι παρατείνεται αυτοδικαίως μέχρι 31/12 η ισχύς των αδειών για να μην γίνονται αντικείμενο και οικονομικής εκμετάλλευσης αυτοί οι άνθρωποι. 
Δεύτερον, -λέει ο "Συνήγορος του Πολίτη"- χορήγηση στους αλλοδαπούς αιτούντες, σε αυτούς που ζητούν έκδοση άδειας παραμονής βεβαίωσης κατάθεσης δικαιολογητικών, έκδοση της άδειας παραμονής ανανεούμενης ανά εξάμηνο που να επέχει θέση άδειας παραμονής. Καλή σκέψη είναι αυτή. Αυτή να τη δούμε. Εάν αυτό δεν συνεπάγεται κάτι που αυτήν τη στιγμή δεν μπορεί να το εκτιμήσει κάποιος από εμάς, μπορεί να προχωρήσει. 
Πάω, λοιπόν, σε αυτά που έχουν περιληφθεί ήδη στο νομοσχέδιο. Στο 4, κύριε συνάδελφε. Για την αρχική έκδοση της άδειας παραμονής -λέει ο Συνήγορος- να προβλεφθεί η δυνατότητα ο αλλοδαπός να κληθεί σε συνέντευξη -τονίζω η δυνατότητα- εάν τα συνοδευτικά στοιχεία της αίτησης δεν καλύπτουν τις απαιτούμενες από το νόμο τυπικές προϋποθέσεις ή η επιτροπή μετανάστευσης κρίνει ότι η συνέντευξη είναι αναγκαία προκειμένου να γνωμοδοτήσει. Σας θυμίζω την παράγραφο 7, εδάφιο γ' του άρθρου 19 και την παράγραφο 7 του άρθρου 21. Το μεν 19 απαντά σε αυτό και λέει στο 7γ "για την ανανέωση της άδειας παραμονής ο αλλοδαπός δεν καλείται σε συνέντευξη ενώπιον της επιτροπής μετανάστευσης". Υιοθέτηση αυτής της πρότασης είναι. Απαντά πάντως το νομοσχέδιο κατά το μέρος που είπα λίγο πριν και στη μία και στην άλλη περίπτωση. 
Πάμε στην άλλη πρόταση του Συνηγόρου. Για την ανανέωση της άδειας παραμονής να μην απαιτείται κατάθεση πιστοποιητικού υγείας και κλήση σε συνέντευξη. Η μεν κλήση σε συνέντευξη την ανέφερα λίγο πιο πριν, δεν απαιτείται, πιστοποιητικό υγείας δεν απαιτείται. Είναι το 7β΄. Ο νόμος ρητά το ορίζει. "Το πιστοποιητικό αυτό δεν είναι απαραίτητο για την ανανέωση της άδειας παραμονής". 
Πάμε τώρα στην άλλη πρόταση του Συνηγόρου. Στους αλλοδαπούς που παρέβησαν τις περί παραμονής στη χώρα μας διατάξεις του ν. 2910 να προβλεφθεί η δυνατότητα ιδίως για λόγους ανθρωπιστικούς ανωτέρας βίας ή δημοσίου συμφέροντος αντί της απέλασης να τάσσεται η προθεσμία προς αναχώρηση που να μην υπερβαίνει το μήνα. Αυτό είναι κάτι που πρέπει να το δούμε κύριε Υπουργέ. 
Στο άρθρο 21 στην παράγραφο 1 προβλέπεται η δυνατότητα παράτασης της άδειας για ανθρωπιστικούς λόγους. Δηλαδή μπορεί να μην είναι απολύτως αυτό που προτείνει ο Συνήγορος, αλλά το άρθρο 21 παράγραφος 1 λέει: "Παράταση του χρόνου παραμονής μέχρι έξι μήνες μπορεί να χορηγηθεί σε αλλοδαπό για λόγους εξαιρετικούς, ιδιαίτερα λόγω ανωτέρας βίας, ανθρωπιστικών, επαγγελματικών ή σοβαρών προσωπικών λόγων, εφόσον διαθέτει επαρκείς πόρους διαβίωσης". 
Νομίζω ότι είναι αυτονόητο ότι οι κάτοχοι άδειας παραμονής για ανθρωπιστικούς λόγους προφανώς οφείλεται σε αβλεψία του ν. 2910 να έχουν και αυτοί την ιατροφαρμακευτική περίθαλψη, ειρήσθω εν παρόδω ότι ούτως ή άλλως την έχουν, αφού στα νοσοκομεία πηγαίνουν και κανείς δεν ζητά τίποτα ιδιαίτερο.
Θέλω να γίνει μια τεχνική βελτίωση που νομίζω ότι δεν προσέξαμε εξαρχής. Λέει στην παράγραφο 3 του άρθρου 23 "το Ινστιτούτο Μεταναστευτικής Πολιτικής διοικείται από διοικητικό συμβούλιο, που αποτελείται από τον πρόεδρο, τον αντιπρόεδρο και τρία ακόμη μέλη με τριετή θητεία, καθώς και από γενικό διευθυντή". 
Είπαμε ότι δεν είναι μέλος της διοίκησης ο Γενικός Διευθυντής. Aς φροντίσει ο κ. Μαυρίκας να το διορθώσει αυτό, ώστε να γίνει σωστή διατύπωση και να πάει στην παράγραφο 3ε' ότι στον κανονισμό περιλαμβάνεται ο Γενικός Διευθυντής κλπ.
Σε αυτές τις επί μέρους παρατηρήσεις νομίζω ότι αυτό που πρότεινε ο κ. Γερανίδης θα σας απασχολήσει, καθώς επίσης και αυτό πρότεινε και ο κ. Βασιλείου, για το οποίο συνηγόρησα και εγώ, για τους αλλοδαπούς που είχαν πάει στο Υπουργείο Δημόσιας Τάξης. Απαντήσατε και είπατε "σε δεκαπέντε μέρες". Εγώ είμαι απόλυτα βέβαιος ότι θα γίνει και ξέρω ποιος είστε, κύριε Υπουργέ, αλλά αυτά τα δεκαπενθήμερα δεν είναι δεκαπενθήμερα εξέτασης. Πρέπει να τελειώνει το θέμα σύντομα. Είναι το θέμα των αλλοδαπών που είχαν ξεκινήσει από το Υπουργείο Δημόσιας Τάξης και μεταφέρθηκε η σχετική αρμοδιότητα στο Υπουργείο Εσωτερικών. 
Επίσης όσον αφορά στα θέματα που έθεσε ο κ. Γερανίδης σχετικά με τους παλιννοστούντες, με τροποποίηση του άρθρου 76 του ν. 2910, η βεβαίωση προσωρινής άδειας παραμονής που χορηγείται και στους ομογενείς είναι δυνατόν να χορηγείται και σε ομογενείς από την τέως Σοβιετική Ένωση που βρίσκονται στην Ελλάδα και έχουν ήδη καταθέσει τα δικαιολογητικά τους για τακτοποίηση, ανεξαρτήτως της διαδικασίας που ακολουθείται για την τακτοποίησή τους. Δείτε το λίγο με τους συνεργάτες σας. Αν δεν εμπεριέχει κανένα κίνδυνο, που αυτήν τη στιγμή δεν μπορούμε να υπολογίσουμε, νομίζω, ότι είναι λογικό. 
Εκτός όλων αυτών εγώ θέλω έστω και εκτός χρόνου και έξω από το θέμα να συνηγορήσω με την πάρα πολύ σωστή πρόταση που έκανε χθες ο Αντιπρόεδρος της Βουλής κ. Σγουρίδης. Δεν παραβλέπω τις δυσκολίες, δεν θέλω να προσθέτουμε μια ακόμη γραφειοκρατική δυσκολία, ώστε εκτός από περιβαλλοντικές μελέτες να υπάρχει και η γνώμη της πολιτικής προστασίας, αλλά ήταν σοφή η πρόταση του Αντιπροέδρου. 
Όταν γίνονται έργα, κυρίως για τη διαμόρφωση των κοινοχρήστων χώρων, οι δήμαρχοι αρχίζουν και κάνουν τις βρύσες, κάνουν τα δέντρα. Είναι δυνατόν αυτό; Κάτι συμβαίνει και πραγματικά πρέπει να το πούμε. Δεν έχουμε σχέδια εκκένωσης οικιών. Το είχα ζήσει εγώ στους σεισμούς της Θεσσαλονίκης σαν θύμα τη δεκαετία του '80. Τρέχαμε δεξιά και αριστερά και δεν ξέραμε πού να πάμε. Πηγαίναμε σε πάρκα και δεν είχε μια βρύση να πιούμε νερό. Αυτό το γεγονός, το να τρέχουμε τελευταία στιγμή, είτε με το σχέδιο "ΞENOKΡΑΤΗΣ" είτε με οποιοδήποτε άλλο σχέδιο το ζήσαμε στους σεισμούς της Αθήνας. Πρέπει να υπάρχουν στους κοινόχρηστους χώρους οι ελάχιστες υποδομές για το νερό, για την αποχέτευση, για την εγκατάσταση σε πρώτο χρόνο των ανθρώπων που θα πληγούν από τις φυσικές και οικολογικές καταστροφές. Γιατί να μην αξιοποιηθούν και κοινοτικά κονδύλια προς την κατεύθυνση αυτή; Νομίζω ότι η πρόταση αυτή του κ. Σγουρίδη ήταν πολύ καλή.
ΠΡΟΕΔΡΕΥΩΝ (Παναγιώτης Σγουρίδης): Ειδάλλως θα ξοδεύουμε τα λεφτά χωρίς να πιάνουν τόπο, κύριε Τζανή.
Ορίστε, κύριε Υπουργέ, έχετε το λόγο για δύο λεπτά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Χτες τοποθετήθηκα πάνω σε αυτήν την πρόταση και είπα πώς μπορεί πραγματικά να πάρει σάρκα και οστά και όχι να μείνουμε στο ότι το βάζουμε μέσα στο νόμο. Γιατί βάζοντάς το στο νόμο δεν σημαίνει τίποτα.
Είπαμε λοιπόν ότι αυτό πρέπει να περιληφθεί σε μια από τις οριζόντιες δράσεις της αυτοδιοίκησης με τους συγκεκριμένους κεντρικούς αυτοτελείς πόρους. Όπου φτιάξαμε οριζόντιες δράσεις και τις χρηματοδοτήσαμε αυτές "περπατήσανε".
ΠΡΟΕΔΡΕΥΩΝ (Παναγιώτης Σγουρίδης): Η υπόθεση είναι η εξής όμως, ότι δεν λαμβάνετε γνώση των δημοσίων έργων ή των δημοτικών έργων, τα οποία γίνονται σε όλη την Ελλάδα, με αποτέλεσμα να διαμορφώνονται οι κοινόχρηστοι χώροι και να μην ξέρετε εσείς ότι διαμορφώνεται ο κοινόχρηστος χώρος στο Δήμο Αβδίνων, παραδείγματος χάρη. Τι να ξέρετε; Από εκεί και πέρα όμως δεν γίνονται υποδομές και όταν γίνει κάτι ψάχνουμε να βρούμε πού θα βάλουμε τις τουαλέτες, για να μπορέσουν οι άνθρωποι, όταν γίνει κάτι, να κάνουν την πρώτη τους ανάγκη.
Ορίστε, κύριε Βασιλείου, έχετε το λόγο.
ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, θα φροντίσω να είμαι σύντομος, άλλωστε εξαντλήσαμε και στην αρχή και στα άρθρα τις απόψεις μας, με δεδομένο ότι και ο κύριος Υπουργός επεφυλάχθη για την επόμενη συνεδρίαση, όπου θα συζητηθεί αυτό το νομοσχέδιο, την Τετάρτη, όπως είπατε.
ΠΡΟΕΔΡΕΥΩΝ (Παναγιώτης Σγουρίδης): Την Τετάρτη το πρωί ο κύριος Υπουργός θα φέρει ό,τι συγκεντρώσει μέχρι τη Δευτέρα και την Τρίτη στο γραφείο.
Κύριε Βασιλείου, την Τετάρτη το πρωί, ό,τι προτάσεις μαζέψει ο κύριος Υπουργός, θα τις ελέγξει και θα πει ότι δέχεται κάποιες ή δεν δέχεται κάποιες άλλες. 
ΘΕΟΦΙΛΟΣ ΒΑΣΙΛΕΙΟΥ: Είναι μια επιφύλαξη συνθετικού χαρακτήρα, δεν υπάρχει καμία αμφιβολία γι' αυτό.
ΠΡΟΕΔΡΕΥΩΝ (Παναγιώτης Σγουρίδης): Κύριε Βασιλείου, παρακαλώ, συνεχίστε, σας ξαναβάζω το χρόνο από την αρχή.
ΘΕΟΦΙΛΟΣ ΒΑΣΙΛΕΙΟΥ: Πήρα κυρίως το λόγο για να αναφερθώ στη θέση του κυρίου Υπουργού για τη νομοθετική πρωτοβουλία. Οι τροποποιήσεις, οι συμπληρώσεις νόμων οι οποίοι βρίσκονται εν ισχύει, έρχονται σε σύγκρουση πολλές φορές με την πραγματικότητα. Δυσχεραίνεται η εφαρμογή τους και ασφαλώς πρέπει να λαμβάνονται κάποια μέτρα ενδεχομένως με τις τροποποιήσεις. Αν ήταν μόνο αυτό, δεν θα είχαμε καμία αντίθεση να διαμορφώνεται όποτε χρειάζεται μία τέτοια λογική. Όμως είμαστε αντίθετοι στην αρχή και τη φιλοσοφία να αναλαμβάνουμε νομοθετική πρωτοβουλία, να μη συλλαμβάνουμε την ύλη του αντικειμένου, με το οποίο ασχολούμεθα…
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ποιοι νομοθετούν;
ΘΕΟΦΙΛΟΣ ΒΑΣΙΛΕΙΟΥ: Η νομοθετική πρωτοβουλία ανήκει στην Κυβέρνηση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μου επιτρέπετε μια διακοπή;
ΘΕΟΦΙΛΟΣ ΒΑΣΙΛΕΙΟΥ: Σας επιτρέπω.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, νομοθετεί η Βουλή. Τα κόμματα έχουν την ίδια ευθύνη με την Κυβέρνηση. Η Κυβέρνηση φέρνει εδώ μια εισήγηση ενός νομοσχεδίου. Επειδή τώρα νομοθετούμε, αν εσείς έχετε κάνει μια σωστή πρόταση και δεν περιληφθεί στο νομοσχέδιο, όταν σε έξι μήνες χρειαστεί να ξανασυζητηθεί κάτι και έχει αποδειχθεί ότι αυτό πλέον το κενό που δημιουργήθηκε, επειδή δεν αποδέχθηκε η Κυβέρνηση την πρότασή σας, εγώ σας δίνω το δικαίωμα τότε να τα πείτε όλα αυτά. 'Εχουμε οκτώ μέρες μέσα στη Βουλή που συζητάμε γι΄ αυτό το νομοσχέδιο, έκανα αποδεκτές πλήθος προτάσεων και το θεωρώ πάρα πολύ θετικό αυτό ότι τις έκανα αποδεκτές. Δεν είναι αρνητικό για την Κυβέρνηση ότι εδώ μέσα δέχθηκε σωστά πράγματα που λέχθηκαν από κάποιους συναδέλφους. Αν έχετε σωστές προτάσεις σαν άτομο και σαν παράταξη της Νέας Δημοκρατίας, φέρτε τις. Μη λέτε όμως ότι είναι αρνητικό που νομοθετούμε μετά από ένα χρόνο ξανά.
ΘΕΟΦΙΛΟΣ ΒΑΣΙΛΕΙΟΥ: Κύριε Υπουργέ, αποτελεί ίσως μία πρωτοτυπία το ότι έχετε αποδεχθεί ως Υπουργός και ως Κυβέρνηση σειρά τέτοιων ρυθμίσεων. Με δεδομένο του τι είναι σωστό και τι είναι λάθος, είναι μία υπόθεση η οποία έχει ταλανίσει τη Βουλή και κατά σύστημα μετ΄ επαίνων απορρίπτονται θαυμαστές και σωστές τροπολογίες, ρυθμίσεις, προσθήκες, προτάσεις νόμων. Λίγες έχουν απορριφθεί μετ΄ επαίνων;
Κατά συνέπεια δεν είναι γενική αρχή αυτό που είπατε. Ειδικότερα θα μπορούσαμε να το κουβεντιάσουμε. Δεν μιλώ για την τροποποίηση του 2910 ένα χρόνο μετά ακριβώς, επειδή θέλατε απλά να το τροποποιήσετε. Μιλώ γιατί ακόμα και στην επιτροπή ήρθαν ρυθμίσεις που υποδηλώνουν ότι και σε υπηρεσιακό επίπεδο, αλλά και σε πολιτικό επίπεδο δεν ήταν όσο γνωστά εχρειάζετο στην Κυβέρνηση όλα αυτά τα ζητήματα, τα οποία έπρεπε να λυθούν και είναι δυνατόν και αύριο και σε δύο και σε τρεις μήνες να έρθουν. Γι΄ αυτό είπα να πάρετε το νομοσχέδιο πίσω, να κάτσουμε να συλλάβουμε ολόκληρη την ύλη του αντικειμένου μιας τέτοιας πολιτικής. Και γιατί όχι, όπως είπατε, αφού είπατε ότι πράγματι δεν έχουμε μέχρι σήμερα μεταναστευτική πολιτική την οποία πρέπει να χαράξουμε, να μη μας δοθεί η χρυσή ευκαιρία σήμερα να τη χαράξουμε και να την ολοκληρώσουμε. Πάλι αποσπασματικά θα λειτουργήσουμε; Πάλι ρυθμίσεις θα κάνουμε για ορισμένα ζητήματα, τα οποία βρίσκονται στην επικαιρότητα; Δεν είναι νομοθετική πρωτοβουλία αυτό. Δεν είναι ενδεχομένως στη σύλληψη του συνταγματικού νομοθέτη ότι έτσι πρέπει να λειτουργεί η Βουλή.
Οι μέχρι σήμερα χειρισμοί σ΄ αυτό το ζήτημα της μετανάστευσης δυστυχώς έχουν οδηγήσει στη λογική του να ελλοχεύει προς τα έξω ο κίνδυνος, οι Έλληνες στο σύνολό τους να φτάσουν στη λογική και στο σύνδρομο του ρατσισμού. Ο ελληνικός λαός υπήρξε ανέκαθεν φιλόξενος με προστάτη της φιλοξενίας τον Ξένιο Δία.
Ιστορικά έχει αποδείξει ο ελληνικός λαός ότι είναι ο πιο φιλόξενος και ο πιο φιλότιμος λαός του κόσμου, το περιβόητο ρωμαίικο φιλότιμο. Οι χειρισμοί όμως αυτών των θεμάτων μέχρι σήμερα έχουν οδηγήσει και σε τέτοιες λογικές. Γι' αυτό χρειάζεται να κάνουμε μεταναστευτική πολίτική, κύριε Υπουργέ, και να μη διαμορφώνουμε κάθε φορά επικαίρως καταστάσεις που παρελείφθησαν χθες για λόγους που είτε δεν μπορούσαν να προβλεφθούν είτε όχι. Αυτό άλλωστε είναι και ικανότητα. Στην πολιτική η ικανότητα του προβλέπειν είναι βασικό στοιχείο άσκησής της. 
Κλείνοντας, συμφωνώντας με τον εισηγητή της Πλειοψηφίας και αν θέλετε εκτιμώ ότι το ανέφεραν και οι άλλοι εισηγητές, που λείπουν αυτήν την ώρα, του Κομμουνιστικού Κόμματος και του Συνασπισμού, αναφορικά με τους οκτακόσιους τριάντα μετανάστες οι οποίοι έτυχαν αυτής της μεταχείρισης. Ποιας; Του προ του 2910 ισχύοντος νόμου και στη συνέχεια μέσω του Υπουργείου Δημοσίας Τάξεως διεβιβάσθη προς το Υπουργείο Εσωτερικών Δημόσιας Διοίκησης και Αποκέντρωσης ο φάκελος για την έκδοση των αδειών παραμονής και εργασίας. Και ομολογώ ότι δέχομαι με κάθε λόγο τη δέσμευσή σας να μη γίνει η νομοθετική ρύθμιση που χρειάζεται, που ζητάμε να γίνει στο άρθρο 25, όπως ανέγνωσα την συμπληρωματική διάταξη, αλλά υπό την προϋπόθεση ότι εσείς θα κάνετε μια κατηγορηματική δήλωση στη Βουλή των Ελλήνων, να δεσμευθείτε ενώπιον της Βουλής και για τη δράση των υπηρεσιών του Υπουργείου Εσωτερικών, σε βαθμό που αυτό το δεκαπενθήμερο, που αναφέρατε κατά τη διάρκεια της συζήτησης των άρθρων, να είναι δεκαπενθήμερο περάτωσης των εργασιών για έκδοση αυτών των αδειών και όχι έναρξης των εργασιών που θα φθάσει στο διηνεκές. Μπορεί να φθάσει στο 2003. Εάν αυτός ο χρόνος είναι αντικειμενικά σωστός, σας παρακαλώ να κάνετε αυτήν τη δήλωση. Μπορεί να πείτε και σε είκοσι μέρες και σε ένα μήνα, αρκεί να αναλάβετε αυτήν την ευθύνη να τελειώσει μια και έξω αυτή η ιστορία. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρία παρακολουθούν τη συνεδριάσή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, τριάντα οκτώ μαθητές και μαθήτριες και τρεις δάσκαλοι από το 2ο Δημοτικό Σχολείο Ξυλοκάστρου Κορινθίας.
Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Κύριε Υπουργέ, έχετε να προσθέσετε τίποτε; 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Όχι κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 19 έως και 25 και αναβάλλεται η ψήφισή τους χωριστά το καθένα σε επόμενη συνεδρίαση. 
Έχουν διανεμηθεί τα Πρακτικά της Τρίτης 2 Απριλίου 2002 και ερωτάται το Σώμα αν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 2 Απριλίου 2002 επικυρώθηκαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση.
ΟΛΟΙ ΟΙ ΒΟΥΛΕΤΕΣ: Μάλιστα, μάλιστα. 
Με τη συναίνεση του Σώματος και ώρα 15.06' λύεται η συνεδρίαση για αύριο Παρασκευή 12 Απριλίου 2002 με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Ανάπτυξης, σχετικά με τα ναυπηγεία Σκαραμαγκά.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


 


