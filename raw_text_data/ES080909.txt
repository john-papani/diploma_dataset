(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ KE’
Τρίτη 9  Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.
3. Επί του Κανονισμού, σελ.
4. Επί Προσωπικού θέματος, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.
2. Συζήτηση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες», σελ.
3. Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σελ.
4. Επί της αντισυνταγματικότητας του σχεδίου νόμου του Υπουργείου Οικονομίας και Οικονομικών, σελ.
5. Κατάθεση Εκθέσεων Διαρκών Επιτροπών.
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου», σελ.
6. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
i) «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)», σελ.
ii) «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου», σελ.

ΟΜΙΛΗΤΕΣ
Α. Επί Διαδικαστικού θέματος:
ΑΛΟΓΟΣΚΟΥΦΗΣ Γ., σελ.
ΒΕΝΙΖΕΛΟΣ Ε., σελ.
ΓΕΩΡΓΙΑΔΗΣ Α., σελ.
ΚΟΥΤΜΕΡΙΔΗΣ Ε., σελ.
ΠΑΝΑΓΙΩΤΟΠΟΥΛΟΣ Π., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.
ΤΖΑΜΤΖΗΣ Ι., σελ.

Β. Επί του Κανονισμού:
ΠΕΤΣΑΛΝΙΚΟΣ Φ., σελ.

Γ. Επί Προσωπικού θέματος:
ΠΕΤΣΑΛΝΙΚΟΣ Φ., σελ.
ΡΑΠΤΗ Σ., σελ.
ΤΖΑΜΤΖΗΣ Ι., σελ.

Δ. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΒΕΝΙΖΕΛΟΣ Ε., σελ.
ΒΕΡΡΑΣ Μ., σελ.
ΒΟΡΙΔΗΣ Μ., σελ.
ΓΕΙΤΟΝΑΣ Κ., σελ.
ΓΚΑΤΖΗΣ Ν., σελ.
ΔΙΑΜΑΝΤΙΔΗΣ Ι., σελ.
ΔΡΑΓΑΣΑΚΗΣ Ι., σελ.
ΕΞΑΡΧΟΣ Β., σελ.
ΚΑΛΛΙΩΡΑΣ Η., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΚΑΡΤΑΛΗΣ Κ., σελ.
ΚΑΤΣΕΛΗ Λ., σελ.
ΚΑΤΣΙΦΑΡΑΣ Α., σελ.
ΚΟΡΚΑ-ΚΩΝΣΤΑ Α., σελ.
ΚΟΥΣΕΛΑΣ Δ., σελ.
ΚΟΥΤΜΕΡΙΔΗΣ Ε., σελ.
ΚΟΥΤΣΟΥΚΟΣ Ι., σελ.
ΛΑΦΑΖΑΝΗΣ Π., σελ.
ΠΑΠΑΚΩΝΣΤΑΝΤΙΝΟΥ Γ., σελ.
ΠΑΤΡΙΑΝΑΚΟΥ Φ., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΠΕΤΑΛΩΤΗΣ Γ., σελ.
ΠΛΕΥΡΗΣ Α., σελ.
ΡΑΠΤΗ Σ., σελ.
ΣΑΧΙΝΙΔΗΣ Φ., σελ.
ΤΖΑΚΡΗ Θ., σελ.
ΤΖΑΜΤΖΗΣ Ι., σελ.
ΤΣΙΡΩΝΗΣ Δ., σελ.
ΧΑΪΔΟΣ Χ., σελ.

Ε. Επί της αντισυνταγματικότητας του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΒΕΝΙΖΕΛΟΣ Ε., σελ.
ΒΟΡΙΔΗΣ Μ., σελ.
ΔΡΑΓΑΣΑΚΗΣ Ι., σελ.
ΚΑΡΑΘΑΝΑΣΟΠΟΥΛΟΣ Ν., σελ.
ΜΠΟΥΓΑΣ Ι., σελ.
ΠΑΝΑΓΙΩΤΟΠΟΥΛΟΣ Π., σελ.



        
        ΠΡΑΚΤΙΚΑ ΒΟΥΛΗΣ
        ΙΒ΄ ΠΕΡΙΟΔΟΣ 
        ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
        ΣΥΝΟΔΟΣ Α΄
        ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
        ΘΕΡΟΥΣ 2008
        ΣΥΝΕΔΡΙΑΣΗ ΚΕ΄
        Τρίτη 9 Σεπτεμβρίου 2008
        Αθήνα, σήμερα στις 9 Σεπτεμβρίου 2008, ημέρα Τρίτη και ώρα 18.04΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
        Παρακαλείται ο κύριος Γραμματέας να ανακοινώσει τις αναφορές προς το Τμήμα. 
        (Ανακοινώνονται προς το Τμήμα από τον κ. Λάζαρο Τσαβδαρίδη, Βουλευτή Ημαθίας, τα ακόλουθα:
        Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύλλογος Ειδικού Εκπαιδευτικού Προσωπικού Ειδικής Αγωγής Περιφέρειας Πελοποννήσου διαμαρτύρεται για την περικοπή επιδομάτων από τους εργαζόμενους στην Ειδική Αγωγή.
        2) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύνδεσμος Εργατοϋπαλλήλων Ερμιονίδας ζητεί την παραμονή στο Ι.Κ.Α. Κρανιδίου, υπαλλήλου του τέως Τ.Α.Ξ.Υ..
        3) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία το Τοπικό Διαμέρισμα Αδαμίου του Δήμου Ασκληπιείου Νομού Αργολίδας ζητεί να κηρυχθεί ως πυρόπληκτο και να αποζημιωθούν οι πληγέντες κτηνοτρόφοι της περιοχής.
        4) Ο Βουλευτής Αργολίδος κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Δήμος Ασκληπιείου Νομού Αργολίδας ζητεί να παραμείνει το Δημοτικό Διαμέρισμα Ασκληπιείου, ως περιοχή Παρέμβασης Άξονα 3 και στην Δ΄ Προγραμματική Περίοδο 2007-2013.
        5) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Πανελλήνια Εκπολιτιστική Ένωση Λαμπειέων -Διβριωτών Ηλείας «Πνευματικό Κέντρο Δίβρης» ζητεί την ανάδειξη των αρχαιολογικών μνημείων στην περιοχή της Αρχαίας Ολυμπίας και των Καλαβρύτων.
        6) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Πανελλήνια Εκπολιτιστική Ένωση Λαμπειέων-Διβριωτών Ηλείας «Πνευματικό Κέντρο Δίβρης» ζητεί την ανακατασκευή των βασικών οδικών αρτηριών στις περιοχές Ηλείας-Αχαίας-Αρκαδίας κ.λπ..
        7) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία η Πανελλήνια Εκπολιτιστική Ένωση Λαμπειέων-Διβριωτών Ηλείας «Πνευματικό Κέντρο Δίβρης» ζητεί τη δημιουργία Κέντρου Περιβαλλοντικής Εκπαίδευσης στο δρυοδάσος της Φολόης του Νομού Ηλείας κ.λπ..
        8) Ο Βουλευτής Ηλείας κ. ΓΙΑΝΝΗΣ ΚΟΥΤΣΟΥΚΟΣ κατέθεσε αναφορά με την οποία το Σωματείο Πλακάδων και Εργαζομένων στις Κατασκευές του Νομού Ηλείας ζητεί να μην ισχύσει για τους ασφαλισμένους του Ι.Κ.Α. Νομού Ηλείας, η προβλεπόμενη αύξηση των ενσήμων για τις παροχές σε φάρμακα το 2009.
        9) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Ένωση Εφημεριδοπωλών Αθηνών ζητεί τη μείωση της φορολογικής επιβάρυνσης του κλάδου.
        10) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ - ΘΕΟΔΩΡΙΔΟΥ κατέθεσε αναφορά με την οποία η Ανωτάτη Συνομοσπονδία Πολυτέκνων Ελλάδος ζητεί να συνεχιστεί το δικαίωμα των πολυτέκνων για μειωμένο εισιτήριο σε όλες τις θέσεις των πλοίων.
        11) Ο Βουλευτής Σερρών κ. ΕΥΣΤΑΘΙΟΣ ΚΟΥΤΜΕΡΙΔΗΣ κατέθεσε αναφορά με την οποία ο κ. Νικόλαος Γκάλφας, κάτοικος Κοζάνης ζητεί τον έλεγχο της νομιμότητας στη διαδικασία για την πρόσληψη ειδικού τεχνικού προσωπικού, στο Πανεπιστήμιου Δυτικής Μακεδονίας.
        12) Ο Βουλευτής Αχαΐας κ. ΜΙΛΤΙΑΔΗΣ ΒΕΡΡΑΣ κατέθεσε αναφορά με την οποία ο Εμπορικός και Εισαγωγικός Σύλλογος Πατρών ζητεί την αύξηση της επιδότησης επιτοκίου για τους επιχειρηματίες του Νομού Αχαΐας κ.λπ..
        13) Ο Βουλευτής Α Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου ζητεί την επαναπροκήρυξη του πιλοτικού προγράμματος «ΠΡΑΣΙΝΗ ΠΟΛΗ».
        14) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά με την οποία η Πανελλήνια Ένωση Έργοληπτών Γεωπόνων Έργων Πράσινου ζητεί την άμεση αποκατάσταση των φυτών που έχουν καταστραφεί στις Εθνικές Οδούς κ.λπ..
        15) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων και Δασολόγων Δημοσίων Υπαλλήλων ζητούν πληροφορίες για την εμπλοκή ή όχι μελών τους, στη διαδικασία αποχαρακτηρισμού και παραχώρησης δασικών εκτάσεων, στην Ιερά Μονή Βατοπεδίου.
        16) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά με την οποία η Πανελλήνια Ομοσπονδία Ενώσεων Αγροτικών Συνεταιρισμών ζητεί την απαλλαγή των αγροτών από το νέο φόρο, που ανέρχεται στο 10% επί των εισοδημάτων τους.
        17) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΑΪΒΑΛΙΩΤΗΣ κατέθεσε αναφορά με την οποία το Επιμελητήριο Δωδεκανήσου ζητεί τη λήψη μέτρων οικονομικής στήριξης των επιχειρήσεων στις πληγείσες από την πυρκαγιά του Ιουλίου, περιοχές της Ρόδου. 
        18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία οι Σύλλογοι Επαγγελματιών Κτηνοτρόφων των Νομών Ηρακλείου, Χανίων και Λασιθίου Κρήτης ζητούν την κατάργηση της αστυνομικής διάταξης για τα αφύλακτα ποιμενικά ζώα.
        19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία η Ομοσπονδία Εμπορικών Συλλόγων Πελοποννήσου και Νοτιοδυτικής Ελλάδας ζητεί την τροποποίηση του νέου φορολογικού νομοσχεδίου με καθιέρωση για τις εμπορικές επιχειρήσεις, του αφορολόγητου ποσού των 10.500 ευρώ κ.λπ..
        20) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στις ελλείψεις σε ιατρικό και διοικητικό προσωπικό του Ι.Κ.Α. Πύργου.
        21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία το Εργατικό Κέντρο Πύργου Ηλείας ζητεί τη ρύθμιση των οφειλών των εργαζομένων του Νομού Ηλείας, στον Ο.Ε.Κ..
        22) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Ομοσπονδία Γεωτεχνικών Δημοσίων Υπαλλήλων και οι Πανελλήνιες Ενώσεις Γεωπόνων και Δασολόγων Δημοσίων Υπαλλήλων ζητούν πληροφορίες για την εμπλοκή ή όχι μελών τους, στη διαδικασία αποχαρακτηρισμού και παραχώρησης δασικών εκτάσεων, στην Ιερά Μονή Βατοπεδίου.
        23) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Πανελλήνια Ένωση Εργοληπτών Γεωπόνων Έργων Πράσινου ζητεί την άμεση αποκατάσταση των φυτών που έχουν καταστραφεί στις Εθνικές Οδούς κ.λπ..
        24) Οι Βουλευτές Α΄ Θεσσαλονίκης κ. ΙΩΑΝΝΗΣ ΖΙΩΓΑΣ και κ. ΣΟΦΙΑ ΚΑΛΑΝΤΙΔΟΥ κατέθεσαν αναφορά με την οποία ο Αγροτικός Σύλλογος Ορμύλιας Χαλκιδικής ζητεί την αποζημίωση των αγροτών της περιοχής για τις ζημιές που υπέστησαν οι καλλιέργειες, από τη χαλαζόπτωση.
        25) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Ιωαννίνων κ. ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ κατέθεσαν αναφορά με την οποία η Παγκληρική-Παλλαϊκή Αγωνιστική Κίνηση διαμαρτύρεται για τη δίωξη ιερέα στην περιοχή της Λευκίμμης Κέρκυρας.
        26) Οι Βουλευτές Τρικάλων κ. ΑΧΙΛΛΕΑΣ ΚΑΝΤΑΡΤΖΗΣ, Λαρίσης κ. ΑΝΤΩΝΙΟΣ ΣΚΥΛΛΑΚΟΣ και Μαγνησίας κ. ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία οι εργαζόμενοι στα Κέντρα Δημιουργικής Απασχόλησης Παιδιών Τρικάλων ζητούν τη σταθερή χρηματοδότηση από Εθνικούς Πόρους, των Κοινωνικών αυτών Δομών.
        27) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η Τοπική Ένωση Δήμων και Κοινοτήτων Νομού Λακωνίας ζητεί την επιχορήγηση των πυρόπληκτων Δήμων του Νομού Λακωνίας, για τη συνέχιση του προγράμματος αναδασώσεων και αντιπλημμυρικών έργων.
        28) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ελαιοπαραγωγοί του Νομού Λακωνίας ζητούν να λάβουν οικονομική ενίσχυση μέσω του ποιοτικού παρακρατήματος έτους 2006-2007.
        29) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία οι Αγροτικές Συνεταιριστικές Οργανώσεις του τομέα των εσπεριδοειδών ζητούν έκτακτη οικονομική επιχορήγηση.
        30) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία ο Κτηνοτροφικός Σύλλογος Λακωνίας ζητεί να απαγορευτεί η χρήση σκονόγαλου σε όλα τα είδη τυριού κ.λπ..
        31) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία ο Εξωραϊστικός Σύνδεσμος Ελάτους Ναυπακτίας ζητεί τη χρηματοδότηση των έργων βελτίωσης του παραποτάμιου δρόμου Ρέρεσης-Τερψιθέας, στο Δήμο Αποδοτίας Νομού Αιτωλοακαρνανίας.
        32) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Πεταλιδίου Νομού Μεσσηνίας ζητεί την αποζημίωση των συκοπαραγωγών της περιοχής του, για τις ζημιές που υπέστησαν από την ξηρασία.
        33) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ κατέθεσε αναφορά με την οποία ο Δήμος Ιθάκης Νομού Κεφαλληνίας ζητεί τη διατήρηση του αφορολόγητου, για τα νησιά κάτω των 3.100 κατοίκων.
        34) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Εφημεριδοπωλών Αθηνών ζητεί τη μείωση κάτω από το 30%, του φορολογικού συντελεστή Μ.Σ.Κ.Κ..
        35) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία η Ένωση Τεχνικών Ελληνικής Ραδιοφωνίας ζητεί να διατηρηθεί το καθεστώς των Βαρέων και Ανθυγιεινών Επαγγελμάτων, για τους Τεχνικούς της Ελληνικής Ραδιοφωνίας.
        36) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία η Ένωση Εφημεριδοπωλών Αθηνών ζητεί τη μείωση κάτω από το 30%, του φορολογικού συντελεστή Μ.Σ.Κ.Κ..
        37) Ο Βουλευτής Καρδίτσης κ. ΚΩΝΣΤΑΝΤΙΝΟΣ ΡΟΒΛΙΑΣ κατέθεσε αναφορά με την οποία ο Σύλλογος Υπαλλήλων Νομαρχιακής Αυτοδιοίκησης Καρδίτσας ζητεί τη μισθολογική αναβάθμιση των υπαλλήλων των Νομαρχιακών Αυτοδιοικήσεων.
        38) Η Βουλευτής Ρεθύμνου κ. ΟΛΓΑ ΚΕΦΑΛΟΓΙΑΝΝΗ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί την ίδρυση Τοπικής Υπηρεσίας του Ο.Α.Ε.Δ. στο Πέραμα Μυλοποτάμου κ.λπ..
        39) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε δημοσίευμα εφημερίδας ζητεί να εξασφαλιστεί η συνέχιση λειτουργίας των Δράσεων Συμβουλευτικής και Υποστήριξης Τσιγγάνων.
        40) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  ζητεί τη διαλεύκανση περιστατικού επίθεσης σε πολίτη στο κέντρο των Χανίων κ.λπ..
        41) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται στην απόρριψη αιτήματος συνταξιοδότησης σε ανάπηρη ηλικιωμένη, ασφαλισμένη στον Ο.Γ.Α.. 
        42) Ο Βουλευτής Ηλείας κ. ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε δημοσίευμα εφημερίδας το οποίο αναφέρεται στην έλλειψη προσωπικού που παρουσιάζεται στα Ε.Λ.Τ.Α. του Επιταλίου Νομού Ηλείας.
        43) Ο Βουλευτής Α΄ Αθηνών κ. ΑΘΑΝΑΣΙΟΣ (ΝΑΣΟΣ) ΑΛΕΥΡΑΣ κατέθεσε αναφορά με την οποία  η Ένωση Εφημεριδοπωλών Αθηνών ζητεί τη μείωση κάτω από το 30%, του φορολογικού συντελεστή Μ.Σ.Κ.Κ..
        44) Ο Βουλευτής Αιτωλοακαρνανίας κ. ΣΠΥΡΙΔΩΝΑΣ-ΠΑΝΑΓΙΩΤΗΣ (ΣΠΗΛΙΟΣ) ΛΙΒΑΝΟΣ κατέθεσε αναφορά με την οποία ο Δήμος Αποδοτίας Νομού Αιτωλοακαρνανίας ζητεί τη λήψη μέτρων για την αντιμετώπιση της ανεξέλεγκτης βόσκησης βοοειδών, στην ευρύτερη περιοχή του.
        45) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία το Νομαρχιακό Συμβούλιο Αχαϊας ζητεί την επίλυση προβλημάτων λειτουργίας του Ιδρύματος Στήριξης Ογκολογικών ασθενών «Η ΕΛΠΙΔΑ».
        46) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο κ. Δημ. Κοτσάνης, πρώην Πρόεδρος του Τεχνικού Επιμελητηρίου Δυτικής Ελλάδος ζητεί την παράταση της προθεσμίας υποβολής των απαραίτητων δικαιολογητικών για την αποκατάσταση των σεισμοπλήκτων κτηρίων της περιοχής.
        47) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία ο Δημοτικός Οργανισμός Υγείας-Πρόνοιας του Δήμου Πατρέων ζητεί την παράταση λειτουργίας δράσεων Συμβουλευτικής και Υποστήριξης Τσιγγάνων.
        Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
        1. Στην με αριθμό 8671/17-3-2008 ερώτηση των Βουλευτών κυρίων Σοφίας Καλαντίδου και Ιωάννη Ζιώγα δόθηκε με το υπ’ αριθμ. Φ78400/16506/8-4-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης που κατέθεσαν στη Βουλή των Ελλήνων οι Βουλευτές κ. Kαλαντίδoυ Σοφία και κ. Γιάννης Ζιώγας, σας γνωρίζουμε τα εξής:
        Σύμφωνα με την ακολουθούμενη μέχρι σήμερα διοικητική πρακτική κάθε αίτημα για ανάκτηση της Ελληνικής ιθαγένειας προσώπου που την έχει αποστερηθεί κατά το παρελθόν, δυνάμει των τότε ισχυουσών διατάξεων τίθεται ενώπιον του Συμβουλίου Ιθαγενείας το οποίο, κατ’ επίκληση των Γενικών Αρχών του Διοικητικού Δικαίου, καλείται να διαπιστώσει αν κατά το χρόνο έκδοσης της απόφασης αποστέρησης της Ελληνικής Ιθαγένειας συνέτρεχαν ή όχι οι νόμιμες προϋποθέσεις για την έκδοσή της.
        Ο Υπουργός Εσωτερικών εκδίδει απόφαση για απόρριψη ή αποδοχή του σχετικού αιτήματος μετά από σύμφωνη γνώμη του ανωτέρω Συμβουλίου, χωρίς όπως προκύπτει από τα προαναφερόμενα, να υπεισέρχεται, εκ του νόμου, σε ουσιαστικό έλεγχο του περιεχομένου των προγενέστερων αυτών αποφάσεων αποστέρησης της Ελληνικής Ιθαγένειας.
        Η επανεξέταση, από το Συμβούλιο Ιθαγένειας, αιτήματος του ενδιαφερομένου προσώπου, περί ανάκτησης της Ελληνικής του Ιθαγένειας, δύναται να γίνει εφικτή, εφόσον προκύψουν νεώτερα στοιχεία αναφορικά με τον λόγο περί ανάκτησης της Ελληνικής Ιθαγένειας αυτού.
        Ειδικότερα στην περίπτωση του ΤΥΠΟΥ Δημητρίου του Τρύφωνα, όπως προκύπτει από τα στοιχεία του φακέλου, με την υπ’ αριθμ. ΑΠ: Φ.68864/12485/2002/4-4-2003 απόφαση του Υφυπουργού Εσωτερικών Δημόσιας Διοίκησης και Αποκέντρωσης, έχει διαπιστωθεί ότι ο προαναφερθείς δεν εμπίπτει στην 106841/1982 Κ.Υ.Α., που αναφέρεται στους πολιτικούς πρόσφυγες της περιόδου 1945-1949.
        Ο Υφυπουργός
        ΑΘΑΝ. ΝΑΚΟΣ»
        2. Στην με αριθμό 8759/4-3-2008 ερώτηση του Βουλευτή κ. Κωνσταντίνου Αϊβαλιώτη δόθηκε με το υπ’ αριθμ. 21741/8-4-2008 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ανωτέρω ερώτησης, που κατέθεσε ο Βουλευτής κ. Κώστας Αϊβαλιώτης, σχετικά με τις φθορές που προκαλούνται στις πινακίδες κυκλοφοριακής σήμανσης, σας γνωρίζουμε, κατά λόγο αρμοδιότητάς μας, τα ακόλουθα:
        Λόγω της παρατηρούμενης έξαρσης του φαινομένου της επικάλυψης των πινακίδων σήμανσης και φωτεινών σηματοδοτών με χάρτινα αυτοκόλλητα ή αναγραφής επ' αυτών συνθημάτων με σπρέι, έχουν δοθεί συγκεκριμένες εντολές και οδηγίες στα αστυνομικά τμήματα και τα τμήματα τροχαίας της χώρας, για την διενέργεια ελέγχων στο οδικό δίκτυο, προκειμένου να εντοπιστούν περιπτώσεις καταστροφής πινακίδων και να ενημερωθούν οι υπηρεσίες (Δ.Ε.Σ.Ε., Ο.Τ.Α. κ.λπ.) που είναι υπεύθυνες για την συντήρηση και αποκατάστασή τους.
        Στα πλαίσια των ελέγχων αυτών, κατά το έτος 2007, κατεγράφησαν 6.066 περιπτώσεις φθορών σε πινακίδες οδικής σήμανσης και βεβαιώθηκαν 241 παραβάσεις, ενώ απεστάλησαν στις αρμόδιες υπηρεσίες του Υπουργείου ΠΕ.ΧΩ.Δ.Ε. και στους Οργανισμούς Τοπικής Αυτ/σης, 1.190 έγγραφα προκειμένου να προβούν στην αποκατάσταση των φθορών. Από τις προαναφερόμενες καταγεγραμμένες περιπτώσεις φθορών, οι 2.099 αποκαταστάθηκαν.
        Κατά το ίδιο διάστημα απεστάλησαν 51 έγγραφα σε κατά τόπους επαγγελματικούς κλάδους, για ενημέρωσή τους επί του προβλήματος. Επίσης, από τη Διεύθυνση Τροχαίας Αττικής ενημερώθηκαν εγγράφως, αναφορικά με το θέμα, το Βιοτεχνικό Επιμελητήριο Αθηνών-Πειραιώς, το Επαγγελματικό Επιμελητήριο Αθηνών-Πειραιώς, το Ξενοδοχειακό Επιμελητήριο Ελλάδος, η Ομοσπονδία Εμπορικών Συλλόγων ομόρων Νομών και Νήσων Αττικής, καθώς και η Ένωση Επαγγελματικού Ποδοσφαίρου Α΄ Εθνικής Κατηγορίας.
        Ο εντοπισμός των υπαίτιων που προκαλούν τις αναφερόμενες καταστροφές παρουσιάζει ιδιαίτερη δυσκολία, λόγω της φύσεως του αντικειμένου, των συνθηκών υπό τις οποίες συντελείται η παράνομη πράξη και της ανωνυμίας των δραστών, με αποτέλεσμα να μην είναι πάντα εφικτή η ανεύρεση των υπαίτιων και η επιβολή των προβλεπόμενων κυρώσεων.
        Οι εντατικοί έλεγχοι που πραγματοποιούν οι αρμόδιες Υπηρεσίες, σύμφωνα με τις εντολές και οδηγίες που τους έχουν δοθεί, θα συνεχισθούν με αμείωτο ενδιαφέρον, με στόχο την εξάλειψη του φαινομένου και την αύξηση του επιπέδου οδικής ασφάλειας.
        Ο Υφυπουργός
        ΘΑΝΑΣΗΣ ΝΑΚΟΣ»
        3. Στην με αριθμό 12253/16-5-2008 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. 1880/9-6-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής Κ. Γ. Σκουλάς, για τα θέματα της αρμοδιότητάς μας σας πληροφορούμε τα εξής:
        Η Δ/νση Μεταποίησης, Τυποποίησης και Ποιοτικού Ελέγχου Προϊόντων Φυτικής Παραγωγής του Υπουργείου Αγροτικής Ανάπτυξης και Τροφίμων επεξεργάζεται σχέδιο απόφασης, στην οποία θα καθορίζονται οι διαδικασίες ελέγχων που θα διενεργούνται στα ελαιόλαδα και πυρηνέλαια που θα διακινούνται στο εσωτερικό της Κοινότητας, εισάγονται από Τρίτες Χώρες και εξάγονται προς Τρίτες Χώρες και αποσκοπούν στην προστασία της υγείας και των συμφερόντων του καταναλωτή.
        Επίσης, προκειμένου να εξασφαλιστεί η δυνατότητα ανίχνευσης της καταγωγής του εξαιρετικού παρθένου και του παρθένου ελαιόλαδου, η Δ/νση ΠΑΠ Δενδροκηπευτικής του Υπουργείου Αγροτικής Ανάπτυξης και Τροφίμων προωθεί για έκδοση απόφαση, σύμφωνα με την οποία υποχρεωτικά στις συσκευασίες ή στις ετικέτες των συσκευασιών των εξαιρετικών παρθένων ή παρθένων ελαιολάδων, πρέπει να αναφέρεται το Κράτος- Μέλος ή η τρίτη χώρα στην οποία συγκομίστηκαν οι ελιές και παρήχθη το ελαιόλαδο.
        Ο Υπουργός
        Α. ΚΟΝΤΟΣ»
        4. Στην με αριθμό 12689-23-5-2008 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 2037/9-6-2008 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
        «Απαντώντας στην παραπάνω ερώτηση που κατέθεσε ο Βουλευτής κ. Β. Οικονόμου, σας πληροφορούμε τα εξής:
        Το Υπουργείο Αγροτικής Ανάπτυξης και Τροφίμων δεν είναι αρμόδιο για τη χορήγηση άδειας για την εγκατάσταση και λειτουργία των τσίρκο, ούτε για την επίβλεψη της εφαρμογής των διατάξεων για τη χρήση των Ολυμπιακών Εγκαταστάσεων. Η αρμοδιότητα της εγκατάστασης και λειτουργίας τσίρκο ανήκει στο Υπουργείο Ανάπτυξης, το οποίο έχει θεσπίσει διατάξεις για τη χορήγηση της σχετικής άδειας.
        Οι αρμοδιότητες του Υπουργείου Αγροτικής Ανάπτυξης και Τροφίμων, αφορούν την εφαρμογή των διατάξεων για την υγεία και την προστασία των ζώων του τσίρκο.
        Ειδικότερα, για τα ζώα του τσίρκου έχει εκδοθεί σε κοινοτικό επίπεδο ο Καν. (ΕΚ) 1739/2005 της Επιτροπής «για τον καθορισμό των όρων υγειονομικού ελέγχου για την μετακίνηση των ζώων τσίρκο μεταξύ των Κρατών-Μελών», βάσει του οποίου προβλέπονται, οι υποχρεώσεις του υπευθύνου του τσίρκο για τα ζώα που αυτό έχει στην κατοχή του, τα ατομικά διαβατήρια των ζώων, στα οποία καταγράφονται όλες οι πληροφορίες για την υγειονομική κατάσταση των ζώων, συμπεριλαμβανομένων των πληροφοριών για τους ελέγχους που διενεργούν οι αρμόδιες αρχές του τόπου που έχει τη νόμιμη έδρα του ή του τόπου προορισμού καθώς και των εμβολίων που χορηγούνται σε αυτά.
        Στον τομέα της προστασίας των ζώων υπάρχουν γενικές διατάξεις για την προστασία των ζώων, με τις οποίες ρυθμίζονται οι περιπτώσεις κακομεταχείρισης των ζώων αυτών, όταν καταγγέλλονται.
        Η Γενική Δ/νση Κτηνιατρικής του Υπουργείου Αγροτικής Ανάπτυξης και Τροφίμων συμμεριζόμενη τις διαπιστώσεις των φιλοζωικών σωματείων και των μεμονωμένων φιλοζώων, καθώς και την αυξανόμενη ευαισθητοποίηση των πολιτών για τις συνθήκες διαβίωσης και εν γένει μεταχείρισης των ζώων αυτών, έχει υποβάλλει ερώτημα στην Επιτροπή, κατά πόσο η θέσπιση διατάξεων για την απαγόρευση της εγκατάστασης των τσίρκο στο έδαφος της Ελλάδος, είναι συμβατές με το κοινοτικό δίκαιο, δεδομένης της έκδοσης του προαναφερόμενου Κανονισμού με τον οποίο νομιμοποιούνται οι μετακινήσεις των τσίρκο, εντός της επικράτειας της Ευρωπαϊκής Ένωσης.
        Ο Υπουργός
        Α. ΚΟΝΤΟΣ»
        5. Στην με αριθμό 6173/12-2-08 ερώτηση του Βουλευτή κ. Αθανασίου Πλεύρη δόθηκε με το υπ’ αριθμ. ΤΚΕ/Φ2/5742/29-2-08 έγγραφο από τον Υφυπουργό Εσωτερικών η ακόλουθη απάντηση:
        «Σε απάντηση της ερώτησης, με αριθμό πρωτ. 6173/12-2-08, που κατέθεσε στη Βουλή ο Βουλευτής κ. Αθανάσιος Πλεύρης, με θέμα «ΕΛΛΗΝΙΚΗ ΕΠΙΤΡΟΠΗ ΑΝΤΑΓΩΝΙΣΜΟΥ», σας πληροφορούμε τα εξής:
        Στο πλαίσιο του Προγραμματισμού Προσλήψεων Προσωπικού, η Τριμελής Επιτροπή της ΠΥΣ 33/2006 ενέκρινε για την Επιτροπή Ανταγωνισμού, Ανεξάρτητη Διοικητική Αρχή,
        1) το έτος 2006 την πλήρωση δεκαοκτώ (18) θέσεων μονίμου προσωπικού σύμφωνα με τις διατάξεις των άρθρων 15-18 του ν. 2190/1994, όπως ισχύει (διαδικασία που διεξάγεται από το ΑΣΕΠ) και την πρόσληψη είκοσι δυο (22) ατόμων Ειδικού Επιστημονικού προσωπικού με σχέση εργασίας ιδιωτικού δικαίου αορίστου χρόνου, σύμφωνα με τις διατάξεις του άρθρου 1 παρ. 3 του ν. 2527/1997 (η πρόσληψη γίνεται από την Επιτροπή Ανταγωνισμού με κριτήρια και έλεγχο ΑΣΕΠ)
        2) το έτος 2007 την πρόσληψη ενός (1) ατόμου Ειδικού Επιστημονικού Προσωπικού με σχέση εργασίας ιδιωτικού δικαίου αορίστου χρόνου, σύμφωνα με τις διατάξεις του άρθρου 1 παρ. 3 του ν. 2527/1997 (η πρόσληψη γίνεται από την Επιτροπή Ανταγωνισμού με κριτήρια και έλεγχο ΑΣΕΠ) και την πλήρωση δέκα τεσσάρων (14) θέσεων μονίμου προσωπικού σύμφωνα με τις διατάξεις των άρθρων 15-18 του ν. 2190/1994, όπως ισχύει (διαδικασία που διεξάγεται από το ΑΣΕΠ).
        Κατά τα λοιπά αρμόδιο να απαντήσει είναι το Υπουργείο Ανάπτυξης στο οποίο στέλνουμε αντίγραφο της ανωτέρω ερώτησης.
        Ο Υφυπουργός
        ΧΡΗΣΤΟΣ ΖΩΗΣ»
        6. Στην με αριθμό 6199/12-2-08 ερώτηση του Βουλευτή κ. Τσετίν Μάντατζη δόθηκε με το υπ’ αριθμ. ΤΚΕ/Φ2/5747/29-2-08 έγγραφο από τον Yφυπουργό Εσωτερικών η ακόλουθη απάντηση:
        «Σε απάντηση της ερώτησης, με αριθμό πρωτ. 6199/12-2-08, που κατέθεσε στη Βουλή ο Βουλευτής κ. Τσετίν Μάντατζη, με θέμα «ΔΙΟΡΙΣΜΟΣ ΟΛΥΜΠΙΟΝΙΚΩΝ ΚΑΙ ΠΑΓΚΟΣΜΙΩΝ ΠΡΩΤΑΘΛΗΤΩΝ ΣΤΟΝ ΔΗΜΟΣΙΟ ΤΟΜΕΑ», σας πληροφορούμε τα εξής:
        Η διαδικασία διορισμού των αθλητών που σημειώνουν εξαιρετικές αγωνιστικές διακρίσεις ρυθμίζεται από τις διατάξεις α) των παραγράφων 8 και 19 του άρθρου 34 του ν. 2725/1999 «Ερασιτεχνικός και επαγγελματικός αθλητισμός και άλλες διατάξεις (ΦΕΚ 121/Τ. Α΄/17-6-1999), όπως τροποποιήθηκε με την παρ. 15 του άρθρου 8 του ν. 3207/2003 (ΦΕΚ 302/Τ.Α΄/24-12-2003) και β) της με αριθμό 27746/26-11-1999 (ΦΕΚ 2119Τ.Β΄/6-12-1999) απόφασης των Υφυπουργών ΕΣ.Δ.Δ.Α. και Πολιτισμού «Διορισμός διακρινομένων αθλητών σε κενές θέσεις φορέων του Δημοσίου Τομέα», και της με αριθμό 30952/31-12-1999 (ΦΕΚ 44 Τ.Β΄/24-1-2000) απόφασης του Υφυπουργού Πολιτισμού.
        Κάθε χρόνο το μήνα Απρίλιο υποβάλλονται στη Γενική Γραμματεία Αθλητισμού (Γ.Γ.Α.) οι αιτήσεις των διακεκριμένων αθλητών οι οποίοι εμπίπτουν στις ανωτέρω διατάξεις. Η Γ.Γ.Α. στη συνέχεια διενεργεί έλεγχο των αιτήσεων σχετικά για να διαπιστωθεί εάν για τον κάθε ενδιαφερόμενο συντρέχουν οι προϋποθέσεις του νόμου και αφού ολοκληρώσει τις σχετικές διαδικασίες, αποστέλλει στην Υπηρεσία μας πίνακες (κατά εκπαιδευτική βαθμίδα) και τις δηλώσεις προτίμησής των εν λόγω αθλητών, για τους φορείς τους οποίους επιθυμούν να διοριστούν.
        Η Υπηρεσία μας είναι αρμόδια για την έκδοση της υπουργικής απόφασης διάθεσης για διορισμό των δια κριθέντων αθλητών σε κενές οργανικές θέσεις φορέων της προτίμησης τους, αντίστοιχες των τυπικών προσόντων τους.
        Όπως είναι προφανές η διαδικασία αυτή είναι πολύπλοκη και πολυδιάστατη καθώς απαιτεί τη συνεργασία και το συντονισμό πολλών υπηρεσιών και την αναζήτηση κενών οργανικών θέσεων, διαφόρων προσόντων σε φορείς κατανεμημένους σε όλη την Ελλάδα. Πολλές φορές δε, είναι αναγκαία η υποβολή νέας δήλωσης προτίμησης από αθλητές εφόσον δεν είναι πάντοτε εφικτή η διάθεσή τους σε φορείς της αρχικής τους δήλωσης.
        Σημειώνεται επιπλέον ότι η υπηρεσία μας προκειμένου να απλουστεύσει και να συντομεύσει τη διαδικασία διορισμού των εν λόγω αθλητών με τις διατάξεις της περ. γ της παρ. 1 του άρθρου 2 του Π.Δ. υπ. αριθμ. 104/9-2-2005 (ΦΕΚ 137/τ. Β΄/15-2-2005) «Περιορισμός συναρμοδιοτήτων Υπουργών κατά την έκδοση διοικητικών πράξεων», περιόρισε τις υπογραφές που απαιτούνται για. την έκδοση της ατομικής πράξης διορισμού διακριθέντων αθλητών η οποία πλέον εκδίδεται από τον αρμόδιο για τον αθλητισμό Υπουργό και τον κατά περίπτωση αρμόδιο Υπουργό, χωρίς την συνυπογραφή του Υπουργού Εσωτερικών.
        Κατά τα λοιπά αρμόδιο να απαντήσει είναι το Υπουργείο Πολιτισμού στο οποίο επίσης απευθύνεται η ανωτέρω ερώτηση.
        Ο Υφυπουργός
        ΧΡΗΣΤΟΣ ΖΩΗΣ»)
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερήσια διάταξη της
        ΝΟΜΟΘΕΤΙΚΗΣ ΕΡΓΑΣΙΑΣ
        Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
        Υπουργείου Αγροτικής Ανάπτυξης και Τροφίμων.
        Ψήφιση στο σύνολο του σχεδίου νόμου: «Ρυθμίσεις θεμάτων κτηνοτροφίας και άλλες διατάξεις».
        Το νομοσχέδιο θα ψηφιστεί στο σύνολο στη συνέχεια.
        Υπουργείου Εθνικής Παιδείας και Θρησκευμάτων.
        Ψήφιση στο σύνολο του σχεδίου νόμου: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες».
        Το νομοσχέδιο θα ψηφιστεί στο σύνολο στη συνέχεια.
        Υπουργείου Οικονομίας και Οικονομικών.
        Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
        Το νομοσχέδιο θα συζητηθεί κατά τη σημερινή συνεδρίαση.
        Κυρίες και κύριοι συνάδελφοι, επανερχόμεθα στο νομοσχέδιο του Υπουργείου Αγροτικής Ανάπτυξης και Τροφίμων.
        Ψήφιση στο σύνολο του σχεδίου νόμου: «Ρυθμίσεις θεμάτων κτηνοτροφίας και άλλες διατάξεις».
        Κύριε Υπουργέ, θέλετε το λόγο; 
        ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ναι, κύριε Πρόεδρε. 
        Μια μικρή διόρθωση. Υπάρχει ένας αναριθμητισμός. Στο τέλος της παραγράφου 1 του άρθρου 16 η φράση «ΣΥΝΟΛΟ ΘΕΣΕΩΝ 35  52» διορθώνεται ως εξής: «ΣΥΝΟΛΟ ΘΕΣΕΩΝ 32  55».
        (Στο σημείο αυτό ο Υπουργός Αγροτικής Ανάπτυξης και Τροφίμων κ. Αλέξανδρος Κοντός καταθέτει για τα Πρακτικά την προαναφερθείσα διόρθωση η οποία έχει ως εξής:
        (Να μπεί η σελ. 6)
        ΠΡΟΕΔΡΕΥΩΝ (Γεώργιος Σούρλας): Ερωτάται το Τμήμα: Γίνεται δεκτό στο σύνολο το σχέδιο νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις» ως διενεμήθη και με τη νομοτεχνική βελτίωση που πριν από λίγο έκανε ο Υπουργός; 
        ΠΟΛΛΟΙ ΒΟΥΛΕΥΤΕΣ: Δεκτό, δεκτό.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
        ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις» έγινε δεκτό κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
        (Να καταχωριστεί το κείμενο του νομοσχεδίου)
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, επανερχόμεθα στο νομοσχέδιο του Υπουργείου Εθνικής Παιδείας και Θρησκευμάτων.
        Ψήφιση στο σύνολο του σχεδίου: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες».
        Κύριε Υπουργέ, θέλετε το λόγο; 
        ΑΝΔΡΕΑΣ ΛΥΚΟΥΡΕΝΤΖΟΣ (Υφυπουργός Εθνικής Παιδείας και Θρησκευμάτων): Όχι, κύριε Πρόεδρε.
        ΠΡΟΕΔΡΕΥΩΝ (Γεώργιος Σούρλας): Ερωτάται το Τμήμα: Γίνεται δεκτό στο σύνολο το σχέδιο νόμου του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες» ως διενεμήθη;
        ΠΟΛΛΟΙ ΒΟΥΛΕΥΤΕΣ: Δεκτό, δεκτό.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία.
        ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
        ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
        (Να καταχωριστεί το κείμενο του νομοσχεδίου).
        ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση.
        Εισερχόμεθα τώρα στο νομοσχέδιο του Υπουργείου Οικονομίας και Οικονομικών: 
        Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις».
        Η Διάσκεψη των Προέδρων αποφάσισε στη συνεδρίασή της στις 4 Σεπτεμβρίου 2008 τη συζήτηση του νομοσχεδίου σε τέσσερις συνεδριάσεις. Θα γίνει μία συνεδρίαση σήμερα, δύο συνεδριάσεις την Τετάρτη και μία την Πέμπτη. Την Τετάρτη θα έχουμε πρωινή και απογευματινή συνεδρίαση.
        ΝΙΚΟΛΑΟΣ ΓΚΑΤΖΗΣ: Κύριε Πρόεδρε, επί της αρχής θα έχουμε μία ή δύο συνεδριάσεις;
        ΠΡΟΕΔΡΕΥΩΝ (Γεώργιος Σούρλας): Δύο συνεδριάσεις επί της αρχής και δύο επί των άρθρων. Στη σημερινή συνεδρίαση θα αρχίσει η συζήτηση επί της αρχής.
        Το λόγο έχει…
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο.
        ΠΡΟΕΔΡΕΥΩΝ (Γεώργιος Σούρλας): Για ποιο θέμα, κύριε Βενιζέλο;
        ΕΥΑΓΓΕΛΟΣ ΒΕΝΙΖΕΛΟΣ: Για το θέμα της συζήτησης του νομοσχεδίου.
        ΠΡΟΕΔΡΕΥΩΝ (Γεώργιος Σούρλας): Ορίστε, κύριε Βενιζέλο. 
        ΕΥΑΓΓΕΛΟΣ ΒΕΝΙΖΕΛΟΣ: Έχουμε πράγματι συμφωνήσει, μετά και από πρότασή μου στη Διάσκεψη των Προέδρων, να γίνει η συζήτηση σε τέσσερις συνεδριάσεις, δύο επί της αρχής και δύο επί των άρθρων. Μεσολάβησε βέβαια χθες μία πολύ σημαντική παρέμβαση του Εισαγγελέα του Αρείου Πάγου…
        ΠΡΟΕΔΡΕΥΩΝ (Γεώργιος Σούρλας): Ποια, κύριε Βενιζέλο;
        ΕΥΑΓΓΕΛΟΣ ΒΕΝΙΖΕΛΟΣ: Μισό λεπτό, κύριε Πρόεδρε…
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο.
        ΕΥΑΓΓΕΛΟΣ ΒΕΝΙΖΕΛΟΣ: Παρακαλώ… 
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο.
        ΕΥΑΓΓΕΛΟΣ ΒΕΝΙΖΕΛΟΣ: Θέλω να ρωτήσω κάτι τον κύριο Υπουργό για τις… 
        ΠΡΟΕΔΡΕΥΩΝ (Γεώργιος Σούρλας): Δεν θα γίνει εδώ θεσμός η προ ημερησίας διάταξη …
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε …
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο. 
        ΕΥΑΓΓΕΛΟΣ ΒΕΝΙΖΕΛΟΣ: Παρακαλώ, κύριε Πρόεδρε. 
        ΠΡΟΕΔΡΕΥΩΝ (Γεώργιος Σούρλας): Καμμία, μα καμμία κουβέντα!
        Το λόγο έχει ο εισηγητής της Πλειοψηφίας…
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αφήστε να ρωτήσω κάτι τον κύριο Υπουργό.
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο. Όχι, επιτέλους! Δεν μπορεί να καταστρατηγούμε … 
         ΕΥΑΓΓΕΛΟΣ ΒΕΝΙΖΕΛΟΣ: Γιατί συγχύζεστε;
        ΠΡΟΕΔΡΕΥΩΝ (Γεώργιος Σούρλας): Δεν μπορεί να καταστρατηγούμε τον Κανονισμό της Βουλής.
        ΕΥΑΓΓΕΛΟΣ ΒΕΝΙΖΕΛΟΣ: Γιατί; Δεν κατάλαβα. 
        ΠΡΟΕΔΡΕΥΩΝ (Γεώργιος Σούρλας): Κατάλαβα. Έχω αντίληψη να καταλάβω. 
        ΕΥΑΓΓΕΛΟΣ ΒΕΝΙΖΕΛΟΣ: Όχι, με συγχωρείτε…
        ΠΡΟΕΔΡΕΥΩΝ (Γεώργιος Σούρλας): Γι’ αυτό είμαι στο Προεδρείο, για να καταλαβαίνω. 
        ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, κύριε Πρόεδρε…
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο.
        ΕΥΑΓΓΕΛΟΣ ΒΕΝΙΖΕΛΟΣ: Θα παρακαλούσα να με αφήσετε να  ολοκληρώσω. 
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο. 
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε… 
        ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Καλλιώρας. 
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, αυτό που θέλω να πω, θα το πω ούτε ή άλλως στην Αίθουσα…
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο. 
        ΕΥΑΓΓΕΛΟΣ ΒΕΝΙΖΕΛΟΣ: ...χάνετε την ευκαιρία να συμφωνήσουμε. 
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο, σας παρακαλώ πάρα πολύ. Σεβαστείτε επιτέλους… 
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, σεβαστείτε και εσείς την Αντιπολίτευση. 
        ΠΡΟΕΔΡΕΥΩΝ (Γεώργιος Σούρλας): Ο κ. Καλλιώρας έχει το λόγο.
        ΕΥΑΓΓΕΛΟΣ ΒΕΝΙΖΕΛΟΣ: Με ακούτε τι λέω; Σεβαστείτε την Αντιπολίτευση!
        ΠΡΟΕΔΡΕΥΩΝ (Γεώργιος Σούρλας): Όχι, δεν θα το κάνουμε θεσμό …
        ΕΥΑΓΓΕΛΟΣ ΒΕΝΙΖΕΛΟΣ: Με συγχωρείτε, δεν είναι αυτός τρόπος διεύθυνσης της διαδικασίας.
        ΠΡΟΕΔΡΕΥΩΝ (Γεώργιος Σούρλας): Δεν θα το κάνουμε θεσμό εδώ την πριν από τη συζήτηση αγόρευσή σας.
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ο Πρόεδρος οφείλει να είναι ήρεμος και θεσμικός, όχι να εκνευρίζεται με το παραμικρό. 
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο, δεν εκνευρίζεται. Κάνει τη δουλειά του με αίσθημα ευθύνης. 
        ΕΥΑΓΓΕΛΟΣ ΒΕΝΙΖΕΛΟΣ: Όχι, δεν κάνετε. Δεν με ακούσατε. 
        ΠΡΟΕΔΡΕΥΩΝ (Γεώργιος Σούρλας): Και όταν έχεις αίσθημα ευθύνης, θα ανεβάσεις και τη φωνή σου.
        ΕΥΑΓΓΕΛΟΣ ΒΕΝΙΖΕΛΟΣ: Δεν με ακούσατε. 
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο.
        ΕΥΑΓΓΕΛΟΣ ΒΕΝΙΖΕΛΟΣ: Παρακαλώ να μου δώσετε το λόγο για ένα λεπτό.
        ΠΡΟΕΔΡΕΥΩΝ (Γεώργιος Σούρλας): Όχι, κύριε Βενιζέλο.
        Κύριε Καλλιώρα, έχετε το λόγο.
        ΕΥΑΓΓΕΛΟΣ ΒΕΝΙΖΕΛΟΣ: Δεν βοηθάτε τη διαδικασία. 
        ΠΡΟΕΔΡΕΥΩΝ (Γεώργιος Σούρλας): Κύριε Καλλιώρα, έχετε το λόγο.
        ΕΥΑΓΓΕΛΟΣ ΒΕΝΙΖΕΛΟΣ: Δεν βοηθάτε την Κυβέρνηση.
        ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. 
        Ορίστε, κύριε Καλλιώρα.
        ΗΛΙΑΣ ΚΑΛΛΙΩΡΑΣ: Κυρίες και κύριοι συνάδελφοι, θα ήθελα να ξεκινήσω λέγοντας ότι σήμερα η Κυβέρνηση πήρε μία μεγάλη, μια δύσκολη, αλλά δίκαια πολιτική απόφαση. Ανάμεσα στο κομματικό όφελος και στο πολιτικό όφελος γενικά του τόπου διαλέξαμε το καλύτερο για τον τόπο, για την Ελλάδα και θα εξηγήσω για ποιο λόγο.
        Αγαπητοί συνάδελφοι, εδώ –και θέλω να σταθώ αμέσως σ’ αυτό το σημείο- υπάρχει μία τεράστια διαφορά, η οποία ξεχωρίζει εμάς κυρίως από το ΠΑ.ΣΟ.Κ. Ποια είναι η διαφορά; Μέχρι σήμερα γνωρίζαμε ότι τα είκοσι χρόνια το ΠΑ.ΣΟ.Κ. δεν έλεγε την αλήθεια, έκρυβε την αλήθεια κάτω από το χαλί. Μάλιστα, αν θυμάστε, στο θέμα της πλήρους δημοσιονομικής απογραφής μας κατηγόρησε. 
        Σήμερα, όμως, ο μύθος που είχατε στήσει -ότι η Νέα Δημοκρατία για το θέμα της πλήρους δημοσιονομικής απογραφής έκανε κακό στον τόπο για θα θίξει το ΠΑ.ΣΟ.Κ. παίζοντας πολιτικό παιχνίδι- καταρρέει με την παρουσίαση αυτού του νομοσχεδίου από το Βήμα της Βουλής.
        Να το πω διαφορετικά. Σήμερα, αγαπητοί συνάδελφοι, αν εμείς κάναμε ό,τι κάνατε και εσείς πριν το 2004, χωρίς να πάρουμε τη σκληρή πολιτική απόφαση, θα λέγατε: «ναι, η Νέα Δημοκρατία έπαιξε τότε με το ΠΑ.ΣΟ.Κ.». Κανείς από εσάς του ΠΑ.ΣΟ.Κ. δεν δικαιούται να πει ότι παίξαμε το παιχνίδι της πλήρους δημοσιονομικής απογραφής.
        Μην τολμήσετε να πείτε τίποτα, γιατί εμείς παίρνουμε το πολιτικό κόστος. Γι’ αυτό το λόγο μην τολμήσετε πλέον να ξαναμιλήσετε γι’ αυτό το θέμα!
        (Θόρυβος από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Καλλιώρα!
        ΗΛΙΑΣ ΚΑΛΛΙΩΡΑΣ: Με συγχωρείτε πάρα πολύ, κύριε Πρόεδρε, αλλά θυμάμαι όλα αυτά τα χρόνια να μας «βομβαρδίζουν» λέγοντας ότι στήσαμε έναν μηχανισμό επικοινωνιακό για να θίξουμε το ΠΑ.ΣΟ.Κ.. 
        ΠΡΟΕΔΡΕΥΩΝ (Γεώργιος Σούρλας): Κύριε Καλλιώρα, ένα λεπτό.
        ΗΛΙΑΣ ΚΑΛΛΙΩΡΑΣ: Όχι. Πήραμε σήμερα την απόφαση. Κύριε Πρόεδρε, με συγχωρείτε πάρα πολύ,…
        ΠΡΟΕΔΡΕΥΩΝ (Γεώργιος Σούρλας): Κύριε Καλλιώρα, ακούστε με λίγο, για ένα δευτερόλεπτο. Πρώτα, πρώτα μην κτυπάτε το έδρανο. Δεν σας χρωστάει τίποτα το έδρανο.
         Το δεύτερο είναι ότι δεν μπορούμε σε κανέναν να απαγορεύσουμε να μιλά και να λέμε «να μην τολμήσει». Έχει το δικαίωμα της απεριόριστης δυνατότητας  έκφρασης γνώμης. Συνεχίστε λοιπόν.
        ΗΛΙΑΣ ΚΑΛΛΙΩΡΑΣ: Κύριε Πρόεδρε, αυτά τα γνωρίζω. Τα ερωτήματα και τα θέματα που θέτω είναι για να ξέρουν οι συνάδελφοι Βουλευτές μέχρι πού ήταν το θέμα της επικοινωνίας που παίξατε όλα αυτά τα χρόνια και πού σταμάτησε. Σήμερα η αλήθεια ξεχώρισε από την επικοινωνία και θέλω να το υπογραμμίσω αυτό. Γιατί το λέω; Γιατί θυμάμαι την Εθνική με την «Finansbank». Πού είναι το σκάνδαλο; Για να δείτε ότι προχωράμε μπροστά. Όσον αφορά την Εμπορική Τράπεζα τα είδατε τα κέρδη; Είδατε πώς προχωράει μπροστά; Ή ο Ο.Τ.Ε. που μας κατηγορούσατε ή η Αγροτική Τράπεζα; Πού είναι όλα αυτά τα σκάνδαλα; 
        ΕΥΑΓΓΕΛΟΣ ΒΕΝΙΖΕΛΟΣ: Πείτε και τα υπόλοιπα. Μη σταματάτε σ’ αυτά. Πείτε τον κατάλογο ολόκληρο! 
        ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Βενιζέλο!
        ΗΛΙΑΣ ΚΑΛΛΙΩΡΑΣ: Έτσι λοιπόν, αγαπητοί συνάδελφοι, θέλω να πω –και ξεχωρίζω σήμερα την ημέρα- ότι σήμερα η διεθνής κρίση είναι περισσότερο έντονη από κάθε άλλη φορά. Στην Αγγλία τι είπε ο Υπουργός Οικονομίας και Οικονομικών; «Ζούμε» –λέει- «φέτος την πιο δύσκολη χρονιά των τελευταίων εξήντα ετών». Μάθατε στην Αμερική ότι σήμερα πάρθηκε απόφαση και για τη Fanny May  και τη Freddie Mac να δώσει ο φορολογούμενος; Γιατί βλέπω πολλούς από σας στα «παράθυρα» να φωνάζουν, να ξιφουλκούν, να καταγγέλλουν ότι τίποτα –λέει- δεν γίνεται σ’ όλο τον κόσμο εκτός από την Ελλάδα. Μάθατε ότι όσο είναι το Α.Ε.Π. μιας χρονιάς της χώρας καταβάλλουν οι αμερικανοί πολίτες για να σώσουν το σύστημα, πέρα από τις εκατόν πενήντα τράπεζες που έπεσαν έξω; Γιατί τα λέτε, λοιπόν, αυτά; Εκτίθεστε!
        Επίσης, μάθατε ότι το ρύζι είναι στη διατίμηση στις Ηνωμένες Πολιτείες, αν πάμε στα τρόφιμα, κι ότι μπορούν να αγοράσουν μέχρι έξι κιλά ρύζι οι πολίτες στην Αμερική; Παίρνω την ακραία περίπτωση. Ή, αγαπητοί συνάδελφοι, μάθατε επίσης ότι η Γαλλία και η Γερμανία έχουν μηδενική ανάπτυξη σχεδόν ή αναιμική; Είχαμε πει και το λέμε και σήμερα ότι η αύξηση μόνο του πετρελαίου ήταν 120 ευρώ από την ημέρα που παραδώσατε τη σκυτάλη το 2004. Πέντε και έξι φορές πάνω είναι η τιμή του πετρελαίου. Το λέω για σας που καταγγέλλετε. 
        Επίσης με το σχέδιο νόμου γίνεται δικαιότερη διανομή του εισοδήματος με τη δικαιότερη διανομή των βαρών. Και θα δείτε πιο κάτω τι θα πω. Και σας ρωτάω το εξής. Γιατί βλέπω πολλούς από σας στην τηλεόραση, στα Μέσα Επικοινωνίας, και σας ακούω να λέτε ορισμένα πράγματα. Εσείς ως κόμμα –και ρωτάω ευθέως το ΠΑ.ΣΟ.Κ., ως κόμμα εξουσίας- μπορείτε, ο εισηγητής σας σήμερα ή όποιος άλλος από σας μπορεί να έρθει μ’ ένα χαρτί στα χέρια εδώ στο Βήμα και να πει ότι «η Νέα Δημοκρατία, με βάση το Γενικό Λογιστήριο του Κράτους, λέει αυτό, αυτό κι αυτό» και να κάνετε συγκεκριμένη πολιτική πρόταση ως κόμμα εξουσίας, ότι «λέμε «ναι» σ’ αυτό, «όχι» σ’ εκείνο, «ναι» στο άλλο, πλην συν»; Θα καταθέσετε συγκεκριμένη πρόταση για να μπορούμε να κάνουμε πολιτική αντιπαράθεση ή θα λέτε περί ανέμων και υδάτων καταγγέλλοντας; Θα επανέλθω σ’ αυτό. Εάν δεν το κάνετε αυτό σημαίνει ότι θα επιτρέπατε η χώρα –όπως το κάνατε, και το ξέρουμε- να μπει σε νέα επιτήρηση. Εάν ήσασταν στην εξουσία ξέρουμε τι θα κάνατε. Το έχετε αποδείξει. Θα μπαίναμε στη διαδικασία του υπερβολικού ελλείμματος. Να σας πω όμως κάτι; Δεν καταθέτετε πρόταση. Και όπως συνέβη με την κ. Κατσέλη, που της ξέφυγε μια φράση, αν θυμάστε, για τις ζημιογόνες Δ.Ε.Κ.Ο., αμέσως μαζέψατε τη φράση αυτή. «Δώσατε» -δήθεν- «λάθος ερμηνεία» είπατε στα Μέσα Μαζικής Ενημέρωσης. 
        Φίλες και φίλοι, αγαπητοί συνάδελφοι, είναι μονόδρομος αυτό που κάνει η Νέα Δημοκρατία και θέλω να εξηγήσω τι εννοώ, πώς εγώ το καταλαβαίνω. Εάν δεν κάναμε αυτή την κίνηση που κάνουμε αυτή τη στιγμή, αν δεν παίρναμε την πολιτική απόφαση, η χώρα θα οδηγούνταν στον ευτελισμό –δηλαδή αυτό θα γινόταν αν ήταν το ΠΑ.ΣΟ.Κ. στην εξουσία- του να μπει σε δεύτερη επιτήρηση. Θα ήταν η μόνη χώρα στην Ευρώπη που θα είχε αυτή την εθνική ντροπή, τον πανευρωπαϊκό διασυρμό, αν θέλετε, ή, για να το πω αλλιώς, θα γινόταν το «μαύρο πρόβατο» γιατί θα ήταν η μόνη χώρα που θα έμπαινε σε επιτήρηση για δεύτερη φορά. 
        Αν δεν καταθέσετε πρόταση, σημαίνει ότι είστε οι ίδιοι και αυτό υπονοείτε με το να μην μας πείτε τι θα κάνετε εσείς. 
        Και σας ρωτώ. Τι θα γίνει, αν μπούμε στην επιτήρηση του χρόνου, με αυτή τη δίνη και την κρίση στην παγκόσμια οικονομία; Ποιοι πλήρωσαν, αγαπητοί συνάδελφοι; Σας λέω εγώ ότι το 70% της επιτήρησης το 2005-2007 το πλήρωσαν οι μισθωτοί και οι συνταξιούχοι. 
        Θέλω, λοιπόν, να σας πω ότι δεν τιμά το κόμμα σας να επιμένετε –με φρασεολογικό μπαράζ και με άλλες φράσεις, δεν θέλω να τις διαβάσω- στη φράση ότι η Νέα Δημοκρατία απλά είναι μια Κυβέρνηση, η οποία κατακρίνεται και πιστεύετε ότι θα κερδίσετε ψήφους απ’ αυτό, από τη ζημιά τη δική μας. 
        Θέλω να σας πω και κάτι άλλο. Μεγάλο στέλεχος –για το επίπεδο του Νομού μου- ξέρετε τι έλεγε; Εμείς –λέει το στέλεχος αυτό- «δυστυχώς, επειδή δεν έχουμε πολιτική πρόταση, δεν έχουμε προτάσεις και πρόγραμμα, ασχολούμαστε με τον Τσίπρα, ασχολούμαστε με το πώς θα συνεννοηθούμε για κάποια άλλα πράγματα και ευτυχώς που υπάρχουν τα στεγαστικά δάνεια στην Αμερική, ευτυχώς που είναι το πετρέλαιο ακριβό και φαίνεται δήθεν ή δίνουμε την εντύπωση ότι δήθεν κάνουμε Αντιπολίτευση».
        Θέλει να πει ότι αντιπολίτευση κάνουν τα στεγαστικά δάνεια και το ακριβό πετρέλαιο! Προσέξτε καλά γιατί αυτό το θέμα, ειδικά της αντιπολίτευσης με τέτοιο τρόπο, δεν περνά!
        ΓΡΗΓΟΡΗΣ ΝΙΩΤΗΣ: Κύριε Πρόεδρε, θα μας μιλήσει για το νομοσχέδιο;
        ΗΛΙΑΣ ΚΑΛΛΙΩΡΑΣ: Για το νομοσχέδιο μιλάω, γιατί στα «τηλεοπτικά παράθυρα» αυτά λέτε! Και είναι ευκαιρία να μιλήσω και να πω γι’ αυτά τα οποία λέτε στα «τηλεοπτικά παράθυρα».
        Αγαπητοί συνάδελφοι, θέλω να σας πω ότι το συγκεκριμένο πλαίσιο της ελληνικής οικονομίας που υπάρχει σήμερα, με τις μεταρρυθμίσεις που έγιναν, έχει αποκτήσει μεγαλύτερες αντιστάσεις. 
        Ο ρυθμός ανάπτυξης, παρά το διεθνές πρόβλημα που όλοι κατανοείτε, ήδη είναι πάλι πάνω από το 3% και συνεχίζει να είναι έτσι. Η ανεργία, που ήταν πάνω από 11% τη μέρα που αφήσατε την εξουσία, είναι κάτω από 7%. Το κατά κεφαλήν Α.Ε.Π. –για να έλθω σε θέμα, αν θέλετε, ισοτιμίας αγοραστικής δύναμης- μας το παραδώσατε –με επίσημα στοιχεία της Ευρώπης- κοντά στο 92% και είναι 98% του μέσου ευρωπαϊκού όρου. 
        Επίσης, θα ήθελα να πω ότι η Κυβέρνηση –και αυτό θέλω να το υπογραμμίσω- με το συγκεκριμένο νομοσχέδιο δεν φορολογεί ούτε με ένα ευρώ μισθωτούς και συνταξιούχους. Απεναντίας, δίνει και τους βοηθά, ανεξαρτήτως βέβαια του ότι –το γνωρίζω και όλοι το γνωρίζουν- οι οικογένειες περνάνε δύσκολα. 
        Το αναγνωρίζουμε, ζούμε μέσα στην κοινωνία. Καταλαβαίνουμε ότι υπάρχουν πολλές οικογένειες που δεν μπορούν να ανταποκριθούν ακόμα και σε βασικές ανάγκες που έχει μια οικογένεια. Το καταλαβαίνουμε και αυτό, αλλά λέω ότι το συγκεκριμένο νομοσχέδιο βοηθά τους μισθωτούς και τους συνταξιούχους. Δεν αφαιρεί. 
        Ας αφήσω στην άκρη το Ε.Κ.Α.Σ., τα επιδόματα του Ο.Γ.Α., τις κοινωνικές μεταβιβάσεις. Τα δύο τελευταία χρόνια ήταν 5.000.000.000 ευρώ γι’ αυτές τις τάξεις που έχουν την ανάγκη για στήριξη. 
         Βέβαια, ακούω ορισμένους από εσάς που αναρωτιούνται αν ήταν αναγκαία τα μέτρα αυτά. Ναι, ήταν αναγκαία κυρίως για δύο λόγους. Ο ένας ήταν η υποχρέωση που έχουμε στην Ευρωπαϊκή Ένωση και ο δεύτερος είναι η χρήση. 
        Εσείς, οι του ΠΑ.ΣΟ.Κ., είστε που καυχιέστε και σας ακούω παντού –και καλά κάνετε- ότι βάλατε την Ελλάδα στην Ευρώπη και την Ο.Ν.Ε.. Όμως, όταν το υπογράψαμε αυτό, είχατε υπογράψει ότι κάθε χρόνο θα είναι μισή μονάδα, άρα 1.000.000.000 ευρώ, πιο κάτω το χρέος, μέχρι να το μηδενίσουμε. Πώς παίρνετε τις ευχές και τα μπράβο και δεν δέχεστε και ό,τι υπογράψατε ως συνέπεια αυτού του πράγματος; 
        Εμείς αυτό κάνουμε. Εσείς αναλάβατε την ευθύνη μαζί με εμάς, εμείς την υλοποιούμε. Με την οικονομική χρήση δεν το καταλαβαίνουν όλοι ότι αυξάνεται το κόστος των δαπανών, το κόστος χρήματος από τη μια μεριά; Ότι με την επιβράδυνση τα έσοδα επιβραδύνονται και με την ανάπτυξη ανάλογα; Ή επίσης δεν αυξάνεται η ανάγκη για κοινωνικές δαπάνες και μεταβιβάσεις; 
        Εγώ πολλές φορές αναρωτιέμαι πώς το 7,4%, το οποίο ήταν το χρέος το 2004 με τη βούλα και τη σφραγίδα της Ευρωπαϊκής Ένωσης, όταν φύγατε είχατε την αίσθηση ότι θα το παίρνατε και μαζί σας. 
        Όχι, αγαπητοί συνάδελφοι, το χρέος μας το αφήσατε. Το πολεμάμε τόσα χρόνια και το σχέδιο νόμου που συζητάμε σήμερα είναι πρόβλημα το οποίο μας δώσατε. Δεν το πήρατε μαζί σας, όταν φύγατε. 
        Για αποτυχία μιλάνε κάποιοι άλλοι για το φετινό προϋπολογισμό. Μα, το 80%-90% από τους φόρους –να το λέμε ευθέως- θα αφορούν το 2009. Δεν θα αφορούν το 2008. 
        Επίσης, λέγαμε ότι η οικονομία είναι θωρακισμένη και δεν χρειάζονται νέα μέτρα. Το λέγαμε. Θα σας απαντήσει ο κύριος Υπουργός, αλλά εγώ θέλω να σας πω το εξής: Τι έλεγαν όλοι οι διεθνείς οργανισμοί; Φέρνω ένα παράδειγμα. Δεν έλεγαν ότι το πετρέλαιο θα είναι από 76 έως 86 δολάρια το βαρέλι; Είναι δυνατόν να προβλεφθούν όλα αυτά; 
        Κάποιοι άλλοι –αυτό το κάνουν στα «τηλεπαράθυρα»- λένε ότι πήγαν χαμένες οι θυσίες των Ελλήνων. Όχι, δεν πήγαν. Γιατί το 7,4% το έχουμε πάει κάτω από το 3% και πασχίζουμε να το κρατήσουμε με υπευθυνότητα και με πολιτικό κόστος όλης της Κυβέρνησης. 
        Ήθελα να σας πω ακόμα για κάποιους άλλους, οι οποίοι αναφέρονται στη διεθνή κρίση. Λένε, γιατί να βάλετε μέτρα μόνιμα ή ημιμόνιμα; Εδώ, λοιπόν, πρέπει να πω ότι στη περίπτωση των ληξιπρόθεσμων χρεών ή για θέματα περαίωσης που αφορούν τις εκκρεμείς φορολογικές υποθέσεις ή για την αύξηση της προκαταβολής που έχουμε μέσα στο νομοσχέδιο για τις επιχειρήσεις, αυτά δεν είναι μόνιμα μέτρα, ούτε είναι νέα φορολογία. Τα άλλα στοιχεία που υπάρχουν στο νομοσχέδιο αφορούν και τη διεύρυνση της φορολογικής βάσης, αλλά και την αντιμετώπιση της φοροδιαφυγής. 
        Τώρα ειδικότερα, γιατί θα τα πούμε μετά και επί των άρθρων, στο πρώτο κεφάλαιο για την ένταξη των ειδικών λογαριασμών στον κρατικό προϋπολογισμό θέλω να πω ότι αυτό το ζητούσαν και το ζητούν όλα τα κόμματα. Να δούμε πώς θα αντιδράσετε στην κατ’ άρθρον συζήτηση γι’ αυτό το θέμα πολιτικά και τι έχετε να μας πείτε. Στο δεύτερο κεφάλαιο τα νοσηλευτικά ιδρύματα, οι Οργανισμοί Κοινωνικής Ασφάλισης και Πρόνοιας και οι Οργανισμοί Τοπικής Αυτοδιοίκησης μπαίνουν και αυτοί σε τροχιά απόδοσης λογαριασμών. Το τρίτο κεφάλαιο είναι η τρίτη φάση της φορολογικής μεταρρύθμισης.
        Αγαπητοί συνάδελφοι, θα πω τρία στοιχεία ακόμα και θα τελειώσω. Πρώτον, τα άμεσα έσοδα της φορολογίας στην Ευρωπαϊκή Ένωση είναι 9,2 τη στιγμή που στην Ελλάδα είναι 4,6 δηλαδή τα μισά. Ακούστε το 2006, σύμφωνα με επίσημα στοιχεία, ένας μισθωτός πλήρωσε 1.500 ευρώ, ο συνταξιούχος πλήρωσε 974 ευρώ, περίπου 1.000 ευρώ και επτακόσιοι χιλιάδες ελεύθεροι επαγγελματίες δεν έδωσαν ούτε 1 ευρώ. 
        Σέβομαι, εκτιμώ και τιμώ όλες τις ομάδες των ανθρώπων και των εμπόρων και των βιοτεχνών, που θα αναφερθώ σ’ αυτές, αλλά ακούστε το εξής. Οι δηλώσεις ήταν περίπου εξακόσιες ογδόντα πέντε χιλιάδες και τετρακόσιες χιλιάδες έμποροι και βιοτέχνες δεν πλήρωσαν ούτε ένα ευρώ τη στιγμή που όλοι οι συνταξιούχοι της χώρας κατά μέσο όρο έδωσαν 1.000 ευρώ.
        Επίσης, αν πάρουμε τα στοιχεία και ως προς το θέμα της δικαιοσύνης, θα δούμε ότι μισθωτοί και συνταξιούχοι έδωσαν τα μισά από τους άμεσους φόρους που είναι μισοί από την Ευρωπαϊκή Ένωση. Οι επιχειρήσεις, το κεφάλαιο δηλαδή, πλήρωσε το 37% και οι ελεύθεροι επαγγελματίες το 13%. 
        Έχουμε, λοιπόν, το ΠΑ.ΣΟ.Κ. να μιλάει για Βατερλώ της οικονομικής πολιτικής λες και αν ήταν το ΠΑ.ΣΟ.Κ. στην Κυβέρνηση θα ήταν εδώ μια όαση ευμάρειας, ευδαιμονίας και όλα θα πήγαιναν καλά. Βεβαίως, δεχόμαστε ότι είναι φορολογικά μέτρα και είναι λογικό οι πολίτες να αντιδρούν έτσι. 
        Αλλά εγώ θέλω να πω και κάτι άλλο. Αγαπητοί συνάδελφοι, οι ψηφοφόροι δεν ψηφίζουν αυτόν που φωνάζει περισσότερο, ούτε αυτόν που καταγγέλλει περισσότερο, αλλά αυτόν που δίνει λύσεις, ακόμα και σκληρές λύσεις, ακόμα και λύσεις που δεν συμφέρουν τις κοινωνικές ομάδες. Και επειδή είσαστε μια ομάδα ανθρώπων ειδικά το ΠΑ.ΣΟ.Κ., που είσαστε πολιτικά διχασμένοι –ως προσωπικότητα εννοώ- σας ακούω –εσάς τους ίδιους- σε διαφορετικές φάσεις από τη μια μεριά να ξιφουλκείτε και να καταγγέλλετε ότι ο προϋπολογισμός πέφτει έξω, είναι στον αέρα, πάνε για νέα επιτήρηση και είμαστε στη διαδικασία του υπερβολικού ελλείμματος και ο ίδιος άνθρωπος σε διπλανό «παράθυρο» άλλη στιγμή λέει ότι ναι, οι συνδικαλιστές έχουν δίκιο, να τους δώσουμε τα λεφτά. 
        Σε όλους όσοι ζητάνε λέτε «ναι». Και παντού, από την άλλη μεριά, καταγγέλλετε ότι ο προϋπολογισμός πέφτει έξω. 
        Διαλέξτε, είστε με τον αστυφύλαξ, που λέει ο λαός, ή με τον χωροφύλαξ;
        Κύριοι συνάδελφοι, θα ήθελα να σας ευχαριστήσω για την προσοχή σας. να ξέρετε ότι αν νομίζετε ότι δήθεν κάνετε αντιπολίτευση πιστέψτε πολύ καλά ότι ο λαός θα κάνει δήθεν πως σας ψηφίζει.
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Χαλβατζής ορίζει ως ειδικό αγορητή τον κ. Καραθανασόπουλο.
        Ο Πρόεδρος του ΣΥ.ΡΙ.ΖΑ. κ. Αλέξανδρος Αλαβάνος ορίζει Κοινοβουλευτικό Εκπρόσωπο τον κ. Δραγασάκη και ειδικό αγορητή τον κ. Λαφαζάνη.
        Ο Κοινοβουλευτικός Εκπρόσωπος του Λαϊκού Ορθόδοξου Συναγερμού κ. Βορίδης ορίζει ως Κοινοβουλευτικό Εκπρόσωπο τον κ. Γεωργιάδη. Ο κ. Βορίδης, ο υπογράφων, θα είναι ο ειδικός αγορητής. Είναι πρώτη φορά που έρχεται τέτοιο έγγραφο.
        Ο κ. Κουτμερίδης έχει το λόγο.
        ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε  Πρόεδρε, η εμμονή σας να μη δώσετε το λόγο στον Κοινοβουλευτικό Εκπρόσωπο του ΠΑ.ΣΟ.Κ. τον κ. Βενιζέλο μεταδόθηκε και στον εισηγητή της Πλειοψηφίας. Ούτε λίγο ούτε πολύ μας απαγόρευσε να μιλάμε. Αγαπητέ συνάδελφε, η περίοδος χάριτος για την Κυβέρνησή σας τελείωσε.
        ΠΡΟΕΔΡΕΥΩΝ (Γεώργιος Σούρλας): Κύριε Κουτμερίδη, ο Πρόεδρος δεν απαγορεύει.
        ΕΥΣΤΑΘΙΟΣ ΚΟΥΤΜΕΡΙΔΗΣ: Από εδώ και πέρα εμείς θα μιλάμε και εσείς θα ακούτε.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Ακούστε, κύριε  Κουτμερίδη. Ο Πρόεδρος δεν απαγορεύει. Εφαρμόζει τον Κανονισμό. Και επειδή είσθε νέος Βουλευτής εδώ –όχι και πολύ νέος- πρέπει να σας πω για να μάθετε τον Κανονισμό ότι πριν από την έναρξη της συνεδρίασης μόνο ο Πρόεδρος κάνει ανακοινώσεις και ουδείς άλλος. Να μην εφαρμόσω τον Κανονισμό;
        ΕΥΣΤΑΘΙΟΣ ΚΟΥΤΜΕΡΙΔΗΣ: Κύριε  Πρόεδρε, να κρατηθεί ο χρόνος μου. 
        ΠΡΟΕΔΡΕΥΩΝ (Γεώργιος Σούρλας): Θα κρατηθεί ο χρόνος επαρκώς. Μην απευθύνετε ανυπόστατες κατηγορίες ότι απαγορεύτηκε στον Κοινοβουλευτικό σας Εκπρόσωπο να μιλήσει.
        ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, η Κυβέρνηση της Νέας Δημοκρατίας και η πολιτική ηγεσία του Υπουργείου Οικονομίας και Οικονομικών αφού έχουν εγγράψει στο ενεργητικό τους δύο αποτυχημένες δήθεν φορολογικές μεταρρυθμίσεις έρχονται σήμερα και μας καταθέτουν ένα νέο φορολογικό πακέτο, ένα φορολογικό πακέτο περιτυλιγμένο και πάλι με την κορδέλα της φορολογικής μεταρρύθμισης και της δημοσιονομικής εξυγίανσης. 
        Μετά την επώαση και την κυοφορία αρκετών μηνών που πρώτα εμείς στο ΠΑ.ΣΟ.Κ. προβλέψαμε ότι η Κυβέρνηση θα φέρει νέα φορολογικά μέτρα, τελικά αυτά κατατέθηκαν με μόνο στόχο να μειώσουν τα δημοσιονομικά ελλείμματα που η ίδια η Κυβέρνηση δημιούργησε με τις πολιτικές της. Το νομοσχέδιο που συζητάμε έχει τον παραπλανητικό τίτλο «Ενίσχυση της διαφάνειας του Κρατικού Προϋπολογισμού, έλεγχος των οικονομικών φορέων της γενικής Κυβέρνησης, μέτρα φορολογικής δικαιοσύνης». Ποιος απ’ όλους εμάς διαφωνεί όσον αφορά τον τίτλο; Με αυτόν τον εύηχο και μεταρρυθμιστικό τίτλο η Κυβέρνηση προσπαθεί να αποκρύψει απεγνωσμένα αυτό που πλέον έχει γίνει συνείδηση σε όλους τους Έλληνες. Δυστυχώς, κύριοι της Κυβέρνησης, αποτύχατε γιατί η οικονομική σας πολιτική έχει φέρει σε απόγνωση τα ελληνικά νοικοκυριά και οδηγεί τη χώρα μας σε περιπέτειες. Δυστυχώς αποτύχατε γιατί πλανιέται πάνω από την ελληνική οικονομία και πάλι το φάντασμα της επιτήρησης. Δυστυχώς, η πρώτη επιτήρηση ήταν αποτέλεσμα της κομματικής σας εμπάθειας απέναντι στο ΠΑ.ΣΟ.Κ.. Η δεύτερη επιτήρηση θα είναι αποτέλεσμα της πολιτικής σας ανεπάρκειας.
        Κυρίες και κύριοι συνάδελφοι, η Κυβέρνηση στην Επιτροπή Οικονομικών Υποθέσεων υπέστη μία συντριπτική ήττα. Και είναι σημαντικό να εξηγήσουμε ότι στη συζήτηση όλοι οι φορείς οι οποίοι εκλήθησαν για να εκφράσουν τις θέσεις τους αλλά και αυτοί που με την εμμονή της Κυβέρνησης δεν εκλήθησαν αλλά κατέθεσαν εγγράφως τις θέσεις τους συγκλίνουν σε μια θέση.
        Πάρτέ το πίσω. Πάρτε πίσω αυτό το νομοσχέδιο, γιατί είναι ένα νομοσχέδιο αντισυνταγματικό, αναχρονιστικό, φορολογικά και οικονομικά άδικο, ένα νομοσχέδιο αντιαναπτυξιακό, χωρίς τον παραμικρό δημόσιο διάλογο και διαβούλευση με τους κοινωνικούς εταίρους. 
        Εφαρμόζοντας και πάλι τον απόλυτο κοινωνικό αιφνιδιασμό η Κυβέρνηση μας φέρνει ένα νομοσχέδιο που είναι αντισυνταγματικό γιατί καταστρατηγεί βασικά άρθρα του Συντάγματος, το άρθρο 101 και το άρθρο 4 παράγραφος 5. 
        Είναι αναχρονιστικό γιατί επαναφέρει φορολογικές λογικές και αντιλήψεις από το παρελθόν. Είναι φορολογικά και κοινωνικά άδικο γιατί κατηγορεί και επιβαρύνει συλλήβδην όλους τους ελεύθερους επαγγελματίες και τους επιτηδευματίες επί δικαίων και αδίκων, επί φοροφυγάδων και μη. Είναι ένα νομοσχέδιο αντιαναπτυξιακό γιατί αποδυναμώνει την παραγωγική διαδικασία, τη ραχοκοκαλιά της ελληνικής οικονομίας, τις μικρομεσαίες επιχειρήσεις.
        Κυρίες και κύριοι συνάδελφοι, ο κορμός του νομοσχεδίου αποτελείται από τέσσερα μέρη που θα μπορούσε το κάθε μέρος να αποτελέσει ένα ξεχωριστό νομοσχέδιο λόγω της βαρύτητας κα της σημαντικότητας που έχει.
        Το πρώτο μέρος αναφέρεται στην κατάργηση των ειδικών λογαριασμών και την ενσωμάτωσή τους στον κρατικό προϋπολογισμό. Θα μπορούσαμε και εμείς να συμφωνήσουμε μ’ αυτήν τη θέση εάν όλη η προσπάθεια και η πρωτοβουλία της Κυβέρνησης ήταν ενταγμένη μέσα σε μια γενικότερη προσπάθεια αλλαγών και μεταρρυθμίσεων όπως μας επιβάλλουν οι σύγχρονοι δημοσιονομικοί κανόνες για μια σύγχρονη αλλαγή και αναμόρφωση του τρόπου, της διαδικασίας και της φιλοσοφίας για την κατάρτιση, την έγκριση, την ψήφιση και του ελέγχου του κρατικού προϋπολογισμού, αλλά και για τη διαδικασία του ισολογισμού και του απολογισμού και την εκπόνηση προγραμματικών προϋπολογισμών. 
        Η Κυβέρνηση όμως με έναν πρόχειρο, επιφανειακό και επικοινωνιακό τρόπο παρεμβαίνει σ’ ένα τόσο σημαντικό θέμα για να μας πει και πάλι ότι κάνει μεταρρυθμίσεις, για να μας πει και πάλι ότι βάζει τάξη σε μια δημοσιονομική αναρχία που υπάρχει. Έχει όμως δημιουργήσει μεγάλη ανασφάλεια σε πολλούς δημοσίους υπαλλήλους και αυτό το εισπράττει με μια σειρά από απεργιακές κινητοποιήσεις. 
        Το δεύτερο μέρος αφορά τον έλεγχο των οικονομικών φορέων της γενικής κυβέρνησης. Γίνεται μια αναφορά για τον έλεγχο των οργανισμών Τοπικής Αυτοδιοίκησης όπου καταστρατηγείται το άρθρο 101 του Συντάγματος για την οικονομική και διοικητική αυτοτέλεια των Ο.Τ.Α., ενώ παράλληλα επαναλαμβάνονται θέματα τα οποία είναι καταγεγραμμένα και εφαρμόζονται σύμφωνα με τον Κώδικα Δήμων και Κοινοτήτων όσον αφορά τα επιχειρησιακά σχέδια το διπλογραφικό σύστημα αλλά και τον έλεγχο ορκωτών λογιστών. 
        Το τρίτο μέρος του νομοσχεδίου είναι ο πυρήνας της αντιπολιτευτικής μας θέσης και στάσης γιατί περιέχει μια σειρά από άδικα φορολογικά μέτρα που επιβάλλονται στα μεσαία και χαμηλά οικονομικά στρώματα και τα οποία πραγματικά η Κυβέρνηση με θράσος και χωρίς ντροπή ονομάζει μέτρα φορολογικής δικαιοσύνης. 
        Το τέταρτο μέρος αφορά τις άλλες διατάξεις, ρυθμίζει θέματα προσλήψεων προσωπικού για τον πλήρη έλεγχο των Δ.Ε.Κ.Ο. και επαναφέρει τη λίστα φαρμάκων, αυτή που με ζητωκραυγές η Κυβέρνηση κατήργησε, καθώς επίσης επαναφέρει τα πρωτόκολλα θεραπείας που θα μας οδηγήσουν στη μείωση των φαρμάκων. 
        Κυρίες και κύριοι συνάδελφοι, εμείς στο ΠΑ.ΣΟ.Κ., ξεκάθαρα λέμε ότι τόσο επί της αρχής, όσο και επί των άρθρων, καταψηφίζουμε αυτό το νομοσχέδιο και δεσμευόμαστε να καταργήσουμε αυτές τις φορολογικές διατάξεις γιατί το θεωρούμε πραγματικά προκλητικό να ονομάζονται αυτές οι φορολογικές επιβαρύνσεις μέτρα φορολογικής δικαιοσύνης.
        Αλήθεια, κύριοι Υπουργοί, είναι φορολογική δικαιοσύνη για σας η ποινικοποίηση των μικρομεσαίων επιχειρήσεων με την κατηγορία ότι όλοι φοροδιαφεύγουν χωρίς όμως να τους έχετε ελέγξει; 
        Είναι φορολογική δικαιοσύνη που φορολογείτε όλους τους πολίτες και αυτούς που ζουν κάτω από το όριο της φτώχειας; 
        Είναι φορολογική δικαιοσύνη η επιβολή ενός ενιαίου φόρου, ενός κεφαλικού φόρου 10%; 
        Είναι φορολογική δικαιοσύνη ο ενιαίος φορολογικός συντελεστής 10% για την υπεραξία από την πώληση μετοχών χωρίς να λαμβάνετε υπ’ όψιν τις ζημιές ενός χαρτοφυλακίου; 
        Είναι φορολογική δικαιοσύνη η επιστροφή σας στο παρελθόν, όπου αφού μειώσατε τους φορολογικούς συντελεστές των νομικών προσώπων, χάνοντας έτσι η χώρα μας τεράστια έσοδα, έρχεστε σήμερα να επιβάλετε 10% φορολόγηση στα διανεμόμενα κέρδη των ανωνύμων εταιρειών; 
        Και θέλω να καταθέσω για τα Πρακτικά έναν πίνακα των δηλωθέντων εσόδων των νομικών προσώπων την τριετία 2005-2007 όπου δείχνει ότι τα απολεσθέντα έσοδα για το κράτος μας είναι περίπου 3.000.000.000 που χαθήκανε από τα νομικά πρόσωπα. Τρία δισεκατομμύρια τα οποία αναζητά σήμερα η Κυβέρνηση με τα φορολογικά μέτρα που έφερε για να καλύψει τα ελλείμματα του προϋπολογισμού της.
        (Στο σημείο αυτό ο Βουλευτής κ. Ευστάθιος Κουτμερίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Είναι φορολογική δικαιοσύνη, κύριοι Υπουργοί, που με τη ρύθμιση ληξιπρόθεσμων χρεών και την περαίωση εκκρεμών φορολογικών υποθέσεων επιβραβεύετε τον κακοπληρωτή και το φοροφυγά και λέτε «κορόιδο» τον έντιμο φορολογούμενο πολίτη;
        Είναι πραγματικά εντυπωσιακό, κυρίες και κύριοι συνάδελφοι, και έχει ιδιαίτερη αξία για το τι σημαίνει για τη Νέα Δημοκρατία φορολογική δικαιοσύνη, αλλά και πώς την εφαρμόζει. Αυτό που η Νέα Δημοκρατία ονομάζει φορολογική δικαιοσύνη, για μας, το ΠΑ.ΣΟ.Κ., αποτελεί τον ορισμό της φορολογική αδικίας. Αυτό πραγματικά αναδεικνύει και το βαθύ ιδεολογικό και πολιτικό χάσμα που έχουμε από μία νεοφιλελεύθερη συντηρητική Κυβέρνηση, από μία σοσιαλιστική αντίληψη και φιλοσοφία.
        Κυρίες και κύριοι συνάδελφοι, όλοι συμφωνούμε πως στη χώρα μας η οικονομία δεν είναι καλή και τουλάχιστον η οικονομία δεν είναι θωρακισμένη. Όλοι συμφωνούμε ότι υπάρχει μία διεθνής κρίση. Αλλά οι πιέσεις της ελληνικής οικονομίας ένεκα της διεθνούς κρίσης, είναι μεγαλύτερες και οι επιβαρύνσεις είναι μεγαλύτερες στην ελληνική οικονομία. 
        Πώς φτάσαμε σ’ αυτήν την άσχημη οικονομική κατάσταση; Με τη δραματική μείωση των εσόδων που «πιάσαμε πάτο», κύριε Υπουργέ, όπως είπατε, με την ανεξέλεγκτη αύξηση των δαπανών, με τη διόγκωση των ελλειμμάτων. 
        Έχει πραγματικά ιδιαίτερη αξία να αναφερθούμε στο παρελθόν. Γιατί η Κυβέρνηση με τις νομοθετικές πρωτοβουλίες, την περαίωση των εκκρεμών φορολογικών υποθέσεων και την ένταξη σ’ αυτή την περαίωση των πλαστών και εικονικών τιμολογίων, το 2004 κατ’ ουσία αποποινικοποίησε τη φοροδιαφυγή με τον επαναπατρισμό κεφαλαίων αμφιβόλου προελεύσεως, με τις φωτογραφικές ρυθμίσεις σε Μέσα Μαζικής Ενημέρωσης και αεροπορικές εταιρείες, με ρουσφετολογικές διευθετήσεις όπως την τροπολογία της «Alpha Bank», με την κατάργηση του φόρου μεγάλης ακίνητης περιουσίας, όπου ευνοήθηκαν σαράντα χιλιάδες περίπου μεγαλοϊδιοκτήτες αλλά και την επιβολή Ενιαίου Τέλους Ακινήτων, όπου επιβαρύνονται τέσσερα εκατομμύρια μικροϊδιοκτήτες, με την απαξίωση των ελεγκτικών μηχανισμών, αλλά και τον πλήρη κομματισμό τους.
        Έτσι δημιουργήθηκε ένα κλίμα ατιμωρησίας στην ελληνική κοινωνία, ένα κλίμα φορολογικής αδικίας, πως η Κυβέρνηση δεν παίρνει από αυτούς που έχουν και κατέχουν, αλλά μεταβιβάζει τα φορολογικά βάρη στα μεσαία και χαμηλά στρώματα. Έτσι ο πολίτης οδηγείται στη φοροδιαφυγή.
        Οι πολίτες σήμερα αισθάνονται ότι τα λεφτά που πληρώνουν στο κράτος δεν πιάνουν τόπο, γιατί δεν απολαμβάνουν ποιοτικά δημόσια κοινωνικά αγαθά, όπως είναι η υγεία, η παιδεία, η ασφάλεια, τα δημόσια έργα. Τα μεγάλα έργα είναι έργα των κυβερνήσεων του ΠΑ.ΣΟ.Κ., τα νομαρχιακά νοσοκομεία, η Εγνατία Οδός, η Π.Α.Θ.Ε., η γέφυρα Ρίου-Αντιρρίου, το Μετρό της Αθήνας, το Αεροδρόμιο «Ελευθέριος Βενιζέλος».
        Σήμερα με τη Νέα Δημοκρατία έχουμε, δυστυχώς, μόνο μεγάλα λόγια. Η απαξίωση του πολιτικού συστήματος καθιερώθηκε από την Κυβέρνηση της Νέας  Δημοκρατίας που ήλθε, δήθεν, για να φέρει την κάθαρση και δυστυχώς «σεμνά και μετρητά» κάθε μέρα και νέα σκάνδαλα στελεχών της έρχονται στο φως της δημοσιότητας. Η Κυβέρνηση ασχολείται με επενδύσεις και επιχειρήσεις και ξεχνά την ελληνική κοινωνία. Έτσι, ο πολίτης λέει: «Αφού οι πολιτικοί κλέβουν, γιατί να πληρώσω εγώ το κορόιδο;». Κύριοι Υπουργοί, η απαξίωση του πολιτικού συστήματος εντείνει την οικονομική παραβατικότητα. Να μην το ξεχνάμε. 
        Κυρίες και κύριοι συνάδελφοι, όλα τα προηγούμενα χρόνια όλα τα στελέχη της Νέας Δημοκρατίας μας έλεγαν ότι για αυτή την κατάσταση ευθύνεται το ΠΑ.ΣΟ.Κ.. Μας έλεγαν ότι ήθελαν να βοηθήσουν και να προχωρήσει η χώρα μας. Σήμερα, όμως, ποιος είναι ο λόγος που επικαλούνται; Επικαλούνται τη διεθνή κρίση. Ότι η κρίση αυτή τη στιγμή στη χώρα μας είναι εισαγόμενη.  Και εμείς τους ρωτούμε. Η μείωση της ανταγωνιστικότητας της ελληνικής οικονομίας είναι εισαγόμενη; Η ακρίβεια, στην οποία είμαστε «πρωταθλητές» στην Ευρώπη, είναι εισαγόμενη; Η ανικανότητα της Κυβέρνησης να περιορίσει την ακρίβεια είναι εισαγόμενη; Ο πληθωρισμός, που καλπάζει, είναι εισαγόμενος; Η δραματική επιδείνωση του ισοζυγίου τρεχουσών συναλλαγών είναι εισαγόμενη; Η επιδείνωση  της σχέσης των άμεσων προς τους έμμεσους φόρους είναι εισαγόμενη; Η επέκταση της φοροδιαφυγής, η ανεξέλεγκτη διαφθορά, η αύξηση του παραεμπορίου και της παραοικονομίας είναι ένεκα της διεθνούς κρίσης; Όχι, κύριοι της Κυβέρνησης, η κρίση δεν είναι εισαγόμενη, είναι εσωτερικής προέλευσης και εσωτερικής παραγωγής και έχει αναφορά στο νεοφιλελεύθερο οικονομικό μοντέλο της ελεύθερης οικονομίας και έχει εκφραστές του τον κ. Καραμανλή και τον κ. Αλογοσκούφη.
        Κυρίες και κύριοι συνάδελφοι, η Κυβέρνηση της Νέας Δημοκρατίας μέσα από την ευφορία που της έδιναν οι δημοσκοπήσεις και με το σκεπτικό ότι η κοινωνία μας έχει προβλήματα επιβίωσης και δεν θα αντιδράσει, αποθρασύνθηκε και προχώρησε στο ξεπούλημα του Ο.Τ.Ε.. Σειρά έχει ο Ο.Σ.Ε., η Δ.Ε.Η. και άλλα. Απεμπόλησε εργατικά δικαιώματα των εργαζόμενων, προχώρησε στην αντιασφαλιστική μεταρρύθμιση, υπερχρέωσε τα ελληνικά νοικοκυριά στις τράπεζες, προχώρησε στην εμπορευματοποίηση της υγείας και της παιδείας, γιατί πίστευε πως η κοινωνία μας δεν θα αντιδράσει. Δυστυχώς, διαψεύστηκε. Η αντίδραση ξεκίνησε από τη Θεσσαλονίκη. Η επίσκεψη του κυρίου Πρωθυπουργού στη Δ.Ε.Θ. δημιούργησε πραγματικά μία κοινωνική εξέγερση, μία κοινωνική αναταραχή. Εκατοντάδες χιλιάδες πολίτες της Θεσσαλονίκης, της Μακεδονίας, της βορείου Ελλάδος, βροντοφώναξαν προς τον κ. Καραμανλή και την Κυβέρνησή του «φτάνει πια η κοροϊδία»! 
        Πέντε χρόνια μας λέτε, κύριε Καραμανλή,  πως θα συνεχίσετε τις μεταρρυθμίσεις και το μεταρρυθμιστικό σας έργο και η χώρα μας και οι Έλληνες πολίτες πηγαίνουν από το κακό στο χειρότερο. Όχι άλλες μεταρρυθμίσεις πλέον. Φτάνει πια! 
        Πέντε χρόνια επισκέπτεστε και θέλετε να εγκαινιάσετε τις ίδιες τρύπες για το Μετρό της Θεσσαλονίκης. Φθάνει πια! 
        Πέντε χρόνια μας λέτε ότι θα πατάξετε τη διαφθορά και η διαφθορά  έχει γίνει επιδημία στη χώρα μας. 
        Βέβαια εσείς, κύριε Πρωθυπουργέ, παρείχατε πλήρη κάλυψη στους Υπουργούς σας, αλλά αποκαλυφθήκατε, γιατί η μηδενική σας ανοχή σας ανάγκασε να βάλετε πολύ νερό στο κρασί σας. Φθάνει πια! 
        Πέντε χρόνια μας λέτε ότι θα μειώσετε τη φοροδιαφυγή και η φοροδιαφυγή έχει πάρει ανεξέλεγκτες διαστάσεις και πληρώνουν μόνο τα χαμηλά εισοδήματα. Οι Υπουργοί σας μάλιστα κάνουν και επίδειξη φοροαποφυγής. Φθάνει πια!  
        Σταματήστε να ασχολείστε με τις επιχειρήσεις σας και ασχοληθείτε με τα προβλήματα της ελληνικής κοινωνίας. Φθάνει πια! 
        Πέντε χρόνια μας λέτε τα ίδια ψεύτικα μεγάλα λόγια.
        (Στο σημείο αυτό κτυπά το κουδούνι λήξης του χρόνου ομιλίας του κυρίου Βουλευτή)
        Ευχαριστώ, κύριε Πρόεδρε, για την ανοχή σας, σ’ ένα δευτερόλεπτο  τελειώνω.
        Κυρίες και κύριοι συνάδελφοι, δυστυχώς η εικόνα του κυρίου Πρωθυπουργού στη Δ.Ε.Θ. ήταν μελαγχολική. Χάθηκε ο αέρας του νικητή. Χάθηκε η αλαζονεία της υπεροχής. Χάθηκε ο πολιτικός τσαμπουκάς. Γιατί, κύριε Πρωθυπουργέ, συνειδητοποιήσατε πως η Κυβέρνησή σας έχει μία ισχνή κοινοβουλευτική Πλειοψηφία και είναι μία μεγάλη κοινωνική μειοψηφία. 
        Η αντίστροφη μέτρηση όμως ξεκίνησε. Εμείς στο ΠΑ.ΣΟ.Κ., ναι, μπορούμε να προτείνουμε ένα νέο πρότυπο οικονομικής ανάπτυξης για τη χώρα μας. 
        Ευχαριστώ, κύριε Πρόεδρε, για την ανοχή σας. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Κ.Κ.Ε. κ. Καραθανασόπουλος έχει το λόγο.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κυρίες και κύριοι συνάδελφοι, η Κυβέρνηση και ο Υπουργός Οικονομίας και Οικονομικών προσπαθεί να αποδείξει ότι η κυβερνητική πολιτική στα ζητήματα της οικονομίας είναι ιδιαίτερα επιτυχημένη και έχει σημαντικά αποτελέσματα. Μάλιστα, καταφεύγει σε μία αγωνιώδη προσπάθεια διαφοροποίησης της κυβερνητικής πολιτικής από την πολιτική την οικονομική που ασκούσαν οι προηγούμενες κυβερνήσεις του ΠΑ.ΣΟ.Κ.. Και λέμε ότι είναι αποτυχημένη αυτή η προσπάθεια διαφοροποίησης από τη στιγμή που και η Κυβέρνηση της Νέας Δημοκρατίας όσο και οι κυβερνήσεις του ΠΑ.ΣΟ.Κ. είχαν την ίδια κοινή στρατηγική στόχευση, δηλαδή πως θα ενισχύσουν το μεγάλο κεφάλαιο. Στο όνομα της ανταγωνιστικότητας του κεφαλαίου και των επιχειρήσεων θυσίαζαν την ανάγκη ικανοποίησης των λαϊκών αναγκών στο βωμό της κερδοφορίας του κεφαλαίου. Γι’ αυτό άλλωστε και δεν υπάρχει καμμία απολύτως διαφοροποίηση ανάμεσα στις κυβερνήσεις της Νέας Δημοκρατίας και του ΠΑ.ΣΟ.Κ. στα χρήσιμα εργαλεία τα οποία χρησιμοποιούσαν για να πετύχουν αυτήν τη σκληρή ταξική πολιτική. 
        Ποια ήταν αυτά τα εργαλεία;
        Φορολογική πολιτική. Ενίσχυση κατά κάποιο τρόπο του μεγάλου κεφαλαίου, φοροαποφυγή του μεγάλου κεφαλαίου, μεταφορά των φορολογικών βαρών στις πλάτες των μισθωτών, των αυταπασχολούμενων και των συνταξιούχων. 
        Δεύτερο σημαντικό εργαλείο είναι ο επενδυτικός νόμος, ο οποίος προσέφερε νέα κίνητρα, νέα προνόμια, νέες παροχές για το μεγάλο κεφάλαιο στο όνομα της επενδυτικότητας. Ήθελαν, δηλαδή, να δημιουργήσουν ένα ευνοϊκό επιχειρηματικό περιβάλλον, το οποίο όμως πάει χέρι-χέρι δεμένο, είναι νύχι-κρέας με την επίθεση στα εργασιακά δικαιώματα και κατακτήσεις. 
        Τρίτο σημαντικό εργαλείο είναι η απελευθέρωση των αγορών, η υλοποίηση δηλαδή της ευρωενωσιακής πολιτικής. 
        Σε αυτό το πλαίσιο, λοιπόν, είχαμε εκτεταμένες ιδιωτικοποιήσεις επιχειρήσεων «κοινής ωφέλειας», εκποίηση της δημόσιας περιουσίας, εμπορευματοποίηση της υγείας, της παιδείας, της πρόνοιας μέσα από τη δράση του μεγάλου κεφαλαίου σ’ αυτούς τους τομείς. Και μάλιστα με τη γενίκευση των συμπράξεων δημόσιου και ιδιωτικού δημιουργούνται μεγάλα έργα υποδομών, όπου όμως η ανάγκη ικανοποίησης των λαϊκών αναγκών επιβαρύνεται μέσα από πανάκριβα, ιδιωτικού χαρακτήρα, έργων υποδομών. 
        Το τέταρτο εργαλείο δεν είναι τίποτε άλλο παρά είτε το Γ΄ Κοινοτικό Πλαίσιο Στήριξης είτε το Ε.Σ.Π.Α. 2007-2013, που είναι σαφέστατα προδιαγεγραμμένο τι θα εξυπηρετήσει. Τη στρατηγική την αντιλαϊκή της Λισαβόνας θα εξυπηρετήσει. Και άλλωστε το όποιο πρόγραμμα χρηματοδοτεί, έχει να κάνει με τα κριτήρια επιλεξιμότητας που έχει καθορίσει η Ευρωπαϊκή Ένωση και που βεβαίως δεν αφορούν τις λαϊκές ανάγκες και την ικανοποίηση των λαϊκών αναγκών παρά την ελευθερία κίνησης και δράσης του μεγάλου κεφαλαίου. 
        Αυτά, λοιπόν, τα εργαλεία συνοδεύτηκαν με τη διεύρυνση των ανατροπών στις εργασιακές σχέσεις, μερική απασχόληση, εργολαβίες στο δημόσιο και στον ιδιωτικό τομέα, ευκαιριακή απασχόληση, ανασφάλιστοι εργασίας, «STAGE», καθώς επίσης και με τη διεύρυνση της επίθεσης στα ασφαλιστικά δικαιώματα, όπως θα συνεχιστεί το επόμενο διάστημα με την κατάργηση ουσιαστικά των βαρέων και ανθυγιεινών επαγγελμάτων.
        Πού οδηγούν αυτά; Στη συμπίεση της τιμής της εργατικής δύναμης, για να γίνει ακόμη πιο φτηνή η εργατική δύναμη για το μεγάλο κεφάλαιο. Αφαιρούμε, δηλαδή, συνεχώς και σταδιακά εργατικά δικαιώματα και κατακτήσεις. Αυτή η πολιτική εφαρμόζεται είτε σε περίοδο μεγέθυνσης του Α.Ε.Π. και αύξησής του είτε σε περίοδο, όπως είναι η σημερινή, επιβάρυνσης του Α.Ε.Π., που, βεβαίως, συνοδεύεται με ακόμη πιο οξυμένη επίθεση ενάντια στα λαϊκά δικαιώματα. Διότι ακριβώς η επίθεση αυτή αποτελεί αναγκαία προϋπόθεση για να μπορέσει να αναπαραχθεί και να είναι διευρυμένη η αναπαραγωγή του κεφαλαίου.
        Τα αποτελέσματα αυτής της πολιτικής δεν είναι τίποτα άλλο παρά η συσσώρευση του πλούτου, του κοινωνικά παραγόμενου πλούτου σε όλο και λιγότερα χέρια, στα χέρια της κεφαλαιοκρατίας, της πλουτοκρατίας, η διεύρυνση της εξαθλίωσης και της φτώχειας για πλατιά λαϊκά στρώματα. Και η «ασπιρίνη» την οποία δίνει η Κυβέρνηση, μέσα από την εξαγγελία του κυρίου Πρωθυπουργού και τη Διεθνή Έκθεση Θεσσαλονίκης, είναι ορισμένα προνοιακού χαρακτήρα επιδόματα, δηλαδή, από μια μεριά, τους καταδικάζει στη φτώχεια με την κυβερνητική πολιτική και από την άλλη, τους δίνει ορισμένα ψιχία. «Να σε κάψω Γιάννη, να σε αλείψω λάδι».
        Και αυτή η πολιτική δεν έχει να κάνει με τα ζητήματα με διαφορετικά ανοίγματα διαχείρισης. Δεν είναι μια ελληνική ιδιομορφία. Εφαρμόζονται οι βασικές αρχές, οι βασικοί άξονες, τα βασικά εργαλεία στο σύνολο των κρατών-μελών της Ευρωπαϊκής Ένωσης.
        Έτσι, συμπερασματικά, από αυτήν την πολιτική που υπηρετεί τις ανάγκες του κεφαλαιοκρατικού συστήματος, του καπιταλιστικού συστήματος, η εργατική τάξη, τα λαϊκά στρώματα βλέπουν καθημερινά τη θέση τους να χειροτερεύει. Πλήρωσαν το τίμημα της διασφάλισης των υψηλών ρυθμών ανάπτυξης και σήμερα, οι ίδιοι καλούνται να πληρώσουν και πάλι τα όποια μέτρα διαχείρισης της επιβράδυνσης των ρυθμών ανάπτυξης.
        Δεύτερο ζήτημα, κυρίες και κύριοι. Το συγκεκριμένο σχέδιο νόμου που συζητάμε σήμερα, δεν είναι μία αποσπασματική ενέργεια του Υπουργείου Οικονομίας και Οικονομικών, επειδή βρέθηκε σε δύσκολη θέση, με μοναδικό στόχο τη γρήγορη είσπραξη των δημοσίων εσόδων. Είναι μία εύκολη αντιπολιτευτική λογική αυτό.
        Εμείς θεωρούμε ότι αποτελεί έναν ακόμη κρίκο -όχι τον τελευταίο- στην αλυσίδα των αντιλαϊκών μεταρρυθμίσεων των καπιταλιστικών αναδιαρθρώσεων. Βρίσκεται, δηλαδή, το νομοσχέδιο αυτό σε συμφωνία, σε συνοχή με το συνολικό ταξικό προσανατολισμό της οικονομικής πολιτικής της Κυβέρνησης. Και βέβαια, δεν είναι το τελευταίο μέτρο ούτε στα ζητήματα της φορολογίας ούτε συνολικότερα στην αντιλαϊκή πολιτική, γιατί θα ακολουθήσει και νέα αύξηση των έμμεσων φόρων το επόμενο διάστημα, είτε με την εξομοίωση του Ειδικού Φόρου Κατανάλωσης των Καυσίμων με το επίπεδο που ισχύει στην Ευρωπαϊκή Ένωση είτε μέσα από την αύξηση των ειδικών φόρων κατανάλωσης στα τσιγάρα ή τα ποτά. Προωθεί -και το δήλωσε στην ομιλία του ο κύριος Πρωθυπουργός στη Διεθνή Έκθεση Θεσσαλονίκης- την επόμενη ιδιωτικοποίηση της Ολυμπιακής και του Ο.Σ.Ε., αλλά και την περικοπή των ασφαλιστικών δικαιωμάτων.
        Και βεβαίως, ως συνεπέστατη η Κυβέρνηση στην ασκούμενη οικονομική της πολιτική, με το παρόν σχέδιο νόμου ακουμπάει και κάνει επίθεση αντιλαϊκή και στο σκέλος των εσόδων, αλλά και στο σκέλος των δαπανών. Και μάλιστα, θέλει να αξιοποιήσει αυτό το αντιλαϊκό φορολογικό νομοσχέδιο, για να δημιουργήσει μια επικοινωνιακή τακτική συμμαχιών ανάμεσα στο κεφάλαιο και την εργατική τάξη, τα λαϊκά στρώματα, τους μισθωτούς.
        (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
        Τι λέει, λοιπόν, η Κυβέρνηση; Καλλιεργεί τη λογική της φορολογικής δικαιοσύνης, καλλιεργεί τη λογική της πάταξης της φοροδιαφυγής, κόπτεται δήθεν ότι οι μισθωτοί πλήρωσαν τα φορολογικά βάρη, που αυτό είναι αποτέλεσμα της κυβερνητικής πολιτικής, για να πει τώρα τι; «Στη νέα επίθεση που κάνω στα πλατιά λαϊκά στρώματα να βρω συμμάχους μου τη μισθωτή εργασία, τους εργαζόμενους, αλλά και τους συνταξιούχους για να απαλύνω, να αλλάξω, να ανατρέψω τον αντιλαϊκό της χαρακτήρα». Στο όνομα της πάταξης της σπατάλης, στο όνομα της διαφάνειας εγκαινιάζει νέα επίθεση μέσα από την περικοπή των κοινωνικών δαπανών στα λαϊκά εισοδήματα.
        Είναι μια έντεχνη προσπάθεια ακριβώς να αλλάξει, να ανατρέψει τον βαθύ αντιλαϊκό χαρακτήρα του συγκεκριμένου νομοσχεδίου. Ψάχνει εναγωνίως συμμάχους στα λαϊκά στρώματα σ’ αυτήν την αντιλαϊκή πολιτική.
        	Λέμε λοιπόν ότι είναι πρόσχημα η πάταξη της φοροδιαφυγής. Γιατί; Διότι είναι επίσημη πολιτική και της σημερινής Κυβέρνησης και των προηγούμενων κυβερνήσεων η τεράστια, η νόμιμη φοροαποφυγή που παρέχουν προς το μεγάλο κεφάλαιο. 
        Αναφέρθηκε πριν ο εισηγητής της Αξιωματικής Αντιπολίτευσης στη φορολογική επιβάρυνση των νομικών προσώπων από το 2004 και μετά. Θα ήθελα πολύ απλά να του θυμίσω ότι το 2000 η φορολογική επιβάρυνση των νομικών προσώπων ήταν το 48% του συνόλου των άμεσων φόρων και το 2002 πήγαμε στο 38%, δέκα μονάδες κάτω. Τι αυξήθηκε κατά δέκα μονάδες; Η φορολογική επιβάρυνση των φυσικών προσώπων, δηλαδή των μισθωτών και των συνταξιούχων. Αυτή ήταν η πολιτική της μείωσης των φορολογικών συντελεστών των νομικών προσώπων από το 40% στο 35%. 
        Ίδια «εργαλεία» ακολουθεί και η Κυβέρνηση της Νέας Δημοκρατίας. Γιατί τη μέμφεστε; Μάλιστα η Κυβέρνηση της Νέας Δημοκρατίας αποδεικνύεται επιμελής «μαθητής» των κυβερνήσεων του ΠΑ.ΣΟ.Κ. στα ζητήματα της φορολογίας και αξιοποιεί τα ίδια «εργαλεία», τα αντικειμενικά κριτήρια φορολόγησης των μικρομεσαίων επιχειρήσεων. Τι κάνει τώρα; «Αντικειμενικοποιεί» τα κριτήρια μέσα από την κατάργηση του αφορολόγητου των 10.500 ευρώ. Κεφαλικό φόρο το ΠΑ.ΣΟ.Κ. για τους μικρομεσαίους, κεφαλικό φόρο και η Κυβέρνηση της Νέας Δημοκρατίας! 
        	Δεύτερο ζήτημα. Προωθεί, επιβραβεύει τη φοροδιαφυγή μέσα από την περαίωση. Δεν είναι επιβράβευση; Αυτήν την πολιτική δεν ακολούθησε και το ΠΑ.ΣΟ.Κ. μέσα από τις αλλεπάλληλες περαιώσεις; Έκανε άλλα πράγματα; Βεβαίως υπάρχει και η ρύθμιση των χρεών. 
        Τα τρία, λοιπόν, βασικά «εργαλεία» των κυβερνήσεων του ΠΑ.ΣΟ.Κ. χρησιμοποιεί το σημερινό νομοσχέδιο της Κυβέρνησης της Νέας Δημοκρατίας. Έτσι λοιπόν, όσον αφορά τα φορολογικά μέτρα, καταργεί το αφορολόγητο όριο για τους αυτοαπασχολούμενους, για τους επαγγελματίες, για τους μικροεμπόρους, εγκαινιάζει μία φορολογική επιδρομή σ’ αυτά τα στρώματα και τους επιβαρύνει με 10% και ταυτόχρονα όχι μόνο σ’ αυτούς αλλά και στη μισθωτή εργασία, την άτυπη, την παράνομη μισθωτή εργασία μέσα από τα δελτία παροχής υπηρεσιών, την πιο ακραία μορφή επίθεσης ενάντια στη γενιά των 700, των 600 και των 300 ευρώ. Μάλιστα με την τροποποίηση την οποία έκανε προσπαθεί να νομιμοποιήσει αυτήν την επίθεση, αυτήν την παρανομία όπου ούτε καν η «κουτσουρεμένη» εργατική νομοθεσία δεν τηρείται.
        	Βεβαίως, υπάρχει η επίθεση συνολικότερα στα λαϊκά στρώματα μέσα από την αύξηση των τελών κυκλοφορίας κατά 20% και μάλιστα παρέχονται και νέα προνόμια προς τους κεφαλαιοκράτες. 
        	Θεωρούμε ότι είναι «άσφαιρη» η αντιπολίτευση όλων αυτών που δεν αμφισβητούν την ανταγωνιστικότητα. Άλλωστε η φορολογική πολιτική είναι ένα «εργαλείο» για την ενίσχυση αυτής της ανταγωνιστικότητας. Η Ευρωπαϊκή Ένωση έχει σαφέστατη επιλογή για τη φορολογική πολιτική. Τι λέει; «Άρση των φορολογικών φραγμών στις επιχειρήσεις και στην ελευθερία κίνησης του κεφαλαίου και μετατόπιση των φορολογικών βαρών στη φορολογία της κατανάλωσης, δηλαδή στους έμμεσους φόρους». 
        Αυτή είναι η επίσημη πολιτική της Ευρωπαϊκής Ένωσης και αυτήν δυστυχώς εφαρμόζουν τα κόμματα που είναι εγκλωβισμένα στη λογική της Ευρωπαϊκής Ένωσης και του ευρωμονόδρομου. Βεβαίως είναι παγιδευμένα στις αντιφάσεις γιατί κατά τη γνώμη μας είναι αποπροσανατολιστικός ο διαχωρισμός ανάμεσα στα διανεμόμενα και στα αδιανέμητα κέρδη. 
        Τι προσπαθεί να κάνει κανείς μ’ αυτήν τη λογική; Να αποενοχοποιήσει το κέρδος, να πει ότι το κέρδος είναι καλό πράγμα όταν κατευθύνεται για επενδύσεις. Είναι θεμιτό το κέρδος, δηλαδή είναι θεμιτή η εκμετάλλευση του εργαζόμενου, αρκεί να πηγαίνει σε επενδύσεις για να γίνει τι; Για να αυξηθεί ο βαθμός εκμετάλλευσης του εργαζόμενου, για να προωθηθούν νέες απολύσεις μέσα από τα επενδυτικά προγράμματα, γιατί εκεί οδηγούνται, στη συρρίκνωση των εργασιακών θέσεων και όχι στην αύξησή τους, στην ανατροπή των εργασιακών σχέσεων. Όλα αυτά, βεβαίως, καλούνται να τα «επιβραβεύσουν» οι εργαζόμενοι μέσα από διαφορετικούς φορολογικούς συντελεστές. 
        Εμείς λέμε ότι το κέρδος πρέπει να είναι ενοχοποιημένο στην ελληνική κοινωνία. Αυτή είναι η ιδεολογική διαφορά, η επί της ουσίας ταξική μας διαφοροποίηση απ’ όλους αυτούς που προσπαθούν να αποενοχοποιήσουν το κέρδος. Γι’ αυτόν ακριβώς το λόγο, έχουμε συγκεκριμένες προτάσεις για τη φορολογία και δεν αποφεύγουμε να τοποθετηθούμε. 
        Πρώτον, λέμε ότι πρέπει να πληρώσει το κεφάλαιο, η κερδοφορία του κεφαλαίου, ανεξάρτητα αν είναι διανεμόμενη ή αδιανέμητη.
        Δεύτερον, πρέπει να πληρώσει η μεγάλη κινητή και ακίνητη περιουσία. Να υπάρξουν γενναίες φοροαπαλλαγές στους μισθωτούς, τους συνταξιούχους, τους αυταπασχολούμενους. 
        Το αφορολόγητο να φτάσει στα 15.000 ευρώ και στα 30.000 για την τετραμελή οικογένεια. Να καταργηθεί η έμμεση φορολογία στα βασικά είδη λαϊκής κατανάλωσης. 
        Και βεβαίως να πληρώσει το μεγάλο κεφάλαιο, το οποίο φοροαποφεύγει, φοροδιαφεύγει. Οι διάφορες κατηγορίες, το εφοπλιστικό, το χρηματοπιστωτικό. 
        Όσον αφορά στο σκέλος των δαπανών, το δεύτερο κομμάτι του νομοσχεδίου, στο όνομα της διαφάνειας που ωθεί την κατάργηση των ειδικών λογαριασμών. Ως Κομμουνιστικό Κόμμα Ελλάδος δεν διαφωνούμε να καταργηθεί το αυτοτελές νομικό πλαίσιο των διακοσίων περίπου ειδικών λογαριασμών. Το ζητάμε. Δεν κάνει αυτό το πράγμα η Κυβέρνηση. Τους εντάσσει αυτοτελώς μέσα στον κρατικό προϋπολογισμό. Και μάλιστα ορισμένους τους αφήνει απ’ έξω, στο όνομα δήθεν ιδιαιτεροτήτων. Και βεβαίως αξιοποιεί αυτή την διαδικασία ενσωμάτωσης στον κρατικό προϋπολογισμό για να δημιουργηθεί το κατάλληλο υπόβαθρο για την κατάργηση επιδομάτων αρκετών κατηγοριών δημοσίων υπαλλήλων και την θεσμοθέτηση ενός δημοσιοϋπαλληλικού μισθολογίου που θα συμπιέσει προς τα κάτω τις αποδοχές των δημοσίων υπαλλήλων. 
        Και δεύτερον, στο όνομα της πάταξης της σπατάλης υποτάσσει τα νοσηλευτικά ιδρύματα, τους οργανισμούς κοινωνικής ασφάλισης, τους οργανισμούς Τοπικής Αυτοδιοίκησης Α΄ και Β΄ βαθμού σ’ ένα διυπουργικό κεντρικό φορέα για τον έλεγχο της οικονομικής τους κατάστασης. Τι κάνει, λοιπόν, μέσα απ’ αυτή τη ρύθμιση; Προωθεί την ιδιωτικοοικονομική λειτουργία βασικών φορέων της κοινωνικής πολιτικής με γνώμονα την κερδοφορία τους μέσα από τις προβλεπόμενες υποχρεώσεις για την τήρηση επιχειρηματικών και λογιστικών σχεδίων. 
        Στόχος τους δεν είναι ο περιορισμός της ληστείας των νοσοκομείων και των ασφαλιστικών ταμείων από τους μονοπωλιακούς φαρμακευτικούς ομίλους αλλά η μείωση των αναγκαίων κοινωνικών δαπανών κοινωνικής πολιτικής. Έτσι προωθεί αντεπιστημονικά εργαλεία όπως είναι τα πακέτα προκαθορισμένων και τυποποιημένων εξετάσεων φαρμάκων και θεραπειών. Και μάλιστα με την τροποποίηση που έφερε την τελευταία στιγμή τι κάνει; Απαλλάσσει τις φαρμακοβιομηχανίες από το 4% που έπρεπε να αποδώσουν στα ασφαλιστικά ταμεία. Και μεταφέρει μέσω του 3% ουσιαστικά στις πλάτες του φαρμακοποιού. Αυτό κάνει. Και μ’ αυτόν τον τρόπο ενισχύει για ακόμα μια φορά το μεγάλο κεφάλαιο, τους κεφαλαιοκράτες. 
        Και ας σταματήσουν κάποιοι να διαρρηγνύουν τα ιμάτιά τους για την αυτοτέλεια των οργανισμών Τοπικής Αυτοδιοίκησης. Συμβάλλατε στο να δημιουργηθεί ένα κράτος στρατηγείο που θα ελέγχει τα πάντα και η Τοπική Αυτοδιοίκηση να είναι μηχανισμός αυτού του κράτους. Αυτά άλλωστε τα οποία περιέχει το νομοσχέδιο συμπεριλαμβάνονται στον Κώδικα Δήμων και Κοινοτήτων. Ποιοι τον ψήφισαν τον Κώδικα Δήμων και Κοινοτήτων στα όργανα της Τοπικής Αυτοδιοίκησης; Και οι εκπρόσωποι της Νέας Δημοκρατίας, οι τοπικοί άρχοντες και οι εκπρόσωποι του ΠΑ.ΣΟ.Κ. και του Συνασπισμού. Ομόφωνα βγήκε, ήρθε ως πρόταση ο καινούριος Κώδικας Δήμων και Κοινοτήτων που περιλαμβάνει αυτές ακριβώς τις τροποποιήσεις τις οποίες προσπαθεί να νομοθετήσει ακόμα μια φορά η Κυβέρνηση για να δημιουργήσει επιχειρηματικά εργαλεία στην Τοπική Αυτοδιοίκηση. 
        Τελειώνοντας και ολοκληρώνοντας. Η οικονομική πολιτική της Κυβέρνησης δεν απέτυχε. Είναι ταξική και έχει θύματα τους εργαζόμενους, τα πλατιά λαϊκά στρώματα και νοικοκυριά. Όπως ταξικά είναι και τα διάφορα μείγματα διαχείρισης αυτής της αντιλαϊκής πολιτικής που είναι εγκλωβισμένα στην λογική του ευρωμονόδρομου. Άρα, λοιπόν, οι εργαζόμενοι όχι μόνο δεν έχουν να περιμένουν τίποτα αλλά να οργανώσουν την πάλη τους και βεβαίως να ενισχύσουν τον ταξικό προσανατολισμό του κινήματος. Αυτή μπορεί να αποτελέσει διέξοδο από την κατάσταση την οποία αντιμετωπίζουν και βεβαίως να έχουν περιορισμένες κατακτήσεις αλλά πάνω απ’ όλα να σαλπίσουν την νικηφόρα προοπτική που δεν είναι άλλη από την ριζική αλλαγή της οικονομίας και της κοινωνίας στον τόπο μας. 
        Σας ευχαριστώ.
        ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
        Ο κ. Λαφαζάνης έχει το λόγο. 
        ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κυρία Πρόεδρε. 
        Μετά τις ασκήσεις φοροαποφυγής με τις οποίες επιδίδονται επιτυχώς απ’ ό, τι αντιλαμβάνομαι στελέχη της Κυβέρνησης, η Κυβέρνηση έφερε εδώ ένα φορολογικό νομοσχέδιο το οποίο στην ουσία αντιπροσωπεύει ένα φορολογικό τσουνάμι περίπου, 5.000.000.000 ευρώ σε πρώτη φάση και το οποίο λεηλατεί, κατά κύριο λόγο, θα έλεγα τα εισοδήματα των πλατιών λαϊκών στρωμάτων, των οικονομικά ασθενέστερων στρωμάτων.
        	Η Κυβέρνηση αναγνώρισε διά του Πρωθυπουργού στη Θεσσαλονίκη το «ναυάγιο» του προϋπολογισμού. Πολύ φοβούμαι, όμως, ότι δεν έχουμε μόνο ένα «ναυάγιο» του προϋπολογισμού, το οποίο είχαμε προαναγγείλει, ενώ εσείς, κύριε Αλογοσκούφη, επιμένατε αμέριμνος ότι όλα βαδίζουν καλώς και ο προϋπολογισμός θα εκτελεστεί, έχουμε «ναυάγιο» και πλήρη αποτυχία της κυβερνητικής πολιτικής του ακραίου νεοφιλελευθερισμού. 
        Πολύ φοβούμαι, επίσης, ότι έχουμε το αδιέξοδο ενός ολόκληρου νεοφιλελεύθερου οικονομικού μοντέλου, το οποίο οικοδομήθηκε στη χώρα από τις αρχές της δεκαετίας του ’90 και πλέον πνέει τα λοίσθια, οδηγώντας την οικονομία σε πολύ μεγάλα αδιέξοδα και φυσικά την κοινωνία σε εκρηκτικά προβλήματα. 
        Βεβαίως το ναυάγιο του προϋπολογισμού το αποδώσατε στη διεθνή κρίση. Κατ’ αρχάς δεν έχουμε γενικώς διεθνή κρίση, κύριε Αλογοσκούφη, την οποία σας την επισημάναμε πολύ έγκαιρα, όταν εσείς καθεύδατε. Έχουμε καπιταλιστική κρίση με συγκεκριμένες αιτίες, η οποία οφείλεται σε ασκούμενες νεοφιλελεύθερες πολιτικές των διευθυντηρίων και σεις δεν μπορείτε να επικαλείστε τη διεθνή καπιταλιστική κρίση ως άλλοθι. 
        Δεν είστε, κύριε Αλογοσκούφη, μια όαση του σοσιαλισμού σ’ αυτό τον κόσμο, η οποία, τάχα, εμποδίζεται από ένα κλυδωνιζόμενο σε κρισιακά φαινόμενα διεθνή καπιταλισμό. Αυτές τις πολιτικές ακολουθείτε που έχουν οδηγήσει στη διεθνή καπιταλιστική κρίση και μάλιστα με τον πιο ακραίο τρόπο. 
        Επομένως δεν μπορεί να προκύπτει ως άλλοθι της πολιτικής σας η διεθνής καπιταλιστική κρίση. Δεν υπάρχει κανένα άλλοθι. Η πολιτική σας είναι κατ’ εξοχήν υπεύθυνη για το ναυάγιο του προϋπολογισμού, για την αποτυχία, για τα μεγάλα οικονομικά προβλήματα και τις εκρηκτικές κοινωνικές καταστάσεις. 
        Και ερχόσαστε με αυτό το φορολογικό νομοσχέδιο να κάνετε μια γενική φορολογική επιδρομή επί πάντων. Μας λέει η Κυβέρνηση  ότι τάχα δεν πλήττονται οι μισθωτοί και οι συνταξιούχοι με τα μέτρα της. Μεγάλος μύθος και ψέμα. Οι μισθωτοί και οι συνταξιούχοι πρώτα απ’ όλα λεηλατούνται από την κυβερνητική εισοδηματική πολιτική, η οποία οδηγεί μεγάλες κατηγορίες του δημοσίου να έχουν απόλυτη μείωση στους μισθούς τους για φέτος. Οι μισθωτοί και οι συνταξιούχοι, ιδιαίτερα οι χαμηλόμισθοι, λεηλατούνται από τη συμφωνία Γ.Σ.Ε.Ε., Σ.Ε.Β., Π.Α.Σ.Κ.Ε., Δ.Α.Κ.Ε., η οποία δίνει κάτω από 1 ευρώ αυξήσεις την ημέρα στο χαμηλόμισθο, που έχει τη μεγαλύτερη ανάγκη, λεηλατούνται από την καλπάζουσα ακρίβεια και ο   πληθωρισμός τον Αύγουστο, ένα μήνα που έχουμε θερινές εκπτώσεις και κάμψη των τιμών του πετρελαίου, είναι 4,7%. Λεηλατούνται ακόμη οι μισθωτοί και οι συνταξιούχοι για ονομαστικές αυξήσεις κάτω από τον πραγματικό πληθωρισμό, λόγω του ότι δεν τιμαριθμοποιείτε το αφορολόγητο και τις φορολογικές κλίμακες. Αυτό σημαίνει νέα βάρη για το μισθωτό και το συνταξιούχο, για τους φορολογούμενους μισθωτούς και συνταξιούχους που θα κάνουν δήλωση. 
        Πέραν αυτού, βεβαίως, έχουμε και τα τέλη κυκλοφορίας, τα οποία αυξάνετε κατά 20%. Ποιοι θα πληρώσουν αυτές τις αυξήσεις του 20% στα τέλη κυκλοφορίας; Δεν θα τις πληρώσουν οι μισθωτοί και οι συνταξιούχοι, ακόμη και οι χαμηλόμισθοι και χαμηλοσυνταξιούχοι, ακόμη και οι άνεργοι που διαθέτουν έστω και ένα μικρό αυτοκινητάκι, έστω και ένα μοτοποδήλατο; 
        Επίσης, από 1.1.09 αυξάνεται ο ειδικός φόρος κατανάλωσης στα καύσιμα. Ποιοι θα πληρώσουν αυτή την αύξηση του ειδικού φόρου κατανάλωσης στα καύσιμα; Και έρχονται και νέοι έμμεσοι φόροι φυσικά. 
        Σας προκαλώ, κύριε Υπουργέ των Οικονομικών, να με διαψεύσετε -και εγώ ευχαρίστως θα αποδεχθώ τη διάψευση και θα σας χειροκροτήσω- ότι δεν θα βάλετε νέους έμμεσους φόρους στα ποτά και στα τσιγάρα. Γιατί δεν δεσμεύεστε επ’ αυτού; Ετοιμάζετε και δεύτερο φορολογικό πακέτο, που θα έρθει μαζί με την ψήφιση του προϋπολογισμού, το οποίο δεν θα περιλαμβάνει βεβαίως μόνο τη νέα αύξηση των έμμεσων φόρων γι’ αυτούς που έχουν ελαττώματα. Πίνει κανένας κρασί στην Ελλάδα; Είναι μεγάλο ελάττωμα. Πρέπει να πληρώνει αδρά, έτσι ώστε σε λίγο το λαθρεμπόριο θα οργιάζει σε αυτόν τον τομέα. Εκτός από το δεύτερο φορολογικό πακέτο ετοιμάζετε και τα νέα τεκμήρια, για τα οποία οργιάζει ο Τύπος. 
        Και οι διαψεύσεις που κάνατε για το πώς θα τα τοποθετήσετε αυτά τα τεκμήρια μάλλον επιτείνουν την ανησυχία για τα πλατιά λαϊκά στρώματα παρά την αποδυναμώνουν. Διότι πολύ φοβούμαι ότι τα τεκμήρια τα οποία θέλετε να εισάγετε δεν είναι για να χτυπήσετε τη φοροδιαφυγή, αλλά για να κάνετε νέα επιδρομή κυρίως στα μεσαία στρώματα, για να κλείσετε μαύρες τρύπες στο όνομα της αποφυγής της επιτήρησης και των ισοσκελισμένων ισολογισμών προϋπολογισμών της Ευρωπαϊκής Ένωσης, για τα οποία συναινείτε απαράδεκτα πράγματα σε ευρωπαϊκό επίπεδο, που επιβάλλουν μια μονεταριστική νεοφιλελεύθερη πολιτική.
        Δεν κατάλαβα τη λογική των ισοσκελισμένων προϋπολογισμών, όταν βλέπετε ότι όλος ο κόσμος πάει σε κρίση και η Ευρώπη σε ύφεση και η Ελλάδα βλέπει τους ρυθμούς της ανάπτυξης να μειώνονται από χρόνο σε χρόνο και να κινδυνεύει με ύφεση. Οι ισοσκελισμένοι προϋπολογισμοί είναι το πρόβλημα σε αυτήν τη φάση; Γιατί υπακούετε σε αυτές τις λογικές και συναινείτε σε αυτές τις απαράδεκτες ευρωπαϊκές κατευθύνσεις, οι οποίες συνιστούν σήμερα τη νεοφιλελεύθερη Ευρώπη, την οποία αντιμαχόμαστε, γιατί πιστεύουμε σε μια άλλη Ευρώπη, των λαών και των εργαζομένων, μια σοσιαλιστική Ευρώπη, η οποία θα φύγει έξω από τα ατλαντικά πλαίσια και θα παίζει έναν φιλειρηνικό και κοινωνικό ρόλο στον κόσμο.
        Το χειρότερο: έρχεστε και καταργείτε το αφορολόγητο των 10.500 ευρώ για τις ατομικές επιχειρήσεις, για τους επαγγελματίες και τους επιτηδευματίες. Και αυτό στο όνομα της φοροδιαφυγής. Άκουσον, άκουσον, της φοροδιαφυγής! Μα, τη φοροδιαφυγή έρχεστε να επιβραβεύσετε με το νομοσχέδιό σας.
        Δεν θα αναφερθώ πάλι στα παραδείγματα Υπουργών. Εγώ θα πω τι λέει το νομοσχέδιο. Επιβραβεύετε τους ανέντιμους, αυτούς που δεν είναι εντάξει με τις φορολογικές εισφορές τους, σε βάρος των εντίμων φορολογουμένων, κάνοντας άλλη μια ρύθμιση για τα ληξιπρόθεσμα χρέη, όταν εδώ μας λέγατε ότι η προηγούμενη ρύθμιση που κάνατε θα ήταν οριστικά η τελευταία ρύθμιση.
        Έρχεστε και κάνετε την περαίωση, αντί να μπορέσετε να ελέγξετε τις υποθέσεις, για να κάνετε φοροεπιδρομή και φοροείσπραξη, με την οποία μπαίνει κατώφλι από 200 έως 60 ευρώ σε όσους προσέρχονται στην περαίωση και όλα θα είναι από κει και πάνω. Δεν είναι αυτό επιβράβευση της φοροδιαφυγής;
        Και ενώ έρχεστε εδώ να επιβραβεύσετε πανηγυρικά τη φοροδιαφυγή και αυτούς που δεν είναι έντιμοι προς τις φορολογικές αρχές, έρχεστε να μας πείτε ότι καταργείτε το αφορολόγητο των 10.500 ευρώ για τις μικρές, ατομικές επιχειρήσεις, τους επαγγελματίες και τους επιτηδευματίες στο όνομα της πάταξης της φοροδιαφυγής. Και μάλιστα κατασυκοφαντείτε όλον αυτόν το χώρο, αν και μερικές φορές λέτε «βεβαίως δεν είναι όλοι» – και αυτό είναι ο κυβερνητικός λόγος – ως φοροκλέπτες, φοροαπατεώνες, φοροφυγάδες κ.λπ..
        Θα μου πείτε, δεν υπάρχει φοροδιαφυγή σε αυτόν το χώρο; Βεβαίως υπάρχει. Όπως υπάρχει και γενικότερα φοροδιαφυγή. Πώς θα την αντιμετωπίσουμε όμως τη φοροδιαφυγή; Με αυτόν τον ισοπεδωτικό τρόπο επί δικαίων και αδίκων, με έναν κεφαλικό φόρο για όλους; Έτσι αντιμετωπίζεται η φοροδιαφυγή;
        Η φοροδιαφυγή για να αντιμετωπιστεί, θέλει αξιόπιστο, φερέγγυο, έντιμο και αποτελεσματικό πρώτα απ’ όλα φορολογικό μηχανισμό. Τι έχετε κάνει σε αυτή την κατεύθυνση; Βεβαίως το πρόβλημα αυτό του αξιόπιστου, αποτελεσματικού φορολογικού μηχανισμού είναι πρόβλημα μακροχρόνιο.
        Εσείς όμως τι κάνατε; Κομματικοποιείτε περαιτέρω το φορολογικό αυτόν μηχανισμό. Αυτός ο φορολογικός μηχανισμός διαβρώνεται ακόμα περισσότερο. Δεν μπορεί να παίξει το ρόλο του. Δεν γίνονται βήματα προς τα μπρος. Γίνονται βήματα προς τα πίσω. Και η φοροδιαφυγή αυξάνεται, δεν μειώνεται.
        Και έρχεστε τώρα, επειδή σας λείπουν, για να κλείσετε τις μαύρες τρύπες, επί δικαίων και αδίκων, να εξοντώσετε κυριολεκτικά αυτή τη μικρή επιχείρηση την ατομική, τον μικρό επαγγελματία, που είναι στα όρια της επιβίωσης στην αγορά και με αυτό τον τρόπο θα αντιμετωπίσετε τη φοροδιαφυγή; Ποιος το σκέφτεται αυτό και ποιος έχει επιχειρήματα να αντικρούσει; Ακούσατε όλους τους φορείς. Σας αποδοκίμασαν πλήρως.
        Με αυτόν τον τρόπο τι κάνετε; Διαλύετε τη μικρή ατομική επιχείρηση, ειδικά τον αυτοαπασχολούμενο. Συγκεντρώνετε περισσότερο την αγορά σε λίγα χέρια. Αυξάνετε την ανεργία.
        Και το ακόμα χειρότερο, θα σας έλεγα, είναι ότι με τα μέτρα αυτά δίνετε ένα κίνητρο, για να ενταθεί η φοροδιαφυγή και όχι για να αποδυναμωθεί. Διότι, εάν ο άλλος, είτε επαγγελματίας είτε μικρός επιχειρηματίας, έχει κάνει δηλώσεις οι οποίες είναι πάνω από το αφορολόγητο όριο και του λέτε ότι «σου βάζω κεφαλικό φόρο1.050 ευρώ ετησίως, επειδή έκανες πάνω από το αφορολόγητο όριο», τότε και αυτός σου λέει ότι «εδώ, εφόσον με αντιμετωπίζουν σαν φοροκλέφτη, έτσι και εγώ θα συμπεριφερθώ αύριο». Αντί, λοιπόν, να έχουμε μείωση της φοροδιαφυγής, θα έχουμε ένταση της φοροδιαφυγής με αυτά τα ισοπεδωτικά μέτρα, τα οποία αντιγράφουν βεβαίως τα πάλαι ποτέ αντικειμενικά κριτήρια του ΠΑ.ΣΟ.Κ., τα οποία κατέπεσαν μέσα από τη γενική κατακραυγή του κόσμου των μικρομεσαίων και ιδιαίτερα των πολύ μικρών επιχειρήσεων. 
        Το χειρότερο, βεβαίως, που κάνετε είναι αυτό το απαράδεκτο με τα δελτία παροχής υπηρεσιών. Είναι ντροπή αυτό που κάνετε και κατάπτυστο. Έχουμε μία γενιά, η οποία προσπαθεί να αναζητήσει δρόμους στη ζωή με 400, 500, 600 ευρώ ή και 700 ευρώ, που είναι το μεγαλύτερο ποσό, που προσπαθεί να βρει μία απασχόληση με ένα δελτίο παροχής υπηρεσιών, με ένα μπλοκάκι και έρχεστε εσείς να πείτε σε αυτήν τη γενιά, που αντιμετωπίζει ταπεινωτικές εργασιακές συνθήκες και μεγάλες δυσκολίες, ότι θα «σε φορολογήσω για αυτά τα πενιχρά εισοδήματα, τα εισοδήματα εξαθλίωσης, με συντελεστή 10%».
        Κάνετε, λέτε, εξαιρέσεις. Ποιες είναι οι εξαιρέσεις που κάνετε; Εξαιρέσεις κάνετε, εάν για έξι χρόνια, λέει, και εάν είναι κάτω από τριάντα χρονών δουλεύει σε έναν αποκλειστικά εργοδότη ή εάν όταν τον αλλάζει, είναι ένας μόνο εργοδότης. Μα, κύριε Αλογοσκούφη, ξέρετε πολύ καλά ότι, εάν είναι ένας ο εργοδότης και μάλιστα για τόσα χρόνια, είναι μισθωτή εργασία η οποία καλύπτεται από το μπλοκάκι και το δελτίο παροχής υπηρεσιών. Γιατί έρχεστε εσείς, ενώ εξαιρείτε δεκάδες χιλιάδες, βάζοντας αυτήν την κατηγορία, και ανοίγετε την κερκόπορτα, για να διαλύσετε τις σχέσεις μισθωτής εργασίας και ιδιαίτερα στη νεολαία; Γιατί ποιος εργοδότης αύριο, με αυτές τις διατάξεις που έχετε, θα πάρει εργαζόμενο μισθωτό για να πληρώνει το Ι.Κ.Α., τα δώρα, τις γιορτές, να του δίνει άδεια και να μην μπορεί εύκολα να τον απολύσει; Σου λέει -με το «πράσινο» φως της Κυβέρνησης- «όλοι με μπλοκάκια και με δελτία παροχής υπηρεσιών». Έτσι, δεν έχουν ούτε δώρα ούτε άδειες ούτε επίδομα ούτε συλλογική σύμβαση και όποτε θέλω τον διώχνω. 
        Αυτό τον εργασιακό μεσαίωνα προσπαθείτε να φέρετε στη νεολαία, προκειμένου να κάνετε αυτήν τη φοροεισπρακτική, άδικη και παράλογη επιδρομή, για να κλείσετε τις μαύρες τρύπες. Τη στιγμή που καταργήσατε προχθές τη φορολογία της μεγάλης ακίνητης περιουσίας, πάτε να κλείστε τη μαύρη τρύπα με το μπλοκάκι των 400, των 500 και των 600 ευρώ. Απαράδεκτο! 
        Αυτές οι πολιτικές -που δεν είναι μόνο αυτές απέναντι στη νεολαία, αλλά είναι σωρεία- έχουν ένα όνομα: εργασιακός ρατσισμός απέναντι στη νέα γενιά. Προετοιμάζουμε τη νέα γενιά και λέμε στους μεγαλύτερους ότι «εσάς δεν σας πειράζουμε» -που τους πειράζουμε- «αφήστε μας όμως να οδηγήσουμε στον εργασιακό μεσαίωνα, σε δύο ταχύτητες, την ελληνική νεολαία». Αυτά τα  πράγματα, όμως, οδηγούν την Ελλάδα σε απόλυτο αδιέξοδο και σε κοινωνική κατάσταση εκρηκτική πλέον. Διότι η νεολαία θα αντιδράσει και δεν αποδέχεται αυτόν το νέο εργασιακό μεσαίωνα που της προετοιμάζετε. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω με τα θέματα του φόρου υπεραξίας, του φόρου στα μερίσματα. Πρώτοι εμείς, εδώ και πολλά χρόνια, είχαμε επισημάνει την ανάγκη να μπει φόρος στην υπεραξία και στα μερίσματα. Όμως, βλέπουμε ότι εδώ εισάγετε αυτήν τη φορολογία μόνο και μόνο για να ανοίξετε το δρόμο μέχρι το 2014 στο να πέσει ο φορολογικός συντελεστής για τα κέρδη των επιχειρήσεων από το πενιχρό 25% στο 20%. Και ερωτώ: Πού πάτε αυτόν το φορολογικό συντελεστή; Εγώ θυμάμαι ότι το 1991 ήταν 53% αυτός ο φορολογικός συντελεστής. Διαδοχικά, βοηθούντος και του ΠΑ.ΣΟ.Κ., κατέπεσε στο 35%, ήρθατε εσείς και το ρίξατε στο 25%, τώρα προγραμματίζετε να το πάτε στο 20%. Πού πάτε; Κέρδη και μάλιστα υπερκέρδη χωρίς φόρους; Αυτό είναι το όραμα και το μοντέλο σας; 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Εν πάση περιπτώσει, γιατί δεν λάβατε μέριμνα, ώστε το πλαίσιο που κάνατε  για τη φορολογία στα μερίσματα και στις υπεραξίες να το πληρώνουν όλοι; Διότι οι περισσότεροι, με το πλαίσιο που έχετε διαμορφώσει, εγκρίνετε, επικροτείτε και χειροκροτείτε, δεν θα πληρώσουν ούτε το φόρο υπεραξίας ούτε το φόρο στα μερίσματα. Δεν θα πληρώσουν οι ξένοι το φόρο υπεραξίας και αυτοί που κάνουν συναλλαγές μέσα από τις επενδυτικές πλατφόρμες των τραπεζών, οι οποίοι είναι το 65%. Για τους μικρομετόχους και τη «μαρίδα» βάλατε αυτόν το φόρο;
        Το φόρο στα μερίσματα δεν θα τον πληρώσουν οι θυγατρικές των πολυεθνικών εταιρειών στη χώρα μας. Γιατί αυτή η διάκριση μεταξύ ελληνικών και ξένων επιχειρήσεων; Θέλετε εδώ την άλωση της χώρας από το πολυεθνικό κεφάλαιο; Γιατί δεν λάβατε μέτρα, ώστε αυτός ο φόρος -που πράγματι χρειάζεται και απαιτείται, που είναι δίκαιος και παρά τους συντελεστές που είναι μικροί, εμείς τον υπερασπιζόμαστε- να είναι ουσιαστικός, να τον πληρώνουν όλοι και να είναι αποτελεσματικός, αλλά αφήνετε όλα αυτά τα παράθυρα για να γίνεται διάτρητος;
        Τελειώνω με μία κουβέντα για τους ειδικούς λογαριασμούς. Τους ειδικούς λογαριασμούς δεν τους καταργείτε. Τα φιλέτα αυτών των λογαριασμών τα αφήνετε εκτός προβλέψεων για την κατάργηση.
        ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ολοκληρώστε παρακαλώ. 
        ΠΑΝΑΓΙΩΤΗΣ ΛΑΦΑΖΑΝΗΣ: Ολοκληρώνω, κυρία Πρόεδρε.
        Για παράδειγμα, το λογαριασμό του ν. 128/1975 που έχει ένα απαράδεκτο χαράτσι για τους δανειολήπτες που υποφέρουν από τη ληστεία των τραπεζών με 3‰ και 6‰, τον διατηρείτε, εκτός προϋπολογισμού. Τον πιο ουσιαστικό από τους ειδικούς λογαριασμούς. Γιατί το κάνετε αυτό; 
        Πέραν αυτού, τα επιδόματα που υπήρχαν δεν είναι εγγυημένα ότι θα τα διατηρήσετε μέσα από τους ειδικούς λογαριασμούς και σας καλούμε να φέρετε διάταξη γι’ αυτό. 
        Τέλος, είναι σαφές ότι η Τοπική Αυτοδιοίκηση δέχεται ένα μεγάλο πλήγμα με τα άρθρα του σχετικού νομοσχεδίου, όσον αφορά την οικονομική και διοικητική της αυτοτέλεια και βεβαίως, με το ακροτελεύτιο άρθρο προσπαθείτε να οικοδομήσετε ένα σύστημα πλέον, όπου ο ασφαλισμένος θα πληρώνει στην ουσία και τα φάρμακά του. Δηλαδή, θα έχουμε ασφάλιση, αλλά οι ασφαλισμένοι δεν θα έχουν ουσιαστική φαρμακευτική κάλυψη. Και, βεβαίως, απαλλάσσετε και τους φαρμακοβιομήχανους από το 4% που έπρεπε να πληρώνουν και το πηγαίνετε στους φαρμακοποιούς, στον απλό φαρμακοποιό, όπου βεβαίως μετά θα μετακυλιστεί στον ασφαλισμένο και στα ασφαλιστικά ταμεία. 
        Αυτό το νομοσχέδιο είναι το ναυάγιό σας, είναι το βατερλό σας. Με αυτό το νομοσχέδιο η Κυβέρνησή σας πλέον είναι σε ελεύθερη πτώση. Αυτή η Κυβέρνηση γίνεται όλο και πιο επικίνδυνη για τον ελληνικό λαό και τη χώρα. Και αυτή είναι η ώρα για μια ριζοσπαστική, προοδευτική, εναλλακτική λύση, απέναντι και στην πολιτική της Νέας Δημοκρατίας και στις πολιτικές που εφάρμοσαν οι κυβερνήσεις του ΠΑ.ΣΟ.Κ. και που εξαγγέλλονται σήμερα. Διότι είναι πολιτικές, οι οποίες είναι εγκλωβισμένες στα νεοφιλελεύθερα δόγματα και στη διαχείριση του νεοφιλελεύθερου καπιταλισμού. Αυτή την ώρα χρειάζεται ανατροπή με σοσιαλιστικό όραμα και ορίζοντα. 
        Σας ευχαριστώ. 
        (Χειροκροτήματα από την πτέρυγα του Συνασπισμού Ριζοσπαστικής Αριστεράς)
         ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Βορίδης έχει το λόγο. 
        ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
        Κυρίες και κύριοι συνάδελφοι, αυτό το σχέδιο νόμου έχει τέσσερα μέρη. Τα δύο μέρη, κατά την κρίση μου, έχουν τεθεί –όχι ότι είναι ήσσονος σημασίας- για να χρυσώσουν το χάπι. Μιλώ για την κατάργηση των ειδικών λογαριασμών, για την οποία κατ’ επανάληψη, τουλάχιστον εμείς έχουμε κάνει τοποθέτηση, υπέρ της καταργήσεως, για λόγους, πράγματι, δημοσιονομικής διαφάνειας. Πάλι με κολοβό και με λειψό τρόπο γίνεται αυτή η κατάργηση, ελλειμματική είναι, αλλά, εν πάση περιπτώσει, χωρίς αμφιβολία, κατ’ αρχάς –μιας και είμαστε στην κατ’ αρχήν συζήτηση- αυτό είναι ένα θετικό μέτρο. 
        Θετική είναι επίσης και η προσπάθεια που γίνεται στο δεύτερο μέρος, όπου γίνεται μια απόπειρα νοικοκυρέματος και συμμαζέματος σε ό,τι αφορά τις διοικήσεις και τις διαχειρίσεις τις οικονομικές στα νοσοκομεία και στους Ο.Τ.Α.. Βεβαίως, στο θέμα των Ο.Τ.Α. υπήρξε μια μετατόπιση του βάρους, μια μετακίνηση από την αρχική θέση που είχε παρουσιαστεί στην επιτροπή, προφανώς διότι αντελήφθη η Κυβέρνηση ότι έτσι όπως ερχόταν η ρύθμιση καταργούσε την αυτοδιοίκηση και παραβίαζε κατάφωρα το Σύνταγμα. Εν πάση περιπτώσει, με αυτήν την τροποποίηση και την αλλαγή είναι σαφώς βελτιωμένη η θέση αυτή και στο επίπεδο της αρχής είναι και αυτές οι ρυθμίσεις σε θετική κατεύθυνση. Αλλά το μείζον αυτού του σχεδίου νόμου δεν είναι αυτά τα δύο πρώτα μέρη. Το μείζον αυτού του σχεδίου νόμου είναι αυτό, το οποίο εισάγεται, ως φορολογία και για το οποίο η Κυβέρνηση εξέθεσε, κατά τη διάρκεια της συζήτησης στην επιτροπή, μια συγκεκριμένη επιχειρηματολογία. 
        Πρώτον, τη λεβεντιά. Είναι δυσάρεστο, αλλά αναγκαίο. Και προτιμούμε να είμαστε χρήσιμοι, παρά ευχάριστοι. 
        Μεγάλη λεβεντιά, κυρίες και κύριοι συνάδελφοι, η λεηλασία του εισοδήματος αδυνάμων ανθρώπων. Μεγάλη λεβεντιά! Καμαρώνετε γι’ αυτό; Αυτό είναι το θάρρος το οποίο έχετε; Θάρρος είναι να δημιουργείς δύσκολες τομές. Θάρρος είναι να έρχεσαι σε σύγκρουση με πραγματικά και ισχυρά συμφέροντα. Θάρρος είναι να συγκρούεσαι με νοοτροπίες και όχι να πηγαίνεις σε εκείνον που δεν μπορεί να προστατευθεί, σε αυτόν που δεν έχει καμμία διέξοδο και να του παίρνεις και αυτά τα λίγα που έχει. Δεν υπάρχει τίποτα το θαρραλέο σε αυτήν τη στάση. Υπάρχει βαρβαρότητα, κοινωνική αναλγησία, αλαζονεία της εξουσίας, θρασύτητα. Αυτοί είναι οι χαρακτηρισμοί που αρμόζουν στο συγκεκριμένο σχέδιο νόμου για τις ρυθμίσεις που κάνει.
        Να πω το εξής: Το επιχείρημά σας ήταν «Ξέρετε, δεν μπορούμε να κάνουμε διαφορετικά, υπάρχει θέμα διεθνούς κρίσης». Το εξέθεσε ο καλός συνάδελφος και εξαίρετος εισηγητής της Πλειοψηφίας. Αυτό μας είπε. «Εάν δεν το κάνουμε, θα μπούμε στην επιτήρηση». Άρα πρέπει να τολμήσουμε. Αυτό είναι που πρέπει να κάνουμε.
        Η Νέα Δημοκρατία, κυρίες και κύριοι συνάδελφοι, δεν είναι στην εξουσία δύο χρόνια, ούτε τρία. Έχουν περάσει τα τέσσερα και βαδίζει στον πέμπτο χρόνο. Έχω να ρωτήσω κάτι συγκεκριμένο: Όταν βγήκε ο Πρωθυπουργός στη Δ.Ε.Θ. και είπε «Έχουμε μέτωπο με τη γραφειοκρατία, έχουμε μέτωπο με τη δημόσια σπατάλη, έχουμε μέτωπο με τη διαφθορά», εγώ εκεί θα δεχόμουν, κυρίες και κύριοι συνάδελφοι της Νέας Δημοκρατίας, ότι εάν είχατε να επιδείξετε ένα συγκεκριμένο έργο σε αυτήν την κατεύθυνση, εάν είχατε να πείτε στον ελληνικό λαό ότι κάνατε μία σειρά από πράγματα σε αυτήν την κατεύθυνση, τότε ενδεχομένως να υπήρχε ένα ηθικό έρεισμα, εάν είχαν αποτύχει τα μέτρα. Προσπαθήσατε όλο αυτό το χρονικό διάστημα να μειώσετε τη δημόσια σπατάλη; Θέλετε απλώς να δούμε την εξέλιξη την τελευταία τριετία των δαπανών; Η εξέλιξη, λοιπόν, στις δαπάνες αυτά τα τελευταία χρόνια είναι συνέχεια αυξητική. Το 2006 27,24%, 27,78% του Α.Ε.Π. το 2007, 27,85% η πρόβλεψή σας για το 2008. Πώς, λοιπόν, κάνατε νοικοκύρεμα;
        Θέλετε να δούμε μήπως τον αριθμό των δημοσίων υπαλλήλων; Διότι από το 2004 και μέχρι το 2008 έχετε ουσιαστικά προσλάβει περισσότερους από πενήντα χιλιάδες. Και όχι μόνο προσλάβατε περισσότερους από πενήντα χιλιάδες, αλλά όταν εγκαλείσθε –και διαβάζω τους συγκεκριμένους αριθμούς- οι τακτικοί υπάλληλοι το 2004 ήταν διακόσιοι πενήντα εννέα χιλιάδες εξήντα τρεις, ενώ το 2007 είναι διακόσιες εβδομήντα τέσσερις χιλιάδες πεντακόσιοι εννέα. Το σύνολο των υπαλλήλων, οι μη τακτικοί, τετρακόσιες εξήντα έξι χιλιάδες επτακόσοι ογδόντα ένας το 2004, ενώ το 2007 πεντακόσιες τρεις χιλιάδες εκατόν εβδομήντα.  Και αυτοί είναι μόνο όσοι χρηματοδοτούνται από τον προϋπολογισμό. Δεν περιλαμβάνονται εδώ άλλοι εκτός προϋπολογισμού, δηλαδή των Ο.Τ.Α.. Αυτό το σύνολο το έδωσε σε ομιλία του ο κ. Παυλόπουλος εδώ στη Βουλή, απαντώντας σε ερώτηση του κ. Γιακουμάτου. Ο συνολικός αριθμός των δημοσίων υπαλλήλων είναι επτακόσιες επτά χιλιάδες εκατόν σαράντα τρεις. 
        Θα μπορούσα να ακούσω το εξής επιχείρημα: «Ξέρετε, όμως, βελτιώθηκε η ποιότητα των παρεχομένων υπηρεσιών. Απολαμβάνει ο ελληνικός λαός δημόσια τάξη, υγεία, παιδεία». Θα μπορούσα να ακούσω ένα τέτοιο επιχείρημα. Αυτή είναι η κοινωνική παράσταση; Εσείς οι ίδιοι ομολογείτε ότι το κράτος είναι ο μεγάλος ασθενής. Εσείς οι ίδιοι ομολογείτε ότι σε αυτήν τη διαδικασία δεν υπάρχει καμμία πρόοδος. 
        Ρωτώ, λοιπόν: Όταν δεν έχετε κάνει όλα αυτά τα χρόνια καμμία προσπάθεια να συγκρατήσετε τις δημόσιες δαπάνες –και αυτό προκύπτει- όταν δεν έχετε κάνει όλα αυτά τα χρόνια καμμία προσπάθεια να αλλάξετε τις νοοτροπίες που ταλανίζουν τη δημόσια ζωή μέσα από τους άσκοπους διορισμούς, όταν δεν έχετε αναδιοργανώσει τη Δημόσια Διοίκηση, φθάνετε βεβαίως σήμερα στην οικονομική δυσκολία. Γιατί εύκολα φέρνεις καλά οικονομικά αποτελέσματα όταν είναι η γενικότερη συγκυρία θετική –αυτό το πετυχαίνουν όλοι- και βεβαίως αντιστοίχως παραπονιέσαι όταν βρίσκεσαι σε οικονομική κρίση. Προετοιμάσατε τη χώρα για κάτι τέτοιο; Όχι, βεβαίως. Έχετε συγκρατήσει τις δημόσιες δαπάνες; Όχι, βεβαίως.
        Και έρχεστε σήμερα –με τι θρασύτητα;- και λέτε τι; «Μέτρα φορολογικής δικαιοσύνης!». Και επιχειρηματολογείτε –έχω κρατήσει την επιχειρηματολογία του κυρίου Υπουργού στην επιτροπή- λέγοντας ότι: «Ξέρετε; Είναι προκλητικό να υπάρχουν ετήσιες δαπάνες διαβίωσης 30.000 έως 50.000 ευρώ και να δηλώνουν ετήσια εισοδήματα της τάξης των 5.000, 6.000 και 7.000 ευρώ και να μην πληρώνουν φόρο». Αυτό υποθέτω ότι είναι μία προετοιμασία για τα τεκμήρια, διότι πάντως αυτό δεν είναι αιτιολογία για το τι ρυθμίζετε σήμερα.
        Σήμερα έρχεστε και λέτε κάτι άλλο. Ότι το σύνολο των ελευθεροεπαγγελματιών, το σύνολο των ατομικών επιχειρήσεων φοροδιαφεύγει. Μη μου λέτε δεν λέμε το σύνολο. Λέτε το σύνολο, γιατί το 10% το βάλατε στο σύνολο. Είτε δηλώνουν λίγα είτε δηλώνουν πολλά, θα πληρώσουν αυτό το 10%. 
        Να σας πω, λοιπόν, συγκεκριμένα στοιχεία από την εικόνα του Δικηγορικού Συλλόγου Αθηνών για το πόσο προκόβουν οι ελεύθεροι επαγγελματίες! Θα σας πω ότι τέσσερις χιλιάδες τριακόσιοι δικηγόροι επί συνόλου είκοσι χιλιάδων είχαν μηδέν παραστάσεις στα δικαστήρια, στοιχείο το οποίο δεν επιδέχεται αμφισβητήσεως, κύριε Υπουργέ, γιατί για να πας στο δικαστήριο πρέπει να κόψεις την προείσπραξη, αλλιώς δεν γίνεσαι δεκτός. Επίσης, τέσσερις χιλιάδες εξακόσιοι επιπλέον είχαν παραστάσεις από μία έως πέντε. Οι μισοί δικηγόροι των Αθηνών έχουν μέχρι πέντε παραστάσεις στα δικαστήρια. Και από αυτούς τους ανθρώπους πάτε να τους πάρετε το 10% του εισοδήματός τους, γιατί λέτε, φοροδιαφεύγουν. 
        Και ερωτώ το εξής: Αυτοί που δηλώνουν πολλά φοροδιαφεύγουν και αυτοί; Και αυτοί που δηλώνουν λίγα και αυτοί που δηλώνουν πολλά φοροδιαφεύγουν; Διότι και αυτοί θα πληρώσουν. 
        Σας είπα, λοιπόν, ότι αυτό προσβάλλει την έννοια της δικαιοσύνης. Και προσβάλλει την έννοια της δικαιοσύνης, γιατί δικαιοσύνη σημαίνει ότι αντιμετωπίζουμε με ίσο τρόπο ίσες περιπτώσεις και με διαφορετικό τρόπο διαφορετικές περιπτώσεις. Εσείς έχετε μπει σε μια ισοπεδωτική λογική. Θεωρείτε τους πάντες φοροφυγάδες και με αυτό το θλιβερό ηθικό επιχείρημα προσπαθείτε να πάρετε χρήματα.
        Και έχω και μια απλή ερώτηση, μιας και μιλάμε για τα ζητήματα της δικαιοσύνης. Το Υπουργείο Οικονομικών, που είναι τόσο ευαίσθητο στα ζητήματα της φοροδιαφυγής και στα ζητήματα της δικαιοσύνης, υποθέτω ότι ήδη θα έχετε διατάξει κάποια έρευνα για να δούμε πώς ένας Υπουργός που αγοράζει ένα ακίνητο 806.000 ευρώ, τρία χρόνια μετά κάνει εικονική πώληση στις 70.000 ευρώ. Για την εικονικότητα αυτή θεωρώ  ότι ήδη διενεργείται έρευνα -δεν χρειάζεται να το συζητήσουμε εδώ στη Βουλή- ως αυτονόητο καθήκον των υπηρεσιών οικονομικών, για να έχετε και μια ηθική βάση να λέτε κάτι, διότι αλλιώς θα ακούμε τα καινοφανή περί διακρίσεως νομιμότητος και ηθικής, περί ταυτίσεως του ό,τι είναι νόμιμο είναι ηθικό και δη στο υψηλότερο επίπεδο. Με τι ηθικό έρεισμα θα βγείτε να ζητήσετε τώρα από τον καφετζή, γιατί αυτόν φορολογείτε, από το μανάβη, από τον μπακάλη, από το νέο δικηγόρο των τεσσάρων ετών, από το νέο γιατρό των πέντε ετών, που έχει ανοίξει ένα ιατρείο στο Αιγάλεω και περιμένει να έρθει κάποιος μέσα για να μπορέσει να αναπτύξει τη δουλειά του, με ποιο ηθικό έρεισμα θα πάτε να του ζητήσετε το 10% των πενιχρών του, των γλίσχρων τους εισοδημάτων; Θα πάτε να του ζητήσετε αυτό εσείς οι οποίοι λέτε ότι, αφού είναι νόμιμη η φοροαποφυγή, δεν υπάρχει κανένα πολιτικό πρόβλημα! 
        Πηγαίνετε να δικαιολογηθείτε τώρα στην κοινωνία, πηγαίνετε να τους κοιτάξετε όλους αυτούς που ζητάτε τα χρήματά τους για να στηρίξετε τον προϋπολογισμό σας που έπεσε έξω. Και όχι μόνο αυτό. Ερωτώ: εσείς, δεν ήσαστε εκείνοι που επαιρόσασταν για το πόσο καλά πηγαίνει αυτή η πολιτική της μειώσεως των φορολογικών συντελεστών, ότι διά της μειώσεως των φορολογικών συντελεστών επετεύχθη η ανάπτυξη; Και εγώ θα συμφωνήσω ως εδώ μαζί σας. Πράγματι με τη μείωση των φορολογικών συντελεστών μένουν χρήματα, μπορούν να γίνουν επενδύσεις, γίνεται η χώρα μας ελκυστική. Σε διεθνές επίπεδο, κύριε Υπουργέ, εγώ παρακολουθώ μια δημόσια συζήτηση, η οποία δείχνει το φορολογικό ανταγωνισμό μεταξύ των κρατών-μελών της Ευρωπαϊκής Ένωσης, ποιος θα δημιουργήσει ελκυστικότερες συνθήκες προκειμένου κάποιος να πάει εκεί να επενδύσει, διότι οι επενδύσεις είναι που δημιουργούν δουλειές, οι επενδύσεις είναι που διαμορφώνουν θέσεις εργασίας, οι επενδύσεις είναι που ρίχνουν την ανεργία. 
        Σήμερα με τη φορολογία των μετοχών, με τη φορολογία των μερισμάτων αυτό κάνετε; Καθιστάτε τη χώρα μας αναπτυξιακά ελκυστική; 
        Επόμενο ερώτημα. Πόσο αποτελεσματικό θα είναι αυτό; Γιατί να μην ακολουθηθεί το λαμπρό οικονομικό παράδειγμα των υπερακτίων εταιρειών που μας διδάσκουν υψηλόβαθμα πολιτικά στελέχη της Νέας Δημοκρατίας προκειμένου να αποφευχθεί η φορολόγηση; Δεν έχουμε συμβάσεις αποφυγής διπλής φορολογήσεως με την Κύπρο; Δεν έχουμε συμβάσεις αποφυγής διπλής φορολογήσεως με το Λουξεμβούργο; Γιατί να μη μετακινηθούν εκεί οι μετοχές; 
        (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
        Και να πω και ένα ακόμα. Φορολογείτε τα μερίσματα. Εσείς δεν ήσασταν που μέχρι χθες επαιρόσασταν γιατί μειώσατε τους φορολογικούς συντελεστές στο 25%; Αυτό το 10% δεν ανεβάζει κατά αποτέλεσμα το προσδοκώμενο από το μέτοχο κέρδος, δεν ξαναανεβάζει τη φορολογία του τελικώς στο 35%; Αναιρείτε, λοιπόν, την πολιτική σας και ισχυρίζεστε ότι το κάνετε αυτό, διότι ακριβώς βρεθήκατε μπροστά στην οικονομική κρίση. 
        Κύριε Υπουργέ και κύριοι συνάδελφοι της Νέας Δημοκρατίας, η πραγματικότητα είναι ότι έχετε υπαναχωρήσει πλήρως σ’ αυτό που ήταν η βασική σας οικονομική θέση. Η βασική οικονομική θέση –και το τονίζω αυτό, γιατί γι’ αυτό ψηφιστήκατε, γιατί γι’ αυτό εξελέγητε, γιατί αυτό ήταν η διαφωνία σας και αυτό ήταν, υποτίθεται, η διαφορά της πολιτικής σας από το ΠΑ.ΣΟ.Κ.- ήταν ότι θα μειώνατε τη φορολογία, θα ενισχύατε την αγορά, θα εξορθολογίζατε τη Δημόσια Διοίκηση, ότι θα μειώνατε τη σπατάλη. Αυτό ήταν το πρόγραμμά σας, μαζί βεβαίως με το «σεμνά και ταπεινά», μαζί με την επανίδρυση του κράτους, μαζί με το ηθικό πλεονέκτημα. 
        Σήμερα, που μιλάμε σ’ αυτήν την Αίθουσα γι’ αυτό το σχέδιο νόμου, από όλα αυτά τι έχει απομείνει; Φορολογείτε τις κατ’ εξοχήν παραγωγικές τάξεις. Υπονομεύετε με αυτήν τη φορολογία κάθε πιθανότητα και προοπτική ανάπτυξης. Χαρακτηρίζετε ένοχο και φοροκλέφτη το σύνολο των ελευθέρων επαγγελματιών και των ατομικών επιχειρήσεων. Δυσφημείτε το σύνολο του επιχειρηματικού κόσμου και μάλιστα εκείνου του κόσμου επάνω στον οποίο είναι η δική μας ραχοκοκαλιά, η εθνική ραχοκοκαλιά, εκείνον τον μικρό και μεσαίο επιχειρηματία που παλεύει να μεγαλώσει το μαγαζί του, που έχει ένα όνειρο λίγο καλύτερο για το παιδί του, που ελπίζει μέσα από την οικονομία του να κάνει κάτι καλύτερο. Σ’ αυτόν πάτε και παίρνετε το κατοστάρικο το μήνα, σ’ αυτόν που το χρειάζεται περισσότερο από όλους. Και πάτε και το παίρνετε την ίδια ώρα για να συντηρήσετε ένα, όπως το λέτε εσείς, γραφειοκρατικό, διεφθαρμένο και σπάταλο κράτος. 
        Νομίζω ότι βρίσκεστε στο χειρότερό σας σημείο και είναι ξεκάθαρο ότι από τη στιγμή που δεν παίρνετε εσείς την ευθύνη να καταψηφίσετε ένα τέτοιο κακό σχέδιο νόμου, ο ελληνικός λαός πλέον σας χαρακτηρίζει αρνητικά συλλήβδην ως παράταξη. Είναι απαράδεκτο το σχέδιο νόμου, είναι απαράδεκτες οι ρυθμίσεις και αυτό ήδη φαίνεται στις αντιδράσεις που δημιουργούνται μέσα στον ίδιο τον παραγωγικό κόσμο, στους δικηγορικούς συλλόγους, στους ιατρικούς συλλόγους, στη ΓΕ.Σ.Ε.Β.Ε., σε όλα τα επίπεδα. Οικοδομείται κοινωνική αντίσταση. Είστε έκθετοι, είστε πλέον ηθικά εκτεθειμένοι και οδηγείτε τη χώρα σε πλήρες αδιέξοδο. 
        (Χειροκροτήματα από την πτέρυγα του Λαϊκού Ορθόδοξου Συναγερμού)
         ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μπορώ να έχω το λόγο; 
        ΠΡΟΕΔΡΟΣ (Δημήτριος Σιούφας): Μισό λεπτό, κύριε Βενιζέλο. Έχει ζητήσει το λόγο για πέντε λεπτά ο Υπουργός Οικονομίας, όπως δικαιούται από τον Κανονισμό. 
        ΕΥΑΓΓΕΛΟΣ ΒΕΝΙΖΕΛΟΣ: Ναι, αλλά προηγούνται τα παρεμπίπτοντα ζητήματα, γιατί εγώ ζητάω το λόγο κατά το άρθρο 100 του Κανονισμού. 
        ΠΡΟΕΔΡΟΣ (Δημήτριος Σιούφας): Μισό λεπτό. Πέντε λεπτά θα μιλήσει μόνο. 
        ΕΥΑΓΓΕΛΟΣ ΒΕΝΙΖΕΛΟΣ: Θα πρέπει όμως να απαντήσω επί της ουσίας και θέλω να προηγηθεί η ένσταση. 
        ΠΡΟΕΔΡΟΣ (Δημήτριος Σιούφας): Καλώς. Θα έχετε το χρόνο. Είχε ζητήσει το λόγο πριν από σας, κύριε Βενιζέλο. 
        ΕΥΑΓΓΕΛΟΣ ΒΕΝΙΖΕΛΟΣ: Τότε θα μου δώσετε το λόγο για να κάνω μία σύντομη παρέμβαση και να αναπτύξω το ζήτημα με το άρθρο 100. 
        ΠΡΟΕΔΡΟΣ (Δημήτριος Σιούφας): Βεβαίως. 
        Το λόγο έχει ο Υπουργός για πέντε λεπτά. 
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, ζήτησα το λόγο σύμφωνα με τον Κανονισμό για μία σύντομη παρέμβαση. Δεν θα κάνω την ομιλία μου. Θα την κάνω αύριο. Τέθηκαν, όμως, κάποια ζητήματα από τους εισηγητές, τα οποία νομίζω ότι χρήζουν μία σύντομης απάντησης. 
        Κατ’ αρχάς, για τα γενικότερα θέματα της οικονομικής πολιτικής της Κυβέρνησης στην οποία τοποθετήθηκαν όλοι οι Βουλευτές της Αντιπολίτευσης, οι εισηγητές, από το Μάρτιο, κυρίες και κύριοι συνάδελφοι, του 2004 η σημερινή Κυβέρνηση δίνει έναν πολύ δύσκολο, έναν πολυεπίπεδο αγώνα για να αντιμετωπίσει μεγάλα οικονομικά και κοινωνικά προβλήματα που άφησε πίσω του το χθες, οι κυβερνήσεις αυτών που σήμερα εμφανίζονται ως τιμητές. Δίνουμε έναν αγώνα απέναντι στα τεράστια δημοσιονομικά προβλήματα, έναν αγώνα απέναντι στην ανεργία και στην αναποτελεσματικότητα του δημόσιου τομέα, έναν αγώνα απέναντι στις μαύρες τρύπες που κληροδότησαν με τις πράξεις και τις παραλείψεις τους επί δεκαετίες οι προηγούμενες κυβερνήσεις του ΠΑ.ΣΟ.Κ., έναν αγώνα απέναντι σε μεγάλες κοινωνικές ανισότητες και σε μεγάλες παθογένειες που δημιουργήθηκαν την περίοδο μετά το 1981. 
        Αυτός ο αγώνας εδώ και τεσσεράμισι χρόνια ασφαλώς αντιμετώπισε και αντιμετωπίζει μεγάλες δυσκολίες. Ωστόσο δεν μπορεί κανείς να παραγνωρίσει ότι υπάρχει μία τεράστια πρόοδος, υπάρχουν απτές αποδείξεις ότι η πολιτική που ακολούθησε και ακολουθεί η σημερινή Κυβέρνηση αποδίδει καρπούς, παρά τη δύσκολη διεθνή συγκυρία και με την πρόσφατη διεθνή χρηματοπιστωτική κρίση και την αλματώδη αύξηση των τιμών του πετρελαίου επί πολλά χρόνια από το 2005 και μετά και με την αύξηση των τιμών των τροφίμων και των πρώτων υλών. Και δεν επιδέχονται τα αποτελέσματα της πολιτικής μας τη μηδενιστική αντιμετώπιση που είχαν από τους συναδέλφους της Αντιπολίτευσης. Οι ρυθμοί ανάπτυξης τα τελευταία χρόνια είναι από τους υψηλότερους στη μεταπολιτευτική περίοδο. Για πρώτη φορά μετά από πολλά χρόνια συνοδεύονται οι υψηλοί ρυθμοί ανάπτυξης και από σημαντική μείωση των ποσοστών της ανεργίας. Η κοινωνική συνοχή και η κοινωνική δικαιοσύνη ενισχύονται με στοχευμένα μέτρα και επιτυγχάνεται η σύγκλιση με την προηγμένη Ευρώπη με πολύ ταχείς ρυθμούς. 
        Και επειδή ακούγονται μεγάλα λόγια εδώ αλλά χωρίς ουσιαστική στήριξη, εγώ θα δώσω ορισμένα στοιχεία. Ο ρυθμός ανάπτυξης την περίοδο 2004-2007 ήταν πάνω από 4%. Ο πληθωρισμός στη χώρα μας την περίοδο 2004-2007 και πριν την πρόσφατη έκρηξη των τιμών των πρώτων υλών ήταν περίπου στο 3%, επίπεδο που είναι χαμηλότερο από το επίπεδο πληθωρισμού που πέτυχε οποιαδήποτε κυβέρνηση μετά το 1981. Η ανεργία έχει μειωθεί στο χαμηλότερο επίπεδο από το 1990. Άκουσα περί δημοσιονομικής εκτροπής. Δημοσιονομική εκτροπή ήταν αυτό που παραλάβαμε: ελλείμματα που ξεπερνούσαν το 7% του Α.Ε.Π., τα οποία  μειώσαμε κάτω από το 3%. Το δημόσιο χρέος, που το παραλάβαμε σε επίπεδα πάρα πολύ υψηλά, είχε φτάσει κάποια στιγμή και στο 104% του Α.Ε.Π., έχει πέσει δέκα εκατοστιαίες μονάδες το 2007, στο 94%. Είναι το ισοδύναμο 25.000.000.000 ευρώ η μείωση του δημοσίου χρέους που πετύχαμε. Άκουσα περί φορολογικής επιβάρυνσης. Η φορολογική επιβάρυνση είναι η χαμηλότερη της τελευταίας δεκαετίας. Είναι στο 21,2% του Α.Ε.Π. έναντι 22,6% για τις δύο τελευταίες κυβερνήσεις του ΠΑ.ΣΟ.Κ.. Και παρά τη μεγάλη δημοσιονομική προσαρμογή που πετύχαμε, οι κοινωνικές μεταβιβάσεις, που είναι ένας δείκτης της ευαισθησίας μιας κυβέρνησης, αυξήθηκαν από το 15,5% του Ακαθάριστου Εγχώριου Προϊόντος που ήταν το 2004 σε πάνω από 17% το 2007. Είναι μια αύξηση πάνω από δύο εκατοστιαίες μονάδες του Α.Ε.Π., το ισοδύναμο 5.000.000.000 ευρώ. 
        Είναι γεγονός ότι η διεθνής χρηματοπιστωτική κρίση και η αύξηση του διεθνούς πληθωρισμού επηρεάζουν και την οικονομία μας και επηρεάζουν παράλληλα -όπως και σε κάθε άλλη χώρα και ίσως και λίγο περισσότερο σ’ εμάς λόγω του υψηλού δημοσίου χρέους- και τον προϋπολογισμό. Με το σχέδιο νόμου που συζητούμε σήμερα κάνουμε δύο ειδών παρεμβάσεις. Με κάποιες προσωρινές παρεμβάσεις αντιμετωπίζουμε τα προσωρινά προβλήματα που δημιουργεί η διεθνής κρίση και με κάποιες παρεμβάσεις μονιμότερου χαρακτήρα αντιμετωπίζουμε δύο κρίσιμα ζητήματα της ελληνικής οικονομίας και του προϋπολογισμού: Πρώτον, το ζήτημα της φορολογικής δικαιοσύνης, ότι πρέπει να έχουμε μεν χαμηλούς φορολογικούς συντελεστές, αυτό θέλουμε, αλλά πρέπει να πληρώνουν τους φόρους τους όλοι οι Έλληνες. Ένα είναι αυτό. Διευρύνεται η φορολογική βάση και αντιμετωπίζεται η φοροδιαφυγή και θα πω αναλυτικά, όταν θα τοποθετηθώ, γι’ αυτά τα ζητήματα. Αντιμετωπίζουμε ζητήματα διαφάνειας του προϋπολογισμού και περιορισμού των δαπανών και της σπατάλης στο δημόσιο. Και είμαστε και συνεπείς με τις υποχρεώσεις που έχουμε απέναντι στην Ευρωπαϊκή Ένωση -που φαίνεται να το αγνοούν στην Αξιωματική Αντιπολίτευση, παρά το γεγονός ότι αυτοί ανέλαβαν αυτήν την υποχρέωση κάθε χρόνο να μειώνουμε τα ελλείμματα κατά τουλάχιστον μισή εκατοστιαία μονάδα του Α.Ε.Π..
        Εδώ δεν μιλάμε για έκτακτα μέτρα. Μιλάμε για μέτρα που πρέπει να λαμβάνονται έως ότου φτάσουμε σε μηδενικά ελλείμματα. Τα μηδενικά ελλείμματα τα έχει προσυπογράψει το ΠΑ.ΣΟ.Κ.. Τα υπέγραψε όταν ανέλαβε υποχρεώσεις στο πλαίσιο του Συμφώνου Σταθερότητας και Ανάπτυξης αλλά ποτέ βεβαίως δεν τα σεβάστηκε. Αυτή είναι η διαφορά μας. Εμείς σεβόμαστε τις υποχρεώσεις μας απέναντι στην Ευρωπαϊκή Ένωση, αυτές που έχουμε αναλάβει, γιατί έχουμε πολλά οφέλη από την Ευρωπαϊκή Ένωση που δεν πρέπει να τα ξεχνάμε. Σεβόμαστε τις υποχρεώσεις μας απέναντι στον ελληνικό λαό και αντί να τον κοροϊδεύουμε του λέμε πάντα την αλήθεια. Αυτά είναι που κάνουν να διαφέρουμε από σας, οι οποίοι ακόμα και σήμερα προσπαθείτε να παρουσιάσετε μια κατάσταση, για την οποία ευθύνεστε απόλυτα, ως ευθύνη της σημερινής Κυβέρνησης.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο.
        Να μην απαντήσετε τώρα, κύριε Υπουργέ. Να θέσετε το παρεμπίπτον ζήτημα που είπατε και αμέσως μετά μιλάτε. 
        ΕΥΑΓΓΕΛΟΣ ΒΕΝΙΖΕΛΟΣ: Για τη ροή της συζήτησης, κύριε Πρόεδρε.
        ΠΡΟΕΔΡΟΣ (Δημήτριος Σιούφας): Για δύο λεπτά.
        ΕΥΑΓΓΕΛΟΣ ΒΕΝΙΖΕΛΟΣ: Ναι, κύριε Πρόεδρε.
        Φαίνεται ότι το ανώτερο στάδιο της ηθικής και πολιτικής κρίσης νομιμοποίησης από την οποία πλέον αθεράπευτα πάσχει η Κυβέρνηση και προσωπικά ο κ. Καραμανλής είναι η κρίση μονοτονίας. Ακούμε συνεχώς τα ίδια και τα ίδια πράγματα και από τον κ. Καραμανλή και από τον κ. Αλογοσκούφη. Έχει κολλήσει η βελόνα της Κυβέρνησης, γιατί έχει κολλήσει η χώρα. Όλα όσα συμβαίνουν αυτές τις ημέρες, όλα όσα είδαμε στη Θεσσαλονίκη, όλα όσα συζητάμε στην Αίθουσα με αφορμή το φορολογικό νομοσχέδιο είναι η επισημοποίηση και η οριστικοποίηση του αδιεξόδου της συνολικής πολιτικής της Κυβέρνησης. Διότι εδώ δεν πρόκειται για μέτρα δημοσιονομικής εκλογίκευσης, δεν πρόκειται για μέτρα που αφορούν ένα ολοκληρωμένο φορολογικό σύστημα. Πρόκειται για το ταμειακό άγχος, για το δημοσιονομικό άγχος της Κυβέρνησης του κ. Καραμανλή και του κ. Αλογοσκούφη. 
        Αν αυτά λεγόντουσαν το 2004, το 2005, το 2006, θα τα κατανοούσα. Αλλά όταν έχουμε παρακολουθήσει έναν πολιτικό λόγο που κορυφώθηκε πέρυσι τέτοιον καιρό προεκλογικά υπέρ των φοροαπαλλαγών, υπέρ της μείωσης των κλιμάκων, υπέρ της μείωσης της φορολογικής επιβάρυνσης για τις μεγάλες επιχειρήσεις, για το συντελεστή «κεφάλαιο», δεν δικαιούται ούτε ο Πρωθυπουργός ούτε ο Υπουργός Οικονομίας να έρχονται και να ανοίγουν σήμερα μέτωπο με την κοινωνία. 
        Παρακολούθησα, κύριε Πρόεδρε, την Κυριακή τη συνέντευξη του Πρωθυπουργού και είδα έναν άνθρωπο ο οποίος αναγκάζεται να κάνει μια επώδυνη επιλογή, μια ταξική επιλογή, να ανοίξει βαθύ μέτωπο με την κοινωνία με τα χαμηλά και με τα μεσαία στρώματα. Κάνει αυτήν την επιλογή για να υπερβεί το τεράστιο ηθικό και πολιτικό πρόβλημα της Κυβέρνησής του και των στελεχών της παράταξής του. 
        ΗΛΙΑΣ ΚΑΛΛΙΩΡΑΣ: Είναι αυτό παρεμπίπτον, κύριε Πρόεδρε;
        ΠΡΟΕΔΡΟΣ (Δημήτριος Σιούφας): Σας παρακαλώ, κύριε Καλλιώρα.
        ΕΥΑΓΓΕΛΟΣ ΒΕΝΙΖΕΛΟΣ: Άρα, τι κάνει; Θυσιάζει την αξία της δημοκρατίας, θυσιάζει την ανάπτυξη, θυσιάζει την κοινωνική συνοχή, θυσιάζει την πρόοδο της χώρας για να ξεπεράσει –έτσι πιστεύει- μια τεράστια πολιτική κρίση. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Και έρχεται σήμερα ο κ. Αλογοσκούφης και μας διαβάζει αριθμούς, δηλαδή μακροοικονομικά και δημοσιονομικά μεγέθη απευθυνόμενος πού; Στην αγωνία των πραγματικών ανθρώπων; 
        ΠΡΟΕΔΡΟΣ (Δημήτριος Σιούφας): Ολοκληρώστε, σας παρακαλώ.
        ΕΥΑΓΓΕΛΟΣ ΒΕΝΙΖΕΛΟΣ: Μα, ο πραγματικός άνθρωπος ξέρει πάρα πολύ καλά ποια είναι η κατάσταση στη χώρα γιατί ζει στη χώρα. Η Κυβέρνηση έχει εγκαταλείψει τη χώρα, η Κυβέρνηση είναι αυτή πλέον η οποία κινείται στη δική της σφαίρα της οριστικής πολιτικής απώλειας, γιατί δεν έχει τι να πει και τι να προτείνει. 
        ΠΡΟΕΔΡΟΣ (Δημήτριος Σιούφας): Έχετε ολοκληρώσει.
        ΕΥΑΓΓΕΛΟΣ ΒΕΝΙΖΕΛΟΣ: Και έρχομαι τώρα, κύριε Πρόεδρε, στο ζήτημα του άρθρου 100 του Κανονισμού της Βουλής. Ξέρετε, το Σύνταγμα της χώρας είναι πριν απ’ οτιδήποτε άλλο ένα μεγάλο σύστημα αξιών.
        Αυτό που συμβαίνει, όταν τίθενται ζητήματα ερμηνείας και εφαρμογής του Συντάγματος, στην πραγματικότητα είναι μία βαθιά σύγκρουση πολιτικών αντιλήψεων, πολιτικών φιλοσοφιών, πολιτικών αξιών. Αλλιώς αντιλαμβάνεται ένας συντηρητικός ή ένας νεοφιλελεύθερος πολιτικός το τι σημαίνει αναλογική φορολογική ισότητα, κοινωνική συνοχή, δικαιοσύνη, νομιμότητα και αλλιώς το αντιλαμβάνεται ένας πολιτικός, μία παράταξη που εκφράζει προοδευτικές δυνάμεις, που εκφράζει τη μεγάλη προοδευτική κοινωνική πλειοψηφία που υπάρχει στη χώρα μας και θέλει να εκφραστεί και πολιτικά. Και θα εκφραστεί πολιτικά στις επόμενες εκλογές, που πρέπει να γίνουν το ταχύτερο για να απαλλαγεί η χώρα, για να απεγκλωβιστεί η χώρα από την κατάσταση που επικρατεί σήμερα.
        Οι επιλογές, λοιπόν, του κ. Καραμανλή και του κ. Αλογοσκούφη, όπως αποτυπώνονται στο νομοσχέδιο και κυρίως στην πιο κραυγαλέα διάταξη του άρθρου 14 για τους ελεύθερους επαγγελματίες, τους εμπόρους, τους επιτηδευματίες, δηλαδή για ένα τεράστιο κοινωνικό σώμα ενός εκατομμυρίου εξακοσίων χιλιάδων ανθρώπων, είναι επιλογές βάναυσα αντισυνταγματικές, γιατί πέρα από όλα τα προβλήματα που ανέπτυξε με εξαιρετικό τρόπο ο εισηγητής μας, υπάρχει προφανής προσβολή μιας δέσμης συνταγματικών διατάξεων.
        Είναι δυνατόν για μια ολόκληρη κατηγορία νοικοκυριών και ανθρώπων και μάλιστα όχι μια μικρή κατηγορία –γιατί στην Ελλάδα είμαστε μία χώρα της αυτοαπασχόλησης, αυτό είναι το πλεονέκτημα και το μειονέκτημά μας, θα έλεγα περισσότερο το πλεονέκτημα με τις σημερινές διεθνείς οικονομικές συνθήκες- να έρχεται ο νομοθέτης, δηλαδή η πλειοψηφία της Νέας Δημοκρατίας και να λέει ότι εδώ δεν έχουμε αφορολόγητο όριο καθόλου, εδώ δεν υπάρχει πρόβλημα επιβίωσης, εδώ δεν υπάρχει όριο φτώχειας, εδώ δεν υπάρχουν πραγματικές οικονομικές δυνατότητες με βάση τις οποίες να συνεισφέρει ο καθένας στα δημόσια βάρη, όπως προβλέπει το άρθρο 4 παράγραφος 5; 
        Όμως, έρχομαι ως κράτος, ως Κυβέρνηση Καραμανλή και κλείνω το μάτι στη φοροδιαφυγή και την παραοικονομία και προτείνω μία συναλλαγή και λέω «Εντάξει, ό,τι δηλώσατε, δηλώσατε. Δεν με ενδιαφέρει εάν είστε δίκαιοι ή άδικοι, αν λέτε αλήθεια ή ψέματα, αν είστε φτωχοί, μεσαίοι ή πάμπλουτοι που κρύβετε εισοδήματα. Εγώ έχω ανάγκη τώρα από μερικά λεφτά, δώστε μου το 10% όποιου ποσού κι αν δηλώσατε». 
        Αυτό είναι βάναυση προσβολή της αρχής της φορολογικής νομιμότητας, σύμφωνα με το άρθρο 78 του Συντάγματος, δηλαδή μίας θεμελιώδους αρχής της έννομης τάξης. Γιατί πολλοί βολεύονται μέσα στην παραοικονομία και η σύγκρουση ανάμεσα στα τυπικά και τα άτυπα στοιχεία της οικονομίας εξελίσσεται με βίαιο τρόπο την περίοδο αυτή. Όλοι όμως καταλαβαίνουν -οι περισσότεροι πάντως καταλαβαίνουν- ότι αν υπήρχαν συνθήκες νομιμότητας και διαφάνειας, δεν θα τα βόλευαν απλώς αγωνιζόμενοι καθημερινά στο πεζοδρόμια για να ζήσουν την οικογένειά τους, αλλά θα απογειωνόντουσαν, θα είχαν πολύ μεγαλύτερες οικονομικές δυνατότητες. 
        Και στο κάτω – κάτω της γραφής είναι δυνατόν να αντιμετωπίζεις με τον ίδιο τρόπο ένα δικηγόρο, ένα γιατρό, ένα μηχανικό ο οποίος πένεται πραγματικά, είναι νέος, δεν έχει βρει το ρυθμό του και δηλώνει όσα παίρνει ή και περισσότερα, γιατί δίνει εικονικές αποδείξεις για να διευκολύνει μεγαλύτερους συναδέλφους του και πραγματικούς, αν θέλετε, αντικοινωνικούς παράγοντες, οι οποίοι έχουν τεράστια εισοδήματα –αυτό φαίνεται από τις συνθήκες διαβίωσης- και αποκρύπτουν τα εισοδήματα αυτά; Αυτό προσβάλλει τις θεμελιωδέστερες διατάξεις του άρθρου 2 παράγραφος 1 και του άρθρου 5 παράγραφος 1 του Συντάγματος για την αξία του ανθρώπου και την ελεύθερη ανάπτυξη της προσωπικότητας.
        Υπάρχει όμως και κάτι ακόμη πιο κραυγαλέο. Ο κύριος Υπουργός εδώ –ίσως άθελά του- παραπλάνησε –και είμαι έτοιμος να το συζητήσω αυτό-  τη Διαρκή Επιτροπή Οικονομικών Υποθέσεων σε σχέση με το περιβόητο ζήτημα των συμβασιούχων.
        Υπάρχει η γνωστή κοινοτική οδηγία που απαγορεύει τις συμβάσεις έργου, όταν αυτές υποκρύπτουν σύμβαση εργασίας και μάλιστα απαγορεύει και τις συμβάσεις ορισμένου χρόνου όταν η εργασία καλύπτει πάγιες και διαρκείς ανάγκες. Είναι δυνατόν να έρθει έμμεσα η ελληνική εθνική νομοθεσία και να αναγνωρίσει την καταστρατήγηση της οδηγίας η οποία υπερέχει του εθνικού δικαίου, σύμφωνα με το άρθρο 28 του Συντάγματος; Μα, δεν κάναμε τόση συζήτηση για τους συμβασιούχους και του δημόσιου και του ιδιωτικού τομέα;
        Και πού εξαιρούνται οι χιλιάδες συμβασιούχοι με το «μπλοκάκι», οι γενικών καθηκόντων υπάλληλοι, οι οποίοι αντί να έχουν την προστασία της εργατικής νομοθεσίας, αναγκάζονται να συνάπτουν δήθεν συμβάσεις έργου; Λέει ο κ. Αλογοσκούφης ότι το άρθρο 48 παράγραφος 1 του Κώδικα Φορολογίας Εισοδήματος εξαιρεί αυτήν την κατηγορία. Δεν την εξαιρεί πουθενά. Έχω εδώ το ισχύον κείμενο του άρθρου 48, το οποίο με τη γενικότητα της διατύπωσής του βεβαίως εντάσσει στη ρύθμιση αυτή όλους ανεξαιρέτως τους συμβασιούχους. Είναι άνθρακες ο θησαυρός τής δήθεν βελτίωσης που έκανε η Κυβέρνηση! Δεν αρκεί να είσαι μέχρι τριάντα χρόνων και να έχεις σύμβαση με έναν ή δύο εργοδότες και να είσαι δικηγόρος ή μηχανικός ή γιατρός,…
        ΠΡΟΕΔΡΟΣ (Δημήτριος Σιούφας): Παρακαλώ, κύριε Βενιζέλο, να ολοκληρώνετε και να βάλετε και το άλλο παρεμπίπτον θέμα.
        ΕΥΑΓΓΕΛΟΣ ΒΕΝΙΖΕΛΟΣ:…διότι έτσι όλοι όσοι δεν έχουν αυτές τις τυπικές προϋποθέσεις αντιμετωπίζονται ως παρίες, ως παιδιά ενός κατώτερου θεού. Άρα υπάρχει πρόβλημα και σύμφωνα με το άρθρο 4 παράγραφος 5 του Συντάγματος και σύμφωνα με τα άρθρα 2 παράγραφος 1 και 5 παράγραφος 1 και σύμφωνα με το άρθρο 78 και σύμφωνα με το άρθρο 28 και είναι και αντισυνταγματική και αντικοινοτική η ρύθμιση.
        Και θα μου επιτρέψετε, κύριε Πρόεδρε, για να μην επανέλθω ζητώντας πάλι το λόγο για άλλη βάση συνταγματικότητας να πω ότι υπάρχει και μια άλλη διάταξη, που αφορά τη δημοκρατία και την περιφερειακή ανάπτυξη, που θέλω να αναδείξω. Είναι η δέσμη των άρθρων 8 έως 12 του νομοσχεδίου σε σχέση με τους Οργανισμούς Τοπικής Αυτοδιοίκησης, τους δήμους και τις νομαρχιακές αυτοδιοικήσεις. Υπήρξε μία νομοτεχνική βελτίωση και απάλυνση, αλλά ο πυρήνας του προβλήματος εξακολουθεί να υπάρχει. Παραβιάζεται κραυγαλέα το άρθρο 102 παράγραφοι 4 και 5, που διαμορφώσαμε συναινετικά εδώ το 2001, μέσα στην Αίθουσα αυτή. Διότι το Σύνταγμα είναι σαφές. Το κράτος μπορεί να ασκεί μόνον έλεγχο νομιμότητας επί των Οργανισμών Τοπικής Αυτοδιοίκησης. Δεν μπορεί να ασκεί έλεγχο σκοπιμότητας, δεν μπορεί να παρεμποδίζει την πρωτοβουλία και την ελεύθερη δράση τους και πρέπει να διασφαλίζει την οικονομική αυτοτέλειά τους και τους αναγκαίους πόρους.
        (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
        ΠΡΟΕΔΡΟΣ (Δημήτριος Σιούφας): Ολοκληρώσατε. 
        ΕΥΑΓΓΕΛΟΣ ΒΕΝΙΖΕΛΟΣ: Δεν θα μιλήσω τώρα για τους πόρους. Κάποτε ο κ. Καραμανλής ως Αρχηγός της Αντιπολίτευσης μιλούσε για υπεξαίρεση 3.000.000.000 ευρώ. Τώρα ξέρετε πόσα είναι αυτά που χρωστά το κράτος στην  Τοπική Αυτοδιοίκηση; Δεν καλύπτεται αυτό με τα τέλη κυκλοφορίας, όταν πάνε στην Τοπική Αυτοδιοίκηση.
        ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Βενιζέλο.
        ΕΥΑΓΓΕΛΟΣ ΒΕΝΙΖΕΛΟΣ: Υπάρχει όμως, κύριε Πρόεδρε, κραυγαλέα παραβίαση του άρθρου 102, όταν έρχεται το άρθρο 9 του νομοσχεδίου και απειλεί με κύρωση τον Οργανισμό Τοπικής Αυτοδιοίκησης, που σημαίνει στέρηση επιχορήγησης και στέρηση των κεντρικών αυτοτελών πόρων όταν δεν γίνονται σεβαστές οι οδηγίες της διυπουργικής επιτροπής.
        ΠΡΟΕΔΡΟΣ (Δημήτριος Σιούφας): Έχετε ολοκληρώσει, κύριε Βενιζέλο. Ευχαριστώ πολύ.
        ΕΥΑΓΓΕΛΟΣ ΒΕΝΙΖΕΛΟΣ: Πού ακούστηκε αυτό; Αυτό είναι δημοκρατία; Αυτό είναι συμμετοχή; Αυτό είναι περιφερειακή ανάπτυξη;
        ΠΡΟΕΔΡΟΣ (Δημήτριος Σιούφας): Κύριε Βενιζέλο, ευχαριστώ πολύ.
        ΕΥΑΓΓΕΛΟΣ ΒΕΝΙΖΕΛΟΣ: Αυτό είναι αυταρχισμός και οπισθοδρόμηση!
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΟΣ (Δημήτριος Σιούφας): Ευχαριστώ πολύ. 
        Κυρίες και κύριοι συνάδελφοι, ο Κοινοβουλευτικός Εκπρόσωπος του ΠΑ.ΣΟ.Κ. έθεσε θέμα αντισυνταγματικότητας διατάξεων του συζητούμενου νομοσχεδίου, σύμφωνα με το άρθρο 100 του Κανονισμού, και κατόπιν τούτου θα εφαρμόσουμε την παράγραφο 2 του άρθρου 100 του Κανονισμού της Βουλής. Δικαίωμα για να ομιλήσουν έχουν οι ακόλουθοι. Ήδη μίλησε ως λέγων ο κ. Βενιζέλος.
        Κύριε Παναγιωτόπουλε, ποιος θα μιλήσει ως αντιλέγων;
        ΠΑΝΟΣ ΠΑΝΑΓΙΩΤΟΠΟΥΛΟΣ: Ο κ. Μπούγας ως αντιλέγων κι εγώ ως Κοινοβουλευτικός Εκπρόσωπος. 
        ΠΡΟΕΔΡΟΣ (Δημήτριος Σιούφας): Ο κ. Μπούγας έχει το λόγο ως αντιλέγων για πέντε λεπτά και στη συνέχεια μπορούν να μιλήσουν οι Πρόεδροι των Κοινοβουλευτικών Ομάδων ή οι Κοινοβουλευτικοί Εκπρόσωποι και ο αρμόδιος Υπουργός για πέντε λεπτά. Ακριβώς για πέντε λεπτά!
        Κύριε Μπούγα, έχετε το λόγο. 
        ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
        Κύριε Πρόεδρε, νομίζω ότι και ο κ. Βενιζέλος γνωρίζει πως τα θέματα αντισυνταγματικότητας, τα οποία μόλις πριν έθεσε, δεν έχουν καμμία απολύτως νομική αλλά και πολιτική βάση και βεβαίως δεν υπάρχει ζήτημα αντισυνταγματικότητας. 
        Θα ξεκινήσω όμως με μια παρατήρηση. Η βραχυπρόθεσμη, κύριε Πρόεδρε, δημοσκοπική ανάκαμψη του ΠΑ.ΣΟ.Κ. ήταν αρκετή για να ανασύρει το κόμμα της Αξιωματικής Αντιπολίτευσης ένα αυταρχικό πρόσωπο, ένα πρόσωπο από το παρελθόν, ένα πρόσωπο το οποίο θυμίζει κακές εποχές στον ελληνικό λαό. 
        Σε ό,τι αφορά τώρα τα ζητήματα τα οποία αφορούν στη συνταγματικότητα των διατάξεων για τις οποίες μίλησε ο κ. Βενιζέλος, ξεκινώ από μια γενική παρατήρηση. Έχω μπροστά μου, κύριε Πρόεδρε, την έκθεση του Επιστημονικού Συμβουλίου της Βουλής επί του νομοσχεδίου. Πέραν κάποιων νομοτεχνικών βελτιώσεων που προτείνει, δεν διατυπώνει καμία απολύτως επιφύλαξη για δήθεν  αντισυνταγματικότητα οιασδήποτε από τις διατάξεις του νομοσχεδίου και αυτές τις οποίες ανέφερε ο κ. Βενιζέλος. 
        Είναι αβάσιμη νομικά και συνταγματικά η ένστασή του, όμως είναι και πολιτικά άστοχη, διότι είναι απολύτως ανακόλουθη με τη φορολογική πολιτική που ακολούθησαν οι κυβερνήσεις του ΠΑ.ΣΟ.Κ. μέχρι το 2004.
        Γίνεται παγίως δεκτό –και το γνωρίζει ο κ. Βενιζέλος- ότι κάθε κυβέρνηση, ο νομοθέτης, έχει ευρέα περιθώρια ασκήσεως φορολογικής πολιτικής, σύμφωνα με τους κοινωνικούς και αναπτυξιακούς στόχους, τους οποίους θέτει στο πλαίσιο της συνταγματικής τάξης. 
        Έτσι, λοιπόν, κατά το παρελθόν κρίθηκαν συνταγματικά τα τεκμήρια διαβίωσης, κρίθηκε επίσης συνταγματικός ο τρόπος υπολογισμού των τελών κυκλοφορίας κ.ο.κ.. Ήταν μια δέσμη φορολογικών μέτρων που είχαν λάβει οι κυβερνήσεις του ΠΑ.ΣΟ.Κ.. 
        Οι διατάξεις του συζητούμενου σχεδίου νόμου όχι μόνο δεν είναι αντίθετες προς τα άρθρα του Συντάγματος που αναφέρθηκαν από τον κ. Βενιζέλο, αλλά –αντίθετα- αποτελούν εφαρμογή των άρθρων αυτών και είναι προς την κατεύθυνση της επίτευξης φορολογικής δικαιοσύνης.
        Βασικό θεμέλιο των διατάξεων του σχεδίου νόμου είναι η εξυπηρέτηση του δημοσίου συμφέροντος και συγκεκριμένα της αντιμετωπίσεως μιας ευρείας φοροδιαφυγής που με τρόπο επιστημονικά, στατιστικά τεκμηριωμένο εντοπίζεται σε συγκεκριμένες κατηγορίες φορολογουμένων, οι οποίες έχουν περιθώριο μεγάλης απόκρυψης εισοδημάτων. 
        Θα σταθώ σε κάποια στοιχεία, τα οποία είναι αναμφισβήτητα, κύριε Πρόεδρε. Από το σύνολο της φορολογίας εισοδήματος ποσοστό 50% καταβάλλουν μισθωτοί και συνταξιούχοι, 35% καταβάλλουν τα νομικά πρόσωπα και 15% ελεύθεροι επαγγελματίες. 
        ΠΡΟΕΔΡΟΣ (Δημήτριος Σιούφας): Κύριε Μπούγα, θα περιοριστείτε συγκεκριμένα επί του θέματος της συνταγματικότητας που έχει τεθεί και μην κάνετε αναφορά σε άλλα ζητήματα επί του περιεχομένου του νομοσχεδίου. Σας παρακαλώ πολύ. 
        ΙΩΑΝΝΗΣ ΜΠΟΥΓΑΣ: Αυτά τα στοιχεία τα λέγω, για να θεμελιώσω και να τεκμηριώσω τον ισχυρισμό μου ότι οι πολίτες, σύμφωνα με τη θεμελιώδη διάταξη του άρθρου 4, συμμετέχουν στα φορολογικά βάρη ανάλογα με τις πραγματικές τους δυνατότητες και όχι αυτές που κάθε φορά μπορούν να εμφανίζουν, δηλαδή τα πλασματικά εισοδήματα, τα οποία εμφανίζουν. 
        Γι’ αυτό ανέφερα τα στοιχεία αυτά, προκειμένου να θεμελιώσω τον ισχυρισμό μου ότι προς την εφαρμογή αυτής της διατάξεως στοχεύει και η διάταξη του άρθρου 14. Πρέπει να εντοπίσουμε τα πραγματικά εισοδήματα αυτών που οι δαπάνες τους δείχνουν ότι έχουν ένα εισόδημα της τάξεως των 30.000 ή 40.000 ευρώ, δηλώνουν 4.000, 5.000 ή 6.000 ευρώ και δυστυχώς, λόγω του αφορολογήτου, δεν πληρώνουν ούτε 1 ευρώ στο ελληνικό δημόσιο. 
        ΠΡΟΕΔΡΟΣ (Δημήτριος Σιούφας): Επί των δύο άλλων σημείων, κύριε Μπούγα. 
        ΙΩΑΝΝΗΣ ΜΠΟΥΓΑΣ: Επίσης, κύριε Πρόεδρε, επί της ενστάσεως αντισυνταγματικότητας πρέπει να πω ότι ο κ. Βενιζέλος απομόνωσε μια παράγραφο από το σύνολο του νομοσχεδίου, ενώ έπρεπε –για να θεμελιώσει την ένστασή του- να λάβει υπ’ όψιν του το σύνολο του κανονιστικού πλαισίου, διότι δεν λέγει το νομοσχέδιο αυτά τα οποία είπε ο κ. Βενιζέλος. 
        Αυτοί οι οποίοι έχουν εισόδημα 10.500 ευρώ δεν θα καταβάλουν φόρο 10%, διότι υπάρχει μια σειρά αφορολογήτων και εκπτώσεων φόρου: αφορολόγητα ποσά για τα τέκνα, έξοδα ιατροφαρμακευτικής περίθαλψης, μισθώματα κατοικίας, στεγαστικά δάνεια κ.ο.κ..
        Κατά συνέπεια, μετά την αφαίρεση όλων αυτών τα οποία έπρεπε να λάβει υπ’ όψιν του ο κ. Βενιζέλος πριν υποβάλλει την ένστασή του προς τη Βουλή, υπάρχει απόλυτη φορολογική δικαιοσύνη και εναρμονίζεται η διάταξη του άρθρου 14 προς τις συνταγματικές διατάξεις και του άρθρου 78 και του άρθρου 4 του Συντάγματος. 
        Όσο για τα υπόλοιπα, –αναφέρομαι στις αποδείξεις παροχής υπηρεσιών- σε καμμία περίπτωση και από κανένα άρθρο του  νομοσχεδίου δεν προκύπτει ότι εμείς, εννοώ η Κυβέρνηση και η Κοινοβουλευτική Ομάδα της Νέας Δημοκρατίας, επιθυμούμε την απόκρυψη σχέσεων εξαρτημένης εργασίας εμφανίζοντας ή νομιμοποιώντας μια κατάσταση, η οποία μπορεί από τα δικαστήρια να αποδειχθεί ότι υποκρύπτει τέτοια σχέση, αντί συμβάσεως έργου. 
        ΠΡΟΕΔΡΟΣ (Δημήτριος Σιούφας): Για την αυτοδιοίκηση. 
        ΙΩΑΝΝΗΣ ΜΠΟΥΓΑΣ: Επομένως και αυτό δεν μπορεί να θεμελιώσει την ένσταση αντισυνταγματικότητας. 
        Τέλος, για την αυτοδιοίκηση, πρέπει να πω ότι υπήρξαν βελτιωτικές διευκρινίσεις από τον Υπουργό. Βρήκαν σύμφωνη την Κεντρική Ένωση Δήμων και Κοινοτήτων. Το κανονιστικό πλαίσιο, το οποίο υφίσταται μέχρι σήμερα, δεν αλλάζει.
        Εξακολουθούν να ισχύουν τα άρθρα 203 έως 207 του Δημοτικού και Κοινοτικού Κώδικα …
        ΙΩΑΝΝΗΣ ΑΜΟΙΡΙΔΗΣ: (δεν ακούστηκε).
        ΠΡΟΕΔΡΟΣ (Δημήτριος Σιούφας): Παρακαλώ, κύριε Αμοιρίδη.
        ΙΩΑΝΝΗΣ ΑΜΟΙΡΙΔΗΣ: Μα, λέει ψέματα.
        ΙΩΑΝΝΗΣ ΜΠΟΥΓΑΣ: Κατά συνέπεια δεν έχουμε ουσιαστική αλλαγή του κανονιστικού πλαισίου και το γνωρίζει αυτό ο κ. Βενιζέλος. Παρά ταύτα όμως, προς δημιουργία εντυπώσεων υποστήριξε …
        ΠΡΟΕΔΡΟΣ (Δημήτριος Σιούφας): Ευχαριστώ, κύριε Μπούγα.
        ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε.
        ΠΡΟΕΔΡΟΣ (Δημήτριος Σιούφας): Ο κ. Δραγασάκης έχει το λόγο για πέντε λεπτά.
        ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, με έκπληξη, πριν αναφερθώ στο θέμα της αντισυνταγματικότητας, άκουσα τον κύριο Υπουργό Οικονομικών να κάνει στην Αίθουσα αυτή μία …
        ΠΡΟΕΔΡΟΣ (Δημήτριος Σιούφας): Κύριε Δραγασάκη, παρακαλώ επί της αντισυνταγματικότητας …
        ΙΩΑΝΝΗΣ ΔΡΑΓΑΣΑΚΗΣ: Θα έρθω αμέσως σ’ αυτό.
        ΠΡΟΕΔΡΟΣ (Δημήτριος Σιούφας): Εάν θέλετε να μιλήσετε επί της ομιλίας του κυρίου Υπουργού, μπορείτε να ζητήσετε αμέσως μετά το λόγο.
        Παρακαλώ πολύ ας σεβαστούμε τον Κανονισμό. Επί της αντισυνταγματικότητας εάν θέλετε να μιλήσετε, τοποθετηθείτε μόνον επ’ αυτού.
        ΙΩΑΝΝΗΣ ΔΡΑΓΑΣΑΚΗΣ: Εννοείτε ότι μετά το θέμα της αντισυνταγματικότητας θα μιλήσουμε για το θέμα του νομοσχεδίου ως Κοινοβουλευτικοί Εκπρόσωποι;
        ΠΡΟΕΔΡΟΣ (Δημήτριος Σιούφας): Μα, ο Κανονισμός είναι σαφής. Εάν θέλετε να κάνετε χρήση των τριών λεπτών της τριτολογίας την οποία δικαιούσθε ως Κοινοβουλευτικός Εκπρόσωπος, πολύ ευχαρίστως να το κάνετε. Ο Κανονισμός λέει ότι πρέπει να μιλήσουν οι εισηγητές και έξι συνάδελφοι Βουλευτές. Διαφορετικά όλη η συζήτηση θα γίνεται μεταξύ των αξιωματούχων των κομμάτων και όχι των Βουλευτών. Και συμφωνήσαμε σε αυτό το θέμα, να τηρούμε τον Κανονισμό.
        ΙΩΑΝΝΗΣ ΔΡΑΓΑΣΑΚΗΣ: Για εμάς είναι δεδομένη η αντισυνταγματικότητα του νομοσχεδίου σε πάρα πολλά σημεία του, αλλά και στη συνολική του κατεύθυνση και πρόθεση. Παραβιάζεται η αρχή του Συντάγματος η οποία απαιτεί ο κάθε πολίτης να πληρώνει τα βάρη, σύμφωνα με τη φοροδοτική του ικανότητα.
        Βεβαίως, ακούσαμε ένα υπαινικτικό επιχείρημα από το συνάδελφο κ. Μπούγα ότι τα ίδια γίνονταν και επί ΠΑ.ΣΟ.Κ.. Δεν μπορούμε να συμβιβαστούμε εμείς με αυτήν τη λογική. Δεν μπορούμε να συμβιβαστούμε, δηλαδή, με τη λογική που λέει ότι η εναλλαγή των κομμάτων στην εξουσία επιφέρει και μία διαδοχικότητα είτε σε αντισυνταγματικές διατάξεις είτε σε αντιλαϊκές πολιτικές με το μοναδικό επιχείρημα ότι «τα ίδια γίνονταν και παλιά».
        Ακούσαμε, επίσης, το επιχείρημα ότι υπάρχει μία έκθεση της Επιστημονικής Επιτροπής της Βουλής, η οποία δεν διαπιστώνει αντισυνταγματικότητα. Τιμούμε την Επιστημονική Επιτροπή της Βουλής, αλλά τιμούμε και την πραγματικότητα η οποία μας προειδοποιεί ότι σε πάρα πολλές περιπτώσεις στα θέματα αυτά δεν υπάρχει ομοφωνία.
        Εμείς το πρωί είχαμε την ευκαιρία να ακούσουμε έγκριτους νομικούς σε μία ανοικτή εκδήλωση που κάναμε ως Κοινοβουλευτική Ομάδα του ΣΥ.ΡΙΖ.Α.. Ακούσαμε έγκριτους –επαναλαμβάνω- καθηγητές πανεπιστημίου να υποστηρίζουν ότι πάσχει το νομοσχέδιο αυτό σε πολλά σημεία του στο θέμα της αντισυνταγματικότητας. 
        Κύριε Πρόεδρε, επιτρέψτε μου, δεν είναι το ίδιο, αλλά θυμίζω ένα γεγονός που σήμερα συγκλονίζει το πανελλήνιο. Αναφέρομαι στην παρέμβαση του κ. Σανιδά, του εισαγγελέα του Αρείου Πάγου, η οποία παρέμβαση εν ολίγοις μας λέει ότι επί χρόνια διάφοροι παράγοντες με διάφορα προσχήματα παραπλανούσαν –λέει ο κ. Σανιδάς- Υπουργούς, κυβερνήσεις για τη διασπάθιση του δημοσίου χρήματος …
        ΠΡΟΕΔΡΟΣ (Δημήτριος Σιούφας): Κύριε Δραγασάκη,…
        ΙΩΑΝΝΗΣ ΔΡΑΓΑΣΑΚΗΣ: Με συγχωρείτε, κύριε Πρόεδρε ...
        ΠΡΟΕΔΡΟΣ (Δημήτριος Σιούφας): … δεν έχει σχέση με την αντισυνταγματικότητα …
        ΙΩΑΝΝΗΣ ΔΡΑΓΑΣΑΚΗΣ: Επιτρέψτε μου, κύριε Πρόεδρε …
        ΠΡΟΕΔΡΟΣ (Δημήτριος Σιούφας): Στην επόμενη ομιλία σας ...
        ΙΩΑΝΝΗΣ ΔΡΑΓΑΣΑΚΗΣ: Επιτρέψτε μου να έχω την άποψη …
        ΠΡΟΕΔΡΟΣ (Δημήτριος Σιούφας): Όχι, σας παρακαλώ πάρα πολύ.
        ΙΩΑΝΝΗΣ ΔΡΑΓΑΣΑΚΗΣ: Επιτρέψτε μου να έχω την άποψη και την υποχρέωση να αναφέρομαι στο Κοινοβούλιο σε γεγονότα …
        ΠΡΟΕΔΡΟΣ (Δημήτριος Σιούφας): Βεβαίως να τα φέρετε, κύριε Δραγασάκη, τηρώντας όμως τον Κανονισμό …
        ΙΩΑΝΝΗΣ ΔΡΑΓΑΣΑΚΗΣ: …τα οποία εκθέτουν όλο το πολιτικό σύστημα, κύριε Πρόεδρε. Εδώ μέσα ψηφίζονταν αυτοί οι νόμοι, εδώ μέσα ψηφίζονταν αυτές οι διατάξεις, εδώ μέσα οργανωνόταν η αρπαγή του δημόσιου πλούτου.
        Επιτρέψτε μου, κύριε Πρόεδρε, λίγη ευαισθησία στην πραγματικότητα την οποία βιώνουμε. Δημόσια περιουσία ήταν αυτή …
        ΠΡΟΕΔΡΟΣ (Δημήτριος Σιούφας): Σε μένα το απευθύνετε; 
        ΙΩΑΝΝΗΣ ΔΡΑΓΑΣΑΚΗΣ: Με νόμους και διατάγματα κλάπηκε. Ιδιωτικοποιήθηκε με συμμετοχή … 
        ΠΡΟΕΔΡΟΣ (Δημήτριος Σιούφας): Να περιοριστείτε στην αντισυνταγματικότητα και έχετε όλη την άνεση του χρόνου να θέσετε και αυτά τα θέματα.
        ΙΩΑΝΝΗΣ ΔΡΑΓΑΣΑΚΗΣ: Λέω, λοιπόν, ότι χρειάζεται μία αυτοσυγκράτηση…
        ΠΡΟΕΔΡΟΣ (Δημήτριος Σιούφας): Το είπατε όμως, κύριε Δραγασάκη.
        ΙΩΑΝΝΗΣ ΔΡΑΓΑΣΑΚΗΣ: Μα, ήθελα να ακουστεί, κύριε Πρόεδρε και θα επανέλθουμε ως κόμμα …
        ΠΡΟΕΔΡΟΣ (Δημήτριος Σιούφας): Να επανέλθετε όσο θέλετε, κύριε Δραγασάκη.
        ΙΩΑΝΝΗΣ ΔΡΑΓΑΣΑΚΗΣ: Θα επανέλθουμε …
        ΠΡΟΕΔΡΟΣ (Δημήτριος Σιούφας): Περιοριστείτε στο θέμα της αντισυνταγματικότητας για να μπορεί να καταλάβει και το Τμήμα εάν υπάρχει ή όχι αντισυνταγματικότητα για να ψηφίσει.
        ΙΩΑΝΝΗΣ ΔΡΑΓΑΣΑΚΗΣ: Θα επανέλθουμε όμως, διότι επί πέντε χρόνια είμαστε βοώντες εν τη ερήμω στο θέμα του Βατοπεδίου. Ερωτήσεις κάναμε, απαντήσεις δεν παίρναμε. Και επιτρέψτε μου σήμερα να έχω το δικαίωμα να πω, επιτέλους ότι …
        ΠΡΟΕΔΡΟΣ (Δημήτριος Σιούφας): Κύριε Δραγασάκη, ειλικρινά…
        ΙΩΑΝΝΗΣ ΔΡΑΓΑΣΑΚΗΣ: … έλαμψε μία πτυχή της αλήθειας.
        Συνεχίζω, λοιπόν.
        Άκουσα, επίσης, το επιχείρημα ότι κάποιος ελεύθερος επαγγελματίας δήλωσε λίγα. Άρα, αφού δήλωσε λίγα, είναι φοροφυγάς.
        Κύριοι συνάδελφοι, στην περιφέρεια που ζείτε, εκεί που εκλέγεσθε δεν έχετε μαγαζάκια της γειτονιάς, δεν έχετε επαγγελματίες οι οποίοι δηλώνουν λίγα, διότι έχουν λίγα; Πού μπορεί να σταθεί, δηλαδή, αυτό το επιχείρημα ότι, επειδή δήλωσες λίγα, είσαι φοροφυγάς; Και αν δεν είσαι, ο Θεός να συγχωρέσει τον κ. Αλογοσκούφη ή την Κυβέρνηση, που ψηφίζει αυτόν το νόμο.
        Επομένως, για μας υπάρχουν σοβαρά επιχειρήματα τα οποία θεμελιώνουν όχι μόνο το επιχείρημα ότι αυτός ο νόμος όχι μόνο είναι κοινωνικά άδικος, επιβαρύνει, ρίχνει βάρη επί δικαίων και αδίκων, όχι μόνο είναι αναποτελεσματικός -και ετοιμάζεται ήδη η Κυβέρνηση και για άλλους τέτοιους νόμους- αλλά πάσχει και στο θέμα της συνταγματικότητας.
        Ευχαριστώ.
        ΠΡΟΕΔΡΟΣ (Δημήτριος Σιούφας): Ευχαριστώ, κύριε Δραγασάκη.
        Ο κ. Καραθανασόπουλος από το Κομμουνιστικό Κόμμα Ελλάδος έχει το λόγο.
        Κύριε Καραθανασόπουλε, έχετε το λόγο για πέντε λεπτά.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δεν θα εξαντλήσω το χρόνο των πέντε λεπτών, κύριε Πρόεδρε, και ευχαριστώ πολύ για τη δυνατότητα που μας δίνετε να τοποθετηθούμε.
        Το ζήτημα, κατά τη γνώμη…
        ΠΡΟΕΔΡΟΣ (Δημήτριος Σιούφας): Ο Κανονισμός σάς δίνει αυτό το δικαίωμα, όχι εγώ.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Στο θέμα περί αντισυνταγματικότητας της πρότασης την οποία κατέθεσε ο Κοινοβουλευτικός Εκπρόσωπος του ΠΑ.ΣΟ.Κ. εμείς θέλουμε να κάνουμε την εξής τοποθέτηση.
        Κατ’ αρχάς είναι φανερό ότι το συγκεκριμένο νομοσχέδιο, το οποίο συζητάμε -και έτσι το χαρακτηρίσαμε και εισηγητικά- είναι βαθιά αντιλαϊκό. Βαθιά αντιλαϊκό και μάλιστα παραβιάζει τις πλέον βασικές αρχές οι οποίες προβλέπονται και απ’ αυτό ακόμη το Σύνταγμα, το οποίο εμείς δεν το έχουμε ψηφίσει, γιατί θεωρούμε ότι ο προσανατολισμός του και ο χαρακτήρας του είναι αντιλαϊκός, αλλά παρ’ όλα αυτά στο ζήτημα, για παράδειγμα, της φορολογικής δικαιοσύνης…
        ΠΡΟΕΔΡΟΣ (Δημήτριος Σιούφας): Δεν το έχετε ψηφίσει, κύριε Καραθανασόπουλε, αλλά είναι ο καταστατικός χάρτης της χώρας…
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Αυτό λέμε, κύριε Πρόεδρε.
        ΠΡΟΕΔΡΟΣ (Δημήτριος Σιούφας): Τον τηρούμε, τον σεβόμεθα και τον εφαρμόζουμε όλοι.
        ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Αυτό λέμε, κύριε Πρόεδρε.
        Παρ’ ότι, λοιπόν, δεν το έχουμε ψηφίσει, παρ’ ότι το θεωρούμε αποτελεσματικό εργαλείο, ακόμη και αυτό το εργαλείο λέμε ότι παραβιάζεται. Και παραβιάζεται στα εξής ζητήματα. Πρώτον, στο ζήτημα της φορολογικής δικαιοσύνης, με βάση τα εισοδήματα που έχει ο κάθε Έλληνας πολίτης. Δεν τηρείται αυτό το πράγμα. Εδώ πέρα υπάρχουν συγκεκριμένες διατάξεις. Και τι ποινικοποιεί; Ποινικοποιεί όχι τον φοροφυγά, αλλά αυτόν που έχει τη δυνατότητα και όχι την πράξη. Αυτό είναι το πρώτο ζήτημα.
        Δεύτερο ζήτημα. Κύριε Πρόεδρε, θεωρούμε ότι είναι βαθύτατα αντιλαϊκό και αντισυνταγματικό στην προκειμένη περίπτωση, διότι έχει να κάνει με την άτυπη απασχόληση του μισθωτού εργαζόμενου με τα δελτία παροχής υπηρεσιών. Καταστρατηγείται το δικαίωμα στην εργασία με αυτόν τον τρόπο και ό,τι απολαμβάνει από την ήδη κουτσουρεμένη εργατική νομοθεσία.
        Και, βεβαίως, είναι φανερό ότι είναι πάγια τακτική των κυβερνήσεων οι οποίες θέλουν να εφαρμόσουν αντιλαϊκά μέτρα, να γράφουν στα παλαιότερα των υποδημάτων τις όποιες δεσμεύσεις προκύπτουν από το Σύνταγμα.
        Ευχαριστώ.
        ΠΡΟΕΔΡΟΣ (Δημήτριος Σιούφας): Από το ΛΑ.Ο.Σ. επιθυμεί κάποιος να μιλήσει;
        ΜΑΥΡΟΥΔΗΣ ΒΟΡΙΔΗΣ: Κύριε Πρόεδρε, μου επιτρέπετε;
        ΠΡΟΕΔΡΟΣ (Δημήτριος Σιούφας): Παρακαλώ. Είστε Κοινοβουλευτικός Εκπρόσωπος;
        ΜΑΥΡΟΥΔΗΣ ΒΟΡΙΔΗΣ: Ως και ο κ. Καραθανασόπουλος θα μιλήσω, κύριε Πρόεδρε.
        ΠΡΟΕΔΡΟΣ (Δημήτριος Σιούφας): Απλά ρωτώ. Καλώς.
        ΜΑΥΡΟΥΔΗΣ ΒΟΡΙΔΗΣ: Θα μπω στο θέμα της συνταγματικότητας, λοιπόν, κατ’ ευθείαν, κύριε Πρόεδρε.
        Νομίζω ότι η αντισυνταγματικότητα εδράζεται σε δύο σημεία. Άρθρο 2 παράγραφος 1. Βασική προϋπόθεση για τη λειτουργία του Συντάγματος και ένα από τα βασικά του άρθρα είναι ο σεβασμός και η προστασία της αξίας του ανθρώπου. Πώς είναι δυνατόν να φορολογείται ένας άνθρωπος στον οποίο δεν έχουμε διαπιστώσει ότι λέει ψέματα, δεν έχουμε διαπιστώσει ότι η δήλωσή του είναι ανειλικρινής και ο οποίος έχει εισόδημα 10.000 ευρώ; Ουσιαστικά με τη φορολογία αυτή συμβάλλουμε στην εξαθλίωσή του, προσβάλλουμε τη δυνατότητά του να διαβιοί αξιοπρεπώς. Θίγουμε ευθέως την έννοια της αξιοπρέπειας του ανθρώπου, όταν φορολογούμε ανθρώπους που δηλώνουν 4.000 ευρώ και θέλουμε να τους πάρουμε τα 400. Διότι αυτό κάνει ο κ. Αλογοσκούφης.
        Το δεύτερο, βεβαίως, είναι η προσβολή του άρθρου 4 παράγραφος 5, οι Έλληνες πολίτες συνεισφέρουν χωρίς διακρίσεις στα δημόσια βάρη. Χωρίς διακρίσεις, ανάλογα με τις δυνάμεις τους.
        Δεν υπάρχει καμμία αυτόματη διαδικασία, κύριοι Υπουργοί, που να ορίζει ποιος φοροδιαφεύγει. Ο μόνος που μπορεί να το πει αυτό είναι ο φορολογικός έλεγχος, εάν διαπιστωθούν φορολογικές παραβάσεις. Τέτοια αυτόματη διαδικασία δεν υφίσταται.
        Όταν, λοιπόν, δεν έχετε διαπιστώσει τη φοροδιαφυγή, δεν είναι δυνατόν να μεταχειρίζεστε με διαφορετικό τρόπο δύο φορολογούμενους.
        Εάν υπάρχει φορολογικό όριο στις 10.000 ευρώ για κάποιον, πρέπει να υπάρξει και για τον άλλο. Δεν σημαίνει ότι ο ένας θα φορολογείται και ο άλλος δεν θα φορολογείται, την ώρα που δέχεσθε ως ακριβείς –γιατί το δέχεστε ότι είναι ακριβείς- τις φορολογικές δηλώσεις των 10.000 ή των 15.000 ευρώ. 
        Επομένως εδώ είναι κατάφωρα αντισυνταγματικές οι ρυθμίσεις. 
        Σε ό,τι αφορά το ζήτημα των Ο.Τ.Α., στο άρθρο 100 παράγραφος 5, εγώ δέχομαι  τη διόρθωση που έχει γίνει. ‘Όπως ήταν η προηγούμενη ρύθμιση, ήταν κατάφωρα αντισυνταγματική, γιατί προσέβαλε το άρθρο 100 παράγραφος 4. Γιατί εκεί πέρα ουσιαστικά με την προηγούμενη ρύθμιση παρεμβαίνατε με έλεγχο και δίνατε και υποδείξεις για το πώς πρέπει να διαμορφωθούν τα επιχειρησιακά σχέδια και πώς πρέπει να γίνουν. Αυτό πράγματι το εξαιρέσατε. 
        Διατηρείτε όμως την κύρωση της περικοπής της χρηματοδοτήσεώς τους. Λέει όμως το άρθρο 100 παράγραφος 5, «το κράτος λαμβάνει τα νομοθετικά, κανονιστικά και δημοσιονομικά που απαιτούνται για την εξασφάλιση της οικονομικής αυτοτέλειας και των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων Τοπικής Αυτοδιοίκησης» και απλώς προσθέτει «ταυτόχρονη διασφάλιση της διαφάνειας κατά τη διαχείριση των πόρων αυτών». Δεν προβλέπεται ως κύρωση η διακοπή της χρηματοδοτήσεώς τους. Εξακολουθεί και παραμένει υποχρέωση η χρηματοδότηση. Άλλου τύπου κυρώσεις γι’ αυτούς που παραβιάζουν μπορεί να υπάρξουν, αλλά όχι ως κύρωση η πλήρης διακοπή της χρηματοδοτήσεως.
        Επομένως, το σημείο αυτό, παρ’ ότι σώζεται από το άρθρο 100 παράγραφος 4, όπως ήταν η προηγούμενη, προσβάλλει το άρθρο 100 παράγραφος 5 και γι’ αυτό θεωρούμε ότι αυτές οι διατάξεις είναι αντισυνταγματικές. 
        ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος έχει το λόγο.
        ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
        Το υπό συζήτηση νομοσχέδιο για προτεινόμενες ρυθμίσεις του οποίου έχει τεθεί θέμα αντισυνταγματικότητας, δεν υπάρχει καμμία αμφιβολία ότι είναι ένα σοβαρό και βαρύ νομοσχέδιο που εμπεριέχει δύσκολες αποφάσεις οι οποίες είναι όμως απαραίτητες, για να συνεχιστεί η οικονομική ανάπτυξη της χώρας και για να εξασφαλιστεί η οικονομική σταθερότητα στον τόπο. 
        ‘Εγινε επίκληση του άρθρου 4 παράγραφος 5 του Συντάγματος της ελληνικής πολιτείας. Τι λέει αυτό το άρθρο; Τι λέει η σχετική παράγραφος; Στο πλαίσιο, λοιπόν, της περιγραφής, γιατί αυτό το άρθρο περιγράφει, καταγράφει τα ατομικά και κοινωνικά δικαιώματα, αναφέρεται ότι οι ‘Ελληνες πολίτες συνεισφέρουν χωρίς διακρίσεις σε δημόσια βάρη, ανάλογα με τις δυνάμεις τους. Δεν λέει ανάλογα με τις δηλώσεις τους, λέει ανάλογα με τις δυνάμεις τους. Και εξυπακούεται ότι αποτελεί καθήκον του κράτους-δικαίου, το οποίο εγκαθιδρύει αυτή η συνταγματική τάξη και νομιμότητα, να αποκαταστήσει τη δίκαιη εικόνα για τη φοροδοτική ικανότητα του κάθε πολίτη, δηλαδή ποια είναι η πραγματική φοροδοτική ικανότητα του κάθε Ελληνα πολίτη και της κάθε Ελληνίδας.
        ‘Αλλωστε το θέμα, κύριε Πρόεδρε, δεν το ανακάλυψε η Κυβέρνηση της Νέας Δημοκρατίας. Αυτή η ιστορία ταλαιπωρεί το ελληνικό κράτος από τη σύστασή του, δηλαδή από την περίοδο μετά την απελευθέρωση και τον πόλεμο της ανεξαρτησίας, από την εποχή του Καποδίστρια μέχρι και σήμερα. 
        Θυμίζω ότι οι κυβερνήσεις του ΠΑ.ΣΟ.Κ. προκειμένου να αναπέμψουν αυτές τις ρητορικές από άμβωνος -κοινοβουλευτικού ή τηλεοπτικού- Πρωθυπουργοί, Υπουργοί Οικονομικών, για την ανάγκη να υπάρξει φορολογική ισότητα, για την ανάγκη να εμπεδωθεί το πνεύμα και το γράμμα του Συντάγματος της ελληνικής πολιτείας, επέβαλαν επανειλημμένως και έκτακτες εισφορές και ένα σύνολο τεκμηρίων, το οποίο, επιτρέψτε μου να πω, σε πάρα πολλές περιπτώσεις ήταν και υπερβολικό και άδικο και αναποτελεσματικό. 
        Τι λέει η Κυβέρνηση; Η Κυβέρνηση λέει ότι στα πλαίσια της πιστής εφαρμογής του άρθρου 4 παράγραφος 5 θα πρέπει να αποτυπωθεί όσο το δυνατόν πιο αξιόπιστα η πραγματική φοροδοτική ικανότητα του κάθε Ελληνα και της κάθε Ελληνίδας. Και αυτή η φοροδοτική ικανότητα, η πραγματική φοροδοτική ικανότητα, έχει σχέση και με τον τρόπο κτίσεως του εισοδήματος. Υπάρχει και σχετική νομολογία γι’ αυτό. ‘Εχει σχέση και με τον τρόπο κτίσεως του εισοδήματος. 
        Όταν λοιπόν, η στατιστική της επεξεργασίας των φορολογικών δηλώσεων παρέχει την εξής μη μαχητή εικόνα, δεν αμφισβητείται αυτή η εικόνα. 
        Το μέσο φορολογητέο εισόδημα που δηλώνουν οι επαγγελματίες 7.300 ευρώ για τη χρήση του 2006 ήταν χαμηλότερο από το 50% του μέσου εισοδήματος που δήλωναν οι μισθωτοί, 15.000 ευρώ το 2006. 
        Τι πρέπει να κάνει το κράτος για να εφαρμόσει στο ακέραιο τη σαφέστατη συνταγματική επιταγή; Πρέπει να κάνει αυτό που αποπειράται και θα πετύχει να κάνει η Κυβέρνηση σήμερα με το συγκεκριμένο νομοσχέδιο. 
        Όχι μόνο, λοιπόν, δεν υπάρχει απόκλιση ή σύγκρουση με το πνεύμα και το γράμμα της συνταγματικής επιταγής, αλλά υπάρχει πλήρης συμμόρφωση.
        Σε ό,τι αφορά τα θέματα των Ο.Τ.Α., μετά τη νομοτεχνική βελτίωση στην οποία προχώρησε η πολιτική ηγεσία του Υπουργείου Οικονομικών, θεωρώ ότι το θέμα έχει λυθεί, δεν υπάρχει κανένα θέμα αντισυνταγματικότητας ή αμφισβήτησης του συνταγματικού χαρακτήρα των σχετικών ρυθμίσεων.
        Σε κάθε περίπτωση εγώ θέλω να απευθυνθώ στο ΠΑ.ΣΟ.Κ.. Είναι ένα ερώτημα που θα παρακολουθεί το ΠΑ.ΣΟ.Κ. καθ’ όλη τη διάρκεια αυτής της κρίσιμης συζήτησης στο Εθνικό Κοινοβούλιο. 
        Έχετε πολιτική, κύριοι; Δεν έχετε πολιτική. Διότι αν έχετε πολιτική θα πρέπει να έρθετε να μας παρουσιάσετε μία εναλλακτική πρόταση σωστής φορολογικής πολιτικής. Δεν μπορεί να αφεθεί η χώρα έρμαιο του λαϊκισμού και του μικροκομματισμού τη στιγμή που χτύπησε την πόρτα μας η διεθνής χρηματοπιστωτική κρίση.
        ΠΡΟΕΔΡΟΣ (Δημήτριος Σιούφας): Ολοκληρώστε, κύριε Παναγιωτόπουλε. Αυτό είναι εκτός του συζητουμένου αντικειμένου.
        ΠΑΝΟΣ ΠΑΝΑΓΙΩΤΟΠΟΥΛΟΣ: Ναι, κύριε Πρόεδρε, αλλά το θέμα της αντισυνταγματικότητας δεν είναι μόνο νομικό θέμα, είναι θέμα βαθιά πολιτικό. 
        ΠΡΟΕΔΡΟΣ (Δημήτριος Σιούφας): Κατά την άποψή σας.
        ΠΑΝΟΣ ΠΑΝΑΓΙΩΤΟΠΟΥΛΟΣ: Το Σύνταγμα αποτυπώνει κοινωνικούς και πολιτικούς συσχετισμούς…
        ΠΡΟΕΔΡΟΣ (Δημήτριος Σιούφας): Καλώς, κύριε Παναγιωτόπουλε.
        ΠΑΝΟΣ ΠΑΝΑΓΙΩΤΟΠΟΥΛΟΣ: Κατά συνέπεια, προτείνουμε να απορριφθούν οι σχετικές ενστάσεις ως ανεδαφικές και εξωπραγματικές, μη έχουσες σχέση με το πνεύμα και το γράμμα του Συντάγματος της ελληνικής πολιτείας.
        ΠΡΟΕΔΡΟΣ (Δημήτριος Σιούφας): Ευχαριστώ πολύ.
        Ο Υπουργός κ. Αλογοσκούφης έχει το λόγο για πέντε λεπτά. 
        Παρακαλώ επί του αντικειμένου της αντισυνταγματικότητας, κύριε Υπουργέ.
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, περιττή νομίζω η υπενθύμιση. Ασφαλώς πάνω σ’ αυτό το ζήτημα θα τοποθετηθώ.
        Θα συμφωνήσω απόλυτα με τον Κοινοβουλευτικό Εκπρόσωπο της Πλειοψηφίας. Κατ’ αρχάς, η διάταξη του σχεδίου νόμου περί φορολόγησης με φορολογικό συντελεστή 10% του εισοδήματος συγκεκριμένων κατηγοριών φορολογουμένων, υπό τις ειδικότερες προϋποθέσεις και διακρίσεις που τίθενται στο σχέδιο νόμου και με τις προβλεπόμενες εξαιρέσεις, όχι μόνο δεν αντίκειται στο Σύνταγμα και ειδικότερα στο άρθρο 4 παράγραφοι 1 και 5, αλλά αντίθετα τίθεται προς άρση ανισοτήτων και αδικιών που παρατηρήθηκαν από τη μελέτη επί πολλά χρόνια των στοιχείων των φορολογουμένων και ειδικότερα προς ανακούφιση της μονόπλευρης και μη ανταποκρινόμενης στην πραγματική φοροδοτική ικανότητα του συνόλου των φορολογουμένων επιβάρυνσης μισθωτών και συνταξιούχων σε σχέση με τις υπόλοιπες κατηγορίες φορολογουμένων.
        Άρα, επιβάλλοντας το Σύνταγμα την υποχρέωση σε όλους τους Έλληνες πολίτες να συμβάλουν ανάλογα με τη φοροδοτική τους ικανότητα, δεν σημαίνει ότι όλοι πρέπει να φορολογούνται με τον ίδιο τρόπο, διότι οι συνθήκες των διαφόρων κατηγοριών φορολογουμένων είναι διαφορετικές κι αυτό άλλωστε έχει νομολογηθεί με πληθώρα αποφάσεων του Συμβουλίου της Επικρατείας: αποφάσεις Ολομελείας 402/87, 1296/91, 3101/91, 1694/90, 4340/83.
        Θέλω και εγώ να επισημάνω ότι οι διαφορετικές συνθήκες φαίνονται από την ανάλυση των φορολογικών στοιχείων, όπου το 50% του φόρου εισοδήματος το πληρώνουν οι μισθωτοί και οι συνταξιούχοι, το 35% τα νομικά πρόσωπα και μόλις το 15% επιτηδευματίες και ελεύθεροι επαγγελματίες. Αυτό, λοιπόν, δείχνει ότι υπάρχει ένα κοινωνικό ζήτημα -διότι εδώ δεν είναι ατομικό ζήτημα- εκτεταμένης φοροδιαφυγής σε κάποιες κατηγορίες φορολογουμένων. Ασφαλώς κανείς δεν κατηγορείται ατομικά, αλλά υπάρχουν αντικειμενικές δυνατότητες φοροδιαφυγής, οι οποίες φαίνεται ότι τις εκμεταλλεύονται κάποιες κατηγορίες φορολογουμένων ευρέως. Άλλωστε το ότι η διαφορετική φορολογική μεταχείριση του εισοδήματος των μισθωτών και συνταξιούχων από άλλες κατηγορίες φορολογουμένων, δεν αντίκειται στην αρχή της φορολογικής ισότητας, το έχει αναγνωρίσει, όπως είπα, το Συμβούλιο της Επικρατείας και αναγνωρίζει στο νομοθέτη τη διακριτική ευχέρεια να καθορίζει το σύστημα φορολογίας χωρίς να υποχρεούται να θεσπίζει ενιαίες ή ομοιόμορφες ρυθμίσεις για όλες τις πηγές εισοδήματος. 
        Και οι δύο αποφάσεις που είναι καθοριστικές εδώ, είναι η 497/2000 και η 1135/1991 όπου δέχεται τη διαφορετική φορολογική μεταχείριση ακριβώς για λόγους φορολογικής ισότητας, διότι οι συνθήκες είναι διαφορετικές.
        Έρχομαι τώρα στο θέμα των Ο.Τ.Α.. Πράγματι με τις διατάξεις του σχεδίου νόμου, όπως τροποποιήθηκαν από την αρχή, ο στόχος δεν ήταν να περιορίσουμε την αυτοτέλεια είτε την οικονομική είτε τη διοικητική των Ο.Τ.Α.. Έχει ξεκαθαριστεί πράγματι ότι με τα άρθρα 8 παράγραφος 4, περίπτωση γ΄ με το άρθρο 10 παράγραφος 4, το άρθρο 12 παράγραφοι 2 και 3 ότι δεν τίθεται κανένα θέμα καταστρατήγησης του άρθρου 102 παράγραφος 4 του Συντάγματος. Άλλωστε αναφέρθηκε κάποιος από τους συναδέλφους για την στέρηση των κεντρικών αυτοτελών πόρων. Εδώ ο στόχος δεν είναι η πλήρης στέρηση των κεντρικών αυτοτελών πόρων και αν χρειαστεί θα το διευκρινίσουμε και με μια μικρή τροποποίηση επιπλέον. Διότι, όπως γνωρίζετε, στέρηση των κεντρικών αυτοτελών πόρων προβλέπεται και από τον ήδη ισχύοντα Κώδικα Δήμων και Κοινοτήτων στο άρθρο 165. Και μ’ αυτήν την έννοια προβλέπεται η στέρηση ποσοστού των κεντρικών αυτοτελών πόρων. Άρα, δεν τίθεται κανένα θέμα αντισυνταγματικότητας ούτε για το ένα ζήτημα ούτε για το άλλο και προτείνω στη Βουλή να απορριφθεί. 
        ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η συζήτηση κατά το άρθρο 100 παράγραφος 2 του Κανονισμού της Βουλής για την αντισυνταγματικότητα του νομοσχεδίου και παρακαλώ οι δεχόμενοι ότι το νομοσχέδιο δεν είναι σύμφωνο με το Σύνταγμα να εγερθούν. 
        (Εγείρονται οι δεχόμενοι ότι το νομοσχέδιο δεν είναι σύμφωνο με το Σύνταγμα).
        Κυρία Ράπτη, εσείς είστε μέλος του Τμήματος; 
        ΣΥΛΒΑΝΑ ΡΑΠΤΗ: Όχι. Σηκώθηκα για να μην θεωρηθεί …
        ΠΡΟΕΔΡΟΣ (Δημήτριος Σιούφας): Είναι ώρα της ψηφοφορίας. Δεν είστε μέλος του Τμήματος. Παρακαλώ πάρα πολύ, καθίστε. 
        (Στο σημείο αυτό, η κ. Ράπτη εξέρχεται από την Αίθουσα).
        Προφανώς, ηγέρθησαν οι λιγότεροι και συνεπώς, δεν υπάρχει ο απαιτούμενος αριθμός Βουλευτών από το Σύνταγμα και τον Κανονισμό της Βουλής, για να γίνει δεκτή η ένσταση και η ένσταση απορρίπτεται. 
        (Θόρυβος στην Αίθουσα)
        Σας παρακαλώ, κύριοι συνάδελφοι! 
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μια ερώτηση επί της διαδικασίας. 
        ΠΡΟΕΔΡΟΣ (Δημήτριος Σιούφας): Παρακαλώ.
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, ήθελα επειδή τυχαίνει να είστε στην Έδρα τώρα, να ρωτήσω και μέσα από τη δική σας βοήθεια να ρωτήσω την Κυβέρνηση εάν προτίθεται, έστω με εκπρόθεσμη τροπολογία, να αντιμετωπίσει το μεγάλο ζήτημα που προέκυψε μετά την παρέμβαση του εισαγγελέα του Αρείου Πάγου για το μεγάλο ζήτημα της Μονής Βατοπεδίου, εάν θα προστατεύσει η Κυβέρνηση τώρα με άμεση ρύθμιση τη δημόσια περιουσία και την έννομη τάξη, αλλά και την πνευματικότητα και την ιστορικότητα του Αγίου Όρους ή εάν θα παρακολουθεί σιωπηλή να προσβάλλεται το ήθος του πολιτικού κόσμου και πιο συγκεκριμένα των μελών της Κυβέρνησης με την ίδια την εισαγγελική παραγγελία που μιλάει για δήθεν παραπλανημένους Υπουργούς. 
        ΠΡΟΕΔΡΟΣ (Δημήτριος Σιούφας): Έχετε κάτι να δηλώσετε, κύριε Υπουργέ;
        ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Το θέμα αυτό όπως γνωρίζετε είναι στη δικαιοσύνη. Όταν θεωρήσει η Κυβέρνηση ότι πρέπει να παρέμβει μην έχετε καμμία αμφιβολία ότι θα παρέμβει για να προστατεύσει το δημόσιο συμφέρον. 
        ΠΡΟΕΔΡΟΣ (Δημήτριος Σιούφας): Ο πρώτος ομιλητής, ο κ. Τζαμτζής έχει το λόγο.
        ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, πριν ξεκινήσω την τοποθέτησή μου θα ήθελα να επισημάνω το γεγονός που έλαβε χώρα πριν από δύο μόλις λεπτά. Τόσες μέρες είχαμε μία έκρηξη από τους συναδέλφους του ΠΑ.ΣΟ.Κ. να καταγγέλλουν τη Νέα Δημοκρατία για νοθεία σε μία ψηφοφορία που δεν μπορεί να γίνει νοθεία. Και σήμερα διαπιστώνουμε κατά τη διάρκεια της ψηφοφορίας εδώ μέσα στην Αίθουσα, ότι συμμετέχουν συνάδελφοι, οι οποίοι δεν συμμετέχουν στο Τμήμα. 
        (Στο σημείο αυτό, την Προεδρική Έδρα  καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
        Ποιοι  κάνουν, λοιπόν,  προσπάθειες να παρουσιάσουν άλλα αποτελέσματα, είναι πασιφανές: και είναι το ΠΑ.ΣΟ.Κ..
        ΣΥΛΒΑΝΑ-ΑΝΑΣΤΑΣΙΑ ΡΑΠΤΗ:  Κύριε Πρόεδρε, παρακαλώ το λόγο επί προσωπικού.
        ΠΡΟΕΔΡΕΥΩΝ (Φίλιππος Πετσάλνικος):  Κυρία Ράπτη, να ολοκληρώσει την τοποθέτησή του ο κ. Τζαμτζής.
        ΙΟΡΔΑΝΗΣ ΤΖΑΜΤΖΗΣ:  Μέχρι σήμερα, λοιπόν, ο λαός χρέωνε κυρίαρχα στο ΠΑ.ΣΟ.Κ. ότι δεν έκανε αντιπολίτευση. Αυτό που διαπιστώνουμε σήμερα είναι ότι το ΠΑ.ΣΟ.Κ. λειτουργεί ισοπεδωτικά, υποτιμώντας τη νοημοσύνη του ελληνικού λαού. Προσπαθεί να χαϊδέψει τα αυτιά όλων των Ελλήνων, λέγοντας ψέματα, προσπαθώντας να εξαπατήσει το λαό προσπαθώντας να του πει ό,τι ο καθένας θέλει να ακούσει. 
        Συζητούμε το νομοσχέδιο για την ενίσχυση της διαφάνειας του κρατικού προϋπολογισμού, τον έλεγχο των δημόσιων δαπανών και τα μέτρα φορολογικής δικαιοσύνης. Είναι ένα πολύ σημαντικό νομοσχέδιο, το οποίο φέρνει μεγάλες αλλαγές με συγκεκριμένη στόχευση και με κοινωνική δικαιοσύνη. 
        Στο πρώτο μέρος έχουμε την κατάργηση των ειδικών λογαριασμών και την ενσωμάτωσή τους στον κρατικό προϋπολογισμό. Δεν έπρεπε να γίνει;  Αυτό ζητούσε χρόνια το ΠΑ.ΣΟ.Κ., αυτό ζητούσε χρόνια η αντιπολίτευση. Βέβαια κατά το παρελθόν το ΠΑ.ΣΟ.Κ. βολευόταν πολύ καλά με τους ειδικούς λογαριασμούς, χρησιμοποιώντας τους και ασκώντας κομματική πολιτική.
        Στο δεύτερο μέρος έχουμε την ενίσχυση της διαφάνειας των οικονομικών φορέων γενικής κυβέρνησης, όπου Οργανισμοί Κοινωνικής Ασφάλισης και  Πρόνοιας, οι Ο.Τ.Α. του Α’ και Β’ βαθμού και οι Δημόσιες Μονάδες Υγείας απορροφούν σημαντικούς πόρους. Οι ρυθμίσεις που εισάγονται στοχεύουν μέσα από τη λειτουργία ενός διϋπουργικού κεντρικού φορέα να οδηγήσουν στην ορθότερη και με καλύτερα αποτελέσματα λειτουργία των παραπάνω φορέων. Στόχος είναι να ενισχυθεί ο προγραμματισμός, να υπάρξουν επιχειρησιακά σχέδια με συγκεκριμένους στόχους, να τηρείται υποχρεωτικά το οικείο λογιστικό σχέδιο, ώστε να υπάρχουν αποτελέσματα που να μπορούν να ελεγχθούν. Στόχος, λοιπόν, είναι η περαιτέρω ενίσχυση της διαφάνειας της λειτουργίας των Ο.Τ.Α., των Οργανισμών Κοινωνικής Ασφάλισης και Πρόνοιας και των Δημόσιων Μονάδων Υγείας.
        Στο τρίτο μέρος είναι οι ρυθμίσεις για τη φορολογία εισοδήματος των φυσικών προσώπων. Κυρίες και κύριοι συνάδελφοι, κανένας, μα κανένας δεν είναι χαρούμενος και δεν επιθυμεί να επιβάλλει φόρους. Δεν μπορεί, όμως, κανείς απολύτως να παραγνωρίσει ότι πραγματικά έχουμε μία δύσκολη στιγμή για όλο τον κόσμο, για την παγκόσμια οικονομία. 
        Το ΠΑ.ΣΟ.Κ. αμφισβητεί ότι αυτή η κρίση είναι εισαγόμενη. Αναρωτιέται κανείς: δεν βλέπει τι συμβαίνει γύρω του; Δεν βλέπει και δεν το επηρεάζει ότι γκρεμίζονται μεγάλοι τραπεζικοί κολοσσοί στην Αμερική; Έχουμε μήπως πετρέλαιο και δεν  ξέραμε να μπορέσουμε να ρυθμίσουμε τα θέματα; Δεν βλέπει το πρόβλημα με το πετρέλαιο; Προσπαθούμε, λοιπόν, να διατηρήσουμε αυτά που πετύχαμε όλα αυτά τα χρόνια. 
        Για να δούμε, όμως, τι παραλάβαμε: παραλάβαμε χρέη, ελλείμματα. Το έλλειμμα ήταν στο 7,4%,  με επίσημα στοιχεία της EUROSTAT, και πέρσι το φθάσαμε στο 2,6%. Νοικοκυρέψαμε την οικονομία με μία ήπια δημοσιονομική προσαρμογή. Τι νοικοκυρεύουμε; Τα δανεικά, με τα οποία κάνατε κοινωνική πολιτική. Νοικοκυρεύουμε τα ελλείμματα των Δ.Ε.Κ.Ο., νοικοκυρεύουμε τα ελλείμματα που δημιουργήσατε όταν οι Δ.Ε.Κ.Ο. έχασαν και τα ταμεία κατά τη μεγάλη κλοπή του αιώνα, στο Χρηματιστήριο. Νοικοκυρεύουμε τα έσοδα και τις δαπάνες και λειτουργούμε με απόλυτη διαφάνεια στα δημόσια οικονομικά. Υπάρχουν, λοιπόν, σήμερα απτά μετρήσιμα αποτελέσματα της μέχρι σήμερα εφαρμοζόμενης οικονομικής μας πολιτικής. Συγκρατήθηκε ο πληθωρισμός και κινείται πλέον πτωτικά. Η ανεργία μειώθηκε κάτω από το 7%, τη στιγμή που την παραλάβαμε πάνω από το 11%. Η ανάπτυξη προβλέπατε ότι θα πέσει κατακόρυφα, ενώ σήμερα κινείται με ρυθμό 3,5%, υπερδιπλάσια από το μέσο όρο της ευρωζώνης, όταν κάποιες κυβερνήσεις στην Ευρωπαϊκή  Ένωση φοβούνται φαινόμενα στασιμοπληθωρισμού.
        Δεν θα άντεχε η οικονομία σήμερα εάν δεν είχαν γίνει οι μεταρρυθμίσεις της Νέας Δημοκρατίας, μεταρρυθμίσεις με κοινωνική δικαιοσύνη. 
        Κυρίες και κύριοι συνάδελφοι, οι πολίτες αναγνωρίζουν ότι υπάρχει σήμερα μία δύσκολη στιγμή. Ξέρουν πολύ καλά ότι δεν θίγουμε μισθωτούς, χαμηλοσυνταξιούχους, αγρότες, εργάτες. Τι επιδιώκετε εσείς; Επιδιώκετε τη φορολόγηση αυτών των ανθρώπων; Και ειλικρινά αναρωτιέμαι όταν ακούω το Κ.Κ.Ε. φερ’ ειπείν να στηρίζει και να φωνάζει και να ωρύεται για τις βιοτεχνίες, για τους επιχειρηματίες. Θέλετε, όμως, να είστε με όλους και με τον αστυφύλακα και με τον χωροφύλακα! Εμείς θέλουμε δικαιοσύνη!
        ΝΙΚΟΛΑΟΣ ΓΚΑΤΖΗΣ: Πού το καταλάβατε;
        ΙΟΡΔΑΝΗΣ ΤΖΑΜΤΖΗΣ: Από αυτά που λέτε το κατάλαβα. 
        Εμείς θέλουμε δικαιοσύνη στα βάρη, δικαιοσύνη στη φορολογία. Και ο Κωνσταντίνος Καραμανλής απέδειξε για άλλη μία φορά στη Θεσσαλονίκη ότι είναι ο υπεύθυνος και χρήσιμος Πρωθυπουργός αυτής της χώρας. Γιατί ο Καραμανλής λέει την αλήθεια στους πολίτες. Η Νέα Δημοκρατία θέλει να είναι χρήσιμη, θέλει να είναι ωφέλιμη και όχι προσωρινά αρεστή. Ο Καραμανλής δεν είναι Παπανδρέου να λέει «Τσοβόλα δώστα όλα», όπως έλεγε το ΠΑ.ΣΟ.Κ. και δημιούργησε σήμερα αυτήν την κατάσταση. Αυτά πληρώνουν σήμερα οι Έλληνες πολίτες!
        Οι πολίτες, κυρίες και κύριοι συνάδελφοι, μας παρουσιάζουν ως τον μέρμηγκα και τον τζίτζικα. Μέρμηγκας είναι η Κυβέρνηση της Νέας Δημοκρατίας, που νοικοκυρεύει, που συμμαζεύει, που φροντίζει και τζίτζικας είναι οι κυβερνήσεις του ΠΑ.ΣΟ.Κ. που πέρασαν και που σπαταλήσανε τα χρήματα του λαού. 
        Και επειδή αναφερθήκατε και σε δημοσκοπήσεις, θα ήθελα μόνο ένα πράγμα να πω. Παρά τη δύσκολη ώρα, αγαπητέ εισηγητά της Αξιωματικής Αντιπολίτευσης, στην οποία βρίσκεται η Νέα Δημοκρατία με τη δυσάρεστη θέση να επιβάλει φορολογίες, βρίσκεται στις δημοσκοπήσεις και πάλι μπροστά. 
        Ζητάτε εκλογές. Το άκουσα προηγουμένως από τον Κοινοβουλευτικό σας Εκπρόσωπο. Έτσι ζητούσατε εκλογές και πριν από ένα χρόνο και πάλι ο λαός σας καταδίκασε να κάθεστε στα έδρανα της Αξιωματικής Αντιπολίτευσης. Και όποτε γίνουν εκλογές, πάλι στα έδρανα θα κάθεστε, γιατί δεν λέτε την αλήθεια στον ελληνικό λαό. 
        Ευχαριστώ.
        ΠΡΟΕΔΡΕΥΩΝ (Φίλιππος Πετσάλνικος): Ο Βουλευτής του ΠΑ.ΣΟ.Κ. κ. Σαχινίδης έχει το λόγο.
        ΣΥΛΒΑΝΑ ΡΑΠΤΗ: Κύριε Πρόεδρε, σας έχω ζητήσει το λόγο.
        ΠΡΟΕΔΡΕΥΩΝ (Φίλιππος Πετσάλνικος): Κυρία Ράπτη, επιμένετε να ζητάτε το λόγο επί προσωπικού;
        ΣΥΛΒΑΝΑ ΡΑΠΤΗ: Ναι, κύριε Πρόεδρε.
        ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Σαχινίδη, εάν έχετε την καλοσύνη την ανοχή σας. 
        Κυρία Ράπτη, έχετε δύο λεπτά για να αναπτύξετε το προσωπικό θέμα που κατά την άποψή σας έχει προκύψει.
        ΣΥΛΒΑΝΑ ΡΑΠΤΗ: Ευχαριστώ πολύ, κύριε Πρόεδρε.
        ΑΝΑΣΤΑΣΙΟΣ ΚΑΡΙΠΙΔΗΣ: Δεν συμμετέχει στο Τμήμα, κύριε Πρόεδρε. Να έλθω κι εγώ άλλη φορά να μιλήσω σε άλλο Τμήμα. 
        ΠΡΟΕΔΡΕΥΩΝ (Φίλιππος Πετσάλνικος): Κύριε Καριπίδη, θα σας κάνω μία ενημέρωση για το τι ισχύει από πλευράς Κανονισμού.
         Και οι μη συμμετέχοντες στα Τμήματα έχουν το δικαίωμα να παραβρίσκονται και να παίρνουν το λόγο στη συζήτηση επί της αρχής των νομοσχεδίων. Κι εσείς που δεν ήσασταν μέλος στο Θερινό Τμήμα, θα είχατε τη δυνατότητα να πάρετε το λόγο στη συζήτηση επί της αρχής. Συζητούμε το νομοσχέδιο επί της αρχής. 
        ΑΝΑΣΤΑΣΙΟΣ ΚΑΡΙΠΙΔΗΣ: Την άλλη φορά θα έλθω να ψηφίσω κιόλας!
        ΠΡΟΕΔΡΕΥΩΝ (Φίλιππος Πετσάλνικος): Παρακαλώ, κυρία Ράπτη.
        ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε, που μου δίνετε το λόγο. 
        Παίρνω ένα με δύο λεπτά από τον χρόνο των συναδέλφων και ευχαριστώ για την προσοχή σας, για να διευκρινίσω κάτι που θεωρώ απαραίτητο. 
        Για να μην δημιουργούνται εντυπώσεις οι οποίες σκεπάζουν την ουσία, θέλω να διευκρινίσω το εξής πάρα πολύ απλό, επειδή έγινε αναφορά έμμεση πλην σαφής προς εμένα από τον καλό προηγούμενο συνάδελφο αλλά και από τον Πρόεδρο της Βουλής. 
        Επιχειρήθηκε από τον προηγούμενο συνάδελφο που μιλούσε από το Βήμα να εξισωθεί μία αυθόρμητη κίνηση, η οποία δεν υπέκρυπτε απολύτως καμμία πρόθεση δεδομένης της αριθμητικής του συγκεκριμένου Τμήματος και της δεδηλωμένης, με μία κίνηση η οποία συνέβη προ τριών μηνών και η οποία είχε σαφώς πρόθεση, σκοπό και στόχο. 
        	Επαναλαμβάνω λοιπόν –και το θεωρώ απαραίτητο- ενώπιον των συναδέλφων και ενώπιόν σας, κύριε Πρόεδρε, ότι η κίνησή μου αυτή ήταν καθαρά αυθόρμητη και ενταγμένη στο να επιδειχθεί το ομόθυμο της παρατάξεως του ΠΑ.ΣΟ.Κ. και σε τίποτα δεν μπορούσε να αλλοιώσει το εκ των προτέρων δεδομένο αποτέλεσμα τέτοιου τύπου ψηφοφοριών.
        	Σας ευχαριστώ πολύ για το χρόνο που μου δώσατε.
        	ΠΡΟΕΔΡΕΥΩΝ (Φίλιππος Πετσάλνικος): Ευχαριστώ κι εγώ, κυρία Ράπτη.
        	ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, θέλω το λόγο επί προσωπικού.
        	ΠΡΟΕΔΡΕΥΩΝ (Φίλιππος Πετσάλνικος): Μισό λεπτό, κύριε Τζαμτζή. Θα δούμε αν υπάρχει προσωπικό.
        	Πρέπει να πω όμως τα εξής: Θα δεχθώ, αν θέλετε, αυτό το αυθόρμητο γιατί εσείς, απ’ ό,τι βλέπω, είστε εδώ παρούσα και έχετε εγγραφεί στον κατάλογο για να μιλήσετε επί της αρχής παρότι δεν είστε μέλος αυτού του Θερινού Τμήματος, όπως και άλλοι συνάδελφοι. Ωστόσο θα ήθελα να σας πω ότι σε όλες τις περιπτώσεις θα πρέπει να είμαστε λιγότερο αυθόρμητοι. Μπορώ να αντιληφθώ ότι καμμία φορά από κεκτημένη συνήθεια εγείρονται οι συνάδελφοί μας και μπορεί γι’ αυτόν το λόγο να εγερθούμε κι εμείς σε μία ψηφοφορία που δεν επηρεάζεται από την κίνηση αυτή, αλλά θέλω να είμαι σαφής: Ο Κανονισμός πρέπει να είναι Κανονισμός σ’ ό,τι αφορά την εφαρμογή του.
        	ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, το λόγο επί προσωπικού.
        	ΠΡΟΕΔΡΕΥΩΝ (Φίλιππος Πετσάλνικος): Κύριε Τζαμτζή, θα πάρετε κι εσείς το λόγο.
        ΣΥΛΒΑΝΑ ΡΑΠΤΗ: Κύριε Πρόεδρε, θα ήθελα για δευτερόλεπτα να διευκρινίσω και να υπενθυμίσω ότι ευθύς μόλις έγινε συζήτηση, προθυμοποιήθηκα –και νομίζω ότι το είδαν όλοι οι συνάδελφοι- να εξέλθω της Αιθούσης δεδομένου ότι δεν είμαι μέλος του συγκεκριμένου Θερινού Τμήματος ώστε να μην δημιουργηθεί κανένα ζήτημα ενόχλησης. 
        	Σας ευχαριστώ.
        	ΠΡΟΕΔΡΕΥΩΝ (Φίλιππος Πετσάλνικος): Ο κ. Τζαμτζής έχει ζητήσει το λόγο επί προσωπικού.
        	Κύριε Τζαμτζή, η κ. Ράπτη αναφέρθηκε με πολλή ευγένεια, θα έλεγα και με τρυφερότητα σε όσα είπατε. Ποιο είναι το προσωπικό θέμα;
        	ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, έχω πει πολλές φορές στην εκλογική μου περιφέρεια ότι στις προσωπικές μας σχέσεις όταν είμαστε εκτός Αιθούσης δεν παίζουμε μπουνιές, προς Θεού! 
        	ΠΡΟΕΔΡΕΥΩΝ (Φίλιππος Πετσάλνικος): Ούτε εντός Αιθούσης θα πρέπει κανείς να παίζει μπουνιές με κανέναν!
        	ΙΟΡΔΑΝΗΣ ΤΖΑΜΤΖΗΣ: Εδώ όμως έχουμε να κάνουμε με πολιτικά θέματα. Στέκομαι περισσότερο στο γεγονός ότι στη συγκεκριμένη περίπτωση η παράταξη της Νέας Δημοκρατίας έχει πραγματικά δεχθεί τόσα πυρά από την Αξιωματική Αντιπολίτευση όσον αφορά το θέμα της ψηφοφορίας κατά τη συνταγματική Αναθεώρηση. Στη συγκεκριμένη περίπτωση, την οποία ανέφερα έχοντας απόλυτα δίκιο τόνισα ένα πράγμα, ότι δηλαδή μέλος του Κοινοβουλίου το οποίο δεν είναι στη σύνθεση αυτού του Τμήματος συμμετέχει στη διαδικασία και αυτό επισημάνθηκε από τον Πρόεδρο της Βουλής. Δεν έχω πει κάτι άλλο, ούτε έχω κατηγορήσει προσωπικά κάποιον. Έχω τονίσει συγκεκριμένη πολιτική πράξη και αυτό βεβαίως συμβαίνει από την πλευρά του ΠΑ.ΣΟ.Κ..
        	ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, το λόγο.
        	ΠΡΟΕΔΡΕΥΩΝ (Φίλιππος Πετσάλνικος): Η κ. Ράπτη ομολόγησε το αυθόρμητο λάθος της κι εγώ ήμουν πάρα πολύ σαφής σ’ ό,τι αφορά την τήρηση του Κανονισμού. 
        	ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, το λόγο.
        	ΠΡΟΕΔΡΕΥΩΝ (Φίλιππος Πετσάλνικος): Έχει ζητήσει το λόγο ο Κοινοβουλευτικός Εκπρόσωπος της Νέας Δημοκρατίας, κύριε Βενιζέλο. Ο κ. Παναγιωτόπουλος προηγείται γιατί σήκωσε νωρίτερα το χέρι του. Αμέσως μετά θα έχετε κι εσείς τη δυνατότητα να τοποθετηθείτε.
        	Ορίστε, κύριε Παναγιωτόπουλε, έχετε το λόγο για δύο λεπτά.
        	ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε.
        	Νομίζω ότι ούτε ο συνάδελφος κ. Τζαμτζής ούτε εγώ θα είχαμε ζητήσει το λόγο και θα είχαμε αναφερθεί σ’ αυτό το θέμα διότι σ’ αυτήν την Αίθουσα και έξω απ’ αυτήν την Αίθουσα η Νέα Δημοκρατία στη μακρά της διαδρομή έχει αποδείξει ότι παρακολουθεί αυτό που υπάρχει στον δικαιακό μας πολιτισμό και στα χρηστά ήθη, στα συναλλακτικά ήθη στη χώρα μας. Αυτό είναι η ρήτρα της καλής πίστεως. Φοβάμαι όμως ότι από την πλευρά του ΠΑ.ΣΟ.Κ. δεν υπάρχει αυτή η ρήτρα της καλής πίστεως και μιλάω για την ηγεσία του ΠΑ.ΣΟ.Κ., όχι για τους συναδέλφους. 
        Αυτό το λέω, κύριε Πρόεδρε, κυρίες και κύριοι συνάδελφοι, για τον εξής λόγο: Εγώ με σεβασμό και εκτίμηση προς το πρόσωπο της κ. Ράπτη θα αποδεχθώ ότι όντως τα ανακλαστικά της, αν θέλετε, ως κοινοβουλευτικού ή ως συμμετεχούσης σ’ ένα Τμήμα προηγήθηκαν της σκέψεως ότι δεν είναι μέλος του συγκεκριμένου Θερινού Τμήματος και σηκώθηκε όρθια καλή τη πίστει. Το δέχομαι και είναι έτσι.
        	Θα πρέπει όμως το ΠΑ.ΣΟ.Κ. να έλθει και να κάνει ως ηγεσία την αυτοκριτική του διότι δεν αντελήφθη με το ίδιο πρίσμα της καλής πίστεως τα όσα έγιναν εν είδει, αν θέλετε, μιας μικρής αταξίας και όχι νοθείας κατά τη διάρκεια της ψηφοφορίας για τη συνταγματική Αναθεώρηση. Τη μικρή αταξία την απομόνωσε σ’ ένα βίντεο για να ταλανίσει επί εικοσιτετράωρα και εικοσιτετράωρα τον ελληνικό λαό και την κοινή γνώμη. Ενώ έχει άλλα υπαρκτά ζητήματα στα οποία μπορεί να ασκήσει αντιπολίτευση, είπε ότι δήθεν έγινε νοθεία και ότι το Προεδρείο συνήνεσε μαζί με τη Νέα Δημοκρατία για να υπηρετήσει καλπονοθευτικούς σκοπούς και σκοτεινές σκοπιμότητες. Αν είναι δυνατόν!
        Νομίζω σήμερα ότι με τη στάση της καλής πίστεως η Νέα Δημοκρατία έρχεται να καταδείξει την πελώρια γκάφα που παρακολουθεί την σχετική επιλογή του κ. Γεώργιου Παπανδρέου. 
        Ας εξακολουθούμε να λειτουργούμε με την ρήτρα της καλής πίστεως και εντός και εκτός Κοινοβουλίου. Έτσι αντιμετωπίζουμε την πράξη της κ. Ράπτη και για μας σταματάει εδώ. 
        ΠΡΟΕΔΡΕΥΩΝ (Φίλιππος Πετσάλνικος): Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο. 
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, βλέπω ότι η αποκάλυψη για την νόθευση του θεσμικού ήθους της Βουλής όπως τόνισα στη σχετική συζήτηση κατά την διαδικασία της ψηφοφορίας για την Αναθεώρηση του Συντάγματος έχει πονέσει πολύ την κοινοβουλευτική πλειοψηφία. Και βεβαίως στην περίπτωση αυτή ισχύει η πολύ ωραία λαϊκή φράση «ο πνιγμένος από τα μαλλιά του πιάνεται». 
        Έτσι προσπαθούν να αποκαθαρθούν για το πρόβλημα που προέκυψε; Συγκρίνοντας όσα συνέβησαν στην κορυφαία κοινοβουλευτική διαδικασία της Αναθεώρησης του Συντάγματος με μια ψηφοφορία δι’ εγέρσεως που ο ίδιος ο Κανονισμός της Βουλής δεν επιτρέπει να οδηγήσει σε αποτέλεσμα διαφορετικό από τη δεδηλωμένη πλειοψηφία; Πότε στο Σώμα αυτό μια ένσταση αντισυνταγματικότητας έγινε αποδεκτή όταν είναι δεδομένη η αρνητική στάση της κοινοβουλευτικής πλειοψηφίας; Είναι πανηγυρική και συμβολική η διαδικασία. Ενώ στην διαδικασία αναθεώρησης του Συντάγματος υπάρχει μια διαφοροποίηση σε σχέση με όλες τις άλλες διαδικασίες του νομοθετικού έργου. 
        Οι Βουλευτές στην Αναθεώρηση του Συντάγματος ακόμη και οι Υπουργοί δεν δεσμεύονται από τους κανόνες της κομματικής πειθαρχίας. Η κατά συνείδηση ψήφος στην Αναθεώρηση του Συντάγματος είναι ευτυχώς ακόμη διασφαλισμένη. Αυτό δεν συμβαίνει στο νομοθετικό έργο. Και ιδίως δεν συμβαίνει για τα μέλη της Κυβέρνησης. Άρα η αταξία δεν είναι απλή αταξία. Είναι πίεση προκειμένου να πειθαρχήσουν και αυτοί που ήθελαν, ενδεχομένως, να κάνουν χρήση αυτού του δικαιώματος της κατά συνείδηση ψήφου. Και αυτό αφορά και τον κ. Σπηλιωτόπουλο. Αφορά κάθε Βουλευτή ακόμα και αν είναι Υπουργός ή Υφυπουργός την στιγμή αυτή. 
        Άρα θα παρακαλούσα πάρα πολύ στο σπίτι του κρεμασμένου να μην μιλάμε για σχοινί. Αν θέλει η Νέα Δημοκρατία, η Κυβέρνηση και το κόμμα της Νέας Δημοκρατίας στην Βουλή να γίνει μια διεξοδική συζήτηση ενώπιον της Ολομελείας ή του Τμήματος που λειτουργεί τώρα, να γίνει. Αλλά όχι να βρίσκουμε την ευκαιρία να κρυβόμαστε πίσω από ένα γεγονός που δεν έχει καμμία απολύτως σχέση. 
        Και να σας πω και κάτι; Δεν το βρίσκω καθόλου καλαίσθητο το θέαμα ενός κόμματος ολόκληρου της κοινοβουλευτικής πλειοψηφίας να τρέχει να κρυφτεί πίσω από την κ. Ράπτη που με κοινοβουλευτική παρρησία τοποθετήθηκε στο ζήτημα αυτό και έδωσε ένα μάθημα ήθους στην Αίθουσα. 
        ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Κοινοβουλευτικός Εκπρόσωπος του ΛΑ.Ο.Σ., ο κ. Γεωργιάδης. 
        Μετά, κ. Παναγιωτόπουλε, θα δώσω σ’ εσάς το λόγο και σε όποιον Κοινοβουλευτικό Εκπρόσωπο ζητήσει το λόγο.
        ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, από την πρώτη στιγμή είπαμε ότι είναι πολύ άκαιρη η στιγμή που το ΠΑ.ΣΟ.Κ. αποφάσισε να προχωρήσει στην αποκάλυψη αυτού του θέματος και σ’ αυτή την καταγγελία γιατί θεωρούμε πολύ σημαντικότερο να μιλήσουμε για τα φορολογικά μέτρα του κ. Αλογοσκούφη, για την τρομερή ζημιά που παθαίνουν εκατομμύρια συμπολιτών μας. 
        Όμως οφείλω να επισημάνω στον καλό συνάδελφο κ. Παναγιωτόπουλο, ότι επειδή και εκείνος μίλησε για αταξία όπως μίλησε και ο σεβαστός Πρόεδρος της Βουλής, θυμάμαι από το δημοτικό σχολείο, κύριε συνάδελφε, ότι όσα παιδιά ήταν άτακτα ο καθηγητής τα έβαζε τιμωρία. Δεν μας είπατε λοιπόν ούτε εσείς ούτε ο κ. Πρόεδρος της Βουλής ποια  είναι η τιμωρία που θα έχουν αυτοί που έκαναν αυτές τις αταξίες; Και εμείς ήμασταν οι πρώτοι που δεν μιλήσαμε για τη νοθεία. 
        Όμως θέλω να θέσω ένα ευθύ ερώτημα στον κ. Παναγιωτόπουλο και κυρίως προς το  Προεδρείο της Βουλής. Η ψήφος, κύριε συνάδελφε, είναι έγκυρη όχι μόνο όταν εκφράζει τη βούληση στην προκειμένη περίπτωση του κ. Σπηλιωτόπουλου, όπου να δεχθούμε την καλόπιστη εκδοχή ότι δεν άλλαξε το ψηφοδέλτιο, επειδή σας συμπαθούμε. Αλλά είναι έγκυρη μόνο αν έχει κατατεθεί με τον προβλεπόμενο τρόπο. Δηλαδή, από τον ίδιο τον κ. Σπηλιωτόπουλο σε ψηφολέκτη με υπογραφή που θα πιστοποιεί ότι το έδωσε ο ίδιος. 
        Εάν η ψήφος του κ. Σπηλιωτόπουλου πέρασε διαμέσου της κ. Φεβρωνίας Πατριανάκου, του κ. Αγοραστού, του κ. Τραγάκη και δεν ξέρουμε πόσων άλλων έξω στο κυλικείο, αυτή η ψήφος είναι άκυρη γι’ αυτό το Κοινοβούλιο.
        Άρα, λοιπόν, κύριε Παναγιωτόπουλε –και λυπάμαι που δεν το έχει κάνει ο κύριος Πρόεδρος της Βουλής- αντί να κάνουμε δηλώσεις παραπολιτικά σε κάποιες φιλικές εφημερίδες ότι είναι οργισμένοι από τη Νέα Δημοκρατία, που δεν τόλμησαν να βγούνε στα κανάλια και να απαντήσουν, προκαλώ να  μας δώσει το Προεδρείο απόσπασμα από το βίντεο που παρουσιάζει τον κ. Σπηλιωτόπουλο, ο οποίος έρχεται ο ίδιος και παραδίδει το διορθωμένο ψηφοδέλτιο. 
        Εάν έχετε τέτοιο στιγμιότυπο -είδα το βίντεο πολλές φορές, κύριε συνάδελφε- διότι μπορεί να το έχετε από κάποια άλλη κάμερα, που εμείς δεν έχουμε στη διάθεσή μας, εμείς καλόπιστα λέμε να το φέρετε. Εάν δεν έχετε, όμως, τέτοιο βίντεο, παρακαλώ πολύ αιδώς Αργείοι! Γιατί δεν είναι ωραίο εγώ στα τριάντα έξι μου χρόνια να κάνω μαθήματα τέτοιου είδους σε σας που είστε στο Κοινοβούλιο τόσα χρόνια.  
        Ευχαριστώ.
        ΠΡΟΕΔΡΕΥΩΝ (Φίλιππος Πετσάλνικος): Κύριε Παναγιωτόπουλε, έχετε το λόγο για δύο λεπτά, αλλά θα σας παρακαλέσω να ολοκληρώσουμε αυτή τη συζήτηση για να προχωρήσουμε στο νομοσχέδιο.
        ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, ευχαριστώ.
        Θεωρώ ότι με θορύβους και κραυγές δεν καλύπτονται τα λάθη που, επιτρέψτε μου να πω, στη διαδρομή του κοινοβουλευτικού έργου μπορούμε όλοι να κάνουμε. Θα περίμενα μια γενναία αυτοκριτική και από την ηγεσία του ΠΑ.ΣΟ.Κ. και από των υπόλοιπων κομμάτων της ελάσσονος Αντιπολίτευσης, να πουν «κάναμε λάθος, υπερβάλαμε, διαμορφώσαμε μια λανθασμένη άποψη και, αν θέλετε, μια μικρή αταξία τη χρεώσαμε σαν νοθεία, μη γνωρίζοντας καλά τι σημαίνει η διαβάθμιση του ενός μεγέθους ως προς το άλλο». 
        Απευθυνόμενος στον Κοινοβουλευτικό Εκπρόσωπο του ΠΑ.ΣΟ.Κ. θέλω να τονίσω ότι η ευαισθησία του για τους θεσμούς δεν μπορεί να είναι επιλεκτική. Η διαδικασία με την οποία καλείται το Κοινοβούλιο να αποφανθεί για τη συνταγματικότητα ή αντισυνταγματικότητα ενός νομοσχεδίου και μάλιστα ενός νομοσχεδίου για το οποίο και εσείς δέχεστε ότι έχει εξαιρετικά κρίσιμο περιεχόμενο για τη ζωή του Έλληνα και της Ελληνίδας και για τη διατήρηση της σταθερότητας και της ανάπτυξης στην ελληνική οικονομία και την ελληνική κοινωνία, είναι διαδικασία μεγίστου ενδιαφέροντος. 
        Εμείς δεν θέλουμε ούτε να φουσκώσουμε τα πράγματα ούτε να υπερβάλουμε, γιατί φοβάμαι ότι σε λίγο θα καταστεί αυτή η διαδικασία γραφική. Πριν από λίγες ώρες στη Βουλή ξεκίνησε η συζήτηση του φορολογικού νομοσχεδίου και έχω ακούσει ελάχιστα για το φορολογικό νομοσχέδιο από το κόμμα της Αξιωματικής Αντιπολίτευσης και περισσότερα για εντυπώσεις, για υπερβολές, φραστικά πυροτεχνήματα, ρητορικά σχήματα άνευ περιεχομένου και ουσίας. 
        Για να το ξεκαθαρίσουμε, κάντε, κύριοι, την αυτοκριτική σας για το λάθος και την υπερβολή σας, αποφασίστε ότι η ευαισθησία σας για τα θέματα των θεσμών δεν μπορεί να είναι επιλεκτική, δηλαδή δεν μπορεί να λειτουργήσει a la carte, πάρτε ένα μάθημα από το αυθόρμητο στιγμιότυπο και, επιτρέψτε μου να πω, όχι το πονηρό με πρωταγωνίστρια τη συνάδελφο κ. Ράπτη, για να αντιληφθείτε ότι στη ζωή του Κοινοβουλίου υπάρχουν και τέτοιες στιγμές. Τέτοιες ήταν και οι στιγμές που προηγήθηκαν και αφορούσαν τη διαδικασία της ψήφισης της συνταγματικής Αναθεώρησης. Λυπούμεθα, αλλά σε ένα αδειανό πουκάμισο προσπαθήσατε να δώσετε περιεχόμενο. Σας θυμίζω, μιας και κάνατε αναφορά σε παροιμίες και στη σοφία του ελληνικού λαού ότι το δις εξαμαρτείν ουκ ανδρός σοφού.
        ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, μια φράση θα πω, εάν μου επιτρέψετε.
        ΠΡΟΕΔΡΕΥΩΝ (Φίλιππος Πετσάλνικος): Θα σας παρακαλέσω, κύριε Βενιζέλο να είναι όντως μια φράση, για να προχωρήσουμε στον κατάλογο των ομιλητών.
        Ορίστε, έχετε το λόγο.
        ΕΥΑΓΓΕΛΟΣ ΒΕΝΙΖΕΛΟΣ: Θεωρώ λογικό και δίκαιο να αφήσουμε την τελευταία λέξη στη Νέα Δημοκρατία, που κατηγορείται και απολογείται για το τεράστιο αυτό θεσμικό πρόβλημα που δημιουργήθηκε στην Αναθεώρηση του Συντάγματος.
        ΠΡΟΕΔΡΕΥΩΝ (Φίλιππος Πετσάλνικος): Ο κ. Φίλιππος Σαχινίδης έχει το λόγο επί του νομοσχεδίου. 
        ΦΙΛΙΠΠΟΣ ΣΑΧΙΝΙΔΗΣ: Κυρίες και κύριοι συνάδελφοι, κύριε Αλογοσκούφη, για άλλη μια φορά προσπαθήσατε να παραιτηθείτε από τις ευθύνες σας. Από την πρώτη ημέρα που ήρθατε ως Κυβέρνηση, μεταθέτετε τις ευθύνες σας στους άλλους. Μέχρι τώρα έφταιγε το ΠΑ.ΣΟ.Κ.. Τώρα φταίει το ΠΑ.ΣΟ.Κ. και η κρίση. Όμως αντιφάσκετε. 
        Εσείς, κύριε Αλογοσκούφη, δεν ήσασταν που δηλώνατε στις 2 Ιανουαρίου ότι η οικονομική η ελληνική είναι θωρακισμένη; Τι άλλαξε από τις 2 Ιανουαρίου μέχρι σήμερα και πλέον επικαλείστε την κρίση, για να δικαιολογήσετε αυτή την έκτακτη φορολογία; Μήπως φταίει η βιασύνη σας το 2004 και μετέπειτα να απαλλάξετε τις μεγάλες επιχειρήσεις από φορολογικά βάρη, η διευκόλυνση της τάξης του 1.000.000.000;
        Πώς εξηγείται ό,τι όσο είστε στην Κυβέρνηση, τα φορολογικά έσοδα ως ποσοστό του Α.Ε.Π. έπεσαν από 35,3% το 2003 στο 31,4% το 2007; Πώς εξηγείται ότι ενώ όλες οι χώρες της Ευρωζώνης πλήττονται από τις ίδιες αρνητικές διαταραχές, η Ελλάδα έχει τη μεγαλύτερη έξαρση της ακρίβειας;
        Θέλετε να σας υπενθυμίσω τίτλους ή άρθρα εφημερίδων που αφορούν την Ελλάδα; Δημοσίευμα στην «INTERNATIONAL HERALD TRIBUNE», δήλωση του οικονομολόγου Μάγερ: «Η Ελλάδα είναι ένα ατύχημα που περιμένει να συμβεί». Δεύτερο δημοσίευμα στους «FINANCIAL TIMES»: «Η Ελλάδα κινδυνεύει να επανέλθει στο 1960, τότε που οι Έλληνες εγκατέλειπαν τη χώρα και πήγαιναν στο εξωτερικό ως μετανάστες». Και το τρίτο, το προκλητικότερο, την 1η Σεπτεμβρίου, στους «FINANCIAL TIMES», που έκανε όλους τους Έλληνες να νιώσουν ντροπή και αηδία, με τίτλο δημοσιεύματος: «Pigs in muck», «Γουρούνια στη λάσπη». Ποιος ευθύνεται για το γεγονός ότι δώσατε το δικαίωμα με τις επιλογές σας να μας αποκαλούν «γουρούνια» οι ξένες εφημερίδες;
        Κύριε Αλογοσκούφη, για την κρίση στο ισοζύγιο τρεχουσών συναλλαγών που το έλλειμμα ως ποσοστό του Α.Ε.Π. έφτασε στο 14% για πρώτη φορά μετά τον Β΄ Παγκόσμιο Πόλεμο φταίει η κρίση;
        Κυρίες και κύριοι συνάδελφοι, σήμερα συζητάμε για ένα νομοσχέδιο που στον πομπώδη τίτλο του μιλά μεταξύ άλλων για έλεγχο των δημοσίων δαπανών. Είναι σίγουρο ότι όποιος έσπευσε να αναζητήσει προβλέψεις για την υλοποίηση της προεκλογικής δέσμευσης της Νέας Δημοκρατίας περί περικοπής 10.000.000.000 ευρώ, θα διαπιστώσει ότι δεν γίνεται η παραμικρή αναφορά στο ζήτημα αυτό.
        Γιατί; Πότε κοροϊδεύατε τους ψηφοφόρους; Τότε ή τώρα; Πώς άλλωστε θα  μπορούσε να μιλήσει η Νέα Δημοκρατία για περικοπή της σπατάλης, όταν το δημόσιο χρέος τα πέντε χρόνια που είστε στην Κυβέρνηση αυξήθηκε κατά 74.000.000.000, από τα 178.000.000.000 στα 252.000.000.000 ευρώ;
        Εξίσου όμως προκλητική είναι και η επίκληση στον τίτλο του νομοσχεδίου της έννοιας της φορολογικής δικαιοσύνης. Από πότε, κύριε Υπουργέ, οι κεφαλικοί φόροι, όπως αυτός που επιβάλετε με την κατάργηση του αφορολόγητου, είναι κοινωνικά δίκαιοι; Πώς ακριβώς προάγει την κοινωνική δικαιοσύνη; Γιατί τιμωρείτε τους νέους; Γιατί τιμωρείτε τους χαμηλοεισοδηματίες; Γιατί τιμωρείτε τους συνεπείς φορολογούμενους; Ένας μισθωτός των 30.000 ευρώ απαλλάσσεται για ένα τμήμα του εισοδήματός του. Ένας ελεύθερος επαγγελματίας με 30.000 ευρώ γιατί να μην απαλλάσσεται; Έτσι εννοείτε την ισονομία;
        Ποιος σας δίνει το δικαίωμα να τιμωρείτε τους πάντες, επειδή δεν μπορείτε ή δεν θέλετε να συλλάβετε τη φοροδιαφυγή; Ποιος ευθύνεται που η φοροδιαφυγή και η εισφοροδιαφυγή προσέγγισε τα 70.000.000.000; Δεν το λέμε εμείς. Θέλετε να σας υπενθυμίσω ποιος το είπε; Ένας υφιστάμενός σας από τα παλιά, ο κ. Κλαδάς τα έλεγε.
        Πώς να ασχοληθεί όμως ο κ. Κλαδάς με την καταπολέμηση της φοροδιαφυγής, αφού ασχολούνταν με την υπόθεση Ζαχόπουλου; Πώς να καταπολεμηθεί η φοροδιαφυγή, όταν πριν το 2004 κλείνατε το μάτι σε όλους, λέγοντας ότι θα καταργήσετε το Σ.Δ.Ο.Ε., ότι θα περιορίσετε τους φορολογικούς ελέγχους; Πώς να χτυπηθεί η φοροδιαφυγή, όταν ένα από τα πρώτα μέτρα που πήρατε τον Αύγουστο του 2004 με τον ν. 3259 ήταν να προσφέρετε φορολογική ασυλία σε όσους είχαν διαπράξει το έγκλημα της φοροδιαφυγής και φοροκλοπής;
        Ποιος κατήργησε την ποινικοποίηση της χρήσης εικονικών στοιχείων πλαστών τιμολογίων; Ποιος σταμάτησε την ποινική δίωξη για σοβαρές υποθέσεις; Ποιος προχώρησε στον επαναπατρισμό κεφαλαίων με το άρθρο 38 του ν.3259; Ποιος νομιμοποίησε καταθέσεις δισεκατομμυρίων ευρώ που ήταν στο εξωτερικό και επέτρεψε την είσοδο στην Ελλάδα χρήματος που προέρχονταν από παράνομες οικονομικές δραστηριότητες; Ποιοι προχώρησαν στο άνοιγμα των τελωνείων Νίκης και Δοϊράνης με αποτέλεσμα την έξαρση του λαθρεμπορίου σε τσιγάρα και πετρελαιοειδή μέσω εικονικών εξαγωγών;
        Εσείς δεν φέρατε το ν. 3296 το Δεκέμβριο του 2004, με τον οποίον αμνηστεύσατε γιατρούς, φαρμακοποιούς και ιατρικά κέντρα, που αποδεδειγμένα διέπραξαν το αδίκημα της φοροδιαφυγής; Εσείς δεν καταργήσατε το αντικειμενικό μοριακό σύστημα; Θέλετε και άλλα για να σας πείσω ότι εσείς ευθύνεστε γι’ αυτή την έξαρση της φοροδιαφυγής;
        Και αφού εντρυφήσατε στην ενίσχυση της φοροδιαφυγής και της εισφοροδιαφυγής, τώρα σκανδαλίζετε τους πολίτες με την φοροαποφυγή.
        Τι μαθαίνουμε από τα χείλη σας; Μαθαίνουμε ότι είναι ηθικό ό,τι είναι νόμιμο. Δηλαδή, κύριοι συνάδελφοι της Νέας Δημοκρατίας, όταν έχεις παιδιά, είναι ηθικό να φοροαποφεύγεις; Είναι ηθικό να επιδεικνύεις τα πλούτη σου και να λες «δεν παρανόμησα, απλώς επέλεξα μια διαδικασία για να περάσω την περιουσία στα παιδιά μου χωρίς να επιβαρυνθώ»; Ποιο μήνυμα ακριβώς θέλετε να στείλετε στην κοινωνία; «Εάν μπορείτε Έλληνες πολίτες, φροντίστε και εσείς τα παιδιά σας φοροαποφεύγοντας»; 
        Σκανδαλίζεται ο πολίτης, όταν μαθαίνει ότι από μια ιερή αγοραπωλησία μιας μονής στο Άγιο Όρος το κράτος έχασε, σύμφωνα με τον εισαγγελέα του Αρείου Πάγου, 100.000.000 ευρώ. Σκανδαλίζεται, όταν επικαλούνται τίτλους από κατακτητές και δεν έρχεται ένας Υπουργός της Ελληνικής Κυβέρνησης να υπερασπιστεί τα συμφέροντα του ελληνικού δημοσίου. Εκεί να βρείτε τα έσοδα τα οποία ψάχνετε, κύριε Υπουργέ, και όχι στους νέους των 700 ευρώ. 
        Δεν είναι τυχαίο ότι από την ημέρα που ήρθατε στην εξουσία η φορολογία έγινε κοινωνικά πιο άδικη. Το φορολογικό βάρος για μία τετραμελή οικογένεια αυξήθηκε στο 42,6% του εργατικού κόστους το 2007 έναντι 39,5% που ήταν το 2003, σύμφωνα με στοιχεία του Ο.Ο.Σ.Α.. Απέτυχε η οικονομική σας πολιτική. Τώρα φαίνεται η γύμνια των πολιτικών σας, με τη νέα αύξηση των έμμεσων φόρων,  όπως συμβαίνει με την αύξηση των τελών κυκλοφορίας, με την κοροϊδία προς την Τοπική Αυτοδιοίκηση η οποία δεν εισπράττει αυτήν την αύξηση για το 2008. 
        Αποτελεί, επίσης, απόδειξη της αποτυχίας σας η περαίωση. Κανείς δεν θα συμμετάσχει. Γιατί οι εταιρείες είναι πολλές και ποντάρουν στο ότι δεν θα ελεγχθούν και στο τέλος θα απαλλαγούν. Να σας θυμίσω, κύριε Υπουργέ, τι λέγατε στις 30 Οκτωβρίου 2007, όταν συζητούσαμε εδώ μέσα; Έλεγε τότε ο κ. Αλογοσκούφης: «Δεν εξετάζουμε ρύθμιση για περαίωση εκκρεμών φορολογικών δηλώσεων. Θέλω να καταστήσω σαφές ότι ούτε εξετάζουμε ούτε πρόκειται να προχωρήσουμε σε καμμιά ρύθμιση για την περαίωση με αυτόματο τρόπο εκκρεμών φορολογικών υποθέσεων. Θα λειτουργήσει κανονικά η διαδικασία του νόμου και θα ελεγχθούν όλοι, όπως προβλέπεται από το νόμο, διότι η φοροδιαφυγή δεν αντιμετωπίζεται με μέτρα, όπως η περαίωση εκκρεμών φορολογικών υποθέσεων». Αυτά έλεγε ο κ. Αλογοσκούφης και τα καταθέτω για τα Πρακτικά. 
        (Στο σημείο αυτό ο Βουλευτής κ. Φίλιππος Σαχινίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Κύριε Αλογοσκούφη, κύριοι συνάδελφοι της Νέας Δημοκρατίας, έχετε πει πολλά σε βάρος του ΠΑ.ΣΟ.Κ. και των πολιτικών του, αλλά αυτό το νομοσχέδιο μιλά από μόνο του, μιλά για εσάς και για την Κυβέρνησή σας. Ξέρετε  τι λέει η αγορά; «Η Κυβέρνηση ξεκίνησε το πλιάτσικο». Ποιόν, αλήθεια, ευνοείτε, όταν ρυθμίζετε όσους έχουν ληξιπρόθεσμες οφειλές και όχι όσους έχουν οφειλές, αλλά δεν είναι ληξιπρόθεσμες; 
        Κύριε Αλογοσκούφη, αποτύχατε. Είστε ο «άγγελος εξάγγελος» του Διονύση Σαββόπουλου. Ήρθε η ώρα να φύγετε και εσείς και η Κυβέρνηση. 
        Σας ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, έχω την τιμή να σας ανακοινώσω τα ακόλουθα:
        1. Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση Μνημονίου Κατανόησης για τη συντονισμένη ανάπτυξη του Οδικού Δακτυλίου του Ευξείνου Πόντου».
        2. Η Διαρκής Επιτροπή Εθνικής Άμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εθνικής Άμυνας:
        α. «Κύρωση του Μνημονίου Κατανόησης μεταξύ του Υπουργείου Εθνικής Άμυνας της Ελληνικής Δημοκρατίας, του Στρατηγείου της Ανώτατης Συμμαχικής Διοίκησης Μετασχηματισμού (HQ SACT) και του Ανώτατου Συμμαχικού Στρατηγείου Δυνάμεων Ευρώπης (SHAPE) επί της Λειτουργικής Σχέσης του Κέντρου Επιχειρησιακής Εκπαίδευσης Ναυτικής Αποτροπής του ΝΑΤΟ (ΚΕΝΑΠ)».
        β. «Κύρωση Συμφωνίας στρατιωτικής συνεργασίας μεταξύ του Υπουργείου Εθνικής Άμυνας της Ελληνικής Δημοκρατίας και του Υπουργείου Άμυνας της Δημοκρατίας του Μαυροβουνίου».
        Το λόγο έχει ο Βουλευτής του Κομμουνιστικού Κόμματος Ελλάδας κ. Γκατζής. 
        ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
        Κύριοι Βουλευτές, δεν θα σταθώ στην ανούσια αντιπαράθεση που έγινε και σήμερα μέσα εδώ από τα δύο μεγάλα κόμματα για το ποιος τελικά είναι πιο φιλεύσπλαχνος απέναντι στους εργαζόμενους, στους μικρομεσαίους κ.λπ. και ποιος ακολουθεί δικαιότερη πολιτική. Θα ήθελα, όμως, να πω δύο λόγια απέναντι στην πρόκληση που έκανε ο κύριος Υπουργός Οικονομικών, όταν ανέβηκε να δώσει ορισμένες απαντήσεις, λέγοντας ότι είχαμε ρυθμό ανάπτυξης πάνω από 4%, ότι είχαμε μείωση της ανεργίας, ότι είχαμε μια προσέγγιση της κοινωνικής συνοχής κ.λπ.. 
        Ανάπτυξη είχαμε. Ποιος καρπώθηκε αυτήν την ανάπτυξη, αυτό τον πλούτο; Αυτός ο πλούτος ιδιοποιήθηκε από λίγους. Η ανάπτυξη έχει χάσει πια εδώ και πολλές δεκαετίες ή μάλλον από τότε που υπάρχει ουσιαστικά το καπιταλιστικό σύστημα και ιδιαίτερα στην πορεία του τον κοινωνικό της χαρακτήρα. Ανάπτυξη που να έχουμε αύξηση του πλούτου από τη μια και αύξηση της φτώχειας από την άλλη είναι ανάπτυξη, κύριοι Βουλευτές, όπως λέμε εμείς, των μονοπωλίων, είναι ανάπτυξη τελικά της πολιτικής που ακολουθείται από την Ευρωπαϊκή Ένωση και υλοποιούν οι ελληνικές κυβερνήσεις. 
        Δεν θα σταθώ, όμως, μόνο σε αυτό. Μίλησε για μείωση της ανεργίας. Δεν μπορούμε να μην απαντήσουμε, γιατί όπως είπα προκλητικά πήραμε αυτές τις απαντήσεις. Η μείωση της ανεργίας λογίζεται, κύριε Υπουργέ, όταν και ένας εργαζόμενος δουλεύει μια ώρα την εβδομάδα και δεν θεωρείται άνεργος; Στα προγράμματα «STAGE» στη μερική απασχόληση, στην ελαστικοποίηση κ.λπ., όπου είναι εκατοντάδες χιλιάδες εργαζόμενοι με τέτοιες συμβάσεις, εσείς τους υπολογίζετε σαν εργαζόμενους; Ακόμη και αυτούς που παρακολουθούν τα περίφημα μαθήματα τελικά επανένταξης, νέες γνώσεις, και πηγαίνουν για να πάρουν αυτό το φτωχό επίδομα; Και αυτοί ακόμα προσμετρούνται, ως εργάσιμοι; Επομένως, μη φέρνετε εικονικά εδώ, ψευδεπίγραφα, θα έλεγα, στοιχεία για να μας παρουσιάσετε ότι έχετε μια διαφορά. 
        Όσο για την κοινωνική συνοχή, πώς εκπληρώνεται, κύριε Υπουργέ; Λέγοντας ότι το κατά κεφαλήν εισόδημα στην Ελλάδα είναι 23.000 ευρώ; Γιατί τόσο είναι. Θα το συγκρίνετε αυτό με τα 280 ευρώ που παίρνει ο συνταξιούχος αγρότης; Είναι το επίδομα ανεργίας; Ή θα το συγκρίνετε αυτό με το ύψος του μέσου όρου των συνταξιούχων που είναι 450 ευρώ, με τα δισεκατομμύρια του κεφαλαίου; Και μας λέτε ότι έχουμε μια ανάπτυξη του εισοδήματος των εργαζομένων; Άρα, έχουμε και μια σύγκλιση. Για ποια σύγκλιση μιλάμε, των δέκα πέντε ή των είκοσι επτά; Επομένως, μη φέρνετε τέτοια επιχειρήματα. 
        Θα  ήθελα, όμως, να πω ότι και αυτή η πολιτική, κύριοι Βουλευτές των μεταρρυθμίσεων της Νέας Δημοκρατίας, δεν έχει καμμία διαφορά και είναι συνέχεια της πολιτικής του εκσυγχρονισμού που ακολουθούσε η προηγούμενη κυβέρνηση. Έχουμε πολλά παραδείγματα να πούμε, αλλά θα ήθελα να σταθώ περισσότερο στο νομοσχέδιο. 
        Κύριοι Βουλευτές, το νομοσχέδιο κατά την άποψή μας είναι ενταγμένο μέσα στο γενικότερο πλαίσιο της αντιλαϊκής πολιτικής που εφαρμόζει η Κυβέρνηση της Νέας Δημοκρατίας, συνεχίζοντας μια πολιτική που ακολουθείται στη χώρα μας από τις δύο κυβερνήσεις από το 1985. Υλοποιεί τις αποφάσεις της Ευρωπαϊκής Ένωσης, της πολιτικής του ευρωμονόδρομου των καπιταλιστικών αναδιαρθρώσεων, ενισχύοντας παραπέρα την ολιγαρχία του πλούτου και εξαθλιώνοντας ακόμα περισσότερο την εργατική τάξη, τους μικρομεσαίους αυτοαπασχολούμενους της πόλης και του χωριού. 
        Η Κυβέρνηση επικαλείται τις δυσμενείς διεθνείς συνθήκες. Τα οικονομικά είναι δύσκολα -λέει- για όλον τον κόσμο, αλλά από την άλλη μεριά αναφέρεται σαν αναγκαία εφαρμογή της νομισματικής και οικονομικής πολιτικής, αυτής που καθορίζεται από την Ευρωπαϊκή Ένωση, μέσα στα πλαίσια του προγράμματος σταθερότητας από τη μια και από την άλλη υλοποιώντας το εθνικό στρατηγικό πρόγραμμα των μεταρρυθμίσεων που έκανε η Κυβέρνηση, υλοποιώντας ουσιαστικά τις αποφάσεις της Λισαβόνας και ξέρουμε ποιες είναι αυτές. Ιδιωτικοποίηση παραπέρα ότι έχει μείνει από το ΠΑ.ΣΟ.Κ, νέους οργανισμούς στις Δ.Ε.Κ.Ο., χτύπημα εργασιακών σχέσεων, ασφαλιστικών δικαιωμάτων, κοινωνικών δικαιωμάτων, χτύπημα ακόμα δημοκρατικών δικαιωμάτων και ελευθεριών των εργαζομένων. 
        Από την άλλη μεριά, κύριοι Βουλευτές, έχουμε αύξηση και παραπέρα προνόμια στο μεγάλο κεφάλαιο. Με τη φορολογία παίρνονται ουσιαστικά μέτρα, δίνοντας προνόμια στο μεγάλο κεφάλαιο και ενισχύοντας το ακόμη παραπέρα, όχι μόνο με τη φορολογία, αλλά και με τις ρυθμίσεις που κάνει. 
        Με πρόσχημα τώρα τα παραπάνω, θα αναφερθώ συγκεκριμένα σε αυτά τα ψευδεπίγραφα που γράφει ο τίτλος του νομοσχεδίου, όπου αναφέρεται ουσιαστικά στην ενίσχυση της διαφάνειας του κρατικού προϋπολογισμού και στον έλεγχο των δημοσίων δαπανών και στα μέτρα φοροδιαφυγής και φορολογικής δικαιοσύνης. Με πρόσχημα, λοιπόν, τη φοροδιαφυγή και τη δικαιοσύνη δήθεν, χτυπάει επί δικαίων και αδίκων και ιδιαίτερα τους αυτοαπασχολούμενους, τους εργαζόμενους με δελτίο παροχής υπηρεσιών. Καταργεί το αφορολόγητο όριο, φορολογεί όλους με το 10% και επαναφέρει τα αντικειμενικά κριτήρια. Χωρίς φυσικά να σταματά εδώ, έρχεται και εφαρμόζει τη μέθοδο της περαίωσης των ανεξάρτητων υποθέσεων, στύβει χωρίς έλεος τους μικρομεσαίους αυτοαπασχολούμενους, οδηγώντας πολλούς από αυτούς στην χρεοκοπία. Στο όνομα της φορολογικής δικαιοσύνης αυξάνει, κατά 20% τα τέλη κυκλοφορίας, ενώ στα συρτάρια της έχει και άλλα μέτρα, τα είπε ο εισηγητής μας, να μη σταθώ πάνω σε αυτό. Στο όνομα της διαφάνειας, όμως και των δημοσίων οικονομικών χτυπά με τα λεγόμενα θεραπευτικά πρωτόκολλα τις δαπάνες υγειονομικής περίθαλψης και φαρμάκων, οδηγώντας τις υπηρεσίες κοινωνικού χαρακτήρα στην παραπέρα εμπορευματοποίηση και ιδιωτικοποίησή τους.
        Στραγγαλίζει την Τοπική Αυτοδιοίκηση εφαρμόζοντας τους νόμους του Κώδικα περί Δήμων και Κοινοτήτων, που, όπως ανέφερε ο εισηγητής μας, τα τρία Κόμματα που κυριαρχούν σήμερα και αποτελούν το ενιαίο διοικητικό συμβούλιο της Κ.Ε.Δ.Κ.Ε. και της Ε.Ν.Α.Ε. ψήφισαν και πρότειναν αυτά τα μέτρα του Κώδικα. Φυσικά εδώ δεν το ψήφισε, μας λέει το ΠΑ.ΣΟ.Κ., όμως εκεί το ψήφισαν. Μιλάω για τον Κώδικα και όχι για το νέο σχέδιο. Από την άλλη, μειώνει τους φορολογικούς συντελεστές κ.λπ.. 
        (Στο σημείο αυτό κτυπάει το επαναληπτικό κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε. Θα ήθελα λίγο την ανοχή σας. 
        Κύριοι Βουλευτές, χρόνια τώρα οι κυβερνήσεις και της Νέας Δημοκρατίας και του ΠΑ.ΣΟ.Κ. προωθούσαν πολιτική και μέτρα που εντάσσονταν και ενοποιούνταν στην ευρύτερη στρατηγική του ευρωμεσογειακού κεφαλαίου, η οποία, κατά την άποψή μας, έχει αποδειχθεί ότι υπηρετεί τις προτεραιότητες προσαρμογής του ελληνικού κεφαλαίου. Πρόκειται για ακόμη μία νέα φάση των καπιταλιστικών αναδιαρθρώσεων που στοχεύουν σε νέα ρύθμιση, σε νέα βάση των σχέσεων κεφαλαίου-εργασίας, με στόχο την ακόμα παραπέρα μεγαλύτερη απόσπαση κερδών. Σε αυτή τη διαδικασία ο ρόλος του καπιταλιστικού κράτους είναι καθοριστικός και αποφασιστικός. Για επιβεβαίωση δείτε όλα αυτά τα μέτρα που έχουν παρθεί μέχρι σήμερα σε όλους τους οικονομικούς, κοινωνικούς και εργασιακούς τομείς των εργαζομένων. 
        Θα ήθελα να πω ότι οι εργαζόμενοι, οι αυτοαπασχολούμενοι, δεν έχουν τίποτα να περιμένουν και απ’ αυτήν την πολιτική που ακολουθείται απ’ αυτήν την Κυβέρνηση, όπως και προηγούμενα και είναι καιρός πια να αντιληφθούν και οι μικρομεσαίοι εργαζόμενοι πως τα συμφέροντά τους, ταυτίζονται με αυτά των εργαζόμενων, των αγροτών, των εργατών, των αυτοαπασχολούμενων και γι’ αυτό το ενιαίο μέτωπο πρέπει να στηθεί απέναντι σε αυτή την αντιλαϊκή, ταξική, βάρβαρη πολιτική. 
        Εμείς σ' αυτό στεκόμαστε και καλούμε τους εργαζόμενους να απαντήσουν απέναντι σε αυτή την πολιτική και είναι ευκαιρία με τις ευρωεκλογές να δώσουν ένα μάθημα στα κόμματα και στους πολιτικούς που εφαρμόζουν αυτές τις πολιτικές και να στηρίξουν εκείνες τις δυνάμεις που είναι πάντοτε δίπλα τους για κάθε πρόβλημα, για κάθε αγωνία τους, για κάθε προοπτική και εγγύηση. 
        Ευχαριστώ. 
        ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης. 
        ΑΘΑΝΑΣΙΟΣ ΠΛΕΥΡΗΣ: Κύριοι συνάδελφοι, ο τίτλος που έχει επιλέξει η Κυβέρνηση γι’ αυτό το νομοσχέδιο και με βάση το περιεχόμενό του, μάλλον είναι τίτλος ταινίας επιστημονικής φαντασίας, γιατί μόνο εάν κάποιος είχε πάρα πολύ μεγάλη φαντασία, θα μπορούσε να βρει ότι σ' αυτό το νομοσχέδιο υπηρετείται η φορολογική δικαιοσύνη. 
        Κύριε Υπουργέ, προκειμένου ένα κράτος να καταφέρει να έχει χρήματα, έχει δύο οδούς να διαλέξει: Η μία οδός είναι η οδός της ανάπτυξης. Να έχει δημιουργήσει τις βάσεις στην ελληνική οικονομία για να υπάρχει ανάπτυξη, να έχει θωρακίσει την ελληνική οικονομία, ώστε να δεχθεί όσο το δυνατόν λιγότερους τριγμούς από την όποια διεθνή ή μη κρίση υπάρχει και εν τέλει να μπορεί να παράγει ουσιαστικά από τα προϊόντα που υπάρχουν εδώ, να μεγαλώνει η πίτα του χρήματος που υπάρχει και με αυτόν τον τρόπο να μπορεί να κινείται, αυτό που λέμε στην αγορά, το χρήμα. Εάν αυτό δεν μπορείτε να το καταφέρετε, τότε πρέπει να βάζετε φόρους. Και εδώ επιλέγετε να βάλετε φόρους και μάλιστα με τον πιο άδικο τρόπο. 
        Κύριε Υπουργέ, ουσιαστικά σήμερα ομολογείτε ότι το Υπουργείο σας ήταν ανίκανο να έχει ελεγκτικούς μηχανισμούς. Αυτή είναι η ουσία του πράγματος. Έρχεστε εδώ και μας λέτε: «Επειδή ως Κυβέρνηση και επειδή ως Υπουργείο Οικονομικών είμαστε ανίκανοι να βρούμε αυτούς που φοροδιαφεύγουν, γι’ αυτό το λόγο ανατρέπουμε όλα τα τεκμήρια που υπάρχουν και δημιουργούμε τους οιωνεί φοροφυγάδες. Θεωρούμε ότι όλοι οι ελεύθεροι επαγγελματίες είναι κατ’ αρχήν φοροφυγάδες και γι’ αυτό το λόγο τους τιμωρούμε με το να έχουν το 10%». 
        Γιατί, κύριε Υπουργέ, δεν καταφέρατε να βρείτε αυτούς που φοροδιαφεύγουν; Για ποιο λόγο αυτή την ανικανότητα που τη χρεώνεται και το Υπουργείο σας και προσωπικά ο ίδιος ο Υπουργός, να βρείτε αυτούς που φοροδιαφεύγουν, πρέπει να τη μετακυλήσετε σε όλους τους Έλληνες πολίτες που είναι ελεύθεροι επαγγελματίες και μπορεί να έχουν εισόδημα 8.000, 9.000 και 10.000 ευρώ; 
        Για ποιο λόγο πρέπει να τιμωρηθεί αυτός που βγάζει αυτά τα χρήματα και τα δηλώνει πραγματικά;
        Βέβαια, επειδή, ενδεχομένως, εσείς βρίσκεσθε σε μια γυάλα, μέσα στη γυάλα στο Μέγαρο Μαξίμου και δεν βλέπετε τι γίνεται στην κοινωνία, νομίζετε ότι εκ προοιμίου όλοι οι δικηγόροι είναι μεγαλοδικηγόροι και αν δηλώνουν 10.000 ευρώ σημαίνει ότι φοροδιαφεύγουν. Το ίδιο και οι γιατροί, το ίδιο και όλοι οι ελεύθεροι επαγγελματίες. Μπορεί, ενδεχομένως, κάποιοι Υπουργοί σας που μπορεί να αποκερδαίνουν πάρα πολλά χρήματα από επιχειρηματικές δραστηριότητες και να βρίσκουν τις φόρμουλες για να πληρώνουν λιγότερους φόρους από αυτούς που θα έπρεπε να πληρώνουν, να σας είναι ο φάρος ότι έτσι είναι όλη η ελληνική κοινωνία. Δεν είναι, όμως, έτσι, κύριε Υπουργέ. 
        Αυτήν ακριβώς τη στιγμή λόγω ακριβώς της πολιτικής που έχετε εφαρμόσει, υπάρχουν επιστήμονες άνθρωποι που καθημερινά δίνουν αγώνα στο επάγγελμα και δεν μπορεί να βγάζουν πάνω από  800 και 900 ευρώ το μήνα. Και αυτούς εσείς θέλετε να τους τιμωρήσετε. Για ποιο λόγο; Γιατί ήσασταν ανίκανοι να βρείτε αυτούς που φοροδιαφεύγουν. Εκεί, λοιπόν, είναι η ουσία του πράγματος. Η ουσία του πράγματος είναι ότι μετά από δεκατέσσερις νόμους που έχουν ψηφίσει οι κυβερνήσεις Καραμανλή για να πατάξουν τη φοροδιαφυγή, κατάλαβαν ότι, λόγω της ανικανότητάς τους, αυτή η φοροδιαφυγή ανθεί και σήμερα έρχεστε να τιμωρήσετε όλες τις παραγωγικές τάξεις. Συνεπώς, δεν μπορεί να γίνεται λόγος για φορολογική δικαιοσύνη. 
        Το συγκεκριμένο νομοσχέδιο είναι κατ’ εξοχήν άδικο και άσχετα που με την πλειοψηφία μπόρεσε να κριθεί ότι δεν είναι αντισυνταγματικό, είναι και αντισυνταγματικό. Δεν είναι δυνατόν ο συνταξιούχος ή ο μισθωτός, ο οποίος έχει από ένα ευρώ έως 10.000 ευρώ να μη φορολογείται και στον ελεύθερο επαγγελματία, που θα έχει τα ίδια ακριβώς χρήματα με το μισθωτό, που θα κερδίζει 7.000 ευρώ, να λέμε ότι θα σε φορολογήσουμε. Για ποιο λόγο; Κάτι που είναι και πολύ προσβλητικό για την ίδια την προσωπικότητα αυτού του ανθρώπου. Γιατί σε θεωρούμε ότι οιονεί έχεις διαπράξει το αδίκημα της φοροδιαφυγής! Αυτή είναι η φιλοσοφία σας. Όταν δεν μπορούμε να αντιμετωπίσουμε κάτι, όταν δεν έχουμε ελεγκτικούς μηχανισμούς, όπως δεν έχετε ελεγκτικούς μηχανισμούς στα καρτέλ, όπως δεν έχετε ελεγκτικούς μηχανισμούς στις τράπεζες, όπου πουθενά στην ελληνική κοινωνία δεν έχετε ελεγκτικούς μηχανισμούς, τότε καταφεύγουμε στους φόρους. Και εδώ όσοι τυχόν κάνανε καλά τη δουλειά τους –βλέπε Ζορμπάς- φροντίσατε να τους καταργήσετε. Αυτή είναι η πολιτική που εφαρμόζετε. Δεν υπάρχει κανένας έλεγχος σε αγορά, δεν υπάρχει κανένας έλεγχος στους φόρους, δεν υπάρχει κανένας έλεγχος στην ελληνική κοινωνία και παρακολουθείτε σαν ρεπόρτερ όλα αυτά που γίνονται. 
        Πραγματικά η Κυβέρνησή σας θυμίζει δημοσιογράφους. Κάθε φορά που σας ακούμε επισημαίνετε τα προβλήματα. Βρίσκεσθε, όμως, σε αυτήν τη θέση όχι για να βρίσκετε τα προβλήματα, αλλά για να λύνετε τα προβλήματα. 
        Πείτε ως Υπουργείο Οικονομικών ένα πρόβλημα που λύσατε με τη φοροδιαφυγή, κύριε Υπουργέ. Πέντε χρόνια τώρα τι πετύχατε στο θέμα της φοροδιαφυγής. Πέστε μας μια επιτυχία σας. Καμμία. Αντιθέτως η φοροδιαφυγή βρίσκεται στη χειρότερη δυνατή κλίμακα και εσείς τώρα τιμωρείτε όλες τις παραγωγικές τάξεις.
        Περαιτέρω έρχεστε εδώ πέρα να τιμωρήσετε και τις εγχώριες ανώνυμες εταιρείες. Οι ελληνικές ανώνυμες εταιρείες πρέπει να πληρώνουν 10% στα μερίσματα. Αυτό δεν αντιλαμβάνεσθε ότι αυτομάτως θέτει όλες τις ελληνικές ανώνυμες εταιρείες σε χειρότερη θέση από τις ανώνυμες εταιρείες ξένων συμφερόντων που δεν έχουν έδρα στην Ελλάδα; Θυγατρικές εταιρείες πολυεθνικών, που η έδρα τους είναι σε άλλα σημεία της Ευρώπης, φορολογούνται; Όχι, βέβαια. Και εδώ πέρα κατά την άποψή μου τίθεται και ένα θέμα, διότι εάν δεν φορολογούνται άλλες εταιρείες που είναι στην Ευρωπαϊκή Ένωση, τότε προφανώς υπάρχει δυσμενής διάκριση λόγω ιθαγένειας, που αντίκειται στη Συνθήκη του Μάαστριχτ. Επειδή είσαι ελληνική ανώνυμη εταιρεία πρέπει να τιμωρηθείς. Εάν είσαι άλλων συμφερόντων και έχεις την έδρα σου αλλού, δεν θα φορολογηθείς. 
        Έχετε ένα νομοσχέδιο που δεν έχει καμμιά αρχή. Δεν μπορούμε να συζητήσουμε επί της αρχής αυτό το νομοσχέδιο. Είναι ένα νομοσχέδιο, που ουσιαστικά αυτήν τη στιγμή βάζει ταφόπλακα στην όποια ανάπτυξη που μπορεί να υπάρχει φορολογώντας ανώνυμες εταιρείες ημεδαπών συμφερόντων και παράλληλα είναι ένα φοβερά άδικο και παράνομο νομοσχέδιο, γιατί ουσιαστικά τιμωρεί όποιον δεν μπορεί να κερδίσει παραπάνω και δηλώνει τα πραγματικά χρήματα. 
        Αποδεικνύει ένα πράγμα που σας είπα και από την αρχή, την ανικανότητά σας να έχετε επαρκείς ελεγκτικούς μηχανισμούς. Και αυτή την ανικανότητά σας την πληρώνουν όλες οι παραγωγικές δυνάμεις. 
        (Χειροκροτήματα από την πτέρυγα του ΛΑ.Ο.Σ.)
        ΠΡΟΕΔΡΕΥΩΝ (Φίλιππος Πετσάλνικος):   Έχει ζητήσει στο σημείο αυτό το λόγο ο Κοινοβουλευτικός Εκπρόσωπος του Συνασπισμού κ. Δραγασάκης. Αμέσως μετά είστε εσείς κυρία Κόρκα-Κώνστα.
        Ορίστε, κύριε Δραγασάκη, έχετε το λόγο.
        ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, πριν έρθω στα θέματα του νομοσχεδίου, είναι αναγκαίο να διευκρινίσω το θέμα το οποίο έθεσα και πριν κατά τη συζήτηση για τη συνταγματικότητα του νομοσχεδίου και στο οποίο δόθηκε μία συνέχεια και από τον κ. Βενιζέλο και από τον κύριο Υπουργό, δηλαδή, το σκάνδαλο με τη Μονή Βατοπεδίου.
         Και θέλω να διευκρινίσω ότι εμείς ζούμε αυτή τη στιγμή μια κατάσταση όπου από τη μια πρέπει να νοιώθουμε χαρούμενοι διότι επιτέλους δικαιώνεται η προσπάθειά μας να πέσει φως σ’ αυτήν την υπόθεση, αλλά από την άλλη βεβαίως νοιώθουμε τη θλίψη –για να μην πω τίποτα χειρότερο- από την εικόνα που αναδύεται μετά και από την παρέμβαση του εισαγγελέα του Αρείου Πάγου, ο οποίος ούτε λίγο ούτε πολύ εκείνο το οποίο λέει και δίνει εντολή να ερευνηθεί είναι ότι είχε στηθεί μία ολόκληρη επιχείρηση με διαφόρους λειτουργούς και σοβαρές υπηρεσίες του κράτους με αποτέλεσμα όλη αυτή η επιχείρηση να οδηγήσει, να επιτρέψει και να συγκαλύψει μία τεράστια διασπάθιση δημόσιας περιουσίας, ενώ θα έπρεπε το κράτος να υπερασπισθεί τα δικαιώματα κυριότητάς του κ.λπ.  
        Βεβαίως μας ανησυχεί το γεγονός ότι η εισαγγελική παρέμβαση δεν ξέρουμε αν αποσκοπεί στη διαλεύκανση της υπόθεσης ή στη συγκάλυψη των πολιτικών ευθυνών. Γι’ αυτό και θέλουμε και από το Βήμα αυτό να τονίσουμε ότι η έρευνα πρέπει να είναι χωρίς Σινικά Τείχη. Δεν μπορούν από πριν να μπαίνουν τείχη σε μια τέτοια έρευνα. 
        Δεύτερον, θέλουμε να τονίσουμε για μία ακόμα φορά ότι το σκάνδαλο είναι πολιτικό πρωτίστως και δευτερευόντως νομικό. Και το σκάνδαλο έχει να κάνει με το ότι το ελληνικό κράτος, με ευθύνη των εκάστοτε κυβερνήσεών του, δεν μπορεί διότι δεν θέλει να υπερασπιστεί τη δημόσια περιουσία του. Και αυτό είναι μια κατάσταση διαχρονική. Το συγκεκριμένο σκάνδαλο άρχισε επί ΠΑ.ΣΟ.Κ. Οριστικοποιήθηκε επί Νέας Δημοκρατίας και γιγαντώθηκε. 
        Η πρώτη μου ερώτηση, κύριε συνάδελφε, για το θέμα αυτό έγινε το Νοέμβριο του 2003 και απευθυνόταν στους Υπουργούς του ΠΑ.ΣΟ.Κ., τον Υπουργό Οικονομικών και τον Υπουργό Πολιτισμού. Και επειδή με ρωτάτε, σας πληροφορώ ότι ο τότε Υπουργός Οικονομικών ούτε καν μου απάντησε. 
        Εμείς ζητούμε να ακυρωθούν όλες αυτές οι πράξεις οι οποίες απορρέουν από το γεγονός ότι η τότε Κυβέρνηση και η επόμενη δεν άσκησαν το δικαίωμα κυριότητάς τους πάνω σε εκτάσεις τις οποίες διεκδικούσε η Μονή Βατοπεδίου.
        Δεύτερον, ζητούμε να γίνει διαχειριστικός έλεγχος στην Κτηματική Εταιρεία του Δημοσίου σε ό,τι αφορά τις συναλλαγές που αφορούν αυτή την υπόθεση.
        Τρίτον, ζητούμε να γίνει διαχειριστικός και φορολογικός έλεγχος στη Μονή Βατοπεδίου για τις συναλλαγές της εκτός της επικράτειας του Άθω. Κύριε Υπουργέ των Οικονομικών το ζητούμε με έμφαση αυτό,  να διαταχθεί άμεσα και φορολογικός έλεγχος για τις συναλλαγές της μονής Βατοπεδίου. Δεν επεκτείνομαι περισσότερο σήμερα. Έχετε, όμως, τεράστια ευθύνη αν δεν το κάνετε.
        Ο κ. Αλογοσκούφης είπε πριν ότι η υπόθεση βρίσκεται στα χέρια της δικαιοσύνης.  Λάθος. Η υπόθεση είναι στα χέρια της Κυβέρνησης και επειδή το θέμα ξεχείλωσε από την δημοσιότητα που πήρε, γι’ αυτό παρεμβαίνει ο εισαγγελέας του Αρείου Πάγου. Η υπόθεση βρίσκεται στα χέρια της Κυβέρνησης και η ευθύνη για ό,τι έγινε και για ό,τι δεν γίνεται είναι ευθύνη της Κυβέρνησης.
        Έρχομαι επίσης στο δεύτερο θέμα του νομοσχεδίου, το οποίο είναι πέραν των φορολογικών θεμάτων και στα οποία περισσότερο θέλω να σταθώ απόψε. Αφορά τη διαφάνεια του προϋπολογισμού. Για το τεράστιο αυτό θέμα έχουμε μιλήσει άπειρες φορές σ’ αυτήν την Αίθουσα.
        Φτάσαμε στο σημείο οργανισμοί όπως ο Ο.Ο.Σ.Α. να υιοθετούν προτάσεις του Συνασπισμού, του ΣΥ.ΡΙΖ.Α., που ορισμένοι μας λένε κόμμα διαμαρτυρίας, λέει. Το αντίθετο του κόμματος διαμαρτυρίας ποιο είναι; Το κόμμα που δεν διαμαρτύρεται, συμφωνεί με όλα, συναινεί με όλα; Εμείς, λοιπόν, έχουμε καταθέσει τέτοιες προτάσεις που ακόμα και ο Ο.Ο.Σ.Α. πολλές απ’ αυτές τις έχει υιοθετήσει. Γιατί ο Ο.Ο.Σ.Α.; Διότι εν πάση περιπτώσει βλέπει και αυτός ένα χάος που αναπαράγεται. 
        Εκείνο που θέλω να διευκρινίσω όμως είναι ότι η διαφάνεια του προϋπολογισμού δεν είναι τεχνικό θέμα, είναι μείζον πολιτικό θέμα και έχει να κάνει με την ανακατανομή εξουσιών ανάμεσα στην εκτελεστική εξουσία και τη νομοθετική εξουσία. Διαφάνεια του προϋπολογισμού σημαίνει δυνατότητα της Βουλής να ελέγχει τον προϋπολογισμό. Εάν στη Βουλή δεν μεταφέρονται αρμοδιότητες και ρόλοι, η συζήτηση περί διαφάνειας του προϋπολογισμού είναι άνευ ουσιαστικού περιεχομένου. Τα θέμα δεν είναι πώς θα ελέγχει η εκτελεστική εξουσία τον εαυτό της, που και εδώ υπάρχουν πολλά θέματα, το θέμα είναι πώς η κοινωνία θα μπορεί να ελέγχει πού πάνε τα χρήματα που δίνει με τη φορολογία της. Και επειδή η Βουλή εκπροσωπεί την κοινωνία, ένα πρώτο βήμα για την άσκηση του κοινωνικού ελέγχου, αλλά όχι και το μοναδικό, είναι ο ρόλος της Βουλής και επ’ αυτού δεν κάνετε τίποτα. Δεύτερο και τρίτο βήμα μπορεί να ακολουθήσει βεβαίως, να βρούμε περαιτέρω διαδικασίες συμμετοχικής κατάρτισης του προϋπολογισμού.
        Αλλά για ποιον έλεγχο να μιλήσουμε, κυρίες και κύριοι συνάδελφοι; Ξέρετε πόσες εγγραφές έχει ο ελληνικός προϋπολογισμός; Δεκατέσσερις χιλιάδες. Και ξέρετε πόσες αλλαγές γίνονται στη διάρκεια ενός έτους; Εξήμισι χιλιάδες αλλαγές. Δηλαδή ο προϋπολογισμός που ψηφίζεται στη Βουλή σε σχέση με τον προϋπολογισμό που εκτελείται ουδεμία σχέση έχει. Έξι χιλιάδες εγγραφές αλλάζει ο Υπουργός Οικονομικών χωρίς καμμία ενημέρωση της Βουλής στη διάρκεια του έτους. Το λέτε αυτό δημοσιονομική διαχείριση και μιλάτε για διαφάνεια; Και το στοιχείο αυτό περιλαμβάνεται στην έκθεση του Ο.Ο.Σ.Α., για την οποία μίλησα πριν. 
        Συναφές κάπως είναι και το θέμα των  νοσοκομείων. Να συντάσσουν, λέει, ισολογισμούς τα νοσοκομεία. Μα, υπάρχει νόμος που υποχρεώνει τα νοσοκομεία να συντάσσουν ισολογισμούς. Υπάρχει προεδρικό διάταγμα που καθιέρωσε και το λογιστικό σχέδιο. Γιατί δεν συντάσσουν ισολογισμούς τα νοσοκομεία; Αντί να έρθετε, λοιπόν, να πείτε τι γίνεται, γιατί δεν γίνεται, γιατί δεν εφαρμόστηκαν μέχρι τώρα οι νόμοι, ρίχνετε ένα νέο πυροτέχνημα, ένα νέο νόμο, μια νέα έκκληση να συντάσσονται ισολογισμοί; Αλλά εδώ υπάρχει και ένα άλλο θέμα ουσίας. Τι ισολογισμοί; Τι λογιστική θα εφαρμόζεται; Δηλαδή πώς θα αποτιμάται στον ισολογισμό του Νοσοκομείου «ΕΥΑΓΓΕΛΙΣΜΟΣ» η εγχείρηση τάδε; Βεβαίως το νοσοκομείο δεν είναι δημόσια υπηρεσία και εμείς μόνιμα και σταθερά πιέζουμε και ζητούμε να υπάρχει σωστή οργάνωση, διαφανής και αποτελεσματική, των νοσοκομείων, σεβασμός των δικαιωμάτων των εργαζομένων που είναι ο κύριος παράγοντας παροχής υγείας κ.λπ.. 
        Από την άλλη όμως μεριά, τα νοσοκομεία δεν είναι επιχειρήσεις. Δεν παράγουν τα νοσοκομεία ένα εμπόρευμα όπου θα κάτσει ο λογιστής να αποτιμήσει όλα αυτά τα ευαίσθητα θέματα. Ακριβώς γι’ αυτό πρέπει να υπάρξει και μια ειδικού τύπου κοινωνική λογιστική. Ζητήστε από καθηγητές της Α.Σ.Ο.Ε., των οικονομικών εν πάση περιπτώσει να σας πουν. Υπάρχουν τρόποι να έχουμε δηλαδή διαφανή διαχείριση, αποτύπωση μεγεθών, αλλά μ’ έναν τρόπο που να προσιδιάζει τον ειδικό σκοπό των νοσοκομείων, τα οποία είναι ειδικού σκοπού οργανισμοί με αποστολή να παρέχουν ένα κοινωνικό αγαθό και όχι ένα εμπόρευμα, όπως το αντιλαμβάνεται η Κυβέρνηση αυτή και όχι μόνο βεβαίως. 
        Και έρχομαι στο φορολογικό μέρος του νομοσχεδίου για να θέσω το απλό ερώτημα: Τι συζητάει η Βουλή των Ελλήνων σήμερα και αυτές τις μέρες; Συζητούμε, κυρίες και κύριοι συνάδελφοι, την αύξηση των φόρων. Είναι αυτό το θέμα που θα έπρεπε να συζητούμε; Τι συζητούν τα άλλα κοινοβούλια διεθνώς; Τι συζητάει το αμερικάνικο κογκρέσο, τι συζητάει το σουηδικό κοινοβούλιο, τι συζητάει το γερμανικό κ.ο.κ.; Σε όλο τον κόσμο το θέμα που συζητείται σήμερα είναι οι φορολογικές ελαφρύνσεις και όχι η αύξηση των φόρων. Γιατί ελαφρύνσεις; Διότι επέρχεται ύφεση, διότι επιβραδύνεται η οικονομική δραστηριότητα και η οικονομική ανάπτυξη. Και η οικονομική ελάφρυνση βεβαίως, αν θεσμοθετηθεί σωστά και κοινωνικά δίκαια, είναι ένας τρόπος να τονωθεί κάπως η οικονομική δραστηριότητα. Εμείς συζητούμε για την επιβολή φόρων για τον εξής απλό λόγο, διότι η Κυβέρνηση αυτή, όταν έπρεπε και μπορούσε να αυξήσει τα δημόσια έσοδα, έκανε φορολογικές ελαφρύνσεις, έκανε φορολογικές απαλλαγές με απλοχεριά παροιμιώδη. Εγώ επανειλημμένα ρωτούσα τον κ. Αλογοσκούφη στην Αίθουσα αυτή: Μα, είναι τόσο γεμάτα τα ταμεία και μοιράζεις τόσο εύκολα φοροαπαλλαγές σε τράπεζες, σε επιχειρήσεις, στην Εκκλησία, στους εφοπλιστές, στους ποδοσφαιριστές, σε διάφορες ομάδες; 
        Έτσι λοιπόν αυτή τη στιγμή έχει ένα πρόβλημα και το αντιμετωπίζει με πανικό. Θα έπρεπε όμως να μιλάμε και για ελαφρύνσεις για τον εξής απλό λόγο: Το έλεγε μία μελέτη της Εθνικής Τράπεζας της Ελλάδας. Ο πληθωρισμός των φτωχών, όπως λέγεται, δεν είναι το 4% ή το 5%. Είναι 6,5% με 7%. Αυτό σημαίνει ότι οι εργαζόμενοι που πήραν κάποιες μικρές αυξήσεις έχουν μείωση αγοραστικής δύναμης των εισοδημάτων τους. Αυτό σημαίνει ότι πέφτει η κατανάλωσή τους. Υπολογίζεται ότι 0,6% του Α.Ε.Π. θα μειωθεί εξαιτίας του ότι το 30%, δηλαδή το φτωχό μέρος του πληθυσμού, δεν θα μπορεί να αγοράζει αυτά που αγόραζε. Άρα θα έπρεπε να μιλάμε για φορολογικές ελαφρύνσεις ιδιαίτερα για τα φτωχά στρώματα και από τη μεριά του Φ.Π.Α. και από τη μεριά των άμεσων φόρων, πρώτον για λόγους κοινωνικής δικαιοσύνης και δεύτερον σαν ένα μέσον τόνωσης της οικονομικής δραστηριότητας. 
        Γι’ αυτό, αυτό το νομοσχέδιο όχι απλώς δεν λύνει προβλήματα αλλά είναι ο πρόλογος για τα επόμενα προβλήματα. Διότι, και τις κοινωνικές αδικίες αυξάνει και τα έσοδα δεν μπορεί να εξασφαλίσει, αλλά και διότι θα δράσει υφεσιακά από πολλές απόψεις. Ακριβώς γι’ αυτό μπαίνουμε σε μία νέα φάση που αφορά όχι μόνο τα φορολογικά, αλλά γενικότερα τα οικονομικά θέματα. 
        Τι πρέπει να γίνει; Ο εισηγητής μας κατέθεσε συγκεκριμένες προτάσεις πέρα από την κριτική. Ως κόμμα, έχουμε καταθέσει συγκεκριμένες προτάσεις. Δράττομαι της ευκαιρίας να πω ότι ορισμένες από τις προτάσεις μας τις έχουμε καταθέσει από το 1997 για να μην πω και από πιο πριν. Διαπιστώνουμε σε πολλές απ’ αυτές, ότι η Κυβέρνηση τώρα ανακαλύπτει ότι υπάρχουν μερίσματα που δεν φορολογούνται, ότι υπάρχουν υπεραξίες που δεν φορολογούνται. Και πάλι όμως σ’ αυτόν τον τομέα τα κάνει λάθος.
        Πέρα, λοιπόν, από τα φορολογικά μέτρα υπάρχουν ορισμένα γενικότερα θέματα. Πρώτον, δεν μπορούμε να μιλάμε για νέους φόρους και για φορολογικούς συντελεστές με ένα αναξιόπιστο φορολογικό σύστημα, με ένα αναξιόπιστο και διάτρητο φοροεισπρακτικό μηχανισμό. Διαβάστε την έκθεση του Επιθεωρητή Δημόσιας Διοίκησης. Μιλάει ανοικτά για διαφθορά στις εφορίες. Πού πάμε λοιπόν; Επομένως, το πρώτο θέμα είναι να φτιαχτεί ένα αξιόπιστο σύστημα, ένας αξιόπιστος φοροεισπρακτικός μηχανισμός, ούτως ώστε να γίνει πράξη ο περιορισμός της φοροδιαφυγής.
        Δεύτερον, δεν μπορούμε να μιλάμε για αύξηση εσόδων και για ισοσκελισμένους προϋπολογισμούς το 2010, όταν εδώ απειλείται η χώρα με νέα δημοσιονομική επιτήρηση. Έστω και τώρα πρέπει να μας πει ο Υπουργός Οικονομικών αν θα ζητήσει αναστολή έστω αυτού του στόχου, διότι το αίτημα για ισοσκελισμένο προϋπολογισμό το 2010, δεν είναι παρά μία πρέσα και ένα άλλοθι για να επιβληθούν τέτοια και ακόμη χειρότερα μέτρα. Ας κάνει η Κυβέρνηση –δεν θέλω να πω τι θα έπρεπε να γίνει συνολικότερα με το Σύμφωνο Σταθερότητας, εμείς εδώ έχουμε άλλη άποψη- ό,τι έκανε ο κ. Σαρκοζί. Να ζητήσει αναβολή αυτού του στόχου μέχρι το 2013.
        Τρίτον, αντί για αποσπασματικά μέτρα επί δικαίων και αδίκων, ας κάνει ένα ολοκληρωμένο σχέδιο φορολογικής μεταρρύθμισης. Ας αρχίσει από κάτι πολύ απλό. Το λένε και οι νόμοι, αλλά δεν τους τηρεί η Κυβέρνηση. Υπάρχει νόμος που την υποχρεώνει να κάνει αποτίμηση του κόστους των φορολογικών απαλλαγών. Εμείς, κύριε Υπουργέ, σας ζητάμε κάτι πολύ απλό. Στα τέσσερα χρόνια που κυβερνάτε –αν θέλετε πηγαίνετε και πιο πίσω, στις Κυβερνήσεις του ΠΑ.ΣΟ.Κ., δεν έχουμε αντίρρηση- κάντε αποτίμηση όλων των φορολογικών απαλλαγών και όλων των μειώσεων φόρου που έγιναν, ούτως ώστε να μπορούμε κι εμείς και ο ελληνικός λαός να δουν ποιοι πληρώνουν φόρο στην Ελλάδα, ποιοι δεν πληρώνουν, αν σωστά δεν πληρώνουν φόρους, μήπως πρέπει να πληρώνουν.
         Δηλαδή, κύριε Υπουργέ, γιατί δεν αλλάζετε μετά απ’ όσα έγιναν το άρθρο που απαλλάσσει την Εκκλησία από το φόρο μεταβίβασης ακινήτων; Γιατί να μην πληρώνει η Εκκλησία φόρο εισοδήματος από τα ακίνητα; Εξηγείστε το αυτό.
        Γιατί οι εφοπλιστές να μην πληρώνουν φόρο; Γιατί το παιδί που δουλεύει με το δελτίο να πληρώνει περισσότερο φόρο απ’ ό,τι ο εφοπλιστής; Δώστε μια εξήγηση στον ελληνικό λαό. Γιατί μειώσατε τους φόρους στα κέρδη τόσο πολύ, αφού δεν είχατε εξασφαλίσει έστω την ισορροπία του προϋπολογισμού; Πηγαίνετε πίσω, λοιπόν. Αρχίστε ξανά από το μηδέν, αφού απέτυχε η πολιτική σας. 
        Ούτε με το ΠΑ.ΣΟ.Κ. συμφωνούμε. Το ΠΑ.ΣΟ.Κ. πρέπει αμέσως να δει την πολιτική του. Δεν είναι δυνατόν, κύριοι συνάδελφοι του ΠΑ.ΣΟ.Κ., αυτήν τη στιγμή να μιλάμε για περαιτέρω μείωση της φορολογίας στα κέρδη. Είναι απαράδεκτο.
        ΠΡΟΕΔΡΕΥΩΝ (Φίλιππος Πετσάλνικος): Κύριε  Δραγασάκη, αν έχετε την καλοσύνη, ολοκληρώστε.
        ΙΩΑΝΝΗΣ ΔΡΑΓΑΣΑΚΗΣ: Τέλειωσα, κύριε Πρόεδρε.
        Στο 20% θέλει να πάει τη φορολογία των κερδών η Νέα Δημοκρατία. Εσείς θέλετε και κάτω από το 20%; Τάχα για να…
        ΔΗΜΗΤΡΙΟΣ ΤΣΙΡΩΝΗΣ: Ποιος το είπε αυτό; 
        ΙΩΑΝΝΗΣ ΔΡΑΓΑΣΑΚΗΣ: Έτσι λέει το πρόγραμμα του ΠΑ.ΣΟ.Κ.. Διαβάστε το.
        ΚΩΝΣΤΑΝΤΙΝΟΣ ΓΕΙΤΟΝΑΣ: Διαβάστε το εσείς.
        ΙΩΑΝΝΗΣ ΔΡΑΓΑΣΑΚΗΣ: Διαβάστε το ή αλλάξτε το.
        (Χειροκροτήματα από την πτέρυγα του Συνασπισμού Ριζοσπαστικής Αριστεράς)
        ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η Βουλευτής της Νέας Δημοκρατίας κ. Αθηνά Κόρκα-Κώνστα.
        ΑΘΗΝΑ ΚΟΡΚΑ-ΚΩΝΣΤΑ: Ευχαριστώ, κύριε Πρόεδρε.
        Κυρίες και κύριοι συνάδελφοι, συζητάμε για ένα σημαντικό σχέδιο νόμου, που είναι η ενίσχυση της διαφάνειας του κρατικού προϋπολογισμού, ο έλεγχος των δημοσίων δαπανών, τα μέτρα της φορολογικής δικαιοσύνης. 
        Το νομοσχέδιο αυτό συζητείται σε μία περίοδο που γνωρίζουμε όλοι ότι βρισκόμαστε σε μία διεθνή κρίση. Φυσικά αυτή η κατάσταση μπορεί να επηρεάζει την ελληνική οικονομία, ωστόσο όμως οι επιπτώσεις είναι πολύ λιγότερες από τις επιπτώσεις στις οικονομίες άλλων ευρωπαϊκών χωρών, καθ’ ότι η χώρα μας έχει ένα ακόμη όπλο για να αντιμετωπίσει αυτήν τη δύσκολη κατάσταση έναντι άλλων οικονομιών. 
        Την αντιμετωπίζει χάρις στις μεταρρυθμίσεις των προηγούμενων χρόνων, καθ’ ότι η Κυβέρνηση της Νέας Δημοκρατίας, αφ’ ότου ανέλαβε τη διακυβέρνηση της χώρας, σταθερά θα πω «έκτιζε» μια ισχυρή οικονομία με τις φορολογικές μεταρρυθμίσεις, επιτυγχάνοντας και ρυθμό ανάπτυξης υπερδιπλάσιο του μέσου όρου της Ευρωζώνης, αντίστοιχα αύξηση του Α.Ε.Π. για την Ελλάδα ενώ μειώθηκε στην Ευρωζώνη, μείωση της ανεργίας σε σχέση αντίστοιχα με το Μάρτιο του 2004. Η χώρα μας κατάφερε να κάνει μεγάλα βήματα στη δημοσιονομική πολιτική.
        Αυτά τα επιτεύγματα, κυρίες και κύριοι συνάδελφοι, θα πρέπει να θυμηθούμε να τα συνδυάσουμε και με τη μείωση του ελλείμματος από το 7,4% στο 3% και την έξοδό μας από την επιτήρηση, με βασικό στόχο –που οφείλουμε ως Κυβέρνηση και ως χώρα- να επιτύχουμε την περαιτέρω μείωση και να πάμε στην επίτευξη ισοσκελισμένων προϋπολογισμών μηδενίζοντας το έλλειμμα. 
        Δεν πρέπει να ξεχνάμε, κύριοι συνάδελφοι του ΠΑ.ΣΟ.Κ., ότι αυτά τα δημιούργησαν δικές σας κυβερνήσεις με την παθογένεια που δημιούργησαν τότε. Και έρχεσθε τώρα και το λέτε αυτό «δημοσιονομική εκτροπή», τη μείωση του ελλείμματος.
        Ακούστηκε από συναδέλφους της Αντιπολίτευσης κατά τη διάρκεια της συζήτησης στην επιτροπή να χαρακτηρίζονται τα μέτρα αυτά πως έχουν στόχο να «κλείσουν μαύρες τρύπες», ότι απέτυχε ο προϋπολογισμός στην εφαρμογή του. 
        Η παθογένεια εσάς διακατέχει, κύριοι συνάδελφοι, και κάνετε μία μεγάλη προσπάθεια να βγείτε από αδιέξοδα κι αυτά σας οδηγούν για μια ακόμη φορά σε αόριστες τοποθετήσεις, σε φωνές για τη δημιουργία εντυπώσεων κυρίως και όχι σε ουσιαστικές προτάσεις οι οποίες δεν υπάρχουν, διότι αποτελούσαν, αποτελούν και θα αποτελούν στόχους αυτής της Κυβέρνησης η διασφάλιση της διαφάνειας στα δημόσια οικονομικά και η φορολογική δικαιοσύνη.
        Θέλω να σταθώ σε δύο-τρία σημεία του σημαντικότατου αυτού νομοσχεδίου, όπως στην ενσωμάτωση των ειδικών λογαριασμών στον προϋπολογισμό. Υπήρχαν λογαριασμοί μέχρι τώρα χωρίς να τηρούνται γενικοί κανόνες δημοσίου λογιστικού, χωρίς να εντάσσονται στον κρατικό προϋπολογισμό, χωρίς να ελέγχονται από τα θεσμοθετημένα όργανα της πολιτείας. 
        Θυμίζουμε ότι χρησιμοποιήθηκαν κατά το παρελθόν αυτοί οι λογαριασμοί για να αποκρύψουν και από τους Έλληνες πολίτες, αλλά και από την Ευρωπαϊκή Ένωση, την πραγματική εικόνα της οικονομίας και να παρουσιάσουν κάποια πλασματικά στοιχεία υγιούς οικονομίας τότε. Οι λογαριασμοί αυτοί βρίσκονταν εκτός προϋπολογισμού μ’ ένα ιδιότυπο νομικό πλαίσιο.
        Βέβαια είναι πολύ σωστό που καταργούνται αυτοί οι λογαριασμοί και ενσωματώνονται πλέον στον προϋπολογισμό. Φυσικά κρίνεται αναγκαίο ένας μικρός αριθμός τέτοιων λογαριασμών που αφορούν την έρευνα, το περιβάλλον κ.λπ. να μη διέπεται απ’ αυτό το καθεστώς.
         Υπήρχε ανάγκη να αλλάξει αυτή η κατάσταση. Ήταν επιτακτική ανάγκη και αυτό το έλκουμε από το παρελθόν. Ήδη ο Πρωθυπουργός της χώρας σε προγραμματικές δηλώσεις της Κυβέρνησης είχε αναγγείλει την αντιμετώπιση αυτού του θέματος για να μπει επιτέλους μία τάξη στο καθεστώς των ειδικών λογαριασμών. 
        Ένα άλλο σημείο είναι το ότι θεσπίζονται κανόνες για τον έλεγχο και τη διαφάνεια των δημόσιων οικονομικών: νοσηλευτικών ιδρυμάτων, οργανισμών κοινωνικής ασφάλισης, Οργανισμών Τοπικής Αυτοδιοίκησης πρώτου και δεύτερου βαθμού. Γνωρίζουμε όλοι τα αποτελέσματα όλων αυτών των φορέων. Ενδιαφέρουν τον πολίτη, γιατί από τον πολίτη αντλούνται πόροι και εάν δεν υπάρχουν τότε χρειάζεται να ξαναπληρώνει.
        Καταλαβαίνουμε, λοιπόν, ότι έπρεπε να γίνει μια τέτοια κίνηση και να αντιμετωπιστεί αποτελεσματικά η σπατάλη πόρων, να αντιμετωπιστεί και να ενισχυθεί η δημοσιονομική εξυγίανση, διότι μέχρι τώρα τα οικονομικά αποτελέσματα παρουσίαζαν ζημίες και προκαλούσαν προβλήματα. Και θα φέρω το εξής απλό παράδειγμα. Δεν μπορεί η περίθαλψη ενός ασθενούς σ’ ένα δημόσιο νοσοκομείο να κοστίζει πολλαπλάσιο ποσό, δεκαπλάσιο περίπου απ’ ό,τι σε ιδιωτικό νοσοκομείο. Αν είναι δυνατόν στην πραγματικότητα να συμβαίνει αυτό! 
        Στην αντιμετώπιση αυτής της κατάστασης, λοιπόν, στοχεύει το νομοσχέδιο με την αποτύπωση της οικονομικής κατάστασης του κάθε φορέα, με τη σύνταξη επιχειρησιακών σχεδίων, με την τήρηση σχετικού λογιστικού σχεδίου, δηλαδή, σ’ ένα «νοικοκύρεμα».
        Κι έρχομαι τώρα να αναφερθώ και στα μέτρα για τη φορολογική δικαιοσύνη που αποτελούν ένα αποφασιστικό βήμα στην τρίτη φάση της φορολογικής μεταρρύθμισης, με τη διεύρυνση της φορολογικής  βάσης, με την αντιμετώπιση της φοροδιαφυγής και με τη φορολόγηση εισοδημάτων που μέχρι τώρα εξαιρούνταν από τη φορολογία. Χρειάζεται μία δίκαιη φορολογία, ώστε να μειωθεί το έλλειμμα σε σταθερή και μόνιμη βάση. Τα μέτρα, λοιπόν, υπαγορεύονται από την υποχρέωσή μας αυτή, αλλά ταυτόχρονα κι έτσι πρέπει να γίνει, γιατί παρατηρήθηκε σε κάποια στατιστικά στοιχεία της Γενικής Γραμματείας Πληροφοριακών Συστημάτων οι ελεύθεροι επαγγελματίες να δηλώνουν το 1/6 απ’ όλα τα εισοδήματα και τα μισά να τα δηλώνουν μόνον οι μισθωτοί και οι συνταξιούχοι. Ο στόχος του νομοσχεδίου, λοιπόν, είναι η γενικότερη κατανομή των φορολογικών βαρών, γι’ αυτό και αντικαθίσταται το ως τώρα αφορολόγητο. 
        Θέλω να σταθώ και σε κάποια ζητήματα που κάποιοι συνάδελφοι εδώ παρουσίασαν με υπερβολική ευαισθησία λέγοντας «μα, η γενιά των 700 ευρώ…»; κ.λπ.. Θέλω να πω ότι κανένας σ’ αυτήν την Αίθουσα, κυρίες και κύριοι συνάδελφοι, δεν μπορεί να μονοπωλήσει την ευαισθησία. Για τους εργαζόμενους αυτούς πάρθηκαν μέτρα, το να απαλλάσσονται, όπως και για τους νέους επιτηδευματίες, τους νέους επαγγελματίες -που κι αυτό ακούστηκε εδώ μέσα- προβλέφθηκε εκτός από τα τρία έτη και άλλα τρία γι’ αυτούς που είναι κάτω από τριάντα χρόνων. Άρα για τους νέους επαγγελματίες υπάρχει μέριμνα να βοηθιούνται στα πρώτα χρόνια της επαγγελματικής τους δραστηριότητας. Όπως και στα μικρά χωριά δεν θα φορολογείται το καφενεδάκι –και αυτό ειπώθηκε στην επιτροπή-…
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Ζητώ την ανοχή σας επ’ ολίγον, κύριε Πρόεδρε. 
        Σας ευχαριστώ.
        Δεν θα φορολογείται λοιπόν, επαναλαμβάνω, το καφενεδάκι του χωριού, όπως ειπώθηκε στην επιτροπή.
        Κλείνοντας θέλω να πω πως διαφαίνεται ότι η Κυβέρνηση είναι υπεύθυνη και ανταποκρίνεται στις απαιτήσεις των πολιτών για φορολογική δικαιοσύνη, καθώς και στις απαιτήσεις των καιρών και μετά από την ενίσχυση των χαμηλόμισθων και των χαμηλοσυνταξιούχων με την αύξηση της σύνταξης του Ο.Γ.Α., του Ε.Κ.Α.Σ., του επιδόματος ανεργίας και με το Εθνικό Ταμείο Κοινωνικής Συνοχής, που θα ενεργοποιηθεί από το φθινόπωρο για να στηριχθούν οι πολίτες που έχουν μεγαλύτερη ανάγκη, συνεχίζει την προσπάθειά της για εξυγίανση των οικονομικών μεγεθών, για πάταξη της φοροδιαφυγής, για δικαιοσύνη στη φορολόγηση πολιτών και επιχειρήσεων, για να οδηγηθούμε με μεγαλύτερη ταχύτητα σε τροχιά προόδου και ανάπτυξης. 
        Φυσικά υπερψηφίζω το νομοσχέδιο.
        Σας ευχαριστώ, κύριε Πρόεδρε.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Καρτάλης.
        ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, είναι πραγματικά δύσκολο να είσαι κυβερνητικός Βουλευτής και να πρέπει να υπερασπιστείς ένα τόσο ανάλγητο νομοσχέδιο, να πρέπει να δικαιολογηθείς στους ψηφοφόρους σου στην εκλογική περιφέρειά σου, είτε αυτή είναι η Μαγνησία είτε η Κορινθία απ’ όπου είναι η προηγούμενη συνάδελφος, να πρέπει να δικαιολογηθείς στον ελεύθερο επαγγελματία της περιοχής σου για τη φορολογία του 10% που θεσμοθετείται επιπλέον των υπόλοιπων φορολογικών κλιμάκων επειδή ακριβώς το ελληνικό δημόσιο, το ελληνικό κράτος -η Κυβέρνηση πρακτικά- δεν μπορεί να κάνει τη δουλειά του με τους φορολογικούς μηχανισμούς. 
        Και επειδή υπήρχε πολλή συζήτηση στο παρελθόν για την οικονομία της αγοράς, για το αν θα πρέπει να υπάρχει κοινωνική οικονομία της αγοράς, νομίζω ότι όλα αυτά λύθηκαν. Η Κυβέρνηση φρόντισε να υπάρχει η κοινωνία της αγοράς, η αγορά η οποία καθορίζει τους κανόνες της κοινωνίας, εξαπολύει ένα πογκρόμ στα δημόσια αγαθά, στην παιδεία, στην υγεία, στον πολιτισμό, στο περιβάλλον, στην ενέργεια, στις μεταφορές, σε οτιδήποτε εν πάση περιπτώσει συντηρεί μια συνεκτικότητα μέσα στον κοινωνικό ιστό. 
        Ό,τι είναι δημόσιο, είναι προβληματικό. Αυτό είναι το δόγμα της σημερινής Κυβέρνησης κι αυτό το δόγμα το εμφανίζει και το εφαρμόζει σε κάθε έκφανση νομοθετικής της πρωτοβουλίας. 
        Τι περιμένει κάποιος από την κυβέρνηση της χώρας του; Περιμένει, σε μια δύσκολη στιγμή, αυτή να στέκεται κοντά του. Περιμένει, όταν μια οικονομία βρίσκεται σε πρόβλημα, να έρχεται και να προσφέρει ελαφρύνσεις. 
        Η Κυβέρνηση κάνει ακριβώς το αντίθετο. Παραδέχεται ότι υπάρχει μια δύσκολη οικονομική κατάσταση και εν τούτοις φέρνει περισσότερα φορολογικά βάρη στους απλούς πολίτες και μάλιστα σ’ αυτούς που έχουν εισοδήματα κάτω και από το όριο φτώχειας. 
        Αυτή είναι μια ανάλγητη πολιτική και πραγματικά αναρωτιέμαι πώς είναι δυνατόν να περιγράφεται από το συντάκτη του νόμου –και απ’ αυτούς που το υπέβαλαν προφανώς- ως φορολογική δικαιοσύνη. Είναι μια έκπτωση κάθε αξίας, την οποία περιμένει ο πολίτης από την κυβέρνηση της χώρας του. 
        Είχα πει για τον κ. Αλογοσκούφη πριν από περίπου έναν μήνα ότι έχει βάλει ως στόχο να μετατρέψει τη γενιά των 700 ευρώ σε γενιά των 500 ευρώ. Δυστυχώς, θα τα καταφέρει. Η συστηματική του προσπάθεια είναι πραγματικά απαράμιλλη. Κάνει ό,τι μπορεί για να μπορέσει αυτή η γενιά των ανθρώπων που έρχονται και συνθέτουν την κοινωνία της χώρας μας να μπει ακόμα περισσότερο στο περιθώριο, να νιώσει ότι δεν έχει τα προνόμια που είχαν οι προηγούμενες γενιές. 
        Είναι πραγματικότητα, κυρίες και κύριοι συνάδελφοι, ότι η σημερινή γενιά και οι επόμενες θα έχουν λιγότερα ευεργετήματα και λιγότερο πλούτο να χρησιμοποιήσουν από τις προηγούμενες γενιές. 
        Και υπάρχει βεβαίως και η περίφημη ρήση που ακούστηκε τον τελευταίο καιρό πως ό,τι είναι νόμιμο, είναι ηθικό. Εγώ θα σας πω μερικές νόμιμες πράξεις. Είναι νόμιμες, γιατί τις ψήφισε η Βουλή των Ελλήνων με τη σημερινή Κυβέρνηση. Είναι νόμιμες, γιατί εκδόθηκαν υπουργικές αποφάσεις κατ’ εξουσιοδότηση των νόμων. 
        Είναι νόμιμο να καταργείται το εξάμηνο της παροχής για μητρότητα μετά τη γέννηση ενός παιδιού στη μητέρα, αν δεν είναι δικαιούχος του Ι.Κ.Α. και είναι δικαιούχος απλώς ενός άλλου ταμείου; Είναι νόμιμο. Είναι ηθικό; 
        Είναι νόμιμο να εξαιρούνται από ωφελούμενες μητέρες οι υπάλληλοι του δημοσίου, των νομικών προσώπων δημοσίου δικαίου και των Ο.Τ.Α. από τους παιδικούς σταθμούς, τους βρεφονηπιακούς σταθμούς και τα κέντρα δημιουργικής απασχόλησης και μάλιστα και απ’ αυτά που αφορούν τα παιδιά με αναπηρίες; Είναι νόμιμο. Είναι ηθικό;
        Είναι νόμιμο να μην υπάρχουν θέσεις για τα παιδιά στα δημόσια νηπιαγωγεία γιατί το Υπουργείο Παιδείας δεν μερίμνησε να φτιάξει επαρκή αριθμό νηπιαγωγείων αλλά και γιατί εξέδωσε απόφαση ο κ. Στυλιανίδης να μην επεκτείνουν τη λειτουργία τους τα δημοτικά νηπιαγωγεία και έτσι τα παιδιά να πάνε για την προσχολική τους αγωγή σε ένα ιδιωτικό νηπιαγωγείο. Είναι νόμιμο. Είναι ηθικό; 
        Είναι νόμιμο να υπάρχει το stage με την καταστρατήγηση που κάνει η σημερινή Κυβέρνηση, με δεκαοκτάμηνες και τριαντάμηνες συμβάσεις που υποκρύπτουν μόνιμη σχέση εργασίας γιατί όλοι γνωρίζουμε ότι οι απασχολούμενοι στο stage εκπληρώνουν καθήκοντα μόνιμου υπαλλήλου χωρίς ασφάλιση; Είναι νόμιμο. Είναι ηθικό;
        Είναι νόμιμο να υπάρχει πρόβλημα με την ακρίβεια και με το πετρέλαιο, να πέφτουν οι τιμές και εν τούτοις το πετρέλαιο στα βενζινάδικα να είναι σε πολύ υψηλές τιμές; 
        Είναι νόμιμο να μην υπάρχουν επιδόματα προσμετρημένα στο βασικό μισθό και έτσι να μην προσμετρώνται για το δώρο του Πάσχα, το δώρο των Χριστουγέννων και το επίδομα αδείας; Είναι ηθικό; 
        Είναι νόμιμο, έτσι όπως ψηφίστηκε πριν από περίπου είκοσι ημέρες, τα μεταπτυχιακά προγράμματα σπουδών να έχουν δίδακτρα και έτσι πάρα πολλοί συμπολίτες μας να μην μπορούν να κάνουν μεταπτυχιακά που είναι η εξέλιξη της τέταρτης βαθμίδας, επειδή ακριβώς δεν υπάρχει οικονομική ευμάρεια; 
        Και φυσικά αφού ό,τι είναι νόμιμο είναι και ηθικό, να υποθέσω ευλόγως πως ό,τι είναι παράνομο είναι και ανήθικο; Αν είναι έτσι, λοιπόν, γιατί δεν επεμβαίνει η Κυβέρνηση σ’ αυτόν τον καταιγισμό των παραπλανητικών διαφημίσεων από τα κολλέγια που βρίσκουμε κάθε μέρα στις εφημερίδες; Δεν είναι παράνομο να λες ότι έχεις επαγγελματικά δικαιώματα όπως ένας απόφοιτος Α.Ε.Ι.; Δεν είναι παράνομο να λες ότι πληροίς τις προϋποθέσεις της κοινοτικής οδηγίας, τη στιγμή που όλοι ξέρουμε ότι δεν έχει ενσωματωθεί στο εθνικό δίκαιο; Δεν είναι παράνομο; Δεν είναι ανήθικο; Πού είναι η μέριμνα της πολιτείας;
        Μιλά, λοιπόν, η Κυβέρνηση για φορολογική δικαιοσύνη. Το είπαν και πολλοί προηγούμενοι ομιλητές. Πρόκειται για μια εξαπάτηση της λογικής, πρόκειται για μια εξαπάτηση της ηθικής και πρόκειται για μια εξαπάτηση της ελληνικής οικογένειας. 
        Φτιάχνει τρεις κατηγορίες: αυτούς που είναι μισθωτοί και συνταξιούχοι, που έχουν προφανώς τα δικά τους προβλήματα, αυτούς που είναι ελεύθεροι επαγγελματίες και υπόκεινται στο μη αφορολόγητο των 10.500 ευρώ κι αυτούς που υπόκεινται στο αφορολόγητο. Πρόκειται, λοιπόν, για  μια νέα ταξική διάκριση.
        Και έρχεται και λέει: «Εγώ δεν θα φορολογήσω τους μισθωτούς», λες και το 20% των τελών κυκλοφορίας, που αντιστοιχεί σε 7,6 εκατομμύρια ιδιοκτήτες αυτοκινήτων και μοτοσικλετών δεν αφορά και μισθωτούς, λες και η αύξηση στους φόρους των ποτών και των τσιγάρων που θα έρθει, δεν αφορά και μισθωτούς! Πρέπει ο φόρος, δηλαδή, να είναι άμεσος.
        Αν σκεφθείτε, κυρίες και κύριοι συνάδελφοι, τι εξοικονομεί η Κυβέρνηση από τη φορολογία των ελευθέρων επαγγελματιών, είναι ίδιο με το ποσό αν αύξανε το Φ.Π.Α. κατά 1%. Δεν τόλμησε να αυξήσει το Φ.Π.Α., γιατί θα ήταν ένα τρομακτικά ανάλγητο μέτρο και βρήκε την πιο εύκολη κατηγορία πελατών -γιατί δεν πρόκειται περί πολιτών, αλλά πρόκειται περί πελατών- και τη φορολογεί.
        Και έρχεται και λέει λοιπόν: «Και οι ειδικοί λογαριασμοί». Ορθό. Να καταργηθούν πολλοί ειδικοί λογαριασμοί. Το είχαμε προτείνει κι εμείς.
        Ελπίζω, όμως, κύριε Υφυπουργέ, να έχετε μεριμνήσει να ενσωματώσετε στους τακτικούς προϋπολογισμούς τα επιδόματα και τις μισθοδοσίες τις οποίες είχαν πολλές κατηγορίες εργαζομένων, στους ειδικούς λογαριασμούς, οι αρχαιοφύλακες, οι έκτακτοι αρχαιολόγοι, οι άνθρωποι που μεριμνούν για τη συντήρηση των μνημείων, οι άνθρωποι που δουλεύουν στον αθλητικό χώρο. Ελπίζω να το έχετε κάνει αυτό. Διαφορετικά, θα βρούμε μπροστά μας ανθρώπους οι οποίοι δεν θα μπορούν να πληρωθούν.
        Και φθάνουμε στο κομμάτι των Οργανισμών Τοπικής Αυτοδιοίκησης. Άκουσα πολλούς να είναι ευτυχείς με την αλλαγή της νομοθετικής ρύθμισης. Μα, εξακολουθεί και υπάρχει έλεγχος που παραβιάζει τη διοικητική αυτοτέλεια των Ο.Τ.Α.. Είναι σαφές, οι Ο.Τ.Α. πρέπει να καταθέσουν επιχειρησιακό σχέδιο, αναφέρεται σε άλλο εδάφιο απ’ αυτό που ήταν την προηγούμενη φορά, πλην, όμως, αυτό το επιχειρησιακό σχέδιο ελέγχεται και πάλι από τη διυπουργική επιτροπή, η οποία μπορεί να επιβάλλει κανόνες, διορθωτικά μέτρα και να παρέμβει στο επιχειρησιακό σχέδιο. Άρα, που την είδατε τη βελτίωση; Που την είδατε την πλήρη βελτίωση, εν πάση περιπτώσει;
        Κοιτάξτε, κυρίες και κύριοι συνάδελφοι, το ζήτημα είναι ότι αυτήν τη στιγμή το κράτος αποφασίζει ότι μπορεί να κλέψει τον πολίτη και του ζητάει να αποδεχθεί την κλεψιά. Του λέει: «Θα υπογράψω προγραμματική σύμβαση μ’ ένα δήμο για θέματα πολιτισμού, αλλά δεν θα σε πληρώσω και θα αφήσω ανθρώπους στην ανεργία, ενώ εσύ πρέπει να έρθεις να καταβάλεις τη φορολογία σου και όχι μόνο αυτό, αλλά να καταβάλεις και περισσότερη απ’ αυτή που σου αντιστοιχεί».
        Πρόκειται για ένα ανάλγητο νομοσχέδιο. Δεν υπάρχει πολίτης που μπορεί να το δεχθεί. Δεν νομίζω ότι μπορεί να υπάρχει πολίτης που θα ψήφιζε τη Νέα Δημοκρατία και θα μπορούσε να δεχθεί ότι είναι ένα δίκαιο νομοσχέδιο. Και επειδή ζητάτε προτάσεις, εμείς ζητάμε την κατάργηση αυτών των διατάξεων, ζητάμε την προοδευτική κλίμακα στη φορολογία, με έμφαση στην πρόνοια αυτών που είναι στα φτωχότερα εισοδήματα, ζητάμε τη φορολόγηση των εσόδων από τα μερίσματα στην κλίμακα, μάλιστα, των εισοδημάτων των φυσικών προσώπων και ζητάμε και τη φορολογία των αδιανέμητων κερδών με χαμηλό συντελεστή, έτσι ώστε να συντηρηθεί η ανάπτυξη, που σήμερα δεν υπάρχει, γιατί έχει καταρρεύσει και το ΕΣΠΑ 2007-2013, που δεν προχωρά πουθενά, σε καμμιά περιφέρεια της χώρας.
        Νομίζω ότι είναι προφανές ότι καταψηφίζω με τη σειρά μου το νομοσχέδιο.
        Σας ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Κωνσταντίνος Γείτονας.
        ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, προχθές ο κύριος Πρωθυπουργός, στην Έκθεση της Θεσσαλονίκης, δήλωσε: «Οι άξονες της οικονομικής μας πολιτικής παραμένουν αμετάβλητοι». Δηλαδή, ο κύριος Πρωθυπουργός, μακριά από το κοινό αίσθημα -αλλού, πραγματικά, είναι το αίσθημα και η ψυχή του λαού και αλλού ήταν ο λόγος και τα ενδιαφέροντα του Πρωθυπουργού- μας είπε, λοιπόν, ότι ουσιαστικά για τα νοικοκυριά θα παραμείνει ο εφιάλτης της οικονομικής του πολιτικής. Τα νοικοκυριά μας που πλήρωσαν ήδη ακριβά τις μεγάλες «επιτυχίες» Καραμανλή-Αλογοσκούφη στην οικονομία.
        Μας λέτε, κύριοι της Κυβέρνησης, ότι θα συνεχίσετε την ίδια πολιτική που οδήγησε την οικονομία σε κρίση, με την ανάπτυξη σε υποχώρηση, με τον πληθωρισμό στα προ δεκαετίας ύψη, με την ανταγωνιστικότητα σε συνεχή πτώση. Την πολιτική ουσιαστικά αφελληνισμού της ελληνικής κοινωνίας. Όμως, πρέπει να το καταλάβετε, ότι οι πολίτες λένε «Φτάνει πια!». Και το είπαν και αμέσως προχθές στις δημοσκοπήσεις.
        Και για να συνδέσω την εισαγωγή αυτή με το νομοσχέδιο, κύριε Υπουργέ, επειδή το νομοσχέδιο έρχεται με βαρύγδουπους και ψευδεπίγραφους τίτλους, όπως «δημοσιονομική εξυγίανση», «φορολογική δικαιοσύνη», αλήθεια, πιστεύετε ότι όταν ο Πρωθυπουργός ουσιαστικά καλύπτει φοροαποφυγή Υπουργού του, μπορείτε να δημιουργήσετε αίσθημα φορολογικής δικαιοσύνης στους πολίτες; Για όνομα του Θεού συνέλθετε! Γι’ αυτό είναι αγανακτισμένοι οι πολίτες!
        Τα νέα φορολογικά μέτρα ουσιαστικά προδίδουν το Βατερλό της οικονομικής σας πολιτικής. Δεν μου αρέσουν οι μεγάλες λέξεις, αλλά περί αυτού πρόκειται. Εμείς το είχαμε προβλέψει. Είναι μια απεγνωσμένη προσπάθεια -αυτό κάνετε ουσιαστικά- για να κλείσετε τρύπες στον προϋπολογισμό και να αποφύγετε το ενδεχόμενο νέας επιτήρησης.
        Δεν είναι δε αναγκαία τα μέτρα λόγω διεθνούς κρίσης όπως ισχυρίζεστε. Είναι τα επίχειρα της αποτυχημένης πολιτικής σας. Και άλλες χώρες βιώνουν τη διεθνή κρίση, αλλά ούτε τέτοια μέτρα πήραν ούτε έχουν τη δική μας ακρίβεια. 
        Το νομοσχέδιο, λοιπόν, όπως είπα, με τους ψευδεπίγραφους τίτλους ουσιαστικά είναι πρόσχημα και όχημα για μια νέα φοροεπιδρομή κατά των μεσαίων στρωμάτων, αδύνατων οικονομικά στρωμάτων. Καταργείτε το αφορολόγητο, επιβαρύνετε αδιακρίτως με κεφαλικό φόρο μικρομεσαίους και ελεύθερους επαγγελματίες, καθώς και νέους εργαζόμενους. Και φτάσατε στο σημείο να φορολογείτε και εισοδήματα κάτω από το όριο της φτώχειας. Φορολογία επί δικαίοις και αδίκοις. Και μην κάνετε περιγραφή του Συντάγματος. Το Σύνταγμα λέει ασφαλώς ότι ο κάθε πολίτης πρέπει να προσφέρει σύμφωνα με τις δυνάμεις του. Αλλά οι οικονομικές του δυνάμεις, δυνατότητες διαπιστώνονται. Η αδυναμία διαπίστωσης από το κράτος του ποιος μπορεί να δώσει και ποιόν πρέπει να δώσει φόρο, θα οδηγεί σε μέτρα γενικά ισοπεδωτικά; Αυτό είναι αναχρονισμός ακόμα και για τη δική σας τη νεοφιλελεύθερη λογική. 
        (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
        Με τη ρύθμιση μάλιστα που διορθώσατε, την τελευταία στιγμή, δήθεν ως ευνοϊκή για τους νεώτερους των τριάντα ετών, διαιωνίζεται και το καθεστώς ομηρίας των νέων εργαζομένων, που ενώ πραγματικά παρέχουν μισθωτή εργασία, πληρώνονται ουσιαστικά με μπλοκάκι. 
        Η φορολόγηση επίσης του 10% των εσόδων από μερίσματα είναι το ίδιο άδικη και ευνοϊκή για λίγους, αφού δεν εντάσσει τα εισοδήματα από μερίσματα στη φορολογική κλίμακα των φυσικών προσώπων όπως είναι το σωστό και όπως προτείνει το ΠΑ.ΣΟ.Κ..
        Επίσης, μη λέτε ότι δεν χτυπάτε όλους. Χτυπάτε επί δικαίοις και αδίκοις όλους με την ισοπεδωτική αύξηση του 20% των τελών κυκλοφορίας. Και το «φιατάκι» και η «τζιπάρα» είναι στην ίδια κατηγορία.
        Τέλος, όσον αφορά τις άλλες ρυθμίσεις σας, σας θυμίζω ότι εσείς είχατε πει «τέρμα στα καλαμπούρια των περαιώσεων» -δικές σας εκφράσεις είναι- και των ρυθμίσεων των ληξιπρόθεσμων οφειλών. Αφού αποδυναμώσατε το ελεγκτικό σύστημα, αφού χαρίσατε πολλά σε λίγους και σας τα έχουμε πει σε όλα αυτά τα τέσσερα χρόνια, πρόκειται για δισεκατομμύρια ευρώ, αφού πραγματικά επιτρέψατε με τις χαριστικές και τις άστοχες ρυθμίσεις σας να δημιουργηθεί στην αγορά κλίμα φορολογικής ασυδοσίας και αδικίας, τώρα μπροστά στην κατάρρευση των εσόδων επανέρχεστε, σε περαίωση και ρύθμιση επιβραβεύοντας μάλιστα τους φοροκλέπτες, εντάσσοντας δηλαδή στη διαδικασία αυτή και τους λήπτες πλαστών τιμολογίων. Αυτό λέγεται και θράσος και υποκρισία. 
        Αυτή είναι η πολιτική σας, αυτά τα μέτρα σας. Δεν είναι μόνο αντισυνταγματικά, δεν είναι μόνο αντικοινωνικά, αλλά ουσιαστικά ανατρέπουν και κάθε λογική και κάθε αρχή φορολογικής δικαιοσύνης. 
        Έχω ξαναπεί σ’ αυτήν την Αίθουσα, το έχω τονίσει με την κάθε σχετική ευκαιρία συζήτησης στην επιτροπή, κύριε Υπουργέ, να πω ότι ποτέ δεν μπορεί να αποδώσει ένα φορολογικό μέτρο, ένα φορολογικό σύστημα εάν δεν είναι δίκαιο, εάν δεν εμπεδώνει και προωθεί στους πολίτες αίσθημα φορολογικής δικαιοσύνης.  Έτσι, λοιπόν, τα μέτρα καταντούν φοροεισπρακτικά.
        Στο λίγο χρόνο που έχω, θα ήθελα να έρθω και σ’ ένα άλλο ζήτημα που δεν εθίγη από τους ομιλητές, στο άρθρο 35. Καταργήσατε τη λίστα φαρμάκων που είχαμε εισάγει, αλλάξατε τον τρόπο τιμολόγησης των φαρμάκων και η φαρμακευτική δαπάνη εκτινάχθηκε στα ύψη όπως το είχαμε προβλέψει. Σύμφωνα με στοιχεία –είχα κάνει μια ερώτηση και μου έδωσε στοιχεία το Υπουργείο Απασχόλησης- το Ι.Κ.Α. πλήρωσε το 2004 1.000.000.000 και το 2007 πλήρωσε 1,7 δισεκατομμύριο, δηλαδή 70%. Προσέξτε το. Συνολικά για όλα τα ταμεία το 2004 η φαρμακευτική δαπάνη ήταν 1,9 δισεκατομμύριο και έχει εκτοξευθεί στα 3,1 δισεκατομμύρια το 2007, δηλαδή, είχαμε 60% αύξηση. Αυτά είναι τα αποτελέσματα της πολιτικής σας. Φωνάζαμε, δεν μας ακούγατε και τώρα έρχεστε ουσιαστικά χωρίς ίχνος ντροπής και αυτοκριτικής να επαναφέρετε εμμέσως πλην σαφώς τη λίστα. 
        Και δεν είναι μόνο αυτό. Προσέξτε, αυτό δεν έχει επισημανθεί στην Αίθουσα. Φοβάμαι ότι με τα πρωτόκολλα θεραπείας, που εισάγετε με τη ρύθμιση, ουσιαστικά απεργάζεστε τον περιορισμό αναγκαίων φαρμάκων χορηγουμένων στους πάσχοντες. Θα είναι τραγικό πράγματι να τους περικόψετε τα φάρμακα. Εκεί φθάσατε. Και ακόμη, περιμένουν τα ταμεία να πάρουν πίσω από τις φαρμακευτικές εταιρείες το λεγόμενο ποσοστό ανάκτησης, που είχατε εισαγάγει με την τροποποίηση τότε της κατάργησης της λίστας.
        Κυρίες και κύριοι συνάδελφοι, είναι φανερό και από τη στάση του κόσμου ότι οι ανάγκες της κοινωνίας και της οικονομίας απαιτούν μια άλλη εναλλακτική πολιτική για ανταγωνιστική οικονομία, για αποτελεσματικό κοινωνικό κράτος, για ένα δίκαιο σύστημα φορολογίας. 
        Το ΠΑ.ΣΟ.Κ. έχει συγκεκριμένες προτάσεις για τη φορολογία. Αναφέρθηκε ο εισηγητής μας και δεν θα επανέλθω. Εμείς αυτήν την πολιτική προτείνουμε, ως εναλλακτική πρόταση.
        Η Νέα Δημοκρατία απεδείχθη ότι έχει πάρει τον κατήφορο. Δεν πρέπει, όμως, να συμπαρασύρει τη χώρα. Ο τόπος χρειάζεται μια άλλη κυβέρνηση και το στοίχημα για το ΠΑ.ΣΟ.Κ. –και εδώ προσπαθούμε όλοι, από τον Πρόεδρο μέχρι το κάθε μέλος- είναι για να πείσει ότι μπορεί να δώσει αυτήν την κυβέρνηση. Και μπορεί και θα τη δώσει.
        Ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. στο Νομό Αχαΐας κ. Απόστολος Κατσιφάρας. 
        ΑΠΟΣΤΟΛΟΣ ΚΑΤΣΙΦΑΡΑΣ: Κύριοι συνάδελφοι, η Κυβέρνηση βρίσκεται σε κατάσταση πανικού. Προσπερνά, αγνοεί και συγκαλύπτει συμπεριφορές και πρακτικές στελεχών της που προσβάλλουν και απαξιώνουν το δημοκρατικό μας σύστημα και βάζουν την κοινωνία σ’ ένα μεγάλο ερώτημα: Ποιον να πιστέψουν και τι. Κι αυτό είναι ευθύνη σας, κύριε Υπουργέ.
        Επιβάλλετε φορολογικά βάρη επί δικαίων και αδίκων. Η Κυβέρνηση και εσείς κλείνετε τα αυτιά σας στις αγωνίες και τα προβλήματα που αντιμετωπίζει η ελληνική κοινωνία. Αποφεύγετε το διάλογο και τη συνεννόηση και επιβάλλετε χαράτσι. 
        Το μήνυμα είναι ένα και καθολικό από φορείς, από την κοινωνία, από τα κόμματα της Αντιπολίτευσης: Πάρτε πίσω το νομοσχέδιο που φέρνει μέτρα εισπρακτικά, φορολογικά και κοινωνικά άδικα, αντιαναπτυξιακά, που ενισχύουν τη φορολογική αδικία, στρεβλώνουν τον ανταγωνισμό και περιορίζουν την ανάπτυξη και την επιχειρηματικότητα.
        Είναι ολοφάνερο ότι η Κυβέρνηση κάνει φοροεπιδρομή μόνο για να καλύψει τη μαύρη τρύπα του προϋπολογισμού, για να καλύψει την αποφυγή μιας νέας επιτήρησης που απ’ ό,τι φαίνεται έρχεται. 
        Ίσως, κύριε Υπουργέ, δεν θα αποφύγετε το νέο κωμικό ανέκδοτο: ποια κυβέρνηση στη θητεία της κατάφερε το ακατόρθωτο, να φέρνει δυο επιτηρήσεις στην ελληνική οικονομία; Μακάρι να το αποφύγουμε με την πολιτική σας και τις πρακτικές σας και με την ανικανότητά σας να διαχειριστείτε μια δύσκολη πραγματικά παγκόσμια συγκυρία με λάθος μέτρα και να βάλετε και τη χώρα και την κοινωνία σε μια νέα περιπέτεια.
        Η Κυβέρνηση με την πολιτική της μέσα στην τετραετία έφερε την οικονομία και την κοινωνία σ’ αυτά τα τραγικά αδιέξοδα. Δεν θωράκισε την οικονομία παρ’ ότι μέχρι πρόσφατα η Κυβέρνηση μας έλεγε ότι όλη η πολιτική της θωρακίζει την οικονομία. Σήμερα, όμως, φαίνεται ότι ο βασιλιάς ήταν γυμνός.
        Δεν αντιμετωπίζετε την ακρίβεια και την κατάσταση που επικρατεί στην αγορά, περιορίζετε την αγοραστική δύναμη του οικογενειακού εισοδήματος, περιορίζετε τη μικρή και μεσαία ελληνική επιχείρηση, περιορίζετε τις δυνατότητες των μικρών τοπικών κοινωνιών, αντί σε μια δύσκολη παγκόσμια συγκυρία να απαντήσετε με πρωτοβουλίες, κίνητρα, φοροαπαλλαγές, που να στηρίζουν την επιχειρηματικότητα, τη μικρή και μεσαία επιχείρηση να μπορεί να σταθεί στα πόδια της γερά, προκειμένου να μπορεί να ξεπεράσει με έναν πιο σίγουρο τρόπο αυτήν την παγκόσμια κρίση.
        Μόνο και μόνο η πολιτική σας από τις άμεσες επιβολές με ευθύνη της Κυβέρνησης σε επίπεδο κρατικών τιμολογίων, μόνο αυτό πρέπει να αντιληφθείτε σε τι αδιέξοδο έχετε φέρει την επιχειρηματικότητα στη χώρα μας. Δείτε λίγο, 26% πιο ακριβό το ρεύμα. Ξέρουμε ότι η οικονομία μας είναι ενεργοβόρα, οι μετακινήσεις, η επιβολή φόρων και τελών στο αυτοκίνητο που κι αυτό είναι μέρος και της επιχειρηματικής δραστηριότητας πέρα από την οποιαδήποτε μετακίνηση. Είναι μέτρα κοινωνικά άδικα, αντιαναπτυξιακά που δεν θα προσθέσουν και δεν θα φέρουν λύσεις. Ουσιαστικά, είναι η χαριστική βολή που δίνετε στη μικρομεσαία επιχείρηση και στη νεολαία μας.
        Κύριε Υπουργέ, είναι πολύ δύσκολο να καταλάβει η Κυβέρνηση ότι αυτό που πάτε εσείς να επιβάλετε σε τρεις τουλάχιστον κατηγορίες, ηθικά δεν έχετε δικαίωμα να το κάνετε; Στο νέο άνθρωπο που αναζητά ελπίδα για το μέλλον, με ποιο δικαίωμα εσείς στερείτε τα όνειρά του; Με ποιο δικαίωμα θα φορολογήσετε εισοδήματα κάτω από τα όρια της φτώχειας; Με ποιο δικαίωμα θα πάτε στο νέο δικηγόρο, το μηχανικό, το νέο επαγγελματία, να μην του δώσετε κίνητρα, να μην τον στηρίξετε; Από τη μια πλευρά λέτε στο νέο άνθρωπο, μπείτε στα προγράμματα του Ο.Α.Ε.Δ., πάρτε περίπου 15.000 ευρώ να κάνετε μια μικρή επιχείρηση κι από την άλλη πλευρά έρχεστε με την πολιτική σας και τον χαρατσώνετε. Του στερείτε τα όνειρα.
        Επίσης, με ποιο δικαίωμα εσείς, με την κατάργηση του αφορολογήτου ποσού των 10.500 ευρώ λέτε στον άνθρωπο που είναι κοντά στη σύνταξη και κρατά το μαγαζί του για δύο τρία χρόνια να μη χάσει τα ένσημά του; Με ποιο δικαίωμα και ποια σοβαρή κυβέρνηση και δίκαιη αυτό δεν το κατανοεί να το διαχωρίσει; Δεν ξέρετε; Δεν μιλήσατε με τους εκπροσώπους των φορέων; ΄Η κλείσατε τ΄ αυτιά σας; Δεν ξέρετε ότι ένα μεγάλο μέρος σήμερα επαγγελματιών, εμπόρων, ιδιοκτητών μικρών καταστημάτων, περιμένουν δύο και τρία χρόνια χωρίς να βγάζουν ούτε καν τα λειτουργικά τους, μόνο για να μη χάσουν το δικαίωμα της σύνταξης, να έχουν το ασφαλιστικό τους; Αυτό δεν το αναγνωρίζει η Κυβέρνηση;
        Επίσης, κύριε Υπουργέ, χρειαζόταν να δοθεί τόση μάχη στην επιτροπή της Βουλής για να κατανοήσετε ότι αυτό που υποκριτικά κάνει το κράτος για πάρα πολλά χρόνια που μετατρέπει ουσιαστικά μια εξαρτημένη σχέση εργασίας του νέου με το δημόσιο μέσα από τη διαδικασία με το μπλοκάκι δεν το ξέρατε, δεν το γνωρίζατε; Εσείς οι ίδιοι, οι φορείς του Υπουργείου, οι μισοί δουλεύουν με τα μπλοκάκια. Κρατάμε όμηρο το νέο άνθρωπο και από την άλλη πλευρά κλείνουμε τα αυτιά μας ότι δεν ξέρει τίποτα. 
        Ειδικοί λογαριασμοί. Κύριε Υπουργέ, πράγματι χρειάζεται να καταργήσουμε τους ειδικούς λογαριασμούς. Εσείς όμως δεν καταργείτε τους ειδικούς λογαριασμούς, ουσιαστικά τους ελέγχετε περαιτέρω και τους ελέγχετε μικροπολιτικά. Είναι αμφίβολο αν διατηρηθούν τα επιδόματα στους εργαζόμενους που παίρνουν εμμέσως μια ενίσχυση του εισοδήματός τους και κρατάτε επιλεκτικά αρκετούς ειδικούς λογαριασμούς.
        (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή).
        Τελειώνω, κύριε Πρόεδρε.
        Το ίδιο κάνετε και με τους Ο.Τ.Α.. Παραβιάζετε την αυτονομία στη λειτουργία της Τοπικής Αυτοδιοίκησης. Αυτό είναι και άδικο και αντισυνταγματικό. Η κοινωνία ζητά διαφάνεια αλλά δεν ζητά να δοθούν εξουσίες στην ίδια την κεντρική εξουσία να ελέγχει τον εαυτό της. Οι εξουσίες για τη διαφάνεια πρέπει να δοθούν στο Κοινοβούλιο εδώ που γίνεται ανοικτός και δημόσιος διάλογος. Μια τέτοια πολιτική δεν την έχετε, δεν μπορεί να την έχετε, βρίσκεστε σε κατάσταση πανικού. Το ΠΑ.ΣΟ.Κ., η μεγάλη προοδευτική παράταξη που ιστορικά έχει δώσει λύσεις σε πολύ κρίσιμες περιόδους της χώρας μας θα είναι αυτή που θα δώσει μια άλλη λύση με προοπτική, με μέλλον, με ενίσχυση της ανάπτυξης, της παραγωγικότητας, με σεβασμό και με δικαιώματα στην κοινωνία και στους πολίτες. 
        Ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
        Ο Βουλευτής του ΠΑ.ΣΟ.Κ. στη Β΄ Περιφέρεια Πειραιά κ. Γιάννης Διαμαντίδης έχει το λόγο.
        ΙΩΑΝΝΗΣ ΔΙΑΜΑΝΤΙΔΗΣ: Κύριε Πρόεδρε, κυρίες και κύριοι συνάδελφοι,  το νέο φορολογικό νομοσχέδιο της Κυβέρνησης μ’ αυτό το βαρύγδουπο τίτλο που φέρει, αποτελεί ακόμα ένα δείγμα άστοχης και ανάλγητης πολιτικής της Κυβέρνησης της Νέας Δημοκρατίας. Δεν αποτελεί πια έκπληξη ούτε για μας ούτε για τον ελληνικό λαό, που εδώ και τέσσερα χρόνια σφίγγει καθημερινά το ζωνάρι. 
        Ο ίδιος ο Πρωθυπουργός της χώρας στη Δ.Ε.Θ. φάνηκε να μην έχει επίγνωση της πραγματικότητας, λες και ζει σ’ άλλο κόσμο. Αντί να δώσει προοπτική στους πολίτες, αντί να αναζητήσει λύσεις πέρα από το χρεοκοπημένο οικονομικό και αναπτυξιακό μοντέλο που εφαρμόζει, αντί να ακούσει τις διαμαρτυρίες της πλειοψηφίας των πολιτών, των παραγωγικών τάξεων, των κοινωνικών εταίρων, προσπαθεί για άλλη μια φορά να μας πείσει ότι το μαύρο είναι άσπρο, σε μία ύστατη προσπάθεια να συγκαλύψει τις ευθύνες, τις αδυναμίες των αποτυχημένων και διαπλεκομένων Υπουργών του. 
        Πώς τολμούν ο κύριος Πρωθυπουργός και ο κ. Αλογοσκούφης να μας λένε ότι το έργο της Κυβέρνησης είναι πετυχημένο, ότι η οικονομία μας έχει αντοχές και θα αντέξει στη διεθνή κρίση; Τις ανάγκες, κύριε Πρωθυπουργέ, των ασθενέστερων οικονομικών στρωμάτων της χώρας τις γνωρίζετε;  Εξαντλήθηκαν πια οι πολίτες της χώρας μας. Μαζί εξαντλήθηκε και η υπομονή των χαμηλόμισθων, των συνταξιούχων, των ανέργων, που ακούσαμε πριν από λίγο τον Υπουργό να μας λέει ότι μειώνεται η ανεργία, λες κι εμείς ζούμε σ’ άλλο κόσμο και δεν βλέπουμε τι γίνεται εδώ. Ούτε και οι Βουλευτές της Νέας Δημοκρατίας δεν βλέπουν τις πιέσεις των νέων, δεν βλέπουν τη γενιά των νέων των 700 ευρώ, παρά ακούν τις δικαιολογίες από Υπουργούς με «αναψυκτήρια», με παράνομα και αυθαίρετα κτίσματα, με «κουμπάρους», με ομόλογα και τώρα πρόσφατα με τον πολύ ευκατάστατο Υπουργό Εμπορικής Ναυτιλίας που δήλωσε ότι τα τεχνάσματα για τη φοροαποφυγή της υπεράκτιας εταιρείας και τις ύποπτες μεταβιβάσεις τις έκανε για να διασφαλίσει το μέλλον των παιδιών του, επικαλούμενος μάλιστα ότι το νόμιμο είναι και ηθικό. Πού ακούστηκαν αυτά τα πράγματα; Και εν πάση περιπτώσει, αυτό μπορεί να ισχύει για τον οποιοδήποτε πολίτη, τον οποιοδήποτε απλό φορολογούμενο, αλλά δεν ισχύει, όμως, για τον πολιτικό. Πόσο μάλλον όταν αυτός ο πολιτικός ασκεί εξουσία από υπουργικό θώκο.
        Εσείς, όμως, κύριοι της Κυβέρνησης, φαίνεται ότι δεν αντιλαμβάνεστε ότι έχετε την υποχρέωση να φροντίζετε τα συμφέροντα του ελληνικού λαού, των πολιτών και ότι πρέπει να δίνετε το παράδειγμα. 
        Εξαπολύετε με τις προτεινόμενες διατάξεις του νομοσχεδίου νέα φοροεπιδρομή σε βάρος των χαμηλών και μεσαίων εισοδημάτων χωρίς σχεδιασμό, χωρίς συναίσθηση των παρενεργειών στον κοινωνικό ιστό, για να βρείτε τα 4.000.000.000 ευρώ που σας λείπουν, για να καλύψετε τις άμεσες ανάγκες. Είναι αυτονόητο και γνωστό ότι κάθε κυβέρνηση θέλει -και πρέπει να έχει- στα πλαίσια της ασκούμενης οικονομικής  πολιτικής έσοδα, για να μπορεί να λειτουργήσει. Αυτά τα έσοδα, αγαπητοί συνάδελφοι –θα έπρεπε να το γνωρίζει η Κυβέρνηση-  δεν προέρχονται αποκλειστικά μόνο από την επιβολή νέων φόρων, αλλά και από την περιστολή δαπανών που εξαγγείλατε και ουδέποτε εφαρμόσατε, από τη διεύρυνση της φορολογικής βάσης με την καταπολέμηση της φοροδιαφυγής και τέλος και  με την καλλιέργεια υπεύθυνης φορολογικής συνείδησης στον πολίτη. 
        Αλλά τι παραδείγματα δίδετε στον ελληνικό λαό, επιβραβεύοντας τους πονηρούς, τους φοροαποφεύγοντες  και τους κάθε είδους επιτήδειους; 
        Εμείς καταπολεμήσαμε σε μεγάλο βαθμό τη φοροδιαφυγή με μία σειρά μέτρων, όπως με το «ΤΑΧΙΣ», με το Σ.Δ.Ο.Ε., με τους ελεγκτικούς μηχανισμούς, τα ελεγκτικά κέντρα. 
        Την τελευταία πενταετία που κυβερνάτε, κύριε Υπουργέ, εσείς τι κάνατε; Αποδυναμώσατε το Σ.Δ.Ο.Ε., χαλαρώσατε τους ελεγκτικούς μηχανισμούς. Ο κεντρικός ελεγκτικός μηχανισμός έχει  εξασθενίσει  λόγω του έντονου κομματισμού που επιβάλατε. Οι ρυθμοί ανάπτυξης του «ΤΑΧΙΣ» έχουν μειωθεί με σειρά νομοθετημάτων και μέτρων. Και αφού πρώτα απαξιώσατε και αποδιοργανώσατε τον ελεγκτικό μηχανισμό,  ευνοήσατε τη φοροδιαφυγή και περάσατε  μηνύματα στην κοινωνία για φορολογική ασυδοσία. Να θυμίσω ότι το πρώτο μέτρο  τον Αύγουστο του 2004 ήταν η περαίωση εκκρεμών φορολογικών υποθέσεων για όσους είχαν διαπράξει φοροδιαφυγή και φοροκλοπή. Και μ’ αυτό το μέτρο τι κάνατε; Καταργήσατε την ποινικοποίηση της χρήσης εικονικών στοιχείων και δώσατε τη δυνατότητα στους παραβάτες να κάνουν απλή ρύθμιση οφειλών. Για πρώτη φορά σταματά η ποινική δίωξη για σοβαρές υποθέσεις, για πρώτη φορά ακυρώνονται αποφάσεις επιβολής προστίμων που έχουν φθάσει στο εφετείο. 
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομίας): Ποτέ δεν έγινε αυτό, κύριε συνάδελφε.
        ΙΩΑΝΝΗΣ ΔΙΑΜΑΝΤΙΔΗΣ:  Για πρώτη φορά χαρίζονται τεράστια ποσά από πρόστιμα σε επιχειρήσεις που έχουν καταδικαστεί πρωτοδίκως.
        Ανοίξατε, κύριε Υπουργέ, ουσιαστικά το δρόμο για το ξέπλυμα βρόμικου χρήματος με επαναπατρισμό κεφαλαίων…
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Ούτε αυτό έγινε. 
        ΙΩΑΝΝΗΣ ΔΙΑΜΑΝΤΙΔΗΣ: …χωρίς να εξεταστεί ούτε ο τρόπος ούτε ο τόπος απόκτησης των κεφαλαίων αυτών και μάλιστα με επιβολή φόρου μόνο στο 3%.
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν ισχύει αυτό που λέτε.
        ΙΩΑΝΝΗΣ ΔΙΑΜΑΝΤΙΔΗΣ: Ισχύει, κύριε Υπουργέ.
        ΑΝΤΩΝΙΟΣ ΜΠΕΖΑΣ (Υφυπουργός Οικονομίας και Οικονομικών): Δεν ισχύει.
        ΠΡΟΕΔΡΕΥΩΝ (Αναστάσιος Νεράντζης): Παρακαλώ, αφήστε τον ομιλητή να μιλήσει! Μη διακόπτετε!
        ΙΩΑΝΝΗΣ ΔΙΑΜΑΝΤΙΔΗΣ: Ξέρετε τι κάνατε μ’ αυτό; Χρησιμοποιώντας αυτήν την ευνοϊκή διάταξη της Κυβέρνησης ο κ. Πρόδρομος Μαυρίδης, ο γνωστός, κατάφερε να «επαναπατρίσει» τις μίζες από τα μαύρα ταμεία της «SIEMENS». Αυτό έκαναν επικαλούμενοι τη διάταξή σας. 
        Κυρίες και κύριοι συνάδελφοι, όλοι γνωρίζουμε ότι το φορολογικό βάρος στην Ελλάδα έχει αυξηθεί κατακόρυφα για κάθε ελληνική οικογένεια όλο αυτό το διάστημα που κυβερνά η Νέα Δημοκρατία.
        Υποτίθεται ότι προσπαθήσατε να δώσετε ώθηση στις επιχειρήσεις με μείωση των συντελεστών φορολόγησης, ώστε να γίνουν πιο ανταγωνιστικές και να τροφοδοτηθεί η ανάπτυξη. Κι εκεί αποτύχατε. Ο ελληνικός λαός γνωρίζει πλέον ότι με τις δήθεν μεταρρυθμίσεις, κύριε Υπουργέ, κατέληξαν πλέον οι χαμηλόμισθοι να πληρώνουν ακόμα περισσότερους φόρους, τη στιγμή που μειώνεται δυσανάλογα το φορολογικό βάρος για τους υψηλόμισθους, τους έχοντες και τους κατέχοντες. Ή μήπως αυτό δεν έγινε με την κατάργηση του φόρου μεγάλης ακίνητης περιουσίας και της επιβολή του Ειδικού Τέλους Ακίνητης Περιουσίας που επιβάλατε στον τελευταίο Έλληνα πολίτη; Γι’ αυτό άλλωστε κατέληξαν στην Ελλάδα πάνω από δύο εκατομμύρια συμπολίτες μας να βρίσκονται κάτω από το όριο της φτώχειας. 
        Όσο για τα νοικοκυριά δεν τα εξόντωσε μόνο όλα αυτά τα μέτρα που πήρατε, αλλά και η ακρίβεια στα καθημερινά είδη διατροφής, στα τιμολόγια των υπηρεσιών. Ακούμε ότι ετοιμάζετε νέες αυξήσεις στη Δ.Ε.Η., στον Ο.Τ.Ε., στην Ε.Υ.Δ.Α.Π. στα εισιτήρια που τα είδαμε το καλοκαίρι με τα ακτοπλοϊκά, να απογειώνονται και όλα αυτά τώρα εξοντώνουν τον ελληνικό λαό, τον Έλληνα πολίτη και το Υπουργείο Οικονομίας επιβάλλει φορολόγηση επί δικαίων και αδίκων και τέλος επαναφέρετε και τα τεκμήρια διαβίωσης λες και βρισκόμαστε στη δεκαετία του ’80. Αυτά τα μέτρα ήταν για το 1980 και όχι το 2008! 
        Μέσα στον πανικό του ο κ. Αλογοσκούφης, για να καλύψει τη μαύρη τρύπα, δέχθηκε εισηγήσεις από κάθε σύμβουλό του, από κάθε παράγοντα υπηρεσιακό για εύκολες λύσεις, όπως είναι η αύξηση στα τέλη κυκλοφορίας, χωρίς όμως να υπολογίζετε τον παράγοντα άνθρωπο. 
        Αυτή είναι δυστυχώς, κύριοι συνάδελφοι, η φιλοσοφία της Νέας Δημοκρατίας και αυτήν τη φιλοσοφία πολύ σύντομα ο ελληνικός λαός θα κληθεί να την καταψηφίσει.
        Βεβαίως είναι αυτονόητο,  κύριε Πρόεδρε και κύριοι συνάδελφοι, ότι το ΠΑΣΟΚ καταψηφίζει αυτό το νομοσχέδιο.
        Ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ο Βουλευτής του ΠΑ.ΣΟ.Κ. στο Νομό Μεσσηνίας κ. Κουσελάς έχει το λόγο.
        ΔΗΜΗΤΡΙΟΣ ΚΟΥΣΕΛΑΣ: Κυρίες και κύριοι συνάδελφοι, τα μέτρα που περιέχονται σ’ αυτό το νομοσχέδιο είναι ομολογία αποτυχίας της οικονομικής πολιτικής της Κυβέρνησης σε όλα τα επίπεδα. Μίας οικονομικής πολιτικής που τα τελευταία τέσσερα χρόνια μοίρασε απλόχερα φοροαπαλλαγές στους οικονομικά ισχυρούς, κομματικοποίησε και διέλυσε τους ελεγκτικούς μηχανισμούς, αποδείχτηκε ανίκανη να περιορίσει τη σπατάλη του κράτους, που όπως έλεγε τότε ο Πρωθυπουργός ανερχόταν σε 10.000.000.000 ευρώ, αλλά απεδείχθη έτι περαιτέρω ανίκανη να εισπράξει ακόμα και τα δισεκατομμύρια του Φ.Π.Α. που έχουν πληρώσει οι Έλληνες πολίτες και που δυστυχώς παραμένουν ανείσπρακτα. 
        Το λογαριασμό, λοιπόν της αποτυχίας της οικονομικής πολιτικής δεν θα τον πληρώσει η Κυβέρνηση και τα οικονομικά στελέχη, θα τον πληρώσουν οι Έλληνες πολίτες τα επόμενα δύο χρόνια και αυτός είναι της τάξης των 4.000.000.000 ευρώ. 
        Τον στέλνετε αυτόν τον λογαριασμό, κύριοι της Κυβέρνησης, με μέτρα που καταλύουν κάθε έννοια φορολογικής δικαιοσύνης, με μέτρα που στοχοποιούν αλλά και χαρατσώνουν τους μικρομεσαίους. 
        	Εγώ σας ερωτώ, κύριε Υπουργέ: Είναι φορολογικά και κοινωνικά δίκαια τα μέτρα στη βάση των οποίων πληρώνουν για πρώτη φορά όσοι στη χώρα μας είναι στα όρια αλλά και κάτω από τα όρια της φτώχειας; Είναι φορολογικά και κοινωνικά δίκαια τα μέτρα, όπως είπαν και οι προηγούμενοι συνάδελφοι, που αναγκάζουν τα νέα παιδιά που προσπαθούν να επιβιώσουν κάτω από τις πιο άνισες και τις πιο δύσκολες συνθήκες, τη γενιά των 700 ευρώ, να πληρώνουν φόρους; Είναι φορολογικά δίκαιο να πληρώνει κάποιος φόρο επιπλέον 1.050 ευρώ όταν δηλώνει εισόδημα 10.500 ευρώ και να πληρώνει επιπλέον 1.050 ευρώ και εκείνος που δηλώνει εισόδημα 200.000 ευρώ; 
        Είναι φορολογική δικαιοσύνη αυτή στα πλαίσια της οποίας εσείς δημιουργείτε τρεις διαφορετικές φορολογικές κλίμακες, μία για τους μισθωτούς και τους συνταξιούχους, μία δεύτερη για τους ελεύθερους επαγγελματίες και όσους έχουν ατομική επιχείρηση και μία τρίτη για τα εισοδήματα που προέρχονται από την οικοδομή, από γεωργικές επιχειρήσεις κ.λπ.; Παίρνουμε τρεις ανθρώπους που έχουν εισόδημα 12.000 ευρώ και ο καθένας ανήκει σε μία διαφορετική κατηγορία. Στη μεν πρώτη κατηγορία αυτός που έχει 12.000 ευρώ εισόδημα δεν θα πληρώσει φόρο, όσοι βρίσκονται στη δεύτερη κατηγορία με 12.000 ευρώ θα πληρώσουν 1.275 ευρώ φόρο και αυτοί που είναι στην τρίτη κατηγορία θα πληρώσουν 225 ευρώ φόρο. Αυτή είναι η φορολογική δικαιοσύνη, λοιπόν, για την οποία μας μιλάτε;
        	Μιλάτε για καταπολέμηση δήθεν της φοροδιαφυγής. Το ερώτημα είναι σαφές: Πώς θα καταπολεμήσετε τη φοροδιαφυγή; Με τις συνταγές περί φοροαποφυγής του Υπουργού σας, του Υπουργού Εμπορικής Ναυτιλίας, τις οποίες υπερασπίστηκε δυστυχώς στη Θεσσαλονίκη ο ίδιος ο Πρωθυπουργός; Θα καταπολεμήσετε τη φοροδιαφυγή με την περαίωση, την οποία αναθεμάτιζε πριν από δύο μήνες ο ίδιος ο Υπουργός Οικονομίας ή με τις χαριστικές ρυθμίσεις που κάθε φορά κάνετε και τις επαναλαμβάνετε δυστυχώς; Αυτή είναι η έννοια της φορολογικής δικαιοσύνης την οποία θέλετε να καλλιεργήσετε στους Έλληνες πολίτες; 
        	Κυρίες και κύριοι συνάδελφοι, η Κυβέρνηση μιλάει για οικονομική κρίση που προέρχεται –και το αποδείξαμε ότι δεν προέρχεται- από το εξωτερικό. Αντί να απαντήσει στην κρίση αυτή με μέτρα αναπτυξιακά και ιδιαίτερα με μέτρα που θα τονώνουν την ανάπτυξη όχι μόνο στο κέντρο αλλά και στην περιφέρεια -που είναι σήμερα το ζητούμενο- εκείνο που κάνει είναι να πλήττει τη μικρομεσαία επιχείρηση που αποτελεί, όπως εσείς ισχυρίζεστε, τη «ραχοκοκαλιά» των επιχειρήσεων, να πλήττει τους μικροεπενδυτές. Αντί να προχωρά σε ανάπτυξη και σε έξοδο από την κρίση, οδηγεί την οικονομία σε παραπέρα ύφεση. 
        	Κύριε Υπουργέ, κινδυνεύουμε με την πολιτική σας στο αμέσως επόμενο χρονικό διάστημα η χώρα να οδηγηθεί σε στάσιμο πληθωρισμό, δηλαδή, σε μία κατάσταση όπου θα υπάρχει ο πληθωρισμός που ξεπερνάει το 5% -και το ξέρετε- και η οικονομία θα μπαίνει σε ύφεση. Για ποια ανάπτυξη μας μιλάτε; Για την ανάπτυξη του 3,2% όπου έχετε φτάσει αυτήν τη στιγμή την αύξηση του Α.Ε.Π.; Έχετε κατεβάσει την αύξηση από το 4,7% που ήταν. 
        Μιλάτε για μείωση του δημοσίου χρέους. Ακούσαμε τον κ. Αλογοσκούφη. Αλήθεια, σε ποιους απευθύνεται; Στο 94% του Α.Ε.Π. –λέει- όταν αυξήσατε το Α.Ε.Π. κατά 10% τεχνητά, δηλαδή αυξήσατε τον αριθμητή και μας λέτε ότι μειώθηκε ποσοστιαία το δημόσιο χρέος που αυξάνεται συνέχεια τα τελευταία χρόνια ως ποσοστό του Α.Ε.Π.; 
        Λέτε ότι μειώθηκε η φορολογία στην ελληνική κοινωνία από 24% του Α.Ε.Π. σε 22%. Μάλιστα, μειώθηκε, αλλά πώς μειώθηκε και για ποιους μειώθηκε; Μειώθηκε γιατί κατεβάσατε κατά δέκα μονάδες το φορολογικό συντελεστή στις μεγάλες επιχειρήσεις. Δεν μειώθηκε επειδή πληρώνουν λιγότερους άμεσους είτε –πολύ περισσότερο- έμμεσους φόρους οι μικρομεσαίοι ή οι ασθενέστερες οικονομικά τάξεις. 
        Είναι φανερό, κυρίες και κύριοι συνάδελφοι, ότι χρειάζεται μια τελείως διαφορετική οικονομική, και φορολογική πολιτική. Είναι φανερό ότι χρειάζεται απλοποίηση του φορολογικού συστήματος. Χρειαζόμαστε ένα φορολογικό σύστημα, το οποίο θα είναι αξιοκρατικό, θα είναι δίκαιο, θα έχει μια ενιαία, τιμαριθμοποιημένη, προοδευτική φορολογική κλίμακα, όπου ο καθένας θα πληρώνει ανάλογα με τη φοροδοτική του ικανότητα.
        Και χρειάζεται μια τελείως διαφορετική και δημοσιονομική και εισοδηματική πολιτική, μια πολιτική που εσείς και δεν θέλετε και δεν μπορείτε να εφαρμόσετε στην ελληνική κοινωνία και στην ελληνική οικονομία.
        Και αφού δεν θέλετε και δεν μπορείτε, να είστε σίγουροι ότι ο ελληνικός λαός κάνει και θα κάνει τις επιλογές του. Γιατί, για να παραφράσω αυτό που είπε ο κύριος Πρωθυπουργός, φαίνεται πλέον καθαρά ότι όχι μόνο δεν είστε ευχάριστοι, αλλά δεν είστε ούτε χρήσιμοι για την ελληνική κοινωνία.
        Σας ευχαριστώ πολύ.
        (Χειροκροτήματα από την πτέρυγα του Πανελλήνιου Σοσιαλιστικού Κινήματος)
        ΠΡΟΕΔΡΕΥΩΝ (Αναστάσιος Νεράντζης): Ευχαριστούμε κι εμείς.
        Το λόγο έχει ο Βουλευτής του ΠΑ.ΣΟ.Κ. στο Νομό Λάρισας κ. Έξαρχος.
        Ορίστε, κύριε Έξαρχε.
        ΒΑΣΙΛΕΙΟΣ ΕΞΑΡΧΟΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, η Νέα Δημοκρατία ήρθε στην εξουσία έχοντας προσπαθήσει με επικοινωνιακά τεχνάσματα και με διακηρύξεις να δημιουργήσει την εντύπωση ότι δήθεν είναι το κόμμα του μεσαίου χώρου, ότι δήθεν είναι το κόμμα της ηθικής.
        Φαίνεται όμως πλέον στην πράξη ότι τα προεκλογικά μεγάλα λόγια ήταν απλώς μεγάλα λόγια, που είχαν ως μοναδικό στόχο να κερδίσει η Νέα Δημοκρατία τις εκλογές. Η πλασματική εικόνα, ο μύθος του κόμματος του μεσαίου χώρου, του κόμματος της ηθικής που πολιτεύεται με σεμνότητα και ταπεινότητα καταρρέει.
        Πραγματικά εμβρόντητος ο ελληνικός λαός παρακολουθεί τις εξελίξεις τις τελευταίες μέρες. Η Κυβέρνηση της ηθικής μετρά συνεχείς απώλειες κυβερνητικών στελεχών για λόγους ηθικής τάξης. Και υποχρεώνεται και ο ίδιος ο Πρωθυπουργός μπροστά στις καταιγιστικές εξελίξεις, να λανσάρει νέες θεωρίες περί νομιμότητας και ηθικής.
        Βεβαίως, πλέον αποτελεί ανάμνηση η παράσταση του κυρίου Πρωθυπουργού – και μάλιστα μακρινή ανάμνηση – στο Μπαϊρακτάρη, τότε που με τα λόγια συνέτριβε τη διαπλοκή και τη διαφθορά. Είναι εκτεθειμένη στα μάτια του ελληνικού λαού η Κυβέρνηση.
        Αλλά μήπως δεν είναι εκτεθειμένη με την οικονομική πολιτική και τη φορολογική επιδρομή που προωθεί με το υπό συζήτηση νομοσχέδιο; Είναι σαφές για μας ότι δεν συναισθάνεται η Κυβέρνηση την αγωνία των εργαζομένων, των αγροτών, των μικρομεσαίων, των νέων επιστημόνων, των συνταξιούχων, που πραγματικά δεν τα βγάζουν πέρα.
        Αυτή η πολιτική, όσα τεχνάσματα κι αν χρησιμοποιήσει ο κύριος Πρωθυπουργός και οι επιτελείς του, είναι βαθιά συντηρητική πολιτική, είναι δεξιά πολιτική. Μας γυρίζει πίσω στην πολιτική του κ. Μητσοτάκη. Και πραγματικά η Κυβέρνηση του κ. Κωνσταντίνου Καραμανλή συναγωνίζεται επάξια την Κυβέρνηση του κ. Κωνσταντίνου Μητσοτάκη σε ό,τι αφορά τα φορολογικά βάρη που φορτώνει στις πλάτες του ελληνικού λαού, αλλά και τα οικονομικά βάρη που, λόγω της απίστευτης ακρίβειας, επίσης φορτώνει στις πλάτες του ελληνικού λαού.
        Αλήθεια, πού πήγε αυτή η υπόσχεση της Κυβέρνησης ότι θα μειώσει από τον πρώτο κιόλας προϋπολογισμό κατά 10.000.000.000 ευρώ τη σπατάλη του ελληνικού κράτους; Δεν είδαμε καμμία μείωση. Αντιθέτως, αυτό το οποίο είδαμε και το οποίο βλέπαμε σ’ όλα τα νομοσχέδια ήταν να αυξάνονται τα μέλη των διοικητικών συμβουλίων, να αυξάνονται οι επιτροπές, να αυξάνονται οι αμοιβές των προέδρων και των διοικητών των οργανισμών και μάλιστα σε ορισμένες περιπτώσεις προκλητικά, όταν την ίδια στιγμή, για παράδειγμα, στη Δ.Ε.Η. τα τιμολόγια αυξάνονται δύο και τρεις φορές το χρόνο.
        Αυτές δεν είναι μεταρρυθμίσεις, κύριοι Υπουργοί. Αυτές δεν είναι αλλαγές προς όφελος των Ελλήνων πολιτών. Διότι μεταρρύθμιση θα ήταν αν μειώνονταν τα τιμολόγια, αν βελτιωνόταν το επίπεδο των παρεχόμενων υπηρεσιών, αν βελτιωνόταν το επίπεδο ζωής των εργαζομένων σ’ αυτές τις επιχειρήσεις. Δεν συμβαίνει τίποτε απ’ όλα αυτά.
        Βεβαίως και είναι σαφές και στο νομοσχέδιο με τις διατάξεις που περιλαμβάνει, ότι με την διυπουργική επιτροπή που δημιουργείται επέρχεται ένα πλήγμα για την Τοπική Αυτοδιοίκηση. Αυτές οι ρυθμίσεις δεν συνθέτουν μόνο ένα νέο γραφειοκρατικό μηχανισμό κυβερνητικής επιβολής επί των λειτουργιών των δήμων και των νομαρχιών. Πλήττουν τον πυρήνα της πολιτικής για την αυτοτέλεια των Οργανισμών της Τοπικής Αυτοδιοίκησης. Και αυτό νομίζω προέκυψε κι από τη συζήτηση στην επιτροπή προκύπτει και από το δημόσιο διάλογο που γίνεται αυτήν την περίοδο. 
        Όπως επίσης είναι σαφές με τη συγκεκριμένη ρύθμιση του νομοσχεδίου, την κατάργηση, δηλαδή, του αφορολόγητου για τους επαγγελματοβιοτέχνες και τους επιτηδευματίες ότι δημιουργείται τεράστιο πρόβλημα σε μια κοινωνική κατηγορία που  αυτήν την περίοδο αντιμετωπίζει και τον αθέμιτο ανταγωνισμό των πολυκαταστημάτων. Ουσιαστικά, δηλαδή, μ’ αυτήν την απόφαση αυτό που επιβάλλετε, κύριε Υπουργέ, είναι το πιο γρήγορο κλείσιμο. 
        Ήταν ήδη γνωστό ότι αυτός ο χειμώνας θα ήταν πολύ βαρύς για τις εμπορικές επιχειρήσεις. Γιατί υπάρχουν εμπορικές επιχειρήσεις και δεν είναι μόνο αυτές που οι ιδιοκτήτες τους θέλουν να βγουν στη σύνταξη και συντηρούν την επιχείρησή τους μέχρι να κατορθώσουν να πάρουν τη σύνταξη. Είναι κι άλλες επιχειρήσεις που ακόμα και σε περιόδους εκπτώσεων δεν κάνουν αυτόν τον τζίρο που τους δίνει τη δυνατότητα να επιβιώσουν. Εσείς, λοιπόν, τους στέλνετε οριστικά στο κλείσιμο μια ώρα αρχύτερα. 
        Μας έχετε ρωτήσει πολλές φορές τι προτείνουμε εμείς. Εμείς προτείνουμε μια διαφορετική κατεύθυνση σε ό,τι αφορά στην επιβολή των φόρων. Να πάμε στην κατεύθυνση επιβολής φόρων σ’ αυτούς που έχουν. Πηγαίνετε εσείς σ’ αυτήν την κατεύθυνση; Όχι. Θυμούμαι ότι πρώτη μεταρρύθμιση που φέρατε στη Βουλή, που ξεκινήσετε τη μεταρρύθμιση στο φορολογικό σύστημα ήταν να μειώσετε τους φορολογικούς συντελεστές για τις μεγάλες επιχειρήσεις. 
        Το δεύτερο στάδιο της μεταρρύθμισης ήταν να καταργήσετε το φόρο για τη μεγάλη ακίνητη περιουσία. 
        Εμείς λοιπόν, δεν συμφωνούμε ότι πρέπει να πάμε σ’ αυτήν την κατεύθυνση. Εμείς λέμε ότι πρέπει να πάμε σ’ άλλη κατεύθυνση. Εμείς μιλούμε για αναδιανομή εισοδημάτων, για τιμαριθμοποίηση της φορολογικής κλίμακας. Αλλά αυτό συνιστά μια άλλη πολιτική την οποία βεβαίως εσείς δεν μπορείτε να υιοθετήσετε. 
        Γι’ αυτό είναι εμφανή τα αδιέξοδα της κυβερνητικής πολιτικής. Όπως ήταν εμφανές και το αδιέξοδο και η κακή εικόνα του κ. Πρωθυπουργού στην Διεθνή Έκθεση Θεσσαλονίκης. Φύγαμε από εκείνη την εικόνα της άνεσης και των επικοινωνιακών τεχνασμάτων και των υποσχέσεων. Γιατί δεν υπήρχε καν καλάθι στη Θεσσαλονίκη. Δεν υπήρχαν κεράσια να μπουν στο καλάθι του κυρίου Πρωθυπουργού στη Θεσσαλονίκη. Είναι εμφανή, λοιπόν, τα αδιέξοδα. Έχει αρχίσει η αντίστροφη μέτρηση. Αυτό παρακολουθεί ο ελληνικός λαός. Είναι η ώρα της αρχής του τέλους της κυβερνητικής πολιτικής. Και είναι εμφανές ότι στις δημοκρατίες δεν  υπάρχουν αδιέξοδα. Απλώς εσείς με το νομοσχέδιο αυτό επιταχύνετε τα βήματα της φθοράς της Κυβέρνησης. 
        Βεβαίως το ΠΑ.ΣΟ.Κ. είναι έτοιμο με τη δική του πρόταση να αναλάβει και πάλι τις ευθύνες.
        Είναι αυτονόητο, βεβαίως, ότι καταψηφίζουμε και το νομοσχέδιό σας.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε συνάδελφε.
        Το λόγο έχει ο Βουλευτής του ΠΑ.ΣΟ.Κ. στο Νομό Ηλείας, κ. Ιωάννης Κουτσούκος.
        ΓΙΑΝΝΗΣ ΚΟΥΤΣΟΥΚΟΣ: Κύριε Πρόεδρε, κύριοι συνάδελφοι και κύριοι Υπουργοί της Κυβέρνησης, το μέγεθος της υποκρισίας της Κυβέρνησης, της αναλγησίας της και του τρόπου με τον οποίο αντιμετωπίζει τους Έλληνες πολίτες φαίνεται ακριβώς από τον τίτλο του νομοσχεδίου. Συζητούμε σήμερα ένα νομοσχέδιο το οποίο στον τίτλο του λέει ότι περιλαμβάνει μέτρα φορολογικής δικαιοσύνης. 
        Αν βρει κάποιος εδώ ένα μέτρο φορολογικής δικαιοσύνης να βγει να το πει στον ελληνικό λαό. Και κυρίως να βγει να το πει σε εκείνους τους οποίους καλείτε με τις ρυθμίσεις αυτού του νομοσχεδίου να πληρώσουν απ’ αυτά που δεν έχουν, να πληρώσουν όχι απλά από το υστέρημά τους αλλά δυστυχώς από εισοδήματα τα οποία θα στερήσουν από βασικές τους ανάγκες και ενδεχόμενα δεν θα τα έχουν και θα βρεθούν κάποια στιγμή απολογούμενοι και χρεωμένοι. 
        Ποια είναι μέχρι σήμερα η πολιτική της Κυβέρνησης στον τομέα της φορολογίας; Η πολιτική της Κυβέρνησης στον τομέα της φορολογίας έχει δείξει, με όλα τα δεδομένα που έχουμε στα χέρια μας, ότι τις βασικές κοινωνικές ομάδες -μισθωτούς, συνταξιούχους, αγρότες και μικρομεσαίους- θέλει να τις εξοντώσει. Και μιλάμε για μια Κυβέρνηση η οποία ήλθε στην εξουσία με μια ρητορεία εναντίον της προηγούμενης κυβέρνησης του ΠΑ.ΣΟ.Κ. ότι είχε υπερφορολογήσει αυτά τα στρώματα και θα ερχόταν σαν αποτέλεσμα μιας πολιτικής αναπτυξιακής που θα δημιουργούσε εισοδήματα, πρόσθετες δραστηριότητες, επενδύσεις, ανάπτυξη στην οικονομία να τους ελαφρύνει απ’ αυτήν την υπερβολική φορολογία.
        Φυσικά αυτό δεν έγινε και είναι ηλίου φαεινότερον ότι απέτυχε η κυβερνητική πολιτική, διότι έχουμε ρυθμό ανάπτυξης πολύ μικρότερο απ’ αυτόν που προσδοκούσε η Κυβέρνηση, έχουμε διεύρυνση του ισοζυγίου -και δεν οφείλεται αυτό, κύριε Υπουργέ, μόνο στο πετρέλαιο, μπορούμε να αναλύσουμε το έλλειμμα του ισοζυγίου ως μια κατάρρευση της παραγωγικής βάσης της χώρας και στον τομέα της βιομηχανίας και στον τομέα της αγροτικής παραγωγής, διότι καταρρέει η ύπαιθρος- και βεβαίως έχουμε μια Κυβέρνηση η οποία διέλυσε τους εισπρακτικούς μηχανισμούς. 
        Επειδή συστηματικά έκλεινε πονηρά το μάτι στους επιτήδειους, δημιούργησε ένα καθεστώς ασυλίας και ασυδοσίας, το οποίο έρχεται να το αντιμετωπίσει με συνεχείς ρυθμίσεις χρεών, με συνεχείς φορολογικές ρυθμίσεις, λες κι αυτή η Κυβέρνηση βγήκε χθες, ενώ θα μπορούσε έχοντας πέντε χρόνια στην πλάτη της να έχει εμπεδώσει ένα σύστημα αποτελεσματικό, ένα σύστημα το οποίο θα εξασφάλιζε τουλάχιστον τους στοιχειώδεις κανόνες της φορολογικής δικαιοσύνης, όπως έχει υποχρέωση απέναντι και στο Σύνταγμα και στη συνταγματική επιταγή, που επιτάσσει πως ο καθένας πληρώνει ανάλογα με τη φοροδοτική του ικανότητα.
        Έχουμε, λοιπόν, τους μεν μισθωτούς να έχουν πληρώσει μέσα από την άμεση φορολογία παραπάνω απ’ ό,τι ήταν η μέση αύξηση των εισοδημάτων τα τελευταία χρόνια. Εφόσον, λοιπόν, είχαμε μια πολιτική λιτότητας, δεν είχαμε υπερβολικές αυξήσεις, δείχνουν όλα τα στοιχεία ότι οι μισθωτοί στην Ελλάδα είχαν μια απώλεια εισοδήματος, γεννάται το εύλογο ερώτημα πώς πλήρωσαν παραπάνω φόρο. Πλήρωσαν παραπάνω φόρο, διότι βεβαίως, τους εξοντώσατε βάζοντας συντελεστές πολύ μεγαλύτερους απ’ αυτούς που έχει το κεφάλαιο.
        Έχουμε τους αγρότες οι οποίοι πλήρωσαν παραπάνω φόρο μέσω της έμμεσης φορολογίας στο πετρέλαιο μέσω της αύξησης της έμμεσης φορολογίας στα εφόδια, στο Φ.Π.Α. κ.ο.κ.. 
        Και έρχεστε τώρα να περιλάβετε και εκείνους τους μικρομεσαίους, οι οποίοι λειτουργώντας τις επιχειρήσεις τους κάτω από τα όρια της απόδοσης, τις κρατάνε γιατί δεν έχουν κάτι άλλο να κάνουν, διότι πρέπει κάποια στιγμή να πάρουν σύνταξη και σε τελική ανάλυση δίνουν και ζωή σε ορισμένα απομονωμένα χωριά. Οι επιχειρήσεις τους αποτελούν συστατικό στοιχείο της μικρής κοινωνίας στην οποία ζουν. Φαντάζεστε τι θα συμβεί σ’ αυτούς τους μικρούς επαγγελματίες –μπορώ να σας αναφέρω δεκάδες πυρόπληκτα χωριά της Ηλείας- που κρατούν ένα μαγαζάκι και ήταν αφορολόγητοι, ενώ τώρα θα κληθούν να πληρώσουν φόρο;
        Στην προσπάθειά σας να απαντήσετε στις επικρίσεις που δεχθήκατε από το σύνολο του Τύπου και στελέχη δικά σας ότι έρχεστε να φορολογήσετε τους νέους, αυτούς που προσπαθούν να ανοίξουν τα φτερά τους ξεκινώντας μια δουλειά ή εν πάση περιπτώσει τους εργαζόμενους κάτω από τις συνθήκες της αχαλίνωτης ασυδοσίας στην αγορά με μπλοκάκι, μέσα από τη ρύθμιση που κάνετε για τα τρία χρόνια και τους απαλλάσσετε, ουσιαστικά έρχεστε, κύριε Υπουργέ, να κάνετε μια μεγάλη τομή σε ό,τι αφορά τις κατοχυρώσεις της τυπικής μισθωτής εργασίας, διότι ουσιαστικά εξισώνετε αυτόν ο οποίος κάτω από τις συνθήκες της αγοράς, της ασυδοσίας των επιχειρηματιών και της έλλειψης στοιχειωδών κανόνων εφαρμογής της εργατικής νομοθεσίας αναγκάζεται να πάει με μπλοκάκι μ’ ένα μισθωτό και κατά συνέπεια οδηγείτε τη μεγάλη πλειοψηφία των εργοδοτών να έχουν ανασφάλιστους εργαζόμενους, να μην εφαρμόζεται η εργατική νομοθεσία, να μην ισχύουν οι συλλογικές διαπραγματεύσεις, που είναι μια κατοχύρωση των εργαζομένων, άρα να οδηγείτε το επίπεδο των αποδοχών προς τα κάτω, διότι προφανώς δεν υπάρχει καμμία ρύθμιση που να προβλέπει ποιο είναι το επίπεδο των αποδοχών αυτού που εργάζεται με μπλοκάκι, δημιουργώντας βεβαίως και τεράστια ελλείμματα στα ασφαλιστικά ταμεία.
        Αυτή, λοιπόν, είναι η πολιτική σας, η οποία βέβαια συνάδει και μ’ ένα μοντέλο διαχείρισης το οποίο ρέπει προς συνεχώς αυταρχικότερες διατάξεις. Γιατί τι άλλο μπορεί να είναι η ρύθμιση για τη διυπουργική επιτροπή, παρά ένα μοντέλο υπερσυγκεντρωτικό στη διαχείριση των δημοσιονομικών; Δείχνει, βεβαίως, την αδυναμία και την αναποτελεσματικότητά σας. Διότι δεν είστε ικανοί να εφαρμόσετε στο δημόσιο λογιστικό ένα στοιχειώδη έλεγχο των δαπανών στα νοσοκομεία και φτιάχνετε τη διυπουργική επιτροπή, αλλά αυτό τελικά εκφράζεται σε μια πολιτική ελέγχου αυταρχική και συγκεντρωτική σε βάρος ενός λαογέννητου θεσμού, όπως είναι η Τοπική Αυτοδιοίκηση, όπως με τον έλεγχο που θέλετε να κάνετε.
        Θέλω να τελειώσω με τούτο, κύριε Υπουργέ, το οποίο ανέφερα και στην επιτροπή. Ανεξάρτητα από την προσπάθεια που θα έκανε μια κυβέρνηση, για να εξυγιάνει τη διαχείριση των δημοσίων οικονομικών μέσα από την ένταξη στον προϋπολογισμό των ειδικών λογαριασμών και η οποία θα ήταν επαινετή, εάν υπάκουε σ’ ένα ολοκληρωμένο σχέδιο και εάν δεν είχε αυτές τις εξαιρέσεις, εγώ έκανα την εξής παρατήρηση: Αυτοί οι ειδικοί λογαριασμοί δίνουν αποδοχές σε δεκάδες χιλιάδες εργαζομένους στο δημόσιο και ξέρετε πολύ καλά ότι το γνωρίζω από πρώτο χέρι. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Ένα λεπτό, κύριε Πρόεδρε.
        Ρώτησα, λοιπόν, τον κ. Λέγκα στην επιτροπή τα εξής: Από πού προκύπτει ότι απ’ αυτές τις ρυθμίσεις εξασφαλίζεται το επίπεδο αποδοχών, εξασφαλίζονται οι ετήσιες αυξήσεις που προκύπτουν από δικές σας υπουργικές αποφάσεις, εξασφαλίζονται οι ετήσιες αυξήσεις που γίνονται κατόπιν συμφωνιών; Από πού προκύπτει ότι εξασφαλίζονται οι παροχές στα ασφαλιστικά επικουρικά ή ταμεία αλληλεγγύης και αυτασφάλισης των εργαζομένων; Μου απάντησε, παραπέμποντάς με στο σχετικό άρθρο του νόμου. Το σχετικό άρθρο του νόμου δεν λέει τίποτα. Άρα, λοιπόν, καλείστε στην Ολομέλεια της Βουλής να κάνετε εκείνες τις διορθωτικές παρεμβάσεις, ώστε να εξασφαλίσετε ένα κλίμα ηρεμίας σ’ αυτούς τους χιλιάδες εργαζόμενους που έχετε αναστατώσει με την πολιτική σας.
        Τελειώνοντας, κύριε Πρόεδρε, θα ήθελα να πω ότι έχουμε μια πολιτική που φτωχαίνει την Ελλάδα, που κάνει φτωχότερους τους Έλληνες και γι’ αυτό όσο νωρίτερα μας χαιρετήσετε τόσο καλύτερα για τον τόπο. 
        Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στο Νομό Εύβοιας κ. Αικατερίνη Περλεπέ-Σηφουνάκη.
        ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε.
        Κυρίες και κύριοι συνάδελφοι, «ενίσχυση της διαφάνειας του κρατικού προϋπολογισμού» αναγράφεται στον τίτλο του νομοσχεδίου που εξετάζουμε σήμερα, αυτό που προκύπτει όμως είναι ότι γίνεται ακόμη πιο διαφανής η αντιλαϊκή οικονομική πολιτική της Κυβέρνησης. 
        Με τα νέα φορολογικά μέτρα αναδεικνύεται με τον πιο κραυγαλέο τρόπο η δημοσιονομική αποτυχία της Νέας Δημοκρατίας, που έχει σαν συνέπεια να την πληρώνουν οι πολλοί και να ωφελούνται οι λίγοι, όπως έγινε πέρυσι, πρόπερσι, αντιπρόπερσι. Κάθε χρόνο τα ίδια πράγματα. Άλλωστε, αυτό θα φανεί και όταν θα έρθουν τα εκκαθαριστικά της εφορίας.
        Φαίνεται, ακόμη, ότι τη «μαύρη τρύπα» του προϋπολογισμού τη χρεώνονται πάλι οι οικονομικά ασθενέστεροι, με πρώτους φέτος τους ελεύθερους επαγγελματίες. Όχι ότι δεν θίγονται οι μισθωτοί και οι συνταξιούχοι, αλλά κάθε χρόνο η Κυβέρνηση στοχοποιεί μια συγκεκριμένη ομάδα φορολογουμένων κατά προτεραιότητα. Συμβαίνει δε αυτή η ομάδα να είναι πάντα από την πλευρά των μη προνομιούχων. Αυτό γίνεται, εκτός των άλλων, για να δημιουργηθεί και μια ψεύτικη αντίθεση μεταξύ των διαφόρων πολιτών. 
        Και αυτά τα μέτρα, λοιπόν, που προωθεί σήμερα η Κυβέρνηση κινούνται στην ίδια λογική των προηγούμενων που ελήφθησαν από το οικονομικό επιτελείο, όπως είναι αυτά της μείωσης κατά δέκα ποσοστιαίες μονάδες του φορολογικού συντελεστή των μεγάλων επιχειρήσεων, της κατάργησης του φόρου μεγάλης ακίνητης περιουσίας, της μετατόπισης των φορολογικών βαρών στα φυσικά πρόσωπα, της συνεχούς επιβολής έμμεσων φόρων στα είδη ανελαστικής ζήτησης και πρώτης ανάγκης.
        Η επιβάρυνση δε με 20% επιπλέον φόρο στα τέλη κυκλοφορίας των τροχοφόρων, είναι ακόμη μια οδυνηρή επιβεβαίωση της αδικίας σε βάρος των πολλών. Έπονται τα τσιγάρα, τα ποτά και ποιος ξέρει πόσα άλλα είδη το προσεχές διάστημα, όπως ήδη έχει διαρρεύσει, καθιστώντας τη φορομπηχτική πολιτική πραγματικό άγος για τους πολίτες. 
        Από την άλλη μεριά, η πάταξη της φοροδιαφυγής που κάθε τόσο διατυμπανίζεται από την Κυβέρνηση έχει καταντήσει ένα κακόγουστο ανέκδοτο. Πώς θα γίνει, κύριοι συνάδελφοι, η πάταξη της φοροδιαφυγής, όταν απαξιώσατε τους ελεγκτικούς μηχανισμούς, όταν καταργήσατε το Σ.Δ.Ο.Ε., όταν δεν προωθήσατε καθόλου το πληροφοριακό σύστημα των ελεγκτικών υπηρεσιών και όταν μέσα σε όλα αυτά ακολούθησαν και οι χαριστικές ρυθμίσεις; Δύο ρυθμίσεις μέσα σ’ τεσσεράμισι χρόνια, παρά τα αντίθετα που μας έλεγαν και ο κύριος Πρωθυπουργός και ο κ. Αλογοσκούφης. 
        Οι μόνοι που ωφελούνται από το κλίμα είναι οι φοροφυγάδες και οι επιτήδειοι. Ενώ όσοι ανταποκρίνονται στις φορολογικές τους υποχρεώσεις, ουσιαστικά τιμωρούνται. Ως γενική συνέπεια όλων αυτών είναι  η αύξηση των φόρων να είναι μεγαλύτερη από τις αυξήσεις του Α.Ε.Π.. Ομολογείτε, δηλαδή, εμμέσως πλην σαφώς, πως η δημοσιονομική πολιτική της Νέας Δημοκρατίας είναι μια συνεχής αποτυχία. Λεφτά δεν υπάρχουν στα κρατικά ταμεία και για να βρεθούν, χαρατσώνονται πάλι οι οικονομικά αδύνατοι. Οι πολίτες, όμως, δεν αντέχουν άλλο. Δηλαδή θα κληθούν να πληρώσουν το ενιαίο τέλος ακινήτων. 
        Κάθε τόσο η Κυβέρνηση εφευρίσκει ένα αγαθό ή μια δραστηριότητα που θα φορολογείται. Στο τέλος θα καταντήσουμε να πληρώνουμε ακόμα και τον αέρα που αναπνέουμε. Για όλα αυτά η Νέα Δημοκρατία επικαλείται συνεχώς την αντίξοη οικονομική συγκυρία διεθνώς. Όμως, κύριοι συνάδελφοι, η κρίση στην Ελλάδα δεν είναι εισαγόμενη, όπως προσπαθούν να πείσουν οι οικονομικοί εγκέφαλοι της Κυβέρνησης. Απόδειξη η τιμή των καυσίμων που ενώ σε όλες τις χώρες παρατηρήθηκε μία σημαντική μείωση, στην Ελλάδα έρχεται πάρα πολύ αργά και είναι και πολύ μικρότερη. 
        Η αγορά, για να επανέλθω στους ελεύθερους επαγγελματίες, περιήλθε στο χειρότερο επίπεδο των τελευταίων δεκαετιών. Και αντί να δοθούν φοροελαφρύνσεις στους μικρούς και μεσαίους επιτηδευματίες, η Κυβέρνηση προσπαθεί να καταργήσει το αφορολόγητο όριο.  Η γνωστή ιστορία με τα μπλοκάκια για παροχή υπηρεσιών και  η παλινωδία του  κ. Αλογοσκούφη, δεν είναι κατά τη γνώμη μου μόνο ζήτημα πρόχειρης και ανεύθυνης αντιμετώπισης. Πρόκειται για την έκφραση της αναλγησίας στο μέγιστο βαθμό, απέναντι σ’ αυτούς που προσπαθούν να ζήσουν με 700 ευρώ το μήνα. 
        Όσον αφορά τη φορολόγηση της υπεραξίας από χρηματικές συναλλαγές, χωρίς συμψηφισμό κερδών και ζημιών, θέλω να πω ότι πρόκειται για ελληνική νεοδημοκρατική εφεύρεση, σε βάρος των Ελλήνων επενδυτών. Μόνο όσοι λίγοι καταφέρουν να δημιουργήσουν επενδυτικά σχήματα σε ξένες χώρες, δεν θα πληρώσουν το φόρο, βρίσκοντας τρόπο γι‘ αυτό. Οι όποιες αναπτυξιακές δυνατότητες ανακόπτονται. Ο πανικός για την εξεύρεση χρημάτων που θα καλύψουν στοιχειώδεις ανάγκες του προϋπολογισμού, βάζει φρένο στην οικονομία. Τα μέτρα βάζουν τέλος σε όποια ελπίδα είχαν οι πολίτες να αντεπεξέλθουν στις πολλαπλές ανάγκες της καθημερινότητας και των υποχρεώσεών τους.
        Κυρίες και κύριοι συνάδελφοι, μ' αυτό το φορολογικό νομοσχέδιο η Κυβέρνηση δεν διστάζει να αναιρέσει για άλλη  μία φορά τον εαυτό της. Η επαναφορά ουσιαστικά της λίστας φαρμάκων είναι μια απόδειξη. Εμείς είχαμε καταγγείλει ότι με την κατάργηση της λίστας, θα πληγούν οι ασφαλισμένοι και θα πλουτίσουν οι φαρμακοβιομήχανοι. Αυτό και έγινε. Την ίδια στιγμή οι προβλέψεις του νομοσχεδίου για τα πρωτόκολλα θεραπείας, περιορίζουν ακόμα περισσότερο τη δυνατότητα χορήγησης απαραίτητων φαρμάκων στους ασθενείς. 
        Μία τελευταία αναφορά θέλω να κάνω, όσον αφορά την παρέμβαση της Κυβέρνησης στα οικονομικά των Ο.Τ.Α. Με τα συγκεκριμένα άρθρα η συνιστώμενη διϋπουργική επιτροπή φορέων γενικής κυβέρνησης, θα μπορεί μεταξύ άλλων, να παρεμβαίνει εν λευκώ στην οικονομική λειτουργία των Ο.Τ.Α. και να  τροποποιεί τους οικονομικούς τους προϋπολογισμούς. Και το χειρότερο; Θα έχει τη δυνατότητα διακοπής της κρατικής επιχορήγησης προς αυτούς. 
        Κύριοι συνάδελφοι της Νέας Δημοκρατίας το φορολογικό σας νομοσχέδιο, πέρα από τη φορολογική και κοινωνική αδικία και εκτός από τον αντιαναπτυξιακό του χαρακτήρα, αποτελεί τον καθρέπτη μιας επικίνδυνης πολιτικής, συνολικά για τον τόπο και τη ζωή των πολιτών. Είναι προφανές ότι καταψηφίζω αυτό το νομοσχέδιο. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ευχαριστώ  και εγώ, γιατί εξοικονομήσατε και χρόνο κυρία Σηφουνάκη. 
        Το λόγο  έχει ο Βουλευτής του ΠΑ.ΣΟ.Κ στο Νομό Τρικάλων, κ. Χρήστος Χάιδος, ο οποίος είναι συνεπέστατος πάντοτε στο χρόνο του. 
        ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε. 
        Κύριε Υπουργέ, κύριοι συνάδελφοι, όταν ήταν στην αντιπολίτευση η Νέα Δημοκρατία, μιλούσε για την ανάγκη ενός απλού, σταθερού και δίκαιου φορολογικού συστήματος. Πέντε χρόνια, όμως, στην Κυβέρνηση, έφερε σωρεία φορολογικών νομοσχεδίων -πάνω από δέκα- συν τις ρυθμίσεις και τις τροπολογίες σε άλλα νομοσχέδια, ουκ έστιν αριθμός. Τροποποιεί, καταργεί και επαναφέρει, διατάξεις, δημιουργώντας έτσι ένα δαιδαλώδες πλαίσιο, το οποίο κανένας δεν γνωρίζει επακριβώς. Γιατί πάντα χρειάζεται ένα ακόμη για να κλείσει ο προϋπολογισμός, ένα ακόμη για να διορθωθεί ένα προηγούμενο λάθος. Και πάντα επιβεβαιωνόμαστε όταν αυτά τα προβλέπουμε. 
        Δυστυχώς –και δεν επιχαίρομαι γι’ αυτό- και τώρα επιβεβαιωθήκαμε ότι θα χρειαστούν πρόσθετα μέτρα για να καλυφθούν τα ελλείμματα. Γιατί σήμερα συζητούμε ένα νομοσχέδιο φοροληστρικό και φορομπηχτικό, το οποίο καλεί και πάλι τα συνήθη υποζύγια να πληρώσουν τα σπασμένα και το κόστος της πολιτικής της Κυβέρνησης. Ένα σχέδιο νόμου που σε αντίθεση με το μεγαλόστομο τίτλο περί διαφάνειας και φορολογικής δικαιοσύνης, επιτυγχάνει τα αντίθετα. Βάζει κεφαλικό φόρο 1.000 ευρώ σε όλους τους ελεύθερους επαγγελματίες, καταργώντας έτσι το αφορολόγητο. Δεν τιμαριθμοποιεί τη φορολογική κλίμακα για τους μισθωτούς. Αυξάνει τους έμμεσους φόρους με τα τέλη κυκλοφορίας. Ήδη, η αναλογία των έμμεσων και άμεσων φόρων επιδεινώθηκε επί των ημερών σας. Και αφορά και τους μισθωτούς των δελτίων παροχής υπηρεσιών, δηλαδή τη γενιά των 700 ευρώ, αυτός ο κεφαλικός φόρος ή τους εξαιρεί παρανόμως. Τι θα πει βεβαίωση από τον εργοδότη; Γιατί να μην ασφαλίζεται στο Ι.Κ.Α., εφόσον εργάζεται με σύμβαση μισθωτής εργασίας και με ωράριο; Γιατί νομιμοποιείτε την παρανομία; Τι παράδειγμα δίνετε μ' αυτόν τον τρόπο; 
        Επίσης, θα πληρώσουν και αυτοί που δεν δηλώνουν τα 10.000 ευρώ, γιατί θα εφαρμόσετε και πάλι τα αντικειμενικά κριτήρια. Σκεφτείτε, επίσης, ότι πολλοί επαγγελματίες διατηρούν τα καταστήματα, τις επιχειρήσεις και τα μαγαζιά τους μόνο και μόνο στα χαρτιά, για να μπορέσουν να κατοχυρώσουν το δικαίωμα της σύνταξης. Με αυτόν τον τρόπο εσείς είναι σαν να αυξάνετε κατακόρυφα τις ασφαλιστικές εισφορές, είναι σαν να τους καταδικάζετε να μείνουν χωρίς σύνταξη.
        Επαναφέρει τις ρυθμίσεις των χρεών που καταδίκαζε ως αντιπολίτευση, επαναφέρει τη λίστα φαρμάκων, την οποία, αφού κατήργησε και πλούτισαν οι φαρμακοβιομήχανοι και οι μεγάλες εταιρείες, τώρα την επαναφέρει σκληρότερη και χειρότερη με τα πρωτόκολλα θεραπείας που περιορίζουν τη δυνατότητα χορήγησης των απαραίτητων φαρμάκων και αυξάνουν τη συμμετοχή των ασφαλισμένων, των ασθενών για την απόκτηση των φαρμάκων. 
        Χαρακτηρίζεται και αυτό το νομοθέτημα, όπως όλες σχεδόν οι επιλογές της Κυβέρνησης, από οικονομικό νεοφιλελευθερισμό. Πληρώνουν οι πολλοί και αδύναμοι, απαλλάσσονται οι λίγοι και ισχυροί. Τα 1.000 ευρώ το χρόνο αντιστοιχούν στο 10% του εισοδήματος των φτωχών και στο 1% του εισοδήματος των πλουσίων. 
        Χαρακτηρίζεται από διαχειριστική ανικανότητα. Δεν μπορεί να συντάξει και να υλοποιήσει κανέναν προϋπολογισμό. Πάντα προκύπτουν τρύπες και χρειάζονται πρόσθετα μέτρα για να υλοποιηθούν. 
        Χαρακτηρίζεται από παλαιοδεξιά νοοτροπία. Διορίζονται οι προϊστάμενοι στις εφορίες χωρίς αξιοκρατικά κριτήρια, διευκολύνονται οι υμέτεροι, ενώ μ' αυτό το νομοσχέδιο καταργείτε και τη διοικητική αυτοτέλεια και την οικονομική αυτοδυναμία των Ο.Τ.Α.. Τους υπάγετε σε επιτροπή κυβερνητικών κομισάριων. Χαρακτηρίζεται από κοινωνικό λαϊκισμό. Προβάλλετε, κύριε Υπουργέ, ότι οι ελεύθεροι επαγγελματίες φοροαποφεύγουν. Εσείς ο ίδιος είπατε ότι εκμεταλλεύονται το αφορολόγητο για να μην πληρώσουν φόρο. Δεν εφαρμόζουν το νόμο; Γιατί τους συκοφαντείτε που είναι νόμιμοι και ασκούν ένα δικαίωμα που έχουν; Αν γίνεται φοροδιαφυγή, πατάξτε την. Πιάστε τους ενόχους. Μην καταδικάζετε το σύνολο. Από την άλλη, ο ίδιος ο Πρωθυπουργός, ο ίδιος ο Αρχηγός, δικαιολογεί κάποιους Υπουργούς που συστήνουν off shore εταιρείες, για να φοροαποφύγουν. Πώς γίνεται δηλαδή ο ταλαίπωρος να είναι μεμπτός, όταν προσπαθεί νομίμως να φοροαποφύγει και να δικαιολογείται ο Υπουργός; 
        Χαρακτηρίζεται το νομοσχέδιο από πολιτικό καιροσκοπισμό. Άλλα έλεγε προεκλογικά η Νέα Δημοκρατία, άλλα έλεγε η Κυβέρνηση στον προϋπολογισμό, άλλα λέει τώρα και άλλα θα λέει στο μέλλον. Εξάλλου, το 2015 θα μειώσετε, λέει, τους συντελεστές. Ξέρετε τι λέει ο λαός; Ποιος ζει, ποιος πεθαίνει μέχρι το 2015! Ανάλογα με τις σκοπιμότητες διαμορφώνονται και οι απόψεις και οι αποφάσεις της Κυβέρνησης. 
        Κύριε Υπουργέ, από την πολιτική σας καταρρέει η οικονομία και αυξάνονται τα ελλείμματα, ενώ από την άλλη μεριά, αυξάνεται το δημόσιο χρέος και συνολικά και σε ποσοστό επί του Α.Ε.Π., παρ’ ότι το αυξήσατε εικονικά. 
        Μ' αυτό το νομοθέτημα που πλήττει τους μικροεπαγγελματίες -τους ξεκληρίζει ουσιαστικά- που αυξάνει τους έμμεσους φόρους, δεν μαζεύονται τα οικονομικά του κράτους. Απλώς οι φτωχοί γίνονται φτωχότεροι και μεγάλες ομάδες συμπατριωτών οδηγούνται στην εξαθλίωση. Οι έμπιστοι του Πρωθυπουργού, οι οικονομικοί Υπουργοί της Κυβέρνησης και οι «χρυσοί γιάπις» της Νέας Δημοκρατίας προκαλούν ανήκεστο βλάβη, εκτός από το κόμμα σας και στην οικονομία και στην κοινωνία, γιατί και με το παράδειγμα που δίνουν και με τα μηνύματα που εκπέμπουν, όταν κάποιοι συστήνουν off shore εταιρείες για να αποφύγουν τις φορολογικές υποχρεώσεις, επωμίζονται τεράστιες ηθικές και πολιτικές ευθύνες. Και δεν μπορεί απ’ αυτές τις ευθύνες να τους απαλλάξει ούτε ο Πρωθυπουργός, όσα συγχωροχάρτια και εάν μοιράζει ως άλλος Πάπας. 
        Εξάλλου το αλάθητο του Πάπα αμφισβητείται σήμερα στις μέρες μας. Το μόνο που επιτυγχάνει με αυτόν τον τρόπο ο Πρωθυπουργός είναι να γίνεται και αυτός συνυπεύθυνος και αναξιόπιστος όταν λέει ότι οι φόροι που επιβάλλει, όπως αυτοί που θεσπίζει το παρόν νομοσχέδιο, επιβάλλονται για το καλό της εθνικής οικονομίας και της χώρας. 
        Με αυτούς τους φόρους απελπισίας, κάτω από το φόβο της νέας επιτήρησης, που αποτελούν και ομολογία της αποτυχίας και ο παραγωγικός ιστός της χώρας διαρρηγνύεται και η κατάσταση στην οικονομία επιδεινώνεται. Και σύντομα θα χρειαστούν και νέα φοροεισπρακτικά μέτρα και είστε αναξιόπιστοί όσο και αν το διαψεύδετε, γιατί το ίδιο κάνατε πολλές φορές έως σήμερα. Εξάλλου, όπως μας θυμίζει και ο Ουγκώ, «το ψέμα  φέρνει λουλούδια αλλά ποτέ καρπούς».
        Για να ανακάμψει η οικονομία, για να προοδεύσει η χώρα χρειάζεται μια νέα οικονομική πολιτική κοινωνικά δίκαια, για πρόοδο και ευημερία με τη συμμετοχή και προς όφελος όλων των πολιτών χωρίς αποκλεισμούς.
        Το παρόν νομοσχέδιο, όπως και τα άλλα νομοθετήματα της σημερινής Κυβέρνησης, κινείται προς την αντίθετη κατεύθυνση. Γι’ αυτό το καταψηφίζουμε. Σας ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.) 
        ΠΡΟΕΔΡΕΥΩΝ (Αναστάσιος Νεράντζης):  Το λόγο έχει η συνάδελφος κυρία Ράπτη.
        ΣΥΛΒΑΝΑ ΡΑΠΤΗ: Ανεβαίνω στο Βήμα, κύριε Υπουργέ, έχοντας στα χέρια μου μια κόλλα χαρτί. Ξέρετε τι είναι αυτή η κόλλα χαρτί; Δεν είναι σημειώσεις για την εισήγησή μου. Είναι ο κατάλογος των ομιλητών. Υπάρχουν εδώ τα ονόματα των συναδέλφων μας απ’ όλες τις πτέρυγες της Βουλής που επιθυμούν να ομιλήσουν επί του φοροεισπρακτικού νομοσχεδίου. Μετρώ, λοιπόν και βλέπω ότι είναι δεκατρείς οι συνάδελφοι από τη Νέα Δημοκρατία που έχουν δηλώσει ενδιαφέρον να ομιλήσουν επί του νομοσχεδίου για τα έκτακτα φορολογικά μέτρα. Από το ΠΑ.ΣΟ.Κ. είκοσι έξι και ανάλογος αριθμός από τα άλλα κόμματα. Δεν θα το σχολιάσω. Απλώς το αναφέρω. 
        Και προχωρώ παρακάτω. Το νομοσχέδιο που συζητούμε σήμερα τι είναι; Ουσιαστικά είναι έκτακτα μέτρα. Όταν μια Κυβέρνηση αναγκάζεται να πάρει έκτακτα μέτρα τι σημαίνει αυτό; Σημαίνει, πάρα πολύ απλά, προβλήματα στα δημοσιονομικά. Και όταν έχουμε προβλήματα στα δημοσιονομικά, ποιος φταίει; Ερώτημα. Να φταίει η Αντιπολίτευση; Δεν ξέρω, αναρωτιέμαι. Φταίει η διεθνής συγκυρία, φταίνε τα δεδομένα εκτός χώρας; Να το δεχθώ, το αναφέρατε και προηγουμένως στην παρέμβασή σας. Φταίει η τιμή του πετρελαίου; Μήπως φταίει και ο κακός μας ο καιρός; 
        Γιατί το λέω αυτό; Διότι πέρυσι τέτοια εποχή  ήμασταν σε προεκλογική περίοδο, η οποία όμως είχε δημιουργηθεί επειδή ουσιαστικά θέλατε να φτιάξετε προϋπολογισμό, έναν προϋπολογισμό τον οποίο να μπορέσετε να εκτελέσετε. Ε, τον εκτελέσατε αλλά με διαφορετικό τρόπο, με πιστόλι και σφαίρα, διότι ουσιαστικά ο Πρωθυπουργός της χώρας το ομολόγησε στη Δ.Ε.Θ. και εσείς το επιβεβαιώνετε φέρνοντας αυτό το συγκεκριμένο νομοσχέδιο. 
        Πέσαμε έξω. Έναν προϋπολογισμό που για να τον καταρτίσουμε κάναμε πέρυσι τέτοια εποχή εκλογές. Τώρα μας λέει η Κυβέρνηση ότι δεν μπορούμε να τον εκτελέσουμε γι’ αυτό και φέρνουμε νέα μέτρα. 
        Τι θέλουμε να κάνουμε με αυτά τα μέτρα; Να μαζέψουμε χρήμα. Βεβαίως. Από πού θα το μαζέψουμε το χρήμα για τα ταμεία μας, για να βουλώσουμε τη μαύρη τρύπα; Από αυτούς που δεν μπορούν να διαμαρτυρηθούν, από αυτούς που δεν βάζουν προσκόμματα, από αυτούς που τους βρίσκουμε εύκολα. Δηλαδή, από τους μεροκαματιάρηδες, από τους ανθρώπους που έχουν ένα μικρό μαγαζάκι και απ’ όλους εκείνους οι οποίοι έχουν πληρώσει και ξαναπληρώσει την πολιτική σας επί τέσσερα συνεχή έτη. 
        Πρώτος που βάλλεται από αυτό το νομοσχέδιο; Η νέα γενιά. Όλα υποτίθεται ότι γίνονται προς όφελός της. Ουδέν ψευδέστερον. Αυτό αποδεικνύεται από αυτό το νομοσχέδιο. 
        Είσαι νέος; Βγάζεις 700 ευρώ; Ε, θα πληρώσεις. Δεν γίνεται να μην πληρώσεις. Πρέπει να έχεις και εσύ τη «χαρά» ότι συμμετέχεις στη στήριξη των οικονομικών αυτού του κράτους. Οποία χαρά και ικανοποίηση! Είσαι ψιλικατζής στη γειτονιά; Έχεις ένα ψιλικατζίδικο στη γειτονιά όπου έρχονται οι γείτονες και ψωνίζουν τσιγάρα, την εφημερίδα τους, ένα γάλα, ένα γιαούρτι; Α, είσαι ύποπτος, είσαι φοροφυγάς. Πρέπει να πληρώσεις. 
        Να μη συνεχίσω. Οι εφημερίδες έχουν γράψει συγκεκριμένα παραδείγματα.
        Και εδώ ερχόμαστε και λέμε: Είναι δυνατόν κάθε πολίτης να θεωρείται εκ των προτέρων ύποπτος; Τι ύποπτος; Γιατί λέω ύποπτος; Είναι δυνατόν να θεωρείται εκ των προτέρων κλέφτης; Γιατί αυτό κάνατε. Λέτε σε κάθε Έλληνα πολίτη καταργώντας το αφορολόγητο ότι εγώ σε θεωρώ κλέφτη και επειδή σε θεωρώ κλέφτη εκ των προτέρων, σου παίρνω και τόσα ευρώ. Απαράδεκτο! 
        Είναι 10.500 ευρώ. Ποιος μπορεί να ζήσει και πώς ζει με 10.500 ευρώ, που είναι το αφορολόγητο που εσείς καταργείτε; Γιατί εκτός από Υπουργός Οικονομίας και εκτός από Υφυπουργός, κύριε Μπέζα, που μπήκατε τώρα στην Αίθουσα, είσαστε και εσείς Βουλευτές, γυρίζετε και εσείς στις περιφέρειές σας. Και βλέπω τον κ. Μπέζα και θυμάμαι αυτά που είδα στα Πρακτικά. Σηκώθηκε ο αντιπρόεδρος της ΓΕΣΕΒΕ ο κ. Καβαθάς και είπε ότι εδώ έχουμε κεφαλικό φόρο, ότι εδώ έχουμε φοροεπιδρομή. Έχουμε όλα αυτά τα πράγματα μέσα στην Ελλάδα της μίζας και της αρπαχτής. Και εξεμάνητε, κύριε Υπουργέ, και σηκωθήκατε μέσα στην επιτροπή και διαμαρτυρηθήκατε και είπατε «Όχι, δεν είναι η Ελλάδα της μίζας και της αρπαχτής. Είναι η Ελλάδα που προοδεύει» και η Κυβέρνηση που μας δουλεύει, προσθέτω εγώ. Με συγχωρείτε πάρα πολύ, αλλά όλα αυτά τεκμαίρονται από αυτό το νομοσχέδιο που μας φέρνετε εδώ πέρα και που μόνο δεκατρείς Βουλευτές της Νέας Δημοκρατίας σηκώνονται να το υπερασπιστούν. Αν είναι δυνατόν!
        Χίλια δύο πράγματα, που αφορούν την κοινωνική πολιτική, περιστέλλονται. «ΒΟΗΘΕΙΑ ΣΤΟ ΣΠΙΤΙ», ένα πρόγραμμα πολύ σημαντικό για τους ανήμπορους συμπολίτες μας το απορρυθμίζετε, προφανώς γιατί θέλετε να βάλετε σε εφαρμογή το πρόγραμμα «βοήθεια στη χώρα» και το στηρίζετε πάνω σε αυτούς τους ανθρώπους. Λίστα φαρμάκων. Να θυμίσω και να ξαναθυμίσω τι είχατε πει για τη λίστα φαρμάκων; Τα χίλια μύρια όσα. Και ερχόσαστε τώρα και την επαναφέρατε με δραματική μορφή μέσα σε μία κατάσταση πανικού. Να πω για τα νοσοκομεία που είναι διαλυμένα; Να πω για την παιδεία; 
        Να πω για τα έσοδα και τις δαπάνες, δύο τρεις αριθμούς μόνο. Εσείς οι ίδιοι, που φτιάξατε τον προϋπολογισμό βάλατε τους αριθμούς όχι λαμβάνοντας υπ’όψιν τη διεθνή συγκυρία, την οποία τώρα επικαλείστε για να φέρετε τα έκτακτα μέτρα. Φτιάξατε τους αριθμούς έτσι όπως σας βόλευαν. Τα έσοδα. Τι στόχο είχαμε; Να αυξηθούν τα έσοδα μέσα στο χρόνο 13%. Για να δούμε το πρώτο εξάμηνο τι έγινε, κύριε Υπουργέ μου. Αυξήθηκαν 4,3% τα έσοδα. Να, γιατί χρειαζόμαστε έκτακτα μέτρα τώρα. Δαπάνες. Είχαμε ένα πρόγραμμα ως Κυβέρνηση, λένε, να αυξηθούν οι δαπάνες μέσα στο χρόνο 8% μόνο. Το πρώτο εξάμηνο που πέρασε οι δαπάνες αυξήθηκαν κατά 11,6%. 
        (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
        Ολοκληρώνω αμέσως, κύριε Πρόεδρε.
        Αυτά είναι οι πραγματικότητες. Να μην πάω στη EUROSTAT, να μην πάω στα ευρωπαϊκά δεδομένα.
        Δηλαδή αντιλαμβάνεσθε –και το ξέρετε πάρα πολύ καλά- ότι δεν πάει μπροστά αυτή η χώρα. Και αυτό οφείλεται στην ανικανότητα της Κυβέρνησης, η οποία τεκμηριώνεται και από το γεγονός ότι μέσα σε μία ημέρα  φέρνει το αφορολόγητο των 10.500 ευρώ, σε δύο ώρες το παίρνει πίσω, σε μία ώρα το ξαναπάει, δηλαδή λάστιχο. 
        Κατόπιν όλων αυτών αντιλαμβάνεσθε ότι βρισκόμαστε σε μία δραματική κατάσταση ως Έλληνες πολίτες. Όταν είχε έλθει σε αυτήν εδώ την Αίθουσα για να ψηφιστεί το ασφαλιστικό νομοσχέδιο είπαμε όλοι και καταλήξαμε και καταλάβαμε δυστυχώς ότι η πρόθεση αυτής της Κυβέρνησης είναι όχι να εργαζόμαστε για να ζούμε, αλλά να ζούμε για να εργαζόμαστε. Δεν ήταν το χειρότερο. Το χειρότερο ήρθε τώρα, διότι αντιλαμβανόμαστε ότι πλέον θέλετε να ζούμε για να εργαζόμαστε και να φορολογούμαστε. Έλεος, κύριε Υπουργέ! Ως εδώ! 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Ράπτη. Το λόγο έχει η Βουλευτής του ΠΑ.ΣΟ.Κ. κ. Λούκα Κατσέλη. 
        ΛΟΥΚΑ ΚΑΤΣΕΛΗ: Κυρίες και κύριοι συνάδελφοι, μια βδομάδα πριν από τη Διεθνή Έκθεση Θεσσαλονίκης και την ομιλία του Πρωθυπουργού, ο Υπουργός κατέθεσε στη Βουλή το παρόν νομοσχέδιο, το οποίο, μεταξύ άλλων, όπως ακούσαμε και απ’ όλους τους εισηγητές και τους Βουλευτές μας, καταργεί το αφορολόγητο για όσους έχουν δελτίο παροχής υπηρεσιών και φορολογεί τα μερίσματα και την υπεραξία από την πώληση των μετοχών, χωρίς συμψηφισμό των ζημιών και χωρίς να εντάσσει αυτά τα εισοδήματα στη φορολογική κλίμακα. Για πρώτη φορά μια κυβέρνηση, μ' αυτό το νομοσχέδιο, στοχοποιεί ηθικά και οικονομικά όλους τους ελεύθερους επαγγελματίες, ανεξάρτητα φοροδοτικής ικανότητας. Για πρώτη φορά φορολογεί τετρακόσιες δέκα χιλιάδες περίπου συμπολίτες μας, τα εισοδήματα των οποίων είναι κάτω από το όριο της φτώχειας. Και για πρώτη φορά μια κυβέρνηση δημιουργεί ενσυνείδητα, κίνητρα για διαφυγή κεφαλαίων στο εξωτερικό. 
        Και αναρωτιέμαι, κύριε Υπουργέ, γιατί το κάνατε; Γιατί διαλέξατε το πολιτικό σας χαρακίρι; Η απάντηση είναι απλή και ήδη έχει δοθεί: Γιατί υπάρχει δημοσιονομική κατάρρευση, γιατί υπάρχει δημοσιονομική εκτροπή. Ποιο είναι το κύριο πρόβλημα, όταν δούμε τον απολογισμό του πρώτου εξαμήνου; Τα δημόσια έσοδα έχουν καταρρεύσει. Ο ετήσιος στόχος που είχατε στον προϋπολογισμό ήταν περίπου 56.000.000.000. Έχετε πιάσει το πρώτο εξάμηνο, 23.000.000.000, ένα ποσοστό κάλυψης 41%. Πρέπει δηλαδή να μαζέψετε μέχρι το τέλος του χρόνου 33.000.000.000 και μ’ αυτές τις ρυθμίσεις πιστεύετε ότι θα πάρετε περίπου 5.000.000.000. Και ερωτώ απλά: Γιατί δεν βάζατε μία έκτακτη εισφορά σε όλους; Θα ήταν και πιο έντιμο και πιο δίκαιο. 
        Το έλλειμμα του προϋπολογισμού στο πρώτο εξάμηνο έφθασε ήδη τα 8,6 δισεκατομμύρια, ξεπέρασε δηλαδή τον ετήσιο στόχο για το έλλειμμα περίπου κατά 318.000.000 ευρώ. Σας το είχαμε πει, κύριε Υπουργέ, στις 16 Δεκεμβρίου του 2007. Σας είχαμε πει ακριβώς τι θα γίνει το 2008 και ποια ήταν η κατάσταση το 2007. Σας είχαμε πει τότε επί λέξει: «Το πραγματικό έλλειμμα της Γενικής Κυβέρνησης για το 2007 θα υπερβεί κατά πολύ τον κεντρικό στόχο του Προϋπολογισμού για 2,7% του Α.Ε.Π. καθώς και το όριο του 3% του Συμφώνου Σταθερότητας και Ανάπτυξης», γιατί μας είπατε ότι δεν ακολουθούμε τις ευρωπαϊκές επιταγές. Σας είχαμε προειδοποιήσει και διαβάζω: «Το 2008, το έλλειμμα αναμένεται να αυξηθεί περαιτέρω, αν η Κυβέρνηση δεν λάβει νέα φορολογικά μέτρα». Σας το είχαμε πει στις 16 Δεκεμβρίου του 2007 και είχαμε καταθέσει τους υπολογισμούς μας. 
        Εσείς τι μας είπατε τότε; Ότι η δημοσιονομική εξυγίανση προχωράει χωρίς κανένα πρόβλημα, ότι η Ελλάδα έχει αναπτυξιακά αποθέματα και ότι δεν υπάρχει κανένας λόγος ανησυχίας. Μας κατηγορήσατε δε ότι κινδυνολογούμε. Και έρχεται ο Πρωθυπουργός στη Θεσσαλονίκη και χρησιμοποιεί το μεγάλο άλλοθι της διεθνούς κρίσης. Και θέλω να ρωτήσω, επειδή είστε οικονομολόγος, δύο απλές ερωτήσεις: Αν δεχθούμε το επιχείρημα του Πρωθυπουργού, μπορούμε νομίζω να συμφωνήσουμε, ότι η διεθνή κρίση επέδρασε στον πληθωρισμό. Ας δεχθώ το επιχείρημα ότι αυξήθηκε ο πληθωρισμός λόγω της αύξησης της τιμής του πετρελαίου. Ο πληθωρισμός τρέχει με 4,9%. Η πραγματική αύξηση του εισοδήματος είναι 3,6%. Δηλαδή το ονομαστικό Α.Ε.Π., βάσει του οποίου καταρτίζεται ο προϋπολογισμός, σήμερα τρέχει με 8,5%. Εσείς κάνατε έναν προϋπολογισμό με αναμενόμενη ονομαστική αύξηση του Α.Ε.Π. 7%. Άρα και αν ακόμα αυξήθηκε ο πληθωρισμός λόγω διεθνούς κρίσης, το ονομαστικό Α.Ε.Π. αυξήθηκε. Γιατί έπεσαν τα έσοδα; 
        Τι σχέση έχει η διεθνής κρίση; Αν είχε κάποια σχέση, αυτή θα ήταν ακριβώς αντίστροφη. Θα έπρεπε τα έσοδα να είχαν αυξηθεί γιατί το ονομαστικό Α.Ε.Π. έχει αυξηθεί περισσότερο από αυτό που είχατε προβλέψει.
        Και μια δεύτερη πολύ απλή ερώτηση σε έναν οικονομολόγο. Η αύξηση της διεθνούς τιμής του πετρελαίου αύξησε τα έσοδα από τα καύσιμα. Από πού προκύπτει ότι είναι η διεθνής κρίση που έκανε τα έσοδα να καταρρεύσουν; Ξέρετε πολύ καλά ότι η δημοσιονομική κατάρρευση δεν έχει σχέση με τη διεθνή κρίση. Έχει να κάνει με τρία πράγματα που τα ξέρουν όλοι όσοι εξετάζουν την κατάσταση. Πρώτα με την κομματικοποίηση και με την κατάρρευση των ελεγκτικών μηχανισμών. Δεύτερον, με την απώλεια εσόδων περίπου 3.000.000.000 από τη φορολογική σας πολιτική, από τις χαριστικές πράξεις και τις ευνοϊκές ρυθμίσεις με τους μεγαλομετόχους, τους μεγαλοεισοδηματίες, τους μεγαλοϊδιοκτήτες.
        Τρίτο και πιο σημαντικό: η φοροεπιδρομή στα μεσαία και χαμηλά στρώματα έχει πλήξει την αγοραστική τους δύναμη. Αυτό έχει κατεβάσει τα έσοδα. Τα μέτρα σας θα οδηγήσουν σε περαιτέρω μείωση τους.
        Ας έρθουμε στο νομοσχέδιο: Η κατάργηση του αφορολόγητου είναι απαράδεκτη. Πλήττει κυρίως τους νέους. Πλήττει αδιακρίτως τους ελεύθερους επαγγελματίες. Καταστρατηγεί τη βασική διάταξη του Συντάγματος ότι ο καθένας συνεισφέρει στα δημόσια βάρη ανάλογα με τις δυνάμεις του. Πλήττει τους μικροεπενδυτές γιατί αυτοί πλήττονται από το νέο φόρο υπεραξίας στην πώληση μετοχών χωρίς συμψηφισμό των ζημιών και μάλιστα με τον ίδιο συντελεστή 10% ανεξάρτητα από το εισόδημα του επενδυτή. Οι μεγάλοι επενδυτές δεν έχουν κανένα πρόβλημα. Θα φύγουν από τη χώρα. Γι’ αυτό μίλησα για φυγή κεφαλαίων. Θα χρησιμοποιήσουν ξένα επενδυτικά σχήματα για να μην φορολογηθούν.
        Το νομοσχέδιο μεταχειρίζεται διαφορετικά πολίτες με το ίδιο εισόδημα. Γιατί εξαιρείτε τα εισοδήματα από ενοίκια και από λοιπά εισοδήματα; Φαντάζομαι γιατί ήρθαν κάποιοι στο γραφείο σας και διαπραγματεύτηκαν μαζί σας. Καταργεί όλο και περισσότερο την προοδευτικότητα του φορολογικού συστήματος. Το κάνατε καταργώντας το Φόρο Μεγάλης Ακίνητης Περιουσίας, το Φόρο Κληρονομιάς και Γονικών Παροχών. Το επιβεβαιώνετε τώρα με τη σταδιακή εξομοίωση των φορολογικών συντελεστών σε βάθος χρόνου στο 20%. 
        Προχωράτε σε χαριστικές ρυθμίσεις για τριάντα χιλιάδες επιχειρήσεις με τζίρο από 1 έως 9.000.000. Σύμφωνα με πληροφορίες μας  το 50% αυτών των επιχειρήσεων είχαν ήδη τελειώσει με τους ελέγχους τους. Και προχωράτε σε περαίωση των φορολογικών υποθέσεων για τις μεγάλες επιχειρήσεις και εξισώνετε τους ασυνεπείς φορολογούμενους με όσους δηλώνουν με ειλικρίνεια τα εισοδήματά τους.
        Για όλα αυτά καταψηφίζουμε το νομοσχέδιο. Δεσμευόμαστε για κατάργηση όλων των ρυθμίσεων του, για επαναφορά του αφορολογήτου για όλα τα εισοδήματα.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ο κ. Παπακωνσταντίνου έχει το λόγο.
        ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κυρίες και κύριοι συνάδελφοι, στον βίο κάθε κυβέρνησης, υπάρχουν κάποιες κομβικές στιγμές, κάποιες στιγμές που την σημαδεύουν. Υπάρχουν κάποιες στιγμές, που η κοινή γνώμη πολύ γρήγορα μεταστρέφεται. Κάποιες στιγμές, που είναι σαν να ανοίγει η κουρτίνα και βλέπουμε τι συμβαίνει από πίσω. Και βλέπουμε ότι ο βασιλιάς είναι γυμνός. Μία τέτοια στιγμή για αυτήν την Κυβέρνηση ήταν η ανακοίνωση των φορολογικών μέτρων από τον κ. Αλογοσκούφη. Έκπληκτοι οι πολίτες ανακάλυψαν ότι όλο το οικοδόμημα που είχε στηθεί όλα αυτά τα χρόνια ήταν ψεύτικο, ότι η Κυβέρνηση ήταν, είτε ανίκανη να φέρει σε πέρας αυτά που της είχαν εμπιστευτεί οι πολίτες, με πρόσφατη την εκλογική της νίκη, είτε απλούστατα έλεγαν συνειδητά ψέματα.
        Ας πάμε λίγο πίσω. Το 2004, η Νέα Δημοκρατία έρχεται στην Κυβέρνηση. Το πρώτο πράγμα που κάνει, η πρώτη πράξη αυτής της Κυβέρνησης και αυτού του οικονομικού επιτελείου, που είναι ακόμη εδώ, είναι η ιστορία της περίφημης απογραφής. Δεν άντεξε η Νέα Δημοκρατία το γεγονός ότι, η Ελλάδα ήταν στο δέκατο χρόνο ενός ενάρετου οικονομικού κύκλου. Απλά δεν το άντεξε και άνοιξε τον ασκό του Αιόλου. Ξεκίνησε την απογραφή. Μας εξέθεσε σε όλη την Ευρώπη. 
        Οι πολίτες τότε είχαν αμφιβολίες. Έλεγαν «μήπως είναι, έτσι όπως μας τα λέει η Νέα Δημοκρατία τα πράγματα; Μήπως πράγματι οι προηγούμενοι έκρυβαν πράγματα;». Έγιναν, λοιπόν, διαδοχικές αναθεωρήσεις. Φθάσαμε στο φοβερό 7% του ελλείμματος.
        Εκεί άρχισαν τα δύσκολα. Εκεί, πολύ σύντομα ο Υπουργός Οικονομίας ανακάλυψε ότι με κομματικούς εγκάθετους έσοδα δεν μαζεύεις, διότι το πρώτο πράγμα που έγινε, τους πρώτους μήνες, ήταν να διαλυθεί ο εισπρακτικός μηχανισμός του κράτους. 
        Μετά από λίγο, βρήκε την πρώτη εύκολη λύση, αύξηση του Φ.Π.Α.. Δεν έχει καμμία σημασία ότι, δύο μήνες πριν το κάνει, είχε έρθει εδώ και απ’ αυτό το Βήμα είχε πει ρητά –και είναι στα Πρακτικά της Βουλής- «εγώ δεν πρόκειται ποτέ να αυξήσω τον Φ.Π.Α.. Αυτά τα κάνετε εσείς του ΠΑ.ΣΟ.Κ.». Το έκανε. 
        Μπαίνουμε στην επιτήρηση. Ποτέ η Ελλάδα δεν είχε μπει στην επιτήρηση. Ξεκινούν μια σειρά από μέτρα «σφιξίματος» του Έλληνα πολίτη. Ταυτόχρονα, όμως, αυτή η Κυβέρνηση έχει δουλείες, έχει γραμμάτια. Και τα γραμμάτια αυτά πρέπει να εξοφληθούν. Ανακοινώνει, λοιπόν, από την αρχή, τη μείωση κατά δέκα μονάδες του συντελεστή φορολογίας στα μερίσματα των επιχειρήσεων. 
        Ταυτοχρόνως, κινείται από μια ιδεοληψία, διότι πιστεύει, θεωρεί ότι, ίσως, αν οι επιχειρήσεις πληρώσουν λιγότερους φόρους, θα επενδύσουν περισσότερο. Μέσα σε τρία χρόνια, λοιπόν, από τη στιγμή που έκανε αυτήν τη σταδιακή μείωση, το κράτος έχει απώλεια 3.000.000.000 ευρώ. Η απώλεια αυτή από πού είναι; Είναι από φόρους που θα πλήρωναν οι μέτοχοι των διακοσίων μεγαλυτέρων ελληνικών επιχειρήσεων, σε συντριπτική πλειονότητα. 
        Αυτά τα λένε τα στοιχεία του Υπουργείου Οικονομικών. Αυτά τα λέει η Γενική Γραμματεία Πληροφοριακών Συστημάτων. Κάνοντας μια ανάλυση, θα δούμε ότι από τα 3.000.000.000, που είναι οι διαφυγόντες φόροι για το ελληνικό Δημόσιο, η συντριπτική πλειοψηφία αφορά στους μετόχους διακοσίων ελληνικών επιχειρήσεων, των διακοσίων μεγαλυτέρων.
        Έχουμε λοιπόν μια Κυβέρνηση, που έκανε ένα ξεκάθαρο δώρο. Πήρε τίποτα πίσω; Ίσως, δεν το γνωρίζουμε. Επενδύσεις πάντως δεν πήρε, γιατί οι ιδιωτικές επενδύσεις, τα τελευταία χρόνια, σ’ αυτήν τη χώρα –και είδαμε τι έχει συμβεί τα τελευταία τρία τρίμηνα- δεν πάνε καλά. 
        Φθάνουμε λοιπόν στο περσινό καλοκαίρι. Ο Πρωθυπουργός αποφασίζει, με πρόσχημα την αδυναμία κατάρτισης προϋπολογισμού, τη βασική, τη στοιχειώδη δηλαδή υποχρέωση κάθε Κυβέρνησης που έχει μια κοινοβουλευτική Πλειοψηφία, να πάει σε εκλογές. Τις κερδίζει. 
        Ξεκινάει η διεθνής κρίση. Ο Υπουργός Οικονομίας –ο ίδιος Υπουργός Οικονομίας, που είναι από το 2004 και είναι ακόμη εδώ- το Γενάρη, έρχεται και μας λέει ότι η οικονομία είναι θωρακισμένη. Και λίγους μήνες αργότερα, ανακοινώνει αυτά τα φορολογικά μέτρα. 
        Έχουν ακουστεί πάρα πολλά. Ένα μόνο στοιχείο θα σας πω. Ένας τίμιος ελεύθερος επαγγελματίας, με 10.000 ευρώ εισόδημα το χρόνο, θα πληρώσει 1.000 ευρώ εξαιτίας αυτού του νομοσχεδίου. Ένας τίμιος πάλι –εγώ δεν το αναιρώ αυτό- ελεύθερος επαγγελματίας, με εισόδημα 100.000 ευρώ το χρόνο, εξαιτίας των μειώσεων στους φορολογικούς συντελεστές, θα πληρώσει 1.500 ευρώ λιγότερο.
        Ο Έλληνας πολίτης το βλέπει αυτό και οργίζεται. Αναρωτιέται πού ακριβώς είναι η φορολογική δικαιοσύνη, το θεμέλιο οποιασδήποτε πολιτικής για τη φορολογία. Πού είναι ακριβώς η φορολογική δικαιοσύνη, όταν κάποιος με 10.000 ευρώ εισόδημα, πληρώνει 1.000 ευρώ παραπάνω και, κάποιος με 100.000 ευρώ εισόδημα, 1.500 ευρώ λιγότερο. Απάντηση: Προφανώς, δεν είναι πουθενά η φορολογική δικαιοσύνη. 
        Εμείς, που κάτι σκαμπάζουμε περισσότερο από οικονομικά, αναρωτιόμαστε διπλά και λέμε: Πώς είναι δυνατόν μια Κυβέρνηση, η οποία επικαλείται την κρίση, να λέει ότι, εν μέσω κρίσης, αφαιρώ από την οικονομία, αντί να προσθέτω;
        Πρωτοτυπία! Να την εντάξουμε στα εγχειρίδια οικονομικών στα πανεπιστήμια! Εφόσον η χώρα είναι σε οικονομική κρίση και περνάμε δύσκολες στιγμές, βοηθάς την οικονομική δραστηριότητα, βοηθάς το εισόδημα. Δεν αφαιρείς, δεν «στραγγαλίζεις» περαιτέρω. 
        Κι εδώ υπάρχει κι ένα άλλο ερώτημα. Γιατί σε μία οικονομία, η οποία «τρέχει» με 3%, όσο στρεβλά και αν διανέμεται αυτό, δεν μπορεί να κλείσει η κυβέρνηση προϋπολογισμό; Πώς συμβαίνει αυτό; Με 3% και να μην μπορείτε να κλείσετε προϋπολογισμό;
        Κυρίες και κύριοι συνάδελφοι, αυτό που ενοχλεί σ’ όλη αυτή την ιστορία, πέρα από τα μέτρα και αυτούς που πλήττουν, είναι η αυθαιρεσία, είναι η αλαζονεία αυτής της Κυβέρνησης.  Είναι βεβαίως η ίδια ακριβώς αυθαιρεσία, που είδαμε ανάγλυφα το περασμένο Σαββατοκύριακο στη Θεσσαλονίκη. Την είδαμε αυτή την αυθαιρεσία, στον τρόπο με τον οποίο ο κύριος Πρωθυπουργός αντιμετώπισε όλα τα γεγονότα που έχει μπροστά του, στο πώς δεν ακούσαμε ούτε ένα «συγγνώμη» γι’ αυτά που έγιναν εδώ, στη Βουλή, πριν από μια εβδομάδα. Ούτε ένα «συγγνώμη»! Ο Πρόεδρος της Βουλής μίλησε για «αταξία». Από τη Νέα Δημοκρατία, όμως, επίσημα δεν έχουμε ακούσει απολύτως τίποτα. 
        (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε.
        Και είναι η ίδια ακριβώς αυθαιρεσία, που κάνει αυτήν την Κυβέρνηση να κρύβει το κεφάλι της μέσα στην άμμο. Στα αρχαία ελληνικά, υπάρχει μια λέξη για όλα αυτά. Είναι η λέξη «ύβρις». Και γνωρίζετε πολύ καλά τι συμβαίνει σ’ αυτούς που υποπίπτουν σ’ αυτό το αδίκημα. 
        Αυτό το νομοσχέδιο πρέπει να καταψηφιστεί, όχι γιατί το λέμε εμείς, αλλά γιατί έχει απέναντί του όλη την ελληνική κοινωνία. 
        Ευχαριστώ. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στο Νομό Πέλλας κ. Θεοδώρα Τζάκρη. 
        ΘΕΟΔΩΡΑ ΤΖΑΚΡΗ: Κύριοι της Κυβέρνησης, έναν χρόνο μετά την προκήρυξη πρόωρων εκλογών, οι οποίες έγιναν με αναγόρευση της κατάρτισης του προϋπολογισμού σε εθνικό λόγο έρχεστε σήμερα με την κατάθεση του φορολογικού αυτού νομοσχεδίου να ομολογήσετε την πλήρη αποτυχία σας. Η διεθνής οικονομική κρίση, την οποία επικαλείστε, -γιατί αυτήν τη φορά δεν τολμήσατε, μετά από πέντε χρόνια παραμονής σας στην εξουσία, να επικαλείστε το ΠΑ.ΣΟ.Κ.- θα μπορούσε πράγματι να λειτουργήσει επικοινωνιακά τουλάχιστον και να σας βγάλει προσωρινά βέβαια από τη δύσκολη θέση στην οποία βρίσκεστε αν μπορούσατε να εξηγήσετε στον ελληνικό λαό πώς συμβαίνει και η διεθνής κρίση πλήττει επιλεκτικά την ελληνική οικονομία καθιστώντας τους δείκτες της πολύ δυσμενέστερους από εκείνους των υπολοίπων ευρωπαϊκών χωρών, όπου καμμιά άλλη χώρα, παρά τη διεθνή κρίση και ύφεση, δεν έλαβε τέτοιου είδους έκτακτα μέτρα.
        Θα μπορούσε να σας βγάλει από τη δύσκολη θέση αν κάνατε επίσης τον κόπο να εξηγήσετε πώς η κατάρρευση των εσόδων και η εκτίναξη των εξόδων του δικού σας προϋπολογισμού επηρεάζεται από εξωγενείς παράγοντες και συνθήκες. 
        Κυρίες και κύριοι συνάδελφοι της Νέας Δημοκρατίας, επί πέντε σχεδόν χρόνια με συγκεκριμένες πολιτικές αποδιοργανώσατε τελείως την εθνική οικονομία. Μειώσατε υπερβολικά τη φορολογία στα κέρδη των επιχειρήσεων, ενθαρρύνατε τη φοροδιαφυγή με την επαναφορά της μειωμένης φορολογίας των off shore εταιρειών και τη χαριστική ρύθμιση πολλών οφειλών. Εγκαταλείψατε κάθε προσπάθεια για την πάταξη της φοροδιαφυγής, διαλύσατε το Σ.Δ.Ο.Ε., σταματήσατε την ανάπτυξη των εφαρμογών του μηχανογραφικού συστήματος «TAXIS». 
        Όλο το χειμώνα που μας πέρασε παρακολουθούσατε ράθυμοι τη διεθνή πιστωτική κρίση διακηρύσσοντας ότι η Ελλάδα έχει θωρακιστεί από κάθε κίνδυνο με εκείνη τη σιγουριά που χαρίζει είτε η άγνοια είτε η ανικανότητα αντίδρασης. Και ξαφνικά, εν τω μέσω του καλοκαιριού, αντιληφθήκατε ότι ο κίνδυνος μιας δεύτερης επιτήρησης από την Ευρωπαϊκή Ένωση είναι πλέον προ των πυλών. Και τότε εμπνευστήκατε αυτό το νομοσχέδιο και επιλέξατε την αιφνιδιαστική αυτή φορολογική επιδρομή επί δικαίων και αδίκων, για να καλύψετε το έλλειμμα και για να προλάβετε τα χειρότερα, ένα νομοσχέδιο αποκλειστικά και μόνο φοροεισπρακτικό, προϊόν πανικού, πρόχειρο και άδικο, που σε καμμιά περίπτωση δεν μπορεί να αποτελέσει τη μεγάλη μεταρρύθμιση που χρειάζεται το φορολογικό σύστημα της χώρας μας και να γίνει το μέσο για την έξοδο από την οικονομική κρίση και για το νοικοκύρεμα της οικονομίας. Αντίθετα, με τα πιο σκληρά εισπρακτικά μέτρα των τελευταίων δεκαπέντε ετών μειώνετε το διαθέσιμο εισόδημα των επαγγελματιών με χαμηλά εισοδήματα και την αγοραστική τους  δύναμη προκαλώντας έναν νέο κύκλο ακρίβειας, ο οποίος με τη σειρά του θα δημιουργήσει ανάλογες δυσμενείς συνέπειες στην κατανάλωση και στο ρυθμό ανάπτυξης. 
        Το πιο υποκριτικό βέβαια τμήμα αυτού του νομοσχεδίου είναι ο ίδιος ο τίτλος του: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις». Κι αναρωτιέται κάποιος πώς μπορεί να είναι φορολογική δικαιοσύνη η κατάργηση του αφορολογήτου των 10.500 ευρώ και η καθιέρωση του ενιαίου συντελεστή φόρου 10% σ’ όλους τους ελεύθερους επαγγελματίες και στις μικρομεσαίες επιχειρήσεις, είτε αυτές δηλώνουν 1.000 είτε 10.000 ευρώ. Όχι, κύριοι της Κυβέρνησης! Αυτό δεν είναι δικαιοσύνη. Είναι μια ισοπεδωτική αντίληψη, μια αντίληψη ότι όλοι οι ελεύθεροι επαγγελματίες είναι φοροφυγάδες. Τους αποκαλείτε εμμέσως μ’ αυτόν τον τρόπο μόνο και μόνο επειδή δεν είστε σε θέση να τους ελέγξετε και εντέχνως προσπαθείτε να δημιουργήσετε εντυπώσεις και συμμάχους στο κοινωνικό σύνολο, στρέφοντας τη μια κοινωνική τάξη απέναντι στην άλλη. 
        Πέρα όλων των άλλων, δεν είναι φορολογική δικαιοσύνη, αλλά είναι έλλειψη παντελούς κοινωνικής πολιτικής και ευαισθησίας το γεγονός ότι φορολογείτε ακόμα και πολίτες που βρίσκονται κάτω από τα όρια της φτώχειας. 
        Για τη δεξιά σας όμως αντίληψη, όπως φαίνεται, φοροδιαφυγή γίνεται μόνο στα χαμηλά εισοδήματα, γι’ αυτό κι εσείς δεν την αναζητάτε στα υψηλά. Όπως φαίνεται μάλιστα, δεν πρόκειται να σταματήσετε εδώ. Περίπου τρία εκατομμύρια πολίτες κυρίως χαμηλών εισοδημάτων, όπως φαίνεται από διαρροές στον Τύπο, αναμένεται να βρεθούν στο στόχαστρο των τεκμηρίων διαβίωσης που προτίθεσθε να επαναφέρετε από το 2009.
        Κύριοι της Κυβέρνησης, κανείς δεν λέει ότι δεν υπάρχει φοροδιαφυγή ούτε ότι δεν πρέπει να ληφθούν μέτρα. Το ζητούμενο είναι τα μέτρα αυτά να βασίζονται σε δίκαια κριτήρια και να μην επιβάλλονται εκ του προχείρου μόνο και μόνο για εισπρακτικούς λόγους και για να καλύψουν την αδυναμία του κρατικού μηχανισμού να κάνει σωστούς και αποτελεσματικούς ελέγχους.
        Η προχειρότητα, όμως, με την οποία συντάχθηκε το εν λόγω νομοσχέδιο φάνηκε από την αρχή ακόμα της κατάθεσής του στη Βουλή. Το οικονομικό σας επιτελείο δεν είχε αντιληφθεί ότι στην κατάργηση του αφορολογήτου ποσού θα περιλαμβάνονται και οι νέοι, οι οποίοι συμμετέχουν σε κάποια προγράμματα εργασίας και οι οποίοι αμείβονται με το δελτίο παροχής υπηρεσιών, με το λεγόμενο «μπλοκάκι».
        Οι ρυθμίσεις της τελευταίας στιγμής που φέρατε, δεν βγάζουν από τις πλάτες των χιλιάδων αυτών νέων εργαζομένων το τεράστιο βάρος που εσείς τους επιρρίπτετε με την κατάργηση του αφορολογήτου ορίου. Η τροπολογία με την οποία διατηρείται για τρία επιπλέον έτη το αφορολόγητο γι’ αυτούς που είναι κάτω των τριάντα ετών και εργάζονται με δελτίο παροχής υπηρεσιών σε έναν εργοδότη ή σε δύο διαδοχικούς εργοδότες μέσα στον ίδιο χρόνο, είναι και αυτή μια αυθαίρετη και άδικη τροπολογία. 
        Επιπλέον, αντί να φροντίσετε να αντιμετωπίζονται οι εργαζόμενοι αυτοί ως μισθωτοί και να λαμβάνουν επιδόματα, αποζημιώσεις, αλλά και να απολαμβάνουν το αφορολόγητο των 12.500 ευρώ, έρχεστε να νομιμοποιήσετε μια κατάφωρη παραβίαση της εργατικής νομοθεσίας με άκρως επικίνδυνες πρακτικές. 
        Όσον αφορά στην τροπολογία διατήρησης του αφορολογήτου ορίου των 10.500 ευρώ για τους ελεύθερους επαγγελματίες και εισοδηματίες που έχουν τρία παιδιά, αυτό είναι ένα σωστό μέτρο. Αποτελεί όμως κι αυτό ένα μπάλωμα στην υπόσχεση της Νέας Δημοκρατίας για πλήρη εξομοίωση των τρίτεκνων με τους πολύτεκνους που προεκλογικά υποσχεθήκατε και ακόμη βεβαίως δεν έχετε υλοποιήσει στην πράξη. 
        Περαιτέρω η φορολόγηση στα κέρδη από την πώληση μετοχών είναι σε εντελώς λανθασμένη κατεύθυνση και αυξάνει τη φορολογική αδικία. Επιβάλλετε κι εδώ αυθαίρετα 10% εφάπαξ φορολόγηση των κερδών των μετοχών, χωρίς όμως να λαμβάνετε υπ’ όψιν σας τις ζημίες του χαρτοφυλακίου. Οι περαιώσεις και οι ρυθμίσεις εκκρεμών φορολογικών υποχρεώσεων και ληξιπρόθεσμων χρεών μπορούν να λύσουν βραχυπρόθεσμα το ταμειακό πρόβλημα, αλλά στην πράξη αποδυναμώνουν την προσπάθεια καταπολέμησης της φοροδιαφυγής, αφού επιβραβεύουν την ανυποταξία των ελεγκτικών μηχανισμών. 
        Δυστυχώς είναι η δεύτερη ρύθμιση για τα ληξιπρόθεσμα χρέη που φέρνει η Κυβέρνηση και είναι η δεύτερη περαίωση που φέρνει για τις εκκρεμείς φορολογικές υποθέσεις στα ίδια χρόνια, παρά τις καταγεγραμμένες δηλώσεις σας, κύριε Υπουργέ, και παρά τις διαβεβαιώσεις του ίδιου του Πρωθυπουργού. 
        Με τη φιλοσοφία της φορολογικής δικαιοσύνης, η οποία σας διαπνέει, αυξάνετε ακόμη και τα τέλη κυκλοφορίας κατά 20% για όλα τα ιδιωτικά και τα δίτροχα, ανεξαρτήτως μεγάλου ή μικρού κυβισμού. 
        Κύριοι συνάδελφοι, είναι πλέον διάχυτη σε όλο το νομοσχέδιο η αντίληψη που δίνει η Νέα Δημοκρατία στην έννοια της φορολογικής δικαιοσύνης και της ευρύτερης κοινωνικής δικαιοσύνης –θα έλεγα εγώ. Στο όνομα της διαφάνειας και στο όνομα της πάταξης της διαφθοράς και της σπατάλης, αντί να ελέγχει τους διοικητές των νοσοκομείων που η ίδια διορίζει για την πιθανή διαπλοκή ανάμεσα στα νοσοκομεία και στις μεγάλες επιχειρήσεις, οι οποίες προμηθεύουν με ιατροφαρμακευτικό υλικό τα νοσοκομεία, μονοπωλούν την αγορά, δημιουργούν τη σπατάλη και οδηγούν στη χρεοκοπία από τα ιδρύματα. 
        Δημιουργείτε με αυτό το νομοσχέδιο λίστες και πρωτόκολλα που ουσιαστικά θα υποβαθμίσουν ακόμα περισσότερο τις ήδη υποβαθμισμένες παροχές δημόσιας υγείας και θα οδηγήσουν τους εργαζόμενους και συνταξιούχους να βάλουν ακόμα πιο βαθιά το χέρι στην τσέπη για να καλύψουν τις ανάγκες αυτές. 
        Επίσης, στο όνομα της διαφάνειας προχωράτε στην ενσωμάτωση των ειδικών λογαριασμών στον κρατικό προϋπολογισμό, χωρίς να προσδιορίζετε βέβαια νομικά την έννοια του ευρύτερου δημόσιου τομέα και τον τρόπο ένταξης και παρακολούθησης των εσόδων και των εξόδων των λογαριασμών αυτών. 
        Περιορίζετε τους ελέγχους στην κανονικότητα και τη νομιμότητα και δεν ελέγχετε τη βελτίωση της αποτελεσματικότητας και τη διατήρηση των δημοσίων πόρων. Δεν γνωρίζω δε το λόγο για τον οποίο κάποιοι ειδικοί λογαριασμοί θα συνεχίζουν να εξαιρούνται από την ένταξή τους στον κρατικό προϋπολογισμό. Και ρωτώ: Αυτοί δεν χρήζουν διαφάνειας; Ή μήπως εξ αυτού του λόγου εξαιρούνται;
        Περαιτέρω, όλοι γνωρίζουμε ότι μια σειρά από επιδόματα προς τους δημοσίους υπαλλήλους που καλύπτονται ακριβώς απ’ αυτούς τους ειδικούς λογαριασμούς, οι οποίοι έρχονται να καλύψουν και το κενό της ύπαρξης ενός ενιαίου μισθολογίου στον ευρύτερο δημόσιο τομέα, η ενσωμάτωσή τους στον κρατικό προϋπολογισμό με τον τρόπο με τον οποίο γίνεται, αφήνει ανοικτό το παράθυρο της επιδείνωσης της θέσης των δημοσίων υπαλλήλων. 
        Δυστυχώς, κύριοι συνάδελφοι, η οικονομία ζει επί των ημερών σας σε μια περίοδο εσωστρέφειας και απαισιοδοξίας. Η Κυβέρνηση  με την πολιτική της εξοντώνει την πολύ μικρή, την αδύναμη επιχείρηση και το κάνει δε στο όνομα της πάταξης της φοροδιαφυγής. Όμως, ο πραγματικός λόγος είναι η παταγώδης αποτυχία της οικονομικής πολιτικής και η αδυναμία της να οικοδομήσει ένα αξιόπιστο σύγχρονο και κοινωνικά δίκαιο φορολογικό σύστημα. 
        Είμαστε πλέον στην εποχή, κύριε Υπουργέ, όπου ο Πρωθυπουργός δεν πείθει πλέον κανέναν ότι μπορεί να του είναι χρήσιμος. Επιπλέον, δεν είναι πια ευχάριστος ούτε στους δικούς σας ψηφοφόρους. 
        Ευχαριστώ, κύριε Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
        Το λόγο έχει η Βουλευτής Επικρατείας της Νέας Δημοκρατίας κ. Φεβρωνία Πατριανάκου.
        Ορίστε, κυρία Πατριανάκου.
        ΦΕΒΡΩΝΙΑ ΠΑΤΡΙΑΝΑΚΟΥ: Κύριε Πρόεδρε, είμαστε μάρτυρες μίας συνεπούς στρατηγικής που ακολουθεί τον τελευταίο καιρό η Αξιωματική Αντιπολίτευση. Να διαστρεβλώνει την πραγματικότητα και να το γνωρίζει.
        Ο κατάλογος και τα παιχνίδια που παίζει το ηλεκτρονικό σύστημα με οδήγησε να μιλάω μετά από έντεκα συνεχόμενους Βουλευτές της Αξιωματικής Αντιπολίτευσης. Έντεκα εκπρόσωποι του ελληνικού λαού, της Αξιωματικής Αντιπολίτευσης στο Ελληνικό Κοινοβούλιο, δεν άκουσαν τίποτα για τη διεθνή κρίση, δεν άκουσαν τίποτα για τη ραγδαία αύξηση των τιμών των πρώτων υλών, δεν άκουσαν τίποτα για τη ραγδαία αύξηση των τιμών των βασικών τροφίμων. Και όχι μόνο δεν άκουσαν για τη ραγδαία άνοδο των τιμών του πετρελαίου, αλλά υπήρξε και ομιλητής ο οποίος ισχυρίστηκε ότι οι τιμές του πετρελαίου έπεσαν. Ήταν 36 δολάρια το βαρέλι το 2004, 114 δολάρια έχει ισορροπήσει σχετικά τώρα, 140 δολάρια ήταν πριν από ενάμιση μήνα.
        Είναι δυνατόν όσοι παίρνουμε το λόγο για να μιλήσουμε και να απευθυνθούμε μέσα από την Αίθουσα του Κοινοβουλίου στον ελληνικό λαό, να μη λέμε ότι αυτήν τη στιγμή η παγκόσμια οικονομία βρίσκεται σε φάση ύφεσης; Είναι δυνατόν να αμφισβητούμε ότι υπάρχει υψηλός πληθωρισμός, ότι έχουμε μείωση των ρυθμών ανάπτυξης, ότι έχουμε άνοδο των επιτοκίων, ότι έχουμε πιστωτική κρίση; Είναι δυνατόν να αποκρύπτουμε από τον ελληνικό λαό ότι το δεύτερο τρίμηνο του 2008, το Α.Ε.Π. της Ευρωζώνης μειώθηκε κατά 0,2%, όταν στην Ελλάδα αυξήθηκε 0,8%; Οι οικονομίες της Γερμανίας, της Ιταλίας, της Γαλλίας, το δεύτερο τρίμηνο, είχαν μείωση στο Α.Ε.Π.. Η Ισπανία έχει 11,5% ανεργία.
        Πώς ήταν δυνατόν η ελληνική οικονομία να αντέξει; Μόνο με σταθερή στρατηγική. Όταν οι άλλες χώρες γονάτισαν, η ελληνική οικονομία έμεινε όρθια. Και στάθηκε όρθια για δύο λόγους: Πρώτον, διότι είχε έναν Πρωθυπουργό και ένα οικονομικό επιτελείο το οποίο ακολούθησε με συνέπεια, αποφασιστικότητα, σχέδιο, δράση και όραμα, μία συνεπή στρατηγική, μια συνεπή οικονομική πολιτική, αλλά ταυτόχρονα είχε και έναν λαό που, παρά τα προβλήματα, παρά τις δυσκολίες, ακριβώς γιατί βλέπει μία τέτοιους είδους στρατηγική, στάθηκε δίπλα, έναν λαό που στάθηκε όρθιος και στηρίζει και αυτός.
        Εκείνο το οποίο καταρχήν βλέπουμε σε αυτό το νομοσχέδιο είναι ότι αμφισβητείται η αναγκαιότητά του. Αυτό, όμως, το νομοσχέδιο έρχεται και είναι μία επόμενη φάση μίας συνεπούς στρατηγικής, στρατηγικής μείωσης των φορολογικών συντελεστών. Ποιος αμφισβητεί ότι η μείωση των φορολογικών συντελεστών και η αύξηση του αφορολογήτου, πρώτον, οδήγησε τις επιχειρήσεις στην αύξηση των επενδύσεων και δεύτερον, στην αύξηση των θέσεων εργασίας; Ποιος αμφισβητεί ότι μέσω αυτής της στρατηγικής που μέχρι τώρα ακολουθήσαμε, τρεισήμισι εκατομμύρια Έλληνες πολίτες φέτος δεν θα πληρώσουν καθόλου ή θα πληρώσουν λιγότερο φόρο; Ποιος αμφισβητεί ότι οκτακόσιες πενήντα χιλιάδες μικρομεσαίες επιχειρήσεις πληρώνουν λιγότερους φόρους; Ποιος αμφισβητεί ότι και σ’ αυτό το νομοσχέδιο προβλέπουμε περαιτέρω μείωση των φορολογικών συντελεστών και για τα φυσικά και για τα νομικά πρόσωπα, το διάστημα 2010-2014; Μήπως αμφισβητείτε ότι μέσα από το νομοσχέδιο και τις προβλέψεις του δεν προωθείται η διαφάνεια, δεν προωθείται ο περαιτέρω περιορισμός των δημοσιονομικών ελλειμμάτων;
        Και η διαφάνεια υπηρετείται μέσω της κατάργησης των ειδικών λογαριασμών, που το ίδιο το ΠΑ.ΣΟ.Κ. έφτιαχνε, προκειμένου, μέσα από αδιαφανή κριτήρια, να ασκεί πολιτικές, πολιτικές αμφιλεγόμενου κύρους. Είναι το ίδιο το ΠΑ.ΣΟ.Κ. αυτό το οποίο δημιούργησε ένα σύστημα το οποίο παρήγαγε ελλείμματα, δημιούργησε ένα αναποτελεσματικό κράτος.
        Με τις ρυθμίσεις μας ερχόμαστε και προβλέπουμε ότι νοσηλευτικά ιδρύματα, Οργανισμοί Τοπικής Αυτοδιοίκησης και Οργανισμοί Κοινωνικής Ασφάλισης και Πρόνοιας θα είναι υποχρεωμένοι πλέον να τηρούν τριετές επιχειρησιακό σχέδιο, θα είναι υποχρεωμένοι να έχουν προϋπολογισμούς και να τους τηρούν, θα είναι υποχρεωμένοι να τηρούν λογιστικά πρότυπα και μάλιστα, στα νοσηλευτικά ιδρύματα να είναι και διεθνή λογιστικά πρότυπα.
        Αυτές όλες οι κακοπάθειες, οι κακοδαιμονίες που έχει φτιάξει αυτό το αναποτελεσματικό κράτος, ήρθε η ώρα να τεθούν κάτω από τον έλεγχο της διυπουργικής επιτροπής. Και βεβαίως, αυτό δεν σημαίνει ούτε κατάργηση της αυτοτέλειας ούτε κατάργηση της αυτονομίας των Οργανισμών Τοπικής Αυτοδιοίκησης, αλλά το δικαίωμα των πολιτών να υπάρχει διαφανής διαχείριση σε όλα αυτά που τον αφορούν.
        Επειδή μεγάλος λόγος έγινε για τη θέσπιση του συντελεστή 10% στην πρώτη κλίμακα φορολογίας των ελεύθερων επαγγελματιών και των επιτηδευματιών, θεωρώ υποχρέωσή μου, γιατί δεν έχει ακουστεί και γιατί οι πολίτες δεν το γνωρίζουν, να πω ότι το συγκεκριμένο δεν αφορά μισθωτούς, δεν αφορά συνταξιούχους, δεν αφορά κατά κύριο επάγγελμα αγρότες, δεν αφορά τους επιτηδευματίες της πρώτης τριετίας, δεν αφορά τους κατοίκους και τους επιτηδευματίες αυτών που είναι σε νησιά κάτω από τρεις χιλιάδες. Δεν αφορά τους επιτηδευματίες που είναι σε οικισμούς κάτω των χιλίων κατοίκων. Δεν αφορά τους νέους της πρώτης εξαετίας και δεν αφορά τους τρίτεκνους και τους πολύτεκνους. 
        Κύριε Πρόεδρε, πράγματι χρειάστηκε θάρρος να θεσπιστεί αυτό το μέτρο που αφορά τους υπόλοιπους επιτηδευματίες. Αλλά δεν δέχομαι να σηκώνεται η υπεύθυνη οικονομικών του ΠΑ.ΣΟ.Κ. και να προτείνει ως αντίμετρο εισφορά σε όλους τους Έλληνες πολίτες, δηλαδή, να επιβληθεί ένα χαράτσι αδιακρίτως σε όλους τους Έλληνες πολίτες, προκειμένου να μην φορολογηθούν αυτοί οι άνθρωποι, ένας συγκεκριμένος αριθμός, που θα έλθουν και θα καταβάλλουν με τις μικρές τους ή μεγάλες τους δυνάμεις, στον προϋπολογισμό.
        Και βεβαίως, θεωρώ υποχρέωσή μου, να θυμίσω ότι προχωράμε στη φορολόγηση του κεφαλαίου, μερίσματα, stock options κοινωνικά άδικα, υπεραξίες μετοχών, αλλά ταυτόχρονα όμως καταργούμε το φόρο ενάμιση τοις χιλίοις, ο οποίος ήταν για τις χρηματιστηριακές συναλλαγές, μειώνουμε τους φορολογικούς συντελεστές, αυξάνουμε από 50% σε 90% την απόδοση των τελών κυκλοφορίας στους Οργανισμούς Τοπικής Αυτοδιοίκησης. Και εν πάση περιπτώσει κανένα από τα παραπάνω μέτρα που παίρνονται δεν είναι άμεσα εισπρακτικό ή διότι προέκυψε από ανάγκες τήρησης του προϋπολογισμού.
        Κύριε Υπουργέ, ολόκληρη η Κοινοβουλευτική Ομάδα της Νέας Δημοκρατίας στηρίζει τη σταθερή πολιτική και τις επιλογές που με συνέπεια και αποφασιστικότητα έχουμε χαράξει από την αρχή της διακυβέρνησης.
        Θα ήθελα να κάνω δύο πολύ σύντομες επισημάνσεις.
        Πρώτον, κανένα φορολογικό σύστημα δεν μπορεί να είναι δίκαιο αν δεν παταχθεί η φοροδιαφυγή. Έχουμε κάνει πολλά προς αυτήν την κατεύθυνση. Χρειάζεται να κάνουμε περισσότερα με μεγαλύτερη ταχύτητα, με μεγαλύτερη αποφασιστικότητα. 
        Δεύτερον, οι κοινωνικές μεταβιβάσεις έχουν φθάσει στα 18.000.000.000. Έχουν αυξηθεί σε σχέση με το 2004 κατά 5.000.000.000. Το ποσό είναι μεγάλο. Έχουμε όμως δυστυχώς αφήσει το ποσοστό των νοικοκυριών που είναι περίπου στα όρια της φτώχειας στο ίδιο επίπεδο με το 2004 και ας ισχυρίζεται το ΠΑ.ΣΟ.Κ. άλλα στοιχεία. Αλλά οι κοινωνικές μεταβιβάσεις είναι υποχρέωσή μας να πιάνουν τόπο, να ελαφρύνουν και να ανακουφίσουν τους οικονομικά ασθενέστερους, γιατί μόνο αν πετύχει αυτή η πολιτική, μόνο έτσι μπορούμε να δείξουμε στην ελληνική κοινωνία ότι είμαστε στη σωστή κατεύθυνση και με το σωστό τρόπο. Και από εκεί εν τέλει θα κριθούμε. 
        Σας ευχαριστώ.
        (Χειροκροτήματα από την πτέρυγα της Νέας Δημοκρατίας) 
        ΠΡΟΕΔΡΕΥΩΝ (Αναστάσιος Νεράντζης):  Ευχαριστούμε την κ. Πατριανάκου.
        Ο Βουλευτής του ΠΑ.ΣΟ.Κ. στο Νομό Ροδόπης κ. Γιώργος Πεταλωτής έχει το λόγο.
        ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε.
        Κυρίες και κύριοι συνάδελφοι, δυστυχώς, επτωχεύσαμεν. Αυτό ομολογεί σήμερα με το νομοσχέδιο που συζητάμε το οικονομικό επιτελείο της Κυβέρνησης. Δεν πτωχεύσαμε βέβαια ως χώρα, όχι ακόμα τουλάχιστον, επτωχεύσαμεν όμως ως πολιτικοί. Καθόλου περίεργο, αφού όλοι κρατάμε τις επιφυλάξεις μας για το αν ποτέ υπήρξε σοβαρή πολιτική και συγκροτημένος οικονομικός σχεδιασμός από τη Νέα Δημοκρατία. 
        Κυρίες και κύριοι συνάδελφοι, πέρσι η Κυβέρνηση διενήργησε εκλογές με επίκληση την κατάστρωση του προϋπολογισμού. Κέρδισε τις εκλογές και επέμεινε λόγω πολιτικού εγωισμού και λόγο της υποχρέωσης να ρητορεύει μεταρρυθμιστικά, να  πράττει με χαριστικό τρόπο υπέρ φιλικών της συμφερόντων, όταν πράττει βέβαια και δεν αδρανεί αμήχανη. 
        Μετά τη δυσμενή εξέλιξη, όμως, των οικονομικών της χώρας ιδιαίτερα στο σκέλος του ελλείμματος και την πολύ γρήγορη διάψευση των προσδοκιών της, έρχεται πανικόβλητη να καλύψει με το παρόν νομοσχέδιο σε πρώτη φάση το χαμένο έδαφος, βυθίζοντας έτσι ακόμη παραπάνω την οικονομική ικμάδα της χώρας, καταστρέφοντας το οικονομικό κλίμα, επιβαρύνοντας αναίτια μεγάλα κοινωνικά στρώματα με υποχρεώσεις δυσανάλογες με την πραγματικότητα που βιώνουν και σε ευθεία αντίθεση με το κοινό περί δικαίου αίσθημα.
        Η μόνιμη επωδός στα χείλη των κυβερνώντων και των προλαλησάντων συναδέλφων της Συμπολίτευσης περί διεθνούς κρίσης και ανάγκης εξορθολογισμού και μεταρρυθμίσεων, δεν αποτελεί τίποτα άλλο παρά διάψευση της πραγματικότητας που βιώνει ο Έλληνας πολίτης. Υποτιμά την κοινή λογική διότι καμμία ευρωπαϊκή χώρα δεν παίρνει έκτακτα φορολογικά μέτρα. Εξάλλου είμαστε η μόνη ευρωπαϊκή χώρα της οποίας ο προϋπολογισμός εκτροχιάστηκε πλήρως μέσα σ’ αυτήν τη διεθνή κρίση, όπως λέτε, παρ’ όλο που έχουμε μία ανάπτυξη 3,5% όλο και μειούμενη. 
        Κι αυτήν την άδικη φορολογική πολιτική την ονομάζει η Νέα Δημοκρατία μεταρρύθμιση για φορολογική δικαιοσύνη, έχοντας δείξει ότι έχει μία τελείως εργαλειακή αντίληψη των μεταρρυθμίσεων, όταν όπως εντόπισε χθες το ΠΑ.ΣΟ.Κ., ο κ. Καραμανλής στη Διεθνή Έκθεση Θεσσαλονίκης ανέφερε ενώπιον των δημοσιογράφων δεκαεπτά ανακρίβειες για την κατάσταση της οικονομίας, όπως άλλωστε ο ίδιος ο Πρωθυπουργός κάποτε δεσμευόταν για μια ήπια δημοσιονομική πολιτική, για νοικοκύρεμα της οικονομίας και όχι από περικοπές στα εισοδήματα των εργαζομένων. Και πάλι ανεκπλήρωτες υποσχέσεις και ψεύδη, όπως τα τρία «όχι» στο ασφαλιστικό, η ψευδής εξομοίωση των τριτέκνων, το 5% για την παιδεία, η μηδενική ανοχή στη διαφθορά, η ενίσχυση των ασθενέστερων και άλλα.
        Δεν μπορούμε, όμως, να ξεχάσουμε κάποια πολύ πρόσφατα πράγματα, τα οποία καταδεικνύουν την Κυβέρνηση με την ακαταλληλότητά της. 
        Εσείς δεν είστε, κύριοι Υπουργοί, που δηλώνατε ελάχιστους μήνες πριν ότι η ελληνική οικονομία είναι θωρακισμένη απέναντι στη διεθνή κρίση; Εσείς δεν συντάξατε έναν εκτός τόπου και χρόνου προϋπολογισμό για το 2008 με κύριο όπλο, όπως φαίνεται, την επικίνδυνη αφέλειά σας;
        Από το Βήμα αυτό στην ομιλία μου για τον προϋπολογισμό το Δεκέμβρη του 2007 μαζί με πολλούς άλλους συναδέλφους του ΠΑ.ΣΟ.Κ., σας είχα πει κατά λέξη: «Τις αποκλίσεις όλοι γνωρίζουμε ποιοι και πώς θα τις πληρώσουν με αύξηση του Φ.Π.Α., με φοροεπιδρομή, με προκρούστεια και μπακάλικη περικοπή του Προγράμματος Δημοσίων Επενδύσεων».
        Εμείς, δυστυχώς για τη χώρα, λέγαμε αλήθεια. Εσείς στοιχηματίσατε στους αυτόματους πιλότους της ανικανότητάς σας και της έλλειψης πολιτικής άλλης πλην των κρατικών εξυπηρετήσεων σε φίλους και «ημετέρους». Προς το παρόν αποφύγατε βέβαια την αύξηση του Φ.Π.Α. για να μην εκτεθείτε ανεπανόρθωτα. Ως τόσο δεν αποφύγατε το πρώτο κύμα της φοροεπιδρομής.
        Τέσσερα άγονα χρόνια κυβερνάτε τη χώρα, κύριοι της Νέας Δημοκρατίας. Διαλύσατε κάθε αξιόπιστο κρατικό μηχανισμό εσόδων. Η αναξιοκρατία και το ρουσφέτι βασιλεύουν.
        Απαλλάξατε επισήμως με νόμους τους φοροφυγάδες και τους πλαστογράφους από τις υποχρεώσεις τους απέναντι στην κοινωνία, παραδίδοντας μαθήματα περιφρόνησης στις υποχρεώσεις των πολιτών απέναντι στη συλλογική μας έκφραση το κράτος.
        Σπείρατε φορολογική ασυδοσία και λαϊκισμό τόσα χρόνια και τώρα θερίζετε τις συνέπειες. Δημιουργήσατε με την κατάργηση του Σ.Δ.Ο.Ε. εντυπώσεις τόσο καιρό ότι το κράτος χαρίζει φόρους, διαλαλούσατε πόσο πετάει η οικονομία μας και να τώρα τα αποτελέσματα.
        Με αντισυνταγματικές ρυθμίσεις, όπως αυτές για την κατάργηση του αφορολόγητου σε ειδικές κατηγορίες εργαζομένων και με αμφίβολης νομικής στερεότητας διατάξεις για τη φορολογία των μερισμάτων, εμφανίζετε και μια εικόνα προχειρότητας που δεν σας τιμάει. Αταξία βλέπετε δεν υπάρχει μόνο στις κορυφαίες διαδικασίες της Βουλής, υπάρχει και στην οικονομία μας.
        Επιστρατεύετε ρυθμίσεις καταδικασμένες για τεκμήρια τι στιγμή που δειλιάζετε να στοχοποιήσετε εκατοντάδες μεγαλοφοροφυγάδες που διαβιούν προκλητικά μπροστά στα μάτια μας.
        Συνηθισμένοι να τα βάζετε με τους αδυνάτους, χαρατσώνετε με την κατάργηση του αφορολόγητου ορίου χιλιάδες μικροεπαγγελματίες πολίτες. Λειτουργεί η κίνηση αυτή ως ετήσιο χαρτόσημο άδειας εργασίας και πλήττει βάναυσα και τη νοημοσύνη μας αλλά και τις αρχές μας, σε όποια πολιτική παράταξη κι αν ανήκουμε.
        Η δικαιολογητική βάση των στατιστικών από τις οποίες αποκαλύπτεται ότι με βάση τους μέσους όρους εκτεταμένα στρώματα φοροδιαφεύγουν και πρέπει συλλήβδην να τα χαρατσώσουμε, είναι καταγέλαστη.
        Δεν σας προβληματίζει, κύριοι της Κυβέρνησης, το γεγονός ότι στο φιλικό σας Τύπο έχετε παραγάγει τίτλους όπως «το κακό και το χειρότερο σενάριο για την ελληνική οικονομία» και «κοινοτική επιτήρηση προ των πυλών», «και άλλη κοινοτική επιτήρηση»;
        Νομίζω ότι η απλή και γενική διαπίστωση περί ύπαρξης φοροδιαφυγής, σας δίνει το δικαίωμα να πυροβολείτε φορολογικά αδιακρίτως. Όντως υπάρχει εκτεταμένη φοροδιαφυγή και στο πρόγραμμά του το ΠΑ.ΣΟ.Κ. προτείνει ήδη μια δέσμη αποτελεσματικών μέτρων, υπό την προϋπόθεση βέβαια ύπαρξης άλλης πολιτικής με αίσθηση προσανατολισμού, για να αποδώσουν. Εσείς δεν σχεδιάσατε ποτέ μέτρα. Το «βλέποντας και κάνοντας», όπως εν προκειμένω, είναι ο οδηγός σας. 
        Να υπενθυμίσω ακόμη ότι εκτός από το ΠΑ.ΣΟ.Κ. και η Ευρωπαϊκή Επιτροπή έχει εκφράσει αμφιβολίες για τη δυνατότητα επίτευξης των στόχων του προϋπολογισμού για τα έσοδα και είχε επισημάνει ότι δεν γίνονται ικανές προσπάθειες για τη συγκράτηση των δαπανών. 
        Πολύ καθυστερημένα έρχεστε. Μας βάλατε για πολιτικούς λόγους στο τούνελ της απογραφής, μας ευτελίσατε ως χώρα και τώρα με το δημόσιο χρέος να μην μπορεί να αντέξει τους πειραματισμούς σας και τη λεηλασία του κράτους, υφίστασθε και αυτόν τον εξευτελισμό.
        Έμμεσοι φόροι ήδη υψηλοί. Αυξάνονται περισσότερο. Καταργείται το αφορολόγητο για τους ελεύθερους επαγγελματίες και επιβαρύνει βεβαίως αυτούς που έχουν χαμηλά ετήσια εισοδήματα. Επιβάλλεται κεφαλικός φόρος σε νέους επαγγελματίες. 
        (Στο σημείο αυτό, κτυπάει το κουδούνι λήξεως του χρόνου ομιλίας του κυρίου Βουλευτή)
        Τελειώνω, κύριε Πρόεδρε.
        Έτσι, δυστυχώς, αντιμετωπίζει η Κυβέρνηση τα αποτελέσματα της ανυπαρξίας μηχανισμών πάταξης της φοροδιαφυγής και όλα αυτά σ’ ένα αποκαλούμενο «κράτος δικαίου» ως ομολογία αποτυχίας της μέχρι τώρα πολιτικής σας. 
        Πέραν της λήψης αποτελεσματικών και δημιουργικών μέτρων με στόχο την αποκατάσταση των δημοσίων οικονομικών, το ΠΑ.ΣΟ.Κ. δίνει έμφαση και σε άλλα δύο πράγματα, στη δικαιοσύνη και στη λογική. Η ταυτότητά μας το επιβάλλει και η εν γένει πολιτεία μας το πιστοποιεί, αφού σας παραδώσαμε μια οικονομία σφριγηλή, με πολλές δυνατότητες, με τις θυσίες του λαού που δεν πήγαν χαμένες, με μια ευδιάκριτη τάση αφομοίωσης ενός σχετικά σταθερού, διαρκώς βελτιούμενου και σε γενικές γραμμές αποδεκτού φορολογικού περιβάλλοντος. 
        Καταλήγω ευχόμενος, κύριοι της Κυβέρνησης, «καλή τύχη», τουλάχιστον για την ανακοπή της πορείας της οικονομικής μας παρακμής. Το χρειάζεται ο τόπος. 
        Ευχαριστώ.
        (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Αναστάσιος Νεράντζης): Ευχαριστούμε και εμείς.
        Το λόγο έχει ο Βουλευτής του ΠΑ.ΣΟ.Κ. στο Νομό Άρτας κ. Δημήτριος Τσιρώνης.
        ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, βρισκόμαστε στον πέμπτο χρόνο διακυβέρνησης της χώρας από τη Νέα Δημοκρατία και τα τρία χρόνια τα περάσαμε με επιτήρηση της ελληνικής οικονομίας και τα δύο τελευταία χρόνια, πέρυσι και φέτος, η Κυβέρνηση δεν μπορεί να κλείσει προϋπολογισμό. Δεν μπορεί να κλείσει τις τρύπες του κρατικού προϋπολογισμού. Σήμερα αναγκάζεται να φέρει στη Βουλή για να ψηφίσει το προτεινόμενο νομοσχέδιο που δεν είναι τίποτε άλλο παρά φοροεπιδρομή στα εισοδήματα των ελεύθερων επαγγελματιών, των επιτηδευματιών και όσων ασκούν ελεύθερο επάγγελμα. Αυτή η ιστορία ξεκίνησε από παλαιότερα όταν το 2004 η Νέα Δημοκρατία παρέλαβε μια ισχυρή οικονομία από το ΠΑ.ΣΟ.Κ., μια χώρα των Ολυμπιακών Αγώνων, μια χώρα που είχε όλες τις προοπτικές μπροστά της. Δυστυχώς κατασυκοφάντησε τότε την ελληνική οικονομία, την οδήγησε στην περίφημη απογραφή που ήταν μια αστοχία. Στη συνέχεια, με αυτά τα στοιχεία της Στατιστικής Υπηρεσίας, της περίφημης Ε.Σ.Υ.Ε., -της οποίας τα στοιχεία δυστυχώς διαψεύδονται διαρκώς και από τη EUROSTAT και απ’ όλους τους αρμόδιους και διεθνείς στατιστικούς οργανισμούς- η ελληνική οικονομία έκανε τότε απογραφή και μπήκε σε επιτήρηση από την Ευρωπαϊκή Ένωση. Για να εξέλθει από την επιτήρηση πέρυσι τον Ιούνιο, λίγους μήνες πριν από τις εκλογές, η Κυβέρνηση ανέλαβε συγκεκριμένες δεσμεύσεις. Ανέλαβε δεσμεύσεις ότι θα φέρει το ασφαλιστικό το οποίο έφερε φέτος. Ανέλαβε δεσμεύσεις ότι ουσιαστικά θα παγώσει τους μισθούς. Είδαμε πριν από λίγο καιρό το νομοσχέδιο για τους μισθούς και τις συντάξεις των δημοσίων υπαλλήλων και των συνταξιούχων που ήταν ουσιαστικά μηδαμινές οι αυξήσεις στα όρια ή και κάτω από τον πληθωρισμό. Είχε αναλάβει δεσμεύσεις ότι θα πάρει μέτρα και θα κάνει ρυθμίσεις που θα διευκολύνουν τις μεγάλες αλυσίδες, τις μεγάλες επιχειρήσεις να έρθουν να αλώσουν τη χώρα. 
        Εγώ θα φέρω ένα παράδειγμα της δικής μου εκλογικής περιφέρειας. Λειτουργεί ένα σούπερ μάρκετ το «LIDL» και τώρα ανοίγει ένα δεύτερο. Πείτε μου εσείς, κύριε Υπουργέ, ένα λόγο για τον οποίο πρέπει να λειτουργήσει και δεύτερο σούπερ μάρκετ αυτής της εταιρείας σε μια μικρή πόλη σαράντα χιλιάδων κατοίκων που εκτός από τα συνήθη είδη του σούπερ μάρκετ θα πουλάει και παπούτσια, ενδύματα, καλλυντικά, εσώρουχα, μια σειρά είδη τα οποία θα κλείσουν όλες τις μικρές επιχειρήσεις, αυτές τις επιχειρήσεις που σήμερα αυτό το νομοσχέδιο έρχεται και φορολογεί. 
        Επιβάλλει έναν κεφαλικό φόρο ουσιαστικά  10% ακόμη και σε αυτούς που έχουν ένα ψιλικατζίδικο, στον καφετζή της γειτονιάς, στο μανάβη, στον υδραυλικό, στον ηλεκτρολόγο. Αυτούς φορολογεί. Τους δικηγόρους, τους μηχανικούς, τους νέους επαγγελματίες που παίρνουν ένα μικρό εισόδημα και προσπαθούν να ανταπεξέλθουν, που έχουν ένα μικρομάγαζο, είναι μικροέμποροι, οι  οποίοι έχουν τις αυξήσεις της Δ.Ε.Η., έχουν συνεχείς λογαριασμούς να πληρώνουν, καθώς και  τα ασφάλιστρα που έχουν αυξηθεί με το τελευταίο ασφαλιστικό νομοσχέδιο προς τον Ο.Α.Ε.Ε.. Δεν φθάνουν, λοιπόν, αυτές οι αυξήσεις, έρχεται και αυτός ο φόρος του 10% που θα είναι ουσιαστικά για τους περισσότερους 1050 ευρώ το χρόνο, που αυτά τα χρήματα θα λείψουν από αυτούς τους μικρούς επαγγελματίες. Και τι συμβουλεύουμε αυτούς τους ανθρώπους; Να βρουν και αυτοί τρόπους να φοροαποφεύγουν, όπως ο Υπουργός Εμπορικής Ναυτιλίας βρήκε   τρόπους να φοροαποφύγει; Αυτό θα τους συνιστούσαμε; Να συστήσουν off shores εταιρείες; Εγώ μέχρι σήμερα τουλάχιστον σαν οικονομολόγος, γνώριζα ότι όποιος απατεώνας ήθελε να φοροαποφύγει σύστηνε μία off shore εταιρεία. Αυτή είναι η πραγματικότητα. Διάχυτη ήταν η εντύπωση στην ελληνική κοινωνία ότι όσοι σύστηναν off shores εταιρείες ήταν απατεώνες. Τι θα συστήσουμε σήμερα στους Έλληνες φορολογούμενους, σε αυτούς που φορολογούνται τόσο σκληρά και δέχονται αυτά τα μέτρα της Κυβέρνησης; Δυστυχώς η Κυβέρνηση και ο προϋπολογισμός απέτυχαν. Ακόμη και οι καλόπιστοι ψηφοφόροι της Νέας Δημοκρατίας στην εκλογική μου περιφέρεια -που γυρνάω συνεχώς- μέχρι αυτό το νομοσχέδιο πίστευαν ότι πραγματικά η Κυβέρνηση έπαιρνε μέτρα, ο κ. Αλογοσκούφης, ο καθηγητής της οικονομίας, έπαιρνε μέτρα να νοικοκυρέψει  και να εξυγιάνει την ελληνική οικονομία, να τη βάλει σε μία τροχιά ανάπτυξης. Δυστυχώς διαψεύσατε και τους ψηφοφόρους σας που πίστευαν τα τελευταία χρόνια ότι κάτι γίνεται, ότι κάτι προσπαθεί να κάνει η Κυβέρνηση. Πέρσι, στις 8/9/2007, ο Πρωθυπουργός πήγε στη  Δ.Ε.Θ. μία εβδομάδα πριν τις εκλογές και ανέφερε: «Η κατάρτιση του προϋπολογισμού αυτού, του πρώτου μετά την έξοδο από τη διαδικασία του υπερβολικού ελλείμματος είναι εθνική υπόθεση, σηματοδοτεί το πέρασμα σε μία νέα εποχή, την εποχή ενός πραγματικά κοινωνικού κράτους. Η κατάρτιση και η ψήφιση του προϋπολογισμού αυτού είναι ζήτημα που αφορά άμεσα και ουσιαστικά το μέλλον κάθε οικογένειας, το μέλλον της κοινωνίας μας, το μέλλον της πατρίδας». Αυτό βλέπουμε σήμερα; Ή βλέπουμε το χαράτσι που επιβάλλεται σε όλους και τις χαριστικές ρυθμίσεις που γίνονται στους κακοπληρωτές του δημοσίου, σε αυτούς που έχουν φοροαποφύγει τόσο καιρό και δεν πληρώνουν, δεν καταβάλλουν τους φόρους τους; Αυτές οι χαριστικές ρυθμίσεις σήμερα είναι αυτές που γίνονται χάριν της ελληνικής κοινωνίας; 
        Εμείς με αίσθημα ευθύνης απέναντι στον ελληνικό λαό, από τον οποίο πολύ σύντομα θα κληθούμε να αναλάβουμε την τύχη της χώρας, να διακυβερνήσουμε, δεσμευόμαστε ότι αυτές τις φορολογικές ρυθμίσεις θα τις καταργήσουμε, θα τις πάρουμε  πίσω. Επίσης, θα θεσπίσουμε μία ενιαία τιμαριθμοποιημένη προοδευτική φορολογική κλίμακα για όλους τους Έλληνες πολίτες και για όλα τα φυσικά πρόσωπα.  Θα φορολογήσουμε τα έσοδα από μερίσματα μετοχών με την κλίμακα φυσικών προσώπων και βέβαια τα αδιανέμητα κέρδη θα τα φορολογήσουμε με χαμηλό συντελεστή, για να δώσουμε ώθηση στην ανάπτυξη της οικονομίας. Αλλά δεν μπορούν τα διανεμόμενα κέρδη -δεν  υπάρχει καμμία δυτική χώρα στον κόσμο που να τα φορολογεί- να φορολογούνται με 25% και το 2014  θα το φθάσετε στο 20%. Καμμιά χώρα του κόσμου δεν φορολογεί τους επιχειρηματίες, τις εισηγμένες επιχειρήσεις στο Χρηματιστήριο, τα διανεμόμενα κέρδη, αυτά που παίρνουν ως κέρδη οι επιχειρηματίες στην τσέπη τους με 20%. Για τα αδιανέμητα κέρδη συμφωνούμε να πάμε σε μία χαμηλή κλίμακα.
        Τρία χρόνια η ελληνική οικονομία είναι σε επιτήρηση. Τους δύο τελευταίους προϋπολογισμούς, όπως είπαμε, δεν μπορείτε να τους κλείσετε, δεν έχει να περιμένει τίποτα ο κόσμος. Το καλύτερο που έχετε να κάνετε είναι  να ζητήσετε συγγνώμη από τον ελληνικό λαό και αποχωρήσετε, να αφήσετε την τύχη της χώρας να προχωρήσει. Δεν μπορεί να κλείνετε το δρόμο της χώρας.
        Σας ευχαριστώ πολύ.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Ο κ. Μιλτιάδης Βέρρας έχει το λόγο.
        ΜΙΛΤΙΑΔΗΣ ΒΕΡΡΑΣ: Κύριε Υπουργέ, κύριοι συνάδελφοι, όσοι ακόμα ηρωικοί παραμένετε στην Αίθουσα, δύο μόλις ημέρες μετά την ομιλία του Πρωθυπουργού στη Δ.Ε.Θ. νέος κύκλος εσωκομματικής αμφισβήτησης, πολιτικής διαφοροποίησης και παράλληλα νέα σκάνδαλα εμφανίστηκαν στον μακρύ πίνακα της τελευταίας πενταετίας. 
        Επιγραμματικά αναφέρω: 
        «Υπάρχει κόσμος στην Κυβέρνηση που εκθέτει ανεπανόρθωτα την παράταξη και πρέπει να πάει σπίτι του». Μιλτιάδης Έβερτ, στον «ALPHA 98,9», πρώην Πρόεδρος της Νέας Δημοκρατίας. 
        «Η πολιτική είναι λειτούργημα, δεν είναι επάγγελμα και δεν μπορεί να είναι μέσο κοινωνικής καταξίωσης και προβολής και πλουτισμού», το υπογραμμίζω το «πλουτισμού». 
        Γιάννης Κεφαλογιάννης, πρώην Υπουργός της Νέας Δημοκρατίας.
        «Νομικά αστήρικτες οι θέσεις του Υπουργού Εμπορικής Ναυτιλίας». Γιάννης Βαρβιτσιώτης, πρώην Υπουργός.
        «Δεν είναι ευχαριστημένος από την εικόνα της Κυβέρνησης και από την πολιτική που προωθείται ιδίως στο πεδίο της οικονομίας». 
        Πάνος Παναγιωτόπουλος, Κοινοβουλευτικός Εκπρόσωπος της Νέας Δημοκρατίας στο χθεσινό «MEGA».
        «Το δις εξαμαρτείν ουκ ανδρός σοφού» σχολίασε στο «FLASH» ο κ. Σαλαγκούδης σχετικά με την κάλυψη Υπουργών και συνεργατών στη Δ.Ε.Θ..
        Πραγματικά ειλικρινής ομολογία της αποτυχίας της οικονομικής πολιτικής της Κυβέρνησης!
         Γελάτε, κύριε Υπουργέ. Μέσα σε αυτήν την πρωτοφανή ατμόσφαιρα που βιώνει το πανελλήνιο, έπεσε και η βόμβα του Εισαγγελέα του Αρείου Πάγου για τα αμαρτωλά οικόπεδα του Βατοπεδίου. 
        Ο κ. Σανιδάς μιλάει για εξαπάτηση του ελληνικού δημοσίου από τη Μονή και ζητά να αποδοθούν ευθύνες σε όσους συνέργησαν σε αυτήν την απάτη. Απαλλάσσει, όμως, τους Υπουργούς που υπέγραψαν τις πράξεις παραχώρησης χιλιάδων στρεμμάτων εκτιμώντας ότι παραπλανήθηκαν. 
        Σε κάθε περίπτωση ανοίγει μία νέα φαύλη και σκανδαλώδης περίοδος για την Κυβέρνηση της Νέας Δημοκρατίας, αφού αποκαλύπτεται ότι εκτάσεις φιλέτου του δημοσίου χαρίστηκαν την ώρα που οι πολίτες καλούνται να βάλουν και πάλι βαθιά το χέρι στην τσέπη για τις μαύρες τρύπες του προϋπολογισμού πληρώνοντας την άφρονα πολιτική της Κυβέρνησης. 
        Και ο Πρωθυπουργός; Ερώτημα. Ο Πρωθυπουργός αποκαλύφθηκε περίτρανα ότι είναι κατώτερος των περιστάσεων και ανήμπορος να υπερασπιστεί το κοινό περί δικαίου αίσθημα. Ο μύθος του άτρωτου και ασυμβίβαστου ηγέτη, που δεν παίζει σε θέματα ηθικής τάξης και δεν χαρίζεται σε κανέναν, κατέρρευσε. 
        Πριν από ένα χρόνο ο Πρωθυπουργός επέδωσε στον Πρόεδρο της Δημοκρατίας επιστολή και ανέφερε ως βασικό επιχείρημα για να οδηγήσει τη χώρα σε εκλογές την οικονομία και την κατάρτιση προϋπολογισμού. 
        Οι εξαγγελίες για την οικονομία που έγιναν πριν και μετά τις εκλογές και από τον ίδιο και από τον Υπουργό Εθνικής Οικονομίας διαψεύστηκαν παταγωδώς σε σημείο που σήμερα μπορούν να προβληθούν περισσότεροι λόγοι από ό,τι πέρυσι για να ζητήσει ο Πρωθυπουργός πρόωρες εκλογές.
        Οι μεταρρυθμίσεις οδήγησαν σε απορυθμίσεις και οι περιφερειακές και κοινωνικές ανισότητες αντί να μειώνονται, αυξάνονται. 
        Ο προϋπολογισμός του 2008 συνέχισε την ασύμμετρη και φορολογική αναδιανομή με χαμηλότερους φόρους στα κέρδη, βαρύτερους έμμεσους φόρους στα νοικοκυριά και περιορισμό των δημοσίων επενδύσεων. 
        Η Κυβέρνηση με την πολιτική της μείωσε απερίσκεπτα τη φορολογία των κερδών των επιχειρήσεων, έφερε σκανδαλώδεις φοροαπαλλαγές σε off shores εταιρείες, τις οποίες κάποιοι επιτήδειοι εκμεταλλεύτηκαν για να επωφεληθούν και έπεσε έξω στους υπολογισμούς της. 
        	Συγκεκριμένα, υπολογίζατε το ρυθμό ανάπτυξης στο 4% και σήμερα είναι στο 3,6%, τον πληθωρισμό στο 2% και είναι 4,9%, τα έσοδα στο 12,2% και έπεσαν στο 5%, το έλλειμμα στο 1,6% του Α.Ε.Π. και είναι 2,1%. Το δε δημόσιο χρέος 151.000.000.000 που παραλάβατε το φτάσατε δυστυχώς στα 259.000.000.000 ευρώ. 
        	Αφού εξαντλήθηκε βέβαια το έωλο επιχείρημα ότι για όλα φταίει το έωλο ΠΑ.ΣΟ.Κ., τώρα ανακαλύψατε τη διεθνή κρίση και προσπαθείτε να δικαιολογήσετε τη δυσπραγία της οικονομίας και την κατάρρευση των εσόδων ως εισαγόμενη συνέπεια. Περί συλλογικής ευθύνης της Κυβέρνησής σας ουδείς λόγος γίνεται και περί προσωπικής ευθύνης του Πρωθυπουργού και των Υπουργών του πλήρης αποσιώπηση. 
        Φτάσατε στο σημείο να επιδιώκετε οικονομική και πολιτική χειραγώγηση των δήμων και κοινοτήτων και των Νομαρχιακών Αυτοδιοικήσεων μέσω τετραμελούς κυβερνητικής επιτροπής που θα αποφασίζει και θα διαμορφώνει τους προϋπολογισμούς τους παραβιάζοντας το άρθρο 102 του Συντάγματος και αγνοώντας τα δημοτικά, τα κοινοτικά και τα νομαρχιακά συμβούλια. Η μη απόδοση στους Ο.Τ.Α. νομοθετημένων και ακόμα σε ισχύ πόρων και η περίφημη πιστοποίηση που αποκλείει από το Ε.Σ.Π.Α. εθνικό στρατηγικό πλαίσιο αναφοράς για το 85% των δήμων της χώρας, καταδικάζει την περιφέρεια σε ακόμα πιο έντονη αναπτυξιακή τροχιά και φυσικά σε οικονομικό μαρασμό. 
        	Οι αντισυνταγματικές διατάξεις των άρθρων 8 έως 12 οδηγούν σε κατάργηση του αυτοδιοίκητου των Ο.Τ.Α. το οποίο κατοχυρώνεται στο άρθρο 102 του καταστατικού χάρτη. 
        Προσπαθήσατε να δημιουργήσετε κοινωνικά μέτωπα σκοπεύοντας να εφαρμόσετε τα φορολογικά μέτρα που πλήττουν κάθε φορολογούμενο όπως είναι η μη τιμαριθμοποίηση της φορολογικής κλίμακας, η επαναφορά των τεκμηρίων, η αύξηση κατά 20% των τελών κυκλοφορίας καθώς και η ταυτόχρονη εξωπραγματική άνοδος των τεκμηρίων δαπανών. Όλα αυτά γιατί; 
        Αν, κύριε Πρωθυπουργέ, σεμνά και ταπεινά είχατε αντικαταστήσει όλους τους καταχραστές διοικητές των Δ.Ε.Κ.Ο., αν σεμνά και ταπεινά μπορούσατε να επιβάλλετε στους Υπουργούς σας χρηστή διαχείριση, θα είχατε εξασφαλίσει πολλά δισεκατομμύρια καλύπτοντας τις «μαύρες τρύπες» του προϋπολογισμού και δεν θα αναγκαζόσασταν να φέρετε τα «φορομπηχτικά» μέτρα που το μόνο αποτέλεσμα που έχουν είναι η αναστάτωση της ελληνικής κοινωνίας από την αδικία που υφίσταται από τον υπό ψήφιση νόμο. Η συγκάλυψη, όμως, αποτελεί κατά τα φαινόμενα πάγια φιλοσοφία σας και σας χαρακτηρίζει προσωπικά.
        	«Βλέπω τον ουρανό νεφοσκεπή και τον ορίζοντα θυελλώδη», σχολίαζε ένας στρατηλάτης στο μακρινό παρελθόν νιώθοντας την ήττα να έρχεται. Κάπως έτσι αισθάνονται όσοι εκ των κυβερνητικών στελεχών μπορεί ακόμα να διαβάζουν τα μηνύματα και να αποκωδικοποιούν τα σήματα της τρέχουσας πραγματικότητας.
        	Το ΠΑ.ΣΟ.Κ. είναι εδώ. Η ελπίδα και η προσδοκία των Ελλήνων δεν πέθανε. Εμείς εγγυόμαστε φορολογική δικαιοσύνη, ενιαία τιμαριθμοποιημένη και προοδευτική φορολογική κλίμακα και όχι ενίσχυση των φορολογικών ανισοτήτων και άδικες επιδρομές στα μικρομεσαία εισοδήματα και στους μη έχοντες. Οι κατακτήσεις του ελληνικού λαού δεν αίρονται.
        	Δεν είναι αργά να αποσύρετε το νομοσχέδιο. Δεν είναι αργά να αναλογιστείτε τις ευθύνες σας και αφού δεν μπορείτε να εξασφαλίσετε για τους Έλληνες τα αυτονόητα, δεν έχετε παρά να επαναλάβετε το περσινό σας εγχείρημα. Είναι επίκαιρο και αναγκαίο όσο ποτέ: Προσφυγή στις κάλπες. Στη δημοκρατία δεν υπάρχουν αδιέξοδα.
        	Σας ευχαριστώ, κύριε Πρόεδρε.
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Αναστάσιος Νεράντζης): Να είστε καλά. Παρά το ότι είναι αργά και η ώρα έχει προχωρήσει. 
        Ευχαριστώ και εγώ, κύριε Βέρρα.
        Κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 29 Ιουλίου 2008, της Παρασκευής 1 Αυγούστου 2008, της Τρίτης 26 Αυγούστου 2008, της Τετάρτης 27 Αυγούστου 2008 και της Πέμπτης 28 Αυγούστου 2008 και παρακαλώ το Τμήμα για την επικύρωσή τους. 
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
        ΠΡΟΕΔΡΕΥΩΝ (Αναστάσιος Νεράντζης): Συνεπώς τα Πρακτικά των συνεδριάσεων της Τρίτης 29 Ιουλίου 2008, της Παρασκευής 1 Αυγούστου 2008, της Τρίτης 26 Αυγούστου 2008, της Τετάρτης 27 Αυγούστου 2008 και της Πέμπτης 28 Αυγούστου 2008 επικυρώθηκαν. 
        Στο σημείο αυτό, κύριοι συνάδελφοι, δέχεστε να λύσουμε τη συνεδρίαση;
        ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
        Με τη συναίνεση του Τμήματος και ώρα 00:08 λύεται η συνεδρίαση για σήμερα –πέρασε η δωδεκάτη- ημέρα Τετάρτη 10 Σεπτεμβρίου 2008 και ώρα 10:00 με αντικείμενο εργασιών του Τμήματος νομοθετική εργασία: συνέχιση της συζήτησης επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Ενίσχυση της διαφάνειας του Κρατικού Προϋπολογισμού, έλεγχος των δημοσίων δαπανών, μέτρα φορολογικής δικαιοσύνης και άλλες διατάξεις», σύμφωνα με την ημερήσια διάταξη που έχει διανεμηθεί. 
        Ο ΠΡΟΕΔΡΟΣ						ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 9-9-08	ΣΕΛ. 4




